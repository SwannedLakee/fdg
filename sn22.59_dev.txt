संयुत्त निकाय २२।५९ 
६। उपयवग्ग 
अनत्तलक्खणसुत्त 
एकं समयं भगवा बाराणसियं विहरति इसिपतने मिगदाये। 
तत्र खो भगवा पञ्चवग्गिये भिक्खू आमन्तेसि: 
“भिक्खवो”ति। 
“भदन्ते”ति ते भिक्खू भगवतो पच्चस्सोसुं। 
भगवा एतदवोच: 
“रूपं, भिक्खवे, अनत्ता। 
रूपञ्च हिदं, भिक्खवे, अत्ता अभविस्स, नयिदं रूपं आबाधाय संवत्तेय्य, लब्भेथ च रूपे: 
‘एवं मे रूपं होतु, एवं मे रूपं मा अहोसी’ति। 
यस्मा च खो, भिक्खवे, रूपं अनत्ता, तस्मा रूपं आबाधाय संवत्तति, न च लब्भति रूपे: 
‘एवं मे रूपं होतु, एवं मे रूपं मा अहोसी’ति। 
वेदना अनत्ता। 
वेदना च हिदं, भिक्खवे, अत्ता अभविस्स, नयिदं वेदना आबाधाय संवत्तेय्य, लब्भेथ च वेदनाय: 
‘एवं मे वेदना होतु, एवं मे वेदना मा अहोसी’ति। 
यस्मा च खो, भिक्खवे, वेदना अनत्ता, तस्मा वेदना आबाधाय संवत्तति, न च लब्भति वेदनाय: 
‘एवं मे वेदना होतु, एवं मे वेदना मा अहोसी’ति। 
सञ्ञा अनत्ता …पे… 
सङ्खारा अनत्ता। 
सङ्खारा च हिदं, भिक्खवे, अत्ता अभविस्संसु, नयिदं सङ्खारा आबाधाय संवत्तेय्युं, लब्भेथ च सङ्खारेसु: 
‘एवं मे सङ्खारा होन्तु, एवं मे सङ्खारा मा अहेसुन्’ति। 
यस्मा च खो, भिक्खवे, सङ्खारा अनत्ता, तस्मा सङ्खारा आबाधाय संवत्तन्ति, न च लब्भति सङ्खारेसु: 
‘एवं मे सङ्खारा होन्तु, एवं मे सङ्खारा मा अहेसुन्’ति। 
विञ्ञाणं अनत्ता। 
विञ्ञाणञ्च हिदं, भिक्खवे, अत्ता अभविस्स, नयिदं विञ्ञाणं आबाधाय संवत्तेय्य, लब्भेथ च विञ्ञाणे: 
‘एवं मे विञ्ञाणं होतु, एवं मे विञ्ञाणं मा अहोसी’ति। 
यस्मा च खो, भिक्खवे, विञ्ञाणं अनत्ता, तस्मा विञ्ञाणं आबाधाय संवत्तति, न च लब्भति विञ्ञाणे: 
‘एवं मे विञ्ञाणं होतु, एवं मे विञ्ञाणं मा अहोसी’ति। 
तं किं मञ्ञथ, भिक्खवे, 
रूपं निच्चं वा अनिच्चं वा”ति? 
“अनिच्चं, भन्ते”। 
“यं पनानिच्चं दुक्खं वा तं सुखं वा”ति? 
“दुक्खं, भन्ते”। 
“यं पनानिच्चं दुक्खं विपरिणामधम्मं, कल्लं नु तं समनुपस्सितुं: 
‘एतं मम, एसोहमस्मि, एसो मे अत्ता’”ति? 
“नो हेतं, भन्ते”। 
“वेदना … 
सञ्ञा … 
सङ्खारा … 
विञ्ञाणं निच्चं वा अनिच्चं वा”ति? 
“अनिच्चं, भन्ते”। 
“यं पनानिच्चं दुक्खं वा तं सुखं वा”ति? 
“दुक्खं, भन्ते”। 
“यं पनानिच्चं दुक्खं विपरिणामधम्मं, कल्लं नु तं समनुपस्सितुं: 
‘एतं मम, एसोहमस्मि, एसो मे अत्ता’”ति? 
“नो हेतं, भन्ते”। 
“तस्मातिह, भिक्खवे, यं किञ्चि रूपं अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा, सब्बं रूपं: ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बं। 
या काचि वेदना अतीतानागतपच्चुप्पन्ना अज्झत्ता वा बहिद्धा वा …पे… या दूरे सन्तिके वा, सब्बा वेदना: ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बं। 
या काचि सञ्ञा …पे… 
ये केचि सङ्खारा अतीतानागतपच्चुप्पन्ना अज्झत्तं वा बहिद्धा वा …पे… ये दूरे सन्तिके वा, सब्बे सङ्खारा: ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बं। 
यं किञ्चि विञ्ञाणं अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा, सब्बं विञ्ञाणं: ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बं। 
एवं पस्सं, भिक्खवे, सुतवा अरियसावको रूपस्मिम्पि निब्बिन्दति, वेदनायपि निब्बिन्दति, सञ्ञायपि निब्बिन्दति, सङ्खारेसुपि निब्बिन्दति, विञ्ञाणस्मिम्पि निब्बिन्दति। 
निब्बिन्दं विरज्जति; विरागा विमुच्चति। विमुत्तस्मिं विमुत्तमिति ञाणं होति। 
‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाती”ति। 
इदमवोच भगवा। 
अत्तमना पञ्चवग्गिया भिक्खू भगवतो भासितं अभिनन्दुं। 
इमस्मिञ्च पन वेय्याकरणस्मिं भञ्ञमाने पञ्चवग्गियानं भिक्खूनं अनुपादाय आसवेहि चित्तानि विमुच्चिंसूति। 
सत्तमं। 
