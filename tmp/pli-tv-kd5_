{
  "ปฺลิ-ตฺวฺ-กฺทฺ๕:๐ฯ๑": "เถรวาท วินยปิฏก ",
  "ปฺลิ-ตฺวฺ-กฺทฺ๕:๐ฯ๒": "มหาวคฺค ",
  "ปฺลิ-ตฺวฺ-กฺทฺ๕:๐ฯ๓": "๕ฯ จมฺมกฺขนฺธก ",
  "ปฺลิ-ตฺวฺ-กฺทฺ๕:๐ฯ๔": "๑ฯ โสณโกฬิวิสวตฺถุ ",
  "ปฺลิ-ตฺวฺ-กฺทฺ๕:๑ฯ๑ฯ๑": "เตน สมเยน พุทฺโธ ภควา ราชคเห วิหรติ คิชฺฌกูเฏ ปพฺพเตฯ ",
  "ปฺลิ-ตฺวฺ-กฺทฺ๕:๑ฯ๑ฯ๒": "เตน โข ปน สมเยน ราชา มาคโธ เสนิโย พิมฺพิสาโร อสีติยา คามสหเสฺสสุ อิสฺสริยาธิปจฺจํ รชฺชํ กาเรติฯ ",
  "ปฺลิ-ตฺวฺ-กฺทฺ๕:๑ฯ๑ฯ๓": "เตน โข ปน สมเยน จมฺปายํ โสโณ นาม โกฬิวิโส เสฏฺฐิปุตฺโต สุขุมาโล โหติฯ ",
  "ปฺลิ-ตฺวฺ-กฺทฺ๕:๑ฯ๑ฯ๔": "ตสฺส ปาทตเลสุ โลมานิ ชาตานิ โหนฺติฯ ",
  "ปฺลิ-ตฺวฺ-กฺทฺ๕:๑ฯ๑ฯ๕": "อถ โข ราชา มาคโธ เสนิโย พิมฺพิสาโร ตานิ อสีติ คามิกสหสฺสานิ สนฺนิปาตาเปตฺวา เกนจิเทว กรณีเยน โสณสฺส โกฬิวิสสฺส สนฺติเก ทูตํ ปาเหสิ—",
  "ปฺลิ-ตฺวฺ-กฺทฺ๕:๑ฯ๑ฯ๖": "“อาคจฺฉตุ โสโณ, อิจฺฉามิ โสณสฺส อาคตนฺ”ติฯ ",
  "ปฺลิ-ตฺวฺ-กฺทฺ๕:๑ฯ๒ฯ๑": "อถ โข โสณสฺส โกฬิวิสสฺส มาตาปิตโร โสณํ โกฬิวิสํ เอตทโวจุํ—",
  "ปฺลิ-ตฺวฺ-กฺทฺ๕:๑ฯ๒ฯ๒": "“ราชา เต, ตาต โสณ, ปาเท ทกฺขิตุกาโมฯ ",
  "ปฺลิ-ตฺวฺ-กฺทฺ๕:๑ฯ๒ฯ๓": "มา โข ตฺวํ, ตาต โสณ, เยน ราชา เตน ปาเท อภิปฺปสาเรยฺยาสิฯ ",
  "ปฺลิ-ตฺวฺ-กฺทฺ๕:๑ฯ๒ฯ๔": "รญฺโญ ปุรโต ปลฺลงฺเกน นิสีทฯ ",
  "ปฺลิ-ตฺวฺ-กฺทฺ๕:๑ฯ๒ฯ๕": "นิสินฺนสฺส เต ราชา ปาเท ทกฺขิสฺสตี”ติฯ ",
  "ปฺลิ-ตฺวฺ-กฺทฺ๕:๑ฯ๒ฯ๖": "อถ โข โสณํ โกฬิวิสํ สิวิกาย อาเนสุํฯ ",
  "ปฺลิ-ตฺวฺ-กฺทฺ๕:๑ฯ๒ฯ๗": "อถ โข โสโณ โกฬิวิโส เยน ราชา มาคโธ เสนิโย พิมฺพิสาโร เตนุปสงฺกมิ, อุปสงฺกมิตฺวา ราชานํ มาคธํ เสนิยํ พิมฺพิสารํ อภิวาเทตฺวา รญฺโญ ปุรโต ปลฺลงฺเกน นิสีทิฯ ",
  "ปฺลิ-ตฺวฺ-กฺทฺ๕:๑ฯ๒ฯ๘": "อทฺทสา โข ราชา มาคโธ เสนิโย พิมฺพิสาโร โสณสฺส โกฬิวิสสฺส ปาทตเลสุ โลมานิ ชาตานิฯ ",
  "ปฺลิ-ตฺวฺ-กฺทฺ๕:๑ฯ๓ฯ๑": "อถ โข ราชา มาคโธ เสนิโย พิมฺพิสาโร ตานิ อสีติ คามิกสหสฺสานิ ทิฏฺฐธมฺมิเก อตฺเถ อนุสาสิตฺวา อุโยฺยเชสิ—",
  "ปฺลิ-ตฺวฺ-กฺทฺ๕:๑ฯ๓ฯ๒": "“ตุเมฺห ขฺวตฺถ, ภเณ, มยา ทิฏฺฐธมฺมิเก อตฺเถ อนุสาสิตา; ",
  "ปฺลิ-ตฺวฺ-กฺทฺ๕:๑ฯ๓ฯ๓": "คจฺฉถ, ตํ ภควนฺตํ ปยิรุปาสถ; ",
  "ปฺลิ-ตฺวฺ-กฺทฺ๕:๑ฯ๓ฯ๔": "โส โน ภควา สมฺปรายิเก อตฺเถ อนุสาสิสฺสตี”ติฯ ",
  "ปฺลิ-ตฺวฺ-กฺทฺ๕:๑ฯ๓ฯ๕": "อถ โข ตานิ อสีติ คามิกสหสฺสานิ เยน คิชฺฌกูโฏ ปพฺพโต เตนุปสงฺกมึสุฯ ",
  "ปฺลิ-ตฺวฺ-กฺทฺ๕:๑ฯ๔ฯ๑": "เตน โข ปน สมเยน อายสฺมา สาคโต ภควโต อุปฏฺฐาโก โหติฯ ",
  "ปฺลิ-ตฺวฺ-กฺทฺ๕:๑ฯ๔ฯ๒": "อถ โข ตานิ อสีติ คามิกสหสฺสานิ เยนายสฺมา สาคโต เตนุปสงฺกมึสุ, อุปสงฺกมิตฺวา อายสฺมนฺตํ สาคตํ เอตทโวจุํ—",
  "ปฺลิ-ตฺวฺ-กฺทฺ๕:๑ฯ๔ฯ๓": "“อิมานิ, ภนฺเต, อสีติ คามิกสหสฺสานิ อิธูปสงฺกนฺตานิ ภควนฺตํ ทสฺสนาย; ",
  "ปฺลิ-ตฺวฺ-กฺทฺ๕:๑ฯ๔ฯ๔": "สาธุ มยํ, ภนฺเต, ลเภยฺยาม ภควนฺตํ ทสฺสนายา”ติฯ ",
  "ปฺลิ-ตฺวฺ-กฺทฺ๕:๑ฯ๔ฯ๕": "“เตน หิ ตุเมฺห อายสฺมนฺโต มุหุตฺตํ อิเธว ตาว โหถ, ยาวาหํ ภควนฺตํ ปฏิเวเทมี”ติฯ ",
  "ปฺลิ-ตฺวฺ-กฺทฺ๕:๑ฯ๕ฯ๑": "อถ โข อายสฺมา สาคโต เตสํ อสีติยา คามิกสหสฺสานํ ปุรโต เปกฺขมานานํ ปาฏิกาย นิมุชฺชิตฺวา ภควโต ปุรโต อุมฺมุชฺชิตฺวา ภควนฺตํ เอตทโวจ—",
  "ปฺลิ-ตฺวฺ-กฺทฺ๕:๑ฯ๕ฯ๒": "“อิมานิ, ภนฺเต, อสีติ คามิกสหสฺสานิ อิธูปสงฺกนฺตานิ ภควนฺตํ ทสฺสนาย; ",
  "ปฺลิ-ตฺวฺ-กฺทฺ๕:๑ฯ๕ฯ๓": "ยสฺสทานิ, ภนฺเต, ภควา กาลํ มญฺญตี”ติฯ ",
  "ปฺลิ-ตฺวฺ-กฺทฺ๕:๑ฯ๕ฯ๔": "“เตน หิ ตฺวํ, สาคต, วิหารปจฺฉายายํ อาสนํ ปญฺญเปหี”ติฯ ",
  "ปฺลิ-ตฺวฺ-กฺทฺ๕:๑ฯ๖ฯ๑": "“เอวํ, ภนฺเต”ติ ",
  "ปฺลิ-ตฺวฺ-กฺทฺ๕:๑ฯ๖ฯ๒": "โข อายสฺมา สาคโต ภควโต ปฏิสฺสุณิตฺวา ปีฐํ คเหตฺวา ภควโต ปุรโต นิมุชฺชิตฺวา เตสํ อสีติยา คามิกสหสฺสานํ ปุรโต เปกฺขมานานํ ปาฏิกาย อุมฺมุชฺชิตฺวา วิหารปจฺฉายายํ อาสนํ ปญฺญเปติฯ ",
  "ปฺลิ-ตฺวฺ-กฺทฺ๕:๑ฯ๖ฯ๓": "อถ โข ภควา วิหารา นิกฺขมิตฺวา วิหารปจฺฉายายํ ปญฺญตฺเต อาสเน นิสีทิฯ ",
  "ปฺลิ-ตฺวฺ-กฺทฺ๕:๑ฯ๗ฯ๑": "อถ โข ตานิ อสีติ คามิกสหสฺสานิ เยน ภควา เตนุปสงฺกมึสุ, อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทึสุฯ ",
  "ปฺลิ-ตฺวฺ-กฺทฺ๕:๑ฯ๗ฯ๒": "อถ โข ตานิ อสีติ คามิกสหสฺสานิ อายสฺมนฺตํเยว สาคตํ สมนฺนาหรนฺติ, โน ตถา ภควนฺตํฯ ",
  "ปฺลิ-ตฺวฺ-กฺทฺ๕:๑ฯ๗ฯ๓": "อถ โข ภควา เตสํ อสีติยา คามิกสหสฺสานํ เจตสา เจโตปริวิตกฺกมญฺญาย อายสฺมนฺตํ สาคตํ อามนฺเตสิ—",
  "ปฺลิ-ตฺวฺ-กฺทฺ๕:๑ฯ๗ฯ๔": "“เตน หิ ตฺวํ, สาคต, ภิโยฺยโส มตฺตาย อุตฺตริ มนุสฺสธมฺมํ อิทฺธิปาฏิหาริยํ ทเสฺสหี”ติฯ ",
  "ปฺลิ-ตฺวฺ-กฺทฺ๕:๑ฯ๗ฯ๕": "“เอวํ, ภนฺเต”ติ โข อายสฺมา สาคโต ภควโต ปฏิสฺสุณิตฺวา เวหาสํ อพฺภุคฺคนฺตฺวา อากาเส อนฺตลิกฺเข จงฺกมติปิ, ติฏฺฐติปิ, นิสีทติปิ, เสยฺยมฺปิ กปฺเปติ, ธูมายติปิ ปชฺชลติปิ, อนฺตรธายติปิฯ ",
  "ปฺลิ-ตฺวฺ-กฺทฺ๕:๑ฯ๘ฯ๑": "อถ โข อายสฺมา สาคโต อากาเส อนฺตลิกฺเข อเนกวิหิตํ อุตฺตริ มนุสฺสธมฺมํ อิทฺธิปาฏิหาริยํ ทเสฺสตฺวา ภควโต ปาเทสุ สิรสา นิปติตฺวา ภควนฺตํ เอตทโวจ—",
  "ปฺลิ-ตฺวฺ-กฺทฺ๕:๑ฯ๘ฯ๒": "“สตฺถา เม, ภนฺเต, ภควา; ",
  "ปฺลิ-ตฺวฺ-กฺทฺ๕:๑ฯ๘ฯ๓": "สาวโกหมสฺมิฯ ",
  "ปฺลิ-ตฺวฺ-กฺทฺ๕:๑ฯ๘ฯ๔": "สตฺถา เม, ภนฺเต, ภควา; ",
  "ปฺลิ-ตฺวฺ-กฺทฺ๕:๑ฯ๘ฯ๕": "สาวโกหมสฺมี”ติฯ ",
  "ปฺลิ-ตฺวฺ-กฺทฺ๕:๑ฯ๘ฯ๖": "อถ โข ตานิ อสีติ คามิกสหสฺสานิ “อจฺฉริยํ วต โภ, อพฺภุตํ วต โภฯ ",
  "ปฺลิ-ตฺวฺ-กฺทฺ๕:๑ฯ๘ฯ๗": "สาวโกปิ นาม เอวํ มหิทฺธิโก ภวิสฺสติ, เอวํ มหานุภาโว, อโห นูน สตฺถา”ติ ภควนฺตํเยว สมนฺนาหรนฺติ, โน ตถา อายสฺมนฺตํ สาคตํฯ ",
  "ปฺลิ-ตฺวฺ-กฺทฺ๕:๑ฯ๙ฯ๑": "อถ โข ภควา เตสํ อสีติยา คามิกสหสฺสานํ เจตสา เจโตปริวิตกฺกมญฺญาย อนุปุพฺพึ กถํ กเถสิ, เสยฺยถิทํ—",
  "ปฺลิ-ตฺวฺ-กฺทฺ๕:๑ฯ๙ฯ๒": "ทานกถํ สีลกถํ สคฺคกถํ, กามานํ อาทีนวํ โอการํ สงฺกิเลสํ, เนกฺขมฺเม อานิสํสํ ปกาเสสิฯ ",
  "ปฺลิ-ตฺวฺ-กฺทฺ๕:๑ฯ๙ฯ๓": "ยทา เต ภควา อญฺญาสิ กลฺลจิตฺเต, มุทุจิตฺเต, วินีวรณจิตฺเต, อุทคฺคจิตฺเต, ปสนฺนจิตฺเต, อถ ยา พุทฺธานํ สามุกฺกํสิกา ธมฺมเทสนา, ตํ ปกาเสสิ—",
  "ปฺลิ-ตฺวฺ-กฺทฺ๕:๑ฯ๙ฯ๔": "ทุกฺขํ, สมุทยํ, นิโรธํ, มคฺคํฯ ",
  "ปฺลิ-ตฺวฺ-กฺทฺ๕:๑ฯ๙ฯ๕": "เสยฺยถาปิ นาม สุทฺธํ วตฺถํ อปคตกาฬกํ สมฺมเทว รชนํ ปฏิคฺคเณฺหยฺย; ",
  "ปฺลิ-ตฺวฺ-กฺทฺ๕:๑ฯ๙ฯ๖": "เอวเมวํ เตสํ อสีติยา คามิกสหสฺสานํ ตสฺมึเยว อาสเน วิรชํ วีตมลํ ธมฺมจกฺขุํ อุทปาทิ—",
  "ปฺลิ-ตฺวฺ-กฺทฺ๕:๑ฯ๙ฯ๗": "“ยํ กิญฺจิ สมุทยธมฺมํ สพฺพํ ตํ นิโรธธมฺมนฺ”ติฯ ",
  "ปฺลิ-ตฺวฺ-กฺทฺ๕:๑ฯ๑๐ฯ๑": "เต ทิฏฺฐธมฺมา ปตฺตธมฺมา วิทิตธมฺมา ปริโยคาฬฺหธมฺมา ติณฺณวิจิกิจฺฉา วิคตกถงฺกถา เวสารชฺชปฺปตฺตา อปรปฺปจฺจยา สตฺถุสาสเน ภควนฺตํ เอตทโวจุํ—",
  "ปฺลิ-ตฺวฺ-กฺทฺ๕:๑ฯ๑๐ฯ๒": "“อภิกฺกนฺตํ, ภนฺเต, อภิกฺกนฺตํ, ภนฺเตฯ ",
  "ปฺลิ-ตฺวฺ-กฺทฺ๕:๑ฯ๑๐ฯ๓": "เสยฺยถาปิ, ภนฺเต, นิกฺกุชฺชิตํ วา อุกฺกุชฺเชยฺย, ปฏิจฺฉนฺนํ วา วิวเรยฺย, มูฬฺหสฺส วา มคฺคํ อาจิกฺเขยฺย, อนฺธกาเร วา เตลปชฺโชตํ ธาเรยฺย—",
  "ปฺลิ-ตฺวฺ-กฺทฺ๕:๑ฯ๑๐ฯ๔": "‘จกฺขุมนฺโต รูปานิ ทกฺขนฺตี’ติ; ",
  "ปฺลิ-ตฺวฺ-กฺทฺ๕:๑ฯ๑๐ฯ๕": "เอวเมวํ ภควตา อเนกปริยาเยน ธมฺโม ปกาสิโตฯ ",
  "ปฺลิ-ตฺวฺ-กฺทฺ๕:๑ฯ๑๐ฯ๖": "เอเต มยํ, ภนฺเต, ภควนฺตํ สรณํ คจฺฉามฯ ",
  "ปฺลิ-ตฺวฺ-กฺทฺ๕:๑ฯ๑๐ฯ๗": "ธมฺมญฺจ, ภิกฺขุสงฺฆญฺจฯ ",
  "ปฺลิ-ตฺวฺ-กฺทฺ๕:๑ฯ๑๐ฯ๘": "อุปาสเก โน ภควา ธาเรตุ อชฺชตคฺเค ปาณุเปเต สรณํ คเต”ติฯ ",
  "ปฺลิ-ตฺวฺ-กฺทฺ๕:๑ฯ๑๑ฯ๐": "๑ฯ๑ฯ โสณสฺสปพฺพชฺชา ",
  "ปฺลิ-ตฺวฺ-กฺทฺ๕:๑ฯ๑๑ฯ๑": "อถ โข โสณสฺส โกฬิวิสสฺส เอตทโหสิ—",
  "ปฺลิ-ตฺวฺ-กฺทฺ๕:๑ฯ๑๑ฯ๒": "“ยถา ยถา โข อหํ ภควตา ธมฺมํ เทสิตํ อาชานามิ, นยิทํ สุกรํ อคารํ อชฺฌาวสตา เอกนฺตปริปุณฺณํ เอกนฺตปริสุทฺธํ สงฺขลิขิตํ พฺรหฺมจริยํ จริตุํ; ",
  "ปฺลิ-ตฺวฺ-กฺทฺ๕:๑ฯ๑๑ฯ๓": "ยนฺนูนาหํ เกสมสฺสุํ โอหาเรตฺวา กาสายานิ วตฺถานิ อจฺฉาเทตฺวา อคารสฺมา อนคาริยํ ปพฺพเชยฺยนฺ”ติฯ ",
  "ปฺลิ-ตฺวฺ-กฺทฺ๕:๑ฯ๑๑ฯ๔": "อถ โข ตานิ อสีติ คามิกสหสฺสานิ ภควโต ภาสิตํ อภินนฺทิตฺวา อนุโมทิตฺวา อุฏฺฐายาสนา ภควนฺตํ อภิวาเทตฺวา ปทกฺขิณํ กตฺวา ปกฺกมึสุฯ ",
  "ปฺลิ-ตฺวฺ-กฺทฺ๕:๑ฯ๑๒ฯ๑": "อถ โข โสโณ โกฬิวิโส อจิรปกฺกนฺเตสุ เตสุ อสีติยา คามิกสหเสฺสสุ เยน ภควา เตนุปสงฺกมิ, อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ ",
  "ปฺลิ-ตฺวฺ-กฺทฺ๕:๑ฯ๑๒ฯ๒": "เอกมนฺตํ นิสินฺโน โข โสโณ โกฬิวิโส ภควนฺตํ เอตทโวจ—",
  "ปฺลิ-ตฺวฺ-กฺทฺ๕:๑ฯ๑๒ฯ๓": "“ยถา ยถาหํ, ภนฺเต, ภควตา ธมฺมํ เทสิตํ อาชานามิ, นยิทํ สุกรํ อคารํ อชฺฌาวสตา เอกนฺตปริปุณฺณํ เอกนฺตปริสุทฺธํ สงฺขลิขิตํ พฺรหฺมจริยํ จริตุํฯ ",
  "ปฺลิ-ตฺวฺ-กฺทฺ๕:๑ฯ๑๒ฯ๔": "อิจฺฉามหํ, ภนฺเต, เกสมสฺสุํ โอหาเรตฺวา กาสายานิ วตฺถานิ อจฺฉาเทตฺวา อคารสฺมา อนคาริยํ ปพฺพชิตุํฯ ",
  "ปฺลิ-ตฺวฺ-กฺทฺ๕:๑ฯ๑๒ฯ๕": "ปพฺพาเชตุ มํ, ภนฺเต, ภควา”ติฯ ",
  "ปฺลิ-ตฺวฺ-กฺทฺ๕:๑ฯ๑๒ฯ๖": "อลตฺถ โข โสโณ โกฬิวิโส ภควโต สนฺติเก ปพฺพชฺชํ, อลตฺถ อุปสมฺปทํฯ ",
  "ปฺลิ-ตฺวฺ-กฺทฺ๕:๑ฯ๑๒ฯ๗": "อจิรุปสมฺปนฺโน จ ปนายสฺมา โสโณ สีตวเน วิหรติฯ ",
  "ปฺลิ-ตฺวฺ-กฺทฺ๕:๑ฯ๑๓ฯ๑": "ตสฺส อจฺจารทฺธวีริยสฺส จงฺกมโต ปาทา ภิชฺชึสุฯ ",
  "ปฺลิ-ตฺวฺ-กฺทฺ๕:๑ฯ๑๓ฯ๒": "จงฺกโม โลหิเตน ผุโฏ โหติ, เสยฺยถาปิ ควาฆาตนํฯ ",
  "ปฺลิ-ตฺวฺ-กฺทฺ๕:๑ฯ๑๓ฯ๓": "อถ โข อายสฺมโต โสณสฺส รโหคตสฺส ปฏิสลฺลีนสฺส เอวํ เจตโส ปริวิตกฺโก อุทปาทิ—",
  "ปฺลิ-ตฺวฺ-กฺทฺ๕:๑ฯ๑๓ฯ๔": "“เย โข เกจิ ภควโต สาวกา อารทฺธวีริยา วิหรนฺติ, อหํ เตสํ อญฺญตโรฯ ",
  "ปฺลิ-ตฺวฺ-กฺทฺ๕:๑ฯ๑๓ฯ๕": "อถ จ ปน เม นานุปาทาย อาสเวหิ จิตฺตํ วิมุจฺจติฯ ",
  "ปฺลิ-ตฺวฺ-กฺทฺ๕:๑ฯ๑๓ฯ๖": "สํวิชฺชนฺติ โข ปน เม กุเล โภคา; ",
  "ปฺลิ-ตฺวฺ-กฺทฺ๕:๑ฯ๑๓ฯ๗": "สกฺกา โภเค จ ภุญฺชิตุํ, ปุญฺญานิ จ กาตุํฯ ",
  "ปฺลิ-ตฺวฺ-กฺทฺ๕:๑ฯ๑๓ฯ๘": "ยนฺนูนาหํ หีนายาวตฺติตฺวา โภเค จ ภุญฺเชยฺยํ, ปุญฺญานิ จ กเรยฺยนฺ”ติฯ ",
  "ปฺลิ-ตฺวฺ-กฺทฺ๕:๑ฯ๑๔ฯ๑": "อถ โข ภควา อายสฺมโต โสณสฺส เจตสา เจโตปริวิตกฺกมญฺญาย—",
  "ปฺลิ-ตฺวฺ-กฺทฺ๕:๑ฯ๑๔ฯ๒": "เสยฺยถาปิ นาม พลวา ปุริโส สมิญฺชิตํ วา พาหํ ปสาเรยฺย, ปสาริตํ วา พาหํ สมิญฺเชยฺย; เอวเมว—คิชฺฌกูเฏ ปพฺพเต อนฺตรหิโต สีตวเน ปาตุรโหสิฯ ",
  "ปฺลิ-ตฺวฺ-กฺทฺ๕:๑ฯ๑๔ฯ๓": "อถ โข ภควา สมฺพหุเลหิ ภิกฺขูหิ สทฺธึ เสนาสนจาริกํ อาหิณฺฑนฺโต เยนายสฺมโต โสณสฺส จงฺกโม เตนุปสงฺกมิฯ ",
  "ปฺลิ-ตฺวฺ-กฺทฺ๕:๑ฯ๑๔ฯ๔": "อทฺทสา โข ภควา อายสฺมโต โสณสฺส จงฺกมํ โลหิเตน ผุฏํ, ทิสฺวาน ภิกฺขู อามนฺเตสิ—",
  "ปฺลิ-ตฺวฺ-กฺทฺ๕:๑ฯ๑๔ฯ๕": "“กสฺส นฺวายํ, ภิกฺขเว, จงฺกโม โลหิเตน ผุโฏ, เสยฺยถาปิ ควาฆาตนนฺ”ติ? ",
  "ปฺลิ-ตฺวฺ-กฺทฺ๕:๑ฯ๑๔ฯ๖": "“อายสฺมโต, ภนฺเต, โสณสฺส อจฺจารทฺธวีริยสฺส จงฺกมโต ปาทา ภิชฺชึสุฯ ",
  "ปฺลิ-ตฺวฺ-กฺทฺ๕:๑ฯ๑๔ฯ๗": "ตสฺสายํ จงฺกโม โลหิเตน ผุโฏ, เสยฺยถาปิ ควาฆาตนนฺ”ติฯ ",
  "ปฺลิ-ตฺวฺ-กฺทฺ๕:๑ฯ๑๕ฯ๑": "อถ โข ภควา เยนายสฺมโต โสณสฺส วิหาโร เตนุปสงฺกมิ, อุปสงฺกมิตฺวา ปญฺญตฺเต อาสเน นิสีทิฯ ",
  "ปฺลิ-ตฺวฺ-กฺทฺ๕:๑ฯ๑๕ฯ๒": "อายสฺมาปิ โข โสโณ ภควนฺตํ อภิวาเทตฺวา เอกมนฺตํ นิสีทิฯ ",
  "ปฺลิ-ตฺวฺ-กฺทฺ๕:๑ฯ๑๕ฯ๓": "เอกมนฺตํ นิสินฺนํ โข อายสฺมนฺตํ โสณํ ภควา เอตทโวจ—",
  "ปฺลิ-ตฺวฺ-กฺทฺ๕:๑ฯ๑๕ฯ๔": "“นนุ เต, โสณ, รโหคตสฺส ปฏิสลฺลีนสฺส เอวํ เจตโส ปริวิตกฺโก อุทปาทิ—",
  "ปฺลิ-ตฺวฺ-กฺทฺ๕:๑ฯ๑๕ฯ๕": "‘เย โข เกจิ ภควโต สาวกา อารทฺธวีริยา วิหรนฺติ, อหํ เตสํ อญฺญตโรฯ ",
  "ปฺลิ-ตฺวฺ-กฺทฺ๕:๑ฯ๑๕ฯ๖": "อถ จ ปน เม นานุปาทาย อาสเวหิ จิตฺตํ วิมุจฺจติฯ ",
  "ปฺลิ-ตฺวฺ-กฺทฺ๕:๑ฯ๑๕ฯ๗": "สํวิชฺชนฺติ โข ปน เม กุเล โภคา; ",
  "ปฺลิ-ตฺวฺ-กฺทฺ๕:๑ฯ๑๕ฯ๘": "สกฺกา โภเค จ ภุญฺชิตุํ, ปุญฺญานิ จ กาตุํฯ ",
  "ปฺลิ-ตฺวฺ-กฺทฺ๕:๑ฯ๑๕ฯ๙": "ยนฺนูนาหํ หีนายาวตฺติตฺวา โภเค จ ภุญฺเชยฺยํ, ปุญฺญานิ จ กเรยฺยนฺ’”ติ? ",
  "ปฺลิ-ตฺวฺ-กฺทฺ๕:๑ฯ๑๕ฯ๑๐": "“เอวํ, ภนฺเต”ติฯ ",
  "ปฺลิ-ตฺวฺ-กฺทฺ๕:๑ฯ๑๕ฯ๑๑": "“ตํ กึ มญฺญสิ, โสณ, กุสโล ตฺวํ ปุพฺเพ อคาริกภูโต วีณาย ตนฺติสฺสเร”ติ? ",
  "ปฺลิ-ตฺวฺ-กฺทฺ๕:๑ฯ๑๕ฯ๑๒": "“เอวํ, ภนฺเต”ติฯ ",
  "ปฺลิ-ตฺวฺ-กฺทฺ๕:๑ฯ๑๕ฯ๑๓": "“ตํ กึ มญฺญสิ, โสณ, ยทา เต วีณาย ตนฺติโย อจฺจายตา โหนฺติ, อปิ นุ เต วีณา ตสฺมึ สมเย สรวตี วา โหติ, กมฺมญฺญา วา”ติ? ",
  "ปฺลิ-ตฺวฺ-กฺทฺ๕:๑ฯ๑๕ฯ๑๔": "“โน เหตํ, ภนฺเต”ติฯ ",
  "ปฺลิ-ตฺวฺ-กฺทฺ๕:๑ฯ๑๖ฯ๑": "“ตํ กึ มญฺญสิ, โสณ, ยทา เต วีณาย ตนฺติโย อติสิถิลา โหนฺติ, อปิ นุ เต วีณา ตสฺมึ สมเย สรวตี วา โหติ, กมฺมญฺญา วา”ติ? ",
  "ปฺลิ-ตฺวฺ-กฺทฺ๕:๑ฯ๑๖ฯ๒": "“โน เหตํ, ภนฺเต”ติฯ ",
  "ปฺลิ-ตฺวฺ-กฺทฺ๕:๑ฯ๑๖ฯ๓": "“ตํ กึ มญฺญสิ, โสณ, ยทา เต วีณาย ตนฺติโย เนว อจฺจายตา โหนฺติ นาติสิถิลา, สเม คุเณ ปติฏฺฐิตา, อปิ นุ เต วีณา ตสฺมึ สมเย สรวตี วา โหติ, กมฺมญฺญา วา”ติ? ",
  "ปฺลิ-ตฺวฺ-กฺทฺ๕:๑ฯ๑๖ฯ๔": "“เอวํ, ภนฺเต”ติฯ ",
  "ปฺลิ-ตฺวฺ-กฺทฺ๕:๑ฯ๑๖ฯ๕": "“เอวเมว โข, โสณ, อจฺจารทฺธวีริยํ อุทฺธจฺจาย สํวตฺตติ, อติลีนวีริยํ โกสชฺชาย สํวตฺตติฯ ",
  "ปฺลิ-ตฺวฺ-กฺทฺ๕:๑ฯ๑๗ฯ๑": "ตสฺมาติห ตฺวํ, โสณ, วีริยสมตํ อธิฏฺฐห, อินฺทฺริยานญฺจ สมตํ ปฏิวิชฺฌ, ตตฺถ จ นิมิตฺตํ คณฺหาหี”ติฯ ",
  "ปฺลิ-ตฺวฺ-กฺทฺ๕:๑ฯ๑๗ฯ๒": "“เอวํ, ภนฺเต”ติ โข อายสฺมา โสโณ ภควโต ปจฺจโสฺสสิฯ ",
  "ปฺลิ-ตฺวฺ-กฺทฺ๕:๑ฯ๑๗ฯ๓": "อถ โข ภควา อายสฺมนฺตํ โสณํ อิมินา โอวาเทน โอวทิตฺวา—เสยฺยถาปิ นาม พลวา ปุริโส สมิญฺชิตํ วา พาหํ ปสาเรยฺย, ปสาริตํ วา พาหํ สมิญฺเชยฺย; เอวเมว—สีตวเน อายสฺมโต โสณสฺส สมฺมุเข อนฺตรหิโต คิชฺฌกูเฏ ปพฺพเต ปาตุรโหสิฯ ",
  "ปฺลิ-ตฺวฺ-กฺทฺ๕:๑ฯ๑๘ฯ๑": "อถ โข อายสฺมา โสโณ อปเรน สมเยน วีริยสมตํ อธิฏฺฐาสิ, อินฺทฺริยานญฺจ สมตํ ปฏิวิชฺฌิ, ตตฺถ จ นิมิตฺตํ อคฺคเหสิฯ ",
  "ปฺลิ-ตฺวฺ-กฺทฺ๕:๑ฯ๑๘ฯ๒": "อถ โข อายสฺมา โสโณ, เอโก วูปกฏฺโฐ อปฺปมตฺโต อาตาปี ปหิตตฺโต วิหรนฺโต, น จิรเสฺสว—ยสฺสตฺถาย กุลปุตฺตา สมฺมเทว อคารสฺมา อนคาริยํ ปพฺพชนฺติ, ตทนุตฺตรํ—พฺรหฺมจริยปริโยสานํ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหาสิฯ ",
  "ปฺลิ-ตฺวฺ-กฺทฺ๕:๑ฯ๑๘ฯ๓": "“ขีณา ชาติ, วุสิตํ พฺรหฺมจริยํ, กตํ กรณียํ, นาปรํ อิตฺถตฺตายา”ติ อภิญฺญาสิฯ ",
  "ปฺลิ-ตฺวฺ-กฺทฺ๕:๑ฯ๑๘ฯ๔": "อญฺญตโร จ ปนายสฺมา โสโณ อรหตํ อโหสิฯ ",
  "ปฺลิ-ตฺวฺ-กฺทฺ๕:๑ฯ๑๙ฯ๑": "อถ โข อายสฺมโต โสณสฺส อรหตฺตปฺปตฺตสฺส เอตทโหสิ—",
  "ปฺลิ-ตฺวฺ-กฺทฺ๕:๑ฯ๑๙ฯ๒": "“ยนฺนูนาหํ ภควโต สนฺติเก อญฺญํ พฺยากเรยฺยนฺ”ติฯ ",
  "ปฺลิ-ตฺวฺ-กฺทฺ๕:๑ฯ๑๙ฯ๓": "อถ โข อายสฺมา โสโณ เยน ภควา เตนุปสงฺกมิ, อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ ",
  "ปฺลิ-ตฺวฺ-กฺทฺ๕:๑ฯ๑๙ฯ๔": "เอกมนฺตํ นิสินฺโน โข อายสฺมา โสโณ ภควนฺตํ เอตทโวจ—",
  "ปฺลิ-ตฺวฺ-กฺทฺ๕:๑ฯ๒๐ฯ๑": "“โย โส, ภนฺเต, ภิกฺขุ อรหํ ขีณาสโว วุสิตวา กตกรณีโย โอหิตภาโร อนุปฺปตฺตสทตฺโถ ปริกฺขีณภวสํโยชโน สมฺมทญฺญาวิมุตฺโต, โส ฉฏฺฐานานิ อธิมุตฺโต โหติ—",
  "ปฺลิ-ตฺวฺ-กฺทฺ๕:๑ฯ๒๐ฯ๒": "เนกฺขมฺมาธิมุตฺโต โหติ, ปวิเวกาธิมุตฺโต โหติ, อพฺยาปชฺชาธิมุตฺโต โหติ, อุปาทานกฺขยาธิมุตฺโต โหติ, ตณฺหกฺขยาธิมุตฺโต โหติ, อสมฺโมหาธิมุตฺโต โหติฯ ",
  "ปฺลิ-ตฺวฺ-กฺทฺ๕:๑ฯ๒๑ฯ๑": "สิยา โข ปน, ภนฺเต, อิเธกจฺจสฺส อายสฺมโต เอวมสฺส—",
  "ปฺลิ-ตฺวฺ-กฺทฺ๕:๑ฯ๒๑ฯ๒": "‘เกวลํ สทฺธามตฺตกํ นูน อยมายสฺมา นิสฺสาย เนกฺขมฺมาธิมุตฺโต’ติ, น โข ปเนตํ, ภนฺเต, เอวํ ทฏฺฐพฺพํฯ ",
  "ปฺลิ-ตฺวฺ-กฺทฺ๕:๑ฯ๒๑ฯ๓": "ขีณาสโว, ภนฺเต, ภิกฺขุ, วุสิตวา, กตกรณีโย, กรณียมตฺตานํ อสมนุปสฺสนฺโต กตสฺส วา ปฏิจยํ ขยา ราคสฺส วีตราคตฺตา เนกฺขมฺมาธิมุตฺโต โหติ, ขยา โทสสฺส วีตโทสตฺตา เนกฺขมฺมาธิมุตฺโต โหติ, ขยา โมหสฺส วีตโมหตฺตา เนกฺขมฺมาธิมุตฺโต โหติฯ ",
  "ปฺลิ-ตฺวฺ-กฺทฺ๕:๑ฯ๒๒ฯ๑": "สิยา โข ปน, ภนฺเต, อิเธกจฺจสฺส อายสฺมโต เอวมสฺส—",
  "ปฺลิ-ตฺวฺ-กฺทฺ๕:๑ฯ๒๒ฯ๒": "‘ลาภสกฺการสิโลกํ นูน อยมายสฺมา นิกามยมาโน ปวิเวกาธิมุตฺโต’ติฯ ",
  "ปฺลิ-ตฺวฺ-กฺทฺ๕:๑ฯ๒๒ฯ๓": "น โข ปเนตํ, ภนฺเต, เอวํ ทฏฺฐพฺพํฯ ",
  "ปฺลิ-ตฺวฺ-กฺทฺ๕:๑ฯ๒๒ฯ๔": "ขีณาสโว, ภนฺเต, ภิกฺขุ, วุสิตวา, กตกรณีโย, กรณียมตฺตานํ อสมนุปสฺสนฺโต กตสฺส วา ปฏิจยํ, ขยา ราคสฺส วีตราคตฺตา ปวิเวกาธิมุตฺโต โหติ, ขยา โทสสฺส วีตโทสตฺตา ปวิเวกาธิมุตฺโต โหติ, ขยา โมหสฺส วีตโมหตฺตา ปวิเวกาธิมุตฺโต โหติฯ ",
  "ปฺลิ-ตฺวฺ-กฺทฺ๕:๑ฯ๒๓ฯ๑": "สิยา โข ปน, ภนฺเต, อิเธกจฺจสฺส อายสฺมโต เอวมสฺส—",
  "ปฺลิ-ตฺวฺ-กฺทฺ๕:๑ฯ๒๓ฯ๒": "‘สีลพฺพตปรามาสํ นูน อยมายสฺมา สารโต ปจฺจาคจฺฉนฺโต อพฺยาปชฺชาธิมุตฺโต’ติฯ ",
  "ปฺลิ-ตฺวฺ-กฺทฺ๕:๑ฯ๒๓ฯ๓": "น โข ปเนตํ, ภนฺเต, เอวํ ทฏฺฐพฺพํฯ ",
  "ปฺลิ-ตฺวฺ-กฺทฺ๕:๑ฯ๒๓ฯ๔": "ขีณาสโว, ภนฺเต, ภิกฺขุ, วุสิตวา, กตกรณีโย, กรณียมตฺตานํ อสมนุปสฺสนฺโต กตสฺส วา ปฏิจยํ, ขยา ราคสฺส วีตราคตฺตา อพฺยาปชฺชาธิมุตฺโต โหติ, ขยา โทสสฺส วีตโทสตฺตา อพฺยาปชฺชาธิมุตฺโต โหติ, ขยา โมหสฺส วีตโมหตฺตา อพฺยาปชฺชาธิมุตฺโต โหติฯ ",
  "ปฺลิ-ตฺวฺ-กฺทฺ๕:๑ฯ๒๔ฯ๑": "ขยา ราคสฺส วีตราคตฺตา อุปาทานกฺขยาธิมุตฺโต โหติ, ขยา โทสสฺส วีตโทสตฺตา อุปาทานกฺขยาธิมุตฺโต โหติ, ขยา โมหสฺส วีตโมหตฺตา อุปาทานกฺขยาธิมุตฺโต โหติฯ ",
  "ปฺลิ-ตฺวฺ-กฺทฺ๕:๑ฯ๒๔ฯ๒": "ขยา ราคสฺส วีตราคตฺตา ตณฺหกฺขยาธิมุตฺโต โหติ, ขยา โทสสฺส วีตโทสตฺตา ตณฺหกฺขยาธิมุตฺโต โหติ, ขยา โมหสฺส วีตโมหตฺตา ตณฺหกฺขยาธิมุตฺโต โหติฯ ",
  "ปฺลิ-ตฺวฺ-กฺทฺ๕:๑ฯ๒๔ฯ๓": "ขยา ราคสฺส วีตราคตฺตา อสมฺโมหาธิมุตฺโต โหติ, ขยา โทสสฺส วีตโทสตฺตา อสมฺโมหาธิมุตฺโต โหติ, ขยา โมหสฺส วีตโมหตฺตา อสมฺโมหาธิมุตฺโต โหติฯ ",
  "ปฺลิ-ตฺวฺ-กฺทฺ๕:๑ฯ๒๕ฯ๑": "เอวํ สมฺมา วิมุตฺตจิตฺตสฺส, ภนฺเต, ภิกฺขุโน ภุสา เจปิ จกฺขุวิญฺเญยฺยา รูปา จกฺขุสฺส อาปาถํ อาคจฺฉนฺติ, เนวสฺส จิตฺตํ ปริยาทิยนฺติฯ ",
  "ปฺลิ-ตฺวฺ-กฺทฺ๕:๑ฯ๒๕ฯ๒": "อมิสฺสีกตเมวสฺส จิตฺตํ โหติ, ฐิตํ อาเนญฺชปฺปตฺตํ, วยญฺจสฺสานุปสฺสติฯ ",
  "ปฺลิ-ตฺวฺ-กฺทฺ๕:๑ฯ๒๕ฯ๓": "ภุสา เจปิ โสตวิญฺเญยฺยา สทฺทา …เป… ",
  "ปฺลิ-ตฺวฺ-กฺทฺ๕:๑ฯ๒๕ฯ๔": "ฆานวิญฺเญยฺยา คนฺธา … ",
  "ปฺลิ-ตฺวฺ-กฺทฺ๕:๑ฯ๒๕ฯ๕": "ชิวฺหาวิญฺเญยฺยา รสา … ",
  "ปฺลิ-ตฺวฺ-กฺทฺ๕:๑ฯ๒๕ฯ๖": "กายวิญฺเญยฺยา โผฏฺฐพฺพา … ",
  "ปฺลิ-ตฺวฺ-กฺทฺ๕:๑ฯ๒๕ฯ๗": "มโนวิญฺเญยฺยา ธมฺมา มนสฺส อาปาถํ อาคจฺฉนฺติ, เนวสฺส จิตฺตํ ปริยาทิยนฺติ; ",
  "ปฺลิ-ตฺวฺ-กฺทฺ๕:๑ฯ๒๕ฯ๘": "อมิสฺสีกตเมวสฺส จิตฺตํ โหติ, ฐิตํ อาเนญฺชปฺปตฺตํ, วยญฺจสฺสานุปสฺสติฯ ",
  "ปฺลิ-ตฺวฺ-กฺทฺ๕:๑ฯ๒๖ฯ๑": "เสยฺยถาปิ, ภนฺเต, เสโล ปพฺพโต อจฺฉิทฺโท อสุสิโร เอกคฺฆโน, ปุรตฺถิมาย เจปิ ทิสาย อาคจฺเฉยฺย ภุสา วาตวุฏฺฐิ, เนว นํ สงฺกมฺเปยฺย น สมฺปกมฺเปยฺย น สมฺปเวเธยฺย; ",
  "ปฺลิ-ตฺวฺ-กฺทฺ๕:๑ฯ๒๖ฯ๒": "ปจฺฉิมาย เจปิ ทิสาย อาคจฺเฉยฺย ภุสา วาตวุฏฺฐิ …เป… ",
  "ปฺลิ-ตฺวฺ-กฺทฺ๕:๑ฯ๒๖ฯ๓": "อุตฺตราย เจปิ ทิสาย …เป… ",
  "ปฺลิ-ตฺวฺ-กฺทฺ๕:๑ฯ๒๖ฯ๔": "ทกฺขิณาย เจปิ ทิสาย อาคจฺเฉยฺย ภุสา วาตวุฏฺฐิ, เนว นํ สงฺกมฺเปยฺย น สมฺปกมฺเปยฺย น สมฺปเวเธยฺย; ",
  "ปฺลิ-ตฺวฺ-กฺทฺ๕:๑ฯ๒๖ฯ๕": "เอวเมว โข, ภนฺเต, เอวํ สมฺมา วิมุตฺตจิตฺตสฺส ภิกฺขุโน ภุสา เจปิ จกฺขุวิญฺเญยฺยา รูปา จกฺขุสฺส อาปาถํ อาคจฺฉนฺติ, เนวสฺส จิตฺตํ ปริยาทิยนฺติ; ",
  "ปฺลิ-ตฺวฺ-กฺทฺ๕:๑ฯ๒๖ฯ๖": "อมิสฺสีกตเมวสฺส จิตฺตํ โหติ, ฐิตํ อาเนญฺชปฺปตฺตํ, วยญฺจสฺสานุปสฺสติฯ ",
  "ปฺลิ-ตฺวฺ-กฺทฺ๕:๑ฯ๒๖ฯ๗": "ภุสา เจปิ โสตวิญฺเญยฺยา สทฺทา …เป… ",
  "ปฺลิ-ตฺวฺ-กฺทฺ๕:๑ฯ๒๖ฯ๘": "ฆานวิญฺเญยฺยา คนฺธา … ",
  "ปฺลิ-ตฺวฺ-กฺทฺ๕:๑ฯ๒๖ฯ๙": "ชิวฺหาวิญฺเญยฺยา รสา … ",
  "ปฺลิ-ตฺวฺ-กฺทฺ๕:๑ฯ๒๖ฯ๑๐": "กายวิญฺเญยฺยา โผฏฺฐพฺพา … ",
  "ปฺลิ-ตฺวฺ-กฺทฺ๕:๑ฯ๒๖ฯ๑๑": "มโนวิญฺเญยฺยา ธมฺมา มนสฺส อาปาถํ อาคจฺฉนฺติ, เนวสฺส จิตฺตํ ปริยาทิยนฺติ; ",
  "ปฺลิ-ตฺวฺ-กฺทฺ๕:๑ฯ๒๖ฯ๑๒": "อมิสฺสีกตเมวสฺส จิตฺตํ โหติ, ฐิตํ อาเนญฺชปฺปตฺตํ, วยญฺจสฺสานุปสฺสตี”ติฯ ",
  "ปฺลิ-ตฺวฺ-กฺทฺ๕:๑ฯ๒๗ฯ๑": "เนกฺขมฺมํ อธิมุตฺตสฺส, ",
  "ปฺลิ-ตฺวฺ-กฺทฺ๕:๑ฯ๒๗ฯ๒": "ปวิเวกญฺจ เจตโส; ",
  "ปฺลิ-ตฺวฺ-กฺทฺ๕:๑ฯ๒๗ฯ๓": "อพฺยาปชฺชาธิมุตฺตสฺส, ",
  "ปฺลิ-ตฺวฺ-กฺทฺ๕:๑ฯ๒๗ฯ๔": "อุปาทานกฺขยสฺส จฯ ",
  "ปฺลิ-ตฺวฺ-กฺทฺ๕:๑ฯ๒๗ฯ๕": "ตณฺหกฺขยาธิมุตฺตสฺส, ",
  "ปฺลิ-ตฺวฺ-กฺทฺ๕:๑ฯ๒๗ฯ๖": "อสมฺโมหญฺจ เจตโส; ",
  "ปฺลิ-ตฺวฺ-กฺทฺ๕:๑ฯ๒๗ฯ๗": "ทิสฺวา อายตนุปฺปาทํ, ",
  "ปฺลิ-ตฺวฺ-กฺทฺ๕:๑ฯ๒๗ฯ๘": "สมฺมา จิตฺตํ วิมุจฺจติฯ ",
  "ปฺลิ-ตฺวฺ-กฺทฺ๕:๑ฯ๒๗ฯ๙": "ตสฺส สมฺมาวิมุตฺตสฺส, ",
  "ปฺลิ-ตฺวฺ-กฺทฺ๕:๑ฯ๒๗ฯ๑๐": "สนฺตจิตฺตสฺส ภิกฺขุโน; ",
  "ปฺลิ-ตฺวฺ-กฺทฺ๕:๑ฯ๒๗ฯ๑๑": "กตสฺส ปฏิจโย นตฺถิ, ",
  "ปฺลิ-ตฺวฺ-กฺทฺ๕:๑ฯ๒๗ฯ๑๒": "กรณียํ น วิชฺชติฯ ",
  "ปฺลิ-ตฺวฺ-กฺทฺ๕:๑ฯ๒๗ฯ๑๓": "เสโล ยถา เอกคฺฆโน, ",
  "ปฺลิ-ตฺวฺ-กฺทฺ๕:๑ฯ๒๗ฯ๑๔": "วาเตน น สมีรติ; ",
  "ปฺลิ-ตฺวฺ-กฺทฺ๕:๑ฯ๒๗ฯ๑๕": "เอวํ รูปา รสา สทฺทา, ",
  "ปฺลิ-ตฺวฺ-กฺทฺ๕:๑ฯ๒๗ฯ๑๖": "คนฺธา ผสฺสา จ เกวลาฯ ",
  "ปฺลิ-ตฺวฺ-กฺทฺ๕:๑ฯ๒๗ฯ๑๗": "อิฏฺฐา ธมฺมา อนิฏฺฐา จ, ",
  "ปฺลิ-ตฺวฺ-กฺทฺ๕:๑ฯ๒๗ฯ๑๘": "น ปเวเธนฺติ ตาทิโน; ",
  "ปฺลิ-ตฺวฺ-กฺทฺ๕:๑ฯ๒๗ฯ๑๙": "ฐิตํ จิตฺตํ วิปฺปมุตฺตํ, ",
  "ปฺลิ-ตฺวฺ-กฺทฺ๕:๑ฯ๒๗ฯ๒๐": "วยญฺจสฺสานุปสฺสตีติฯ ",
  "ปฺลิ-ตฺวฺ-กฺทฺ๕:๑ฯ๒๘ฯ๐": "๒ฯ ทิคุณาทิอุปาหนปฏิกฺเขป ",
  "ปฺลิ-ตฺวฺ-กฺทฺ๕:๑ฯ๒๘ฯ๑": "อถ โข ภควา ภิกฺขู อามนฺเตสิ—",
  "ปฺลิ-ตฺวฺ-กฺทฺ๕:๑ฯ๒๘ฯ๒": "“เอวํ โข, ภิกฺขเว, กุลปุตฺตา อญฺญํ พฺยากโรนฺติ, อตฺโถ จ วุตฺโต, อตฺตา จ อนุปนีโตฯ ",
  "ปฺลิ-ตฺวฺ-กฺทฺ๕:๑ฯ๒๘ฯ๓": "อถ จ ปนิเธกจฺเจ โมฆปุริสา หสมานกํ มญฺเญ อญฺญํ พฺยากโรนฺติ, เต ปจฺฉา วิฆาตํ อาปชฺชนฺตี”ติฯ ",
  "ปฺลิ-ตฺวฺ-กฺทฺ๕:๑ฯ๒๙ฯ๑": "อถ โข ภควา อายสฺมนฺตํ โสณํ อามนฺเตสิ—",
  "ปฺลิ-ตฺวฺ-กฺทฺ๕:๑ฯ๒๙ฯ๒": "“ตฺวํ โขสิ, โสณ, สุขุมาโลฯ ",
  "ปฺลิ-ตฺวฺ-กฺทฺ๕:๑ฯ๒๙ฯ๓": "อนุชานามิ เต, โสณ, เอกปลาสิกํ อุปาหนนฺ”ติฯ ",
  "ปฺลิ-ตฺวฺ-กฺทฺ๕:๑ฯ๒๙ฯ๔": "“อหํ โข, ภนฺเต, อสีติสกฏวาเห หิรญฺญํ โอหาย อคารสฺมา อนคาริยํ ปพฺพชิโต, สตฺตหตฺถิกญฺจ อนีกํฯ ",
  "ปฺลิ-ตฺวฺ-กฺทฺ๕:๑ฯ๒๙ฯ๕": "อถาหํ, ภนฺเต, เอกปลาสิกญฺเจ อุปาหนํ ปริหริสฺสามิ, ตสฺส เม ภวิสฺสนฺติ วตฺตาโร ‘โสโณ โกฬิวิโส อสีติสกฏวาเห หิรญฺญํ โอหาย อคารสฺมา อนคาริยํ ปพฺพชิโต, สตฺตหตฺถิกญฺจ อนีกํฯ ",
  "ปฺลิ-ตฺวฺ-กฺทฺ๕:๑ฯ๒๙ฯ๖": "โส ทานายํ เอกปลาสิกาสุ อุปาหนาสุ สตฺโต’ติฯ ",
  "ปฺลิ-ตฺวฺ-กฺทฺ๕:๑ฯ๓๐ฯ๑": "สเจ ภควา ภิกฺขุสงฺฆสฺส อนุชานิสฺสติ อหมฺปิ ปริภุญฺชิสฺสามิ; ",
  "ปฺลิ-ตฺวฺ-กฺทฺ๕:๑ฯ๓๐ฯ๒": "โน เจ ภควา ภิกฺขุสงฺฆสฺส อนุชานิสฺสติ, อหมฺปิ น ปริภุญฺชิสฺสามี”ติฯ ",
  "ปฺลิ-ตฺวฺ-กฺทฺ๕:๑ฯ๓๐ฯ๓": "อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
  "ปฺลิ-ตฺวฺ-กฺทฺ๕:๑ฯ๓๐ฯ๔": "“อนุชานามิ, ภิกฺขเว, เอกปลาสิกํ อุปาหนํฯ ",
  "ปฺลิ-ตฺวฺ-กฺทฺ๕:๑ฯ๓๐ฯ๕": "น, ภิกฺขเว, ทิคุณา อุปาหนา ธาเรตพฺพาฯ ",
  "ปฺลิ-ตฺวฺ-กฺทฺ๕:๑ฯ๓๐ฯ๖": "น ติคุณา อุปาหนา ธาเรตพฺพาฯ ",
  "ปฺลิ-ตฺวฺ-กฺทฺ๕:๑ฯ๓๐ฯ๗": "น คุณงฺคุณูปาหนา ธาเรตพฺพาฯ ",
  "ปฺลิ-ตฺวฺ-กฺทฺ๕:๑ฯ๓๐ฯ๘": "โย ธาเรยฺย, อาปตฺติ ทุกฺกฏสฺสา”ติฯ ",
  "ปฺลิ-ตฺวฺ-กฺทฺ๕:๒ฯ๑ฯ๐": "๓ฯ สพฺพนีลิกาทิปฏิกฺเขป ",
  "ปฺลิ-ตฺวฺ-กฺทฺ๕:๒ฯ๑ฯ๑": "เตน โข ปน สมเยน ฉพฺพคฺคิยา ภิกฺขู สพฺพนีลิกา อุปาหนาโย ธาเรนฺติ …เป… ",
  "ปฺลิ-ตฺวฺ-กฺทฺ๕:๒ฯ๑ฯ๒": "สพฺพปีติกา อุปาหนาโย ธาเรนฺติ … ",
  "ปฺลิ-ตฺวฺ-กฺทฺ๕:๒ฯ๑ฯ๓": "สพฺพโลหิติกา อุปาหนาโย ธาเรนฺติ … ",
  "ปฺลิ-ตฺวฺ-กฺทฺ๕:๒ฯ๑ฯ๔": "สพฺพมญฺชิฏฺฐิกา อุปาหนาโย ธาเรนฺติ … ",
  "ปฺลิ-ตฺวฺ-กฺทฺ๕:๒ฯ๑ฯ๕": "สพฺพกณฺหา อุปาหนาโย ธาเรนฺติ … ",
  "ปฺลิ-ตฺวฺ-กฺทฺ๕:๒ฯ๑ฯ๖": "สพฺพมหารงฺครตฺตา อุปาหนาโย ธาเรนฺติ … ",
  "ปฺลิ-ตฺวฺ-กฺทฺ๕:๒ฯ๑ฯ๗": "สพฺพมหานามรตฺตา อุปาหนาโย ธาเรนฺติฯ ",
  "ปฺลิ-ตฺวฺ-กฺทฺ๕:๒ฯ๑ฯ๘": "มนุสฺสา อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-กฺทฺ๕:๒ฯ๑ฯ๙": "“เสยฺยถาปิ คิหี กามโภคิโน”ติฯ ",
  "ปฺลิ-ตฺวฺ-กฺทฺ๕:๒ฯ๑ฯ๑๐": "ภควโต เอตมตฺถํ อาโรเจสุํฯ ",
  "ปฺลิ-ตฺวฺ-กฺทฺ๕:๒ฯ๑ฯ๑๑": "“น, ภิกฺขเว, สพฺพนีลิกา อุปาหนา ธาเรตพฺพา …เป… ",
  "ปฺลิ-ตฺวฺ-กฺทฺ๕:๒ฯ๑ฯ๑๒": "น สพฺพปีติกา อุปาหนา ธาเรตพฺพา, น สพฺพโลหิติกา อุปาหนา ธาเรตพฺพา, น สพฺพมญฺชิฏฺฐิกา อุปาหนา ธาเรตพฺพา, น สพฺพกณฺหา อุปาหนา ธาเรตพฺพา, น สพฺพมหารงฺครตฺตา อุปาหนา ธาเรตพฺพา, น สพฺพมหานามรตฺตา อุปาหนา ธาเรตพฺพาฯ ",
  "ปฺลิ-ตฺวฺ-กฺทฺ๕:๒ฯ๑ฯ๑๓": "โย ธาเรยฺย, อาปตฺติ ทุกฺกฏสฺสา”ติฯ ",
  "ปฺลิ-ตฺวฺ-กฺทฺ๕:๒ฯ๒ฯ๑": "เตน โข ปน สมเยน ฉพฺพคฺคิยา ภิกฺขู นีลกวทฺธิกา อุปาหนาโย ธาเรนฺติ …เป… ",
  "ปฺลิ-ตฺวฺ-กฺทฺ๕:๒ฯ๒ฯ๒": "ปีตกวทฺธิกา อุปาหนาโย ธาเรนฺติ, โลหิตกวทฺธิกา อุปาหนาโย ธาเรนฺติ, มญฺชิฏฺฐิกวทฺธิกา อุปาหนาโย ธาเรนฺติ, กณฺหวทฺธิกา อุปาหนาโย ธาเรนฺติ, มหารงฺครตฺตวทฺธิกา อุปาหนาโย ธาเรนฺติ, มหานามรตฺตวทฺธิกา อุปาหนาโย ธาเรนฺติฯ ",
  "ปฺลิ-ตฺวฺ-กฺทฺ๕:๒ฯ๒ฯ๓": "มนุสฺสา อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-กฺทฺ๕:๒ฯ๒ฯ๔": "“เสยฺยถาปิ คิหี กามโภคิโน”ติฯ ",
  "ปฺลิ-ตฺวฺ-กฺทฺ๕:๒ฯ๒ฯ๕": "ภควโต เอตมตฺถํ อาโรเจสุํฯ ",
  "ปฺลิ-ตฺวฺ-กฺทฺ๕:๒ฯ๒ฯ๖": "“น, ภิกฺขเว, นีลกวทฺธิกา อุปาหนา ธาเรตพฺพา …เป… น ปีตกวทฺธิกา อุปาหนา ธาเรตพฺพา, น โลหิตกวทฺธิกา อุปาหนา ธาเรตพฺพา, น มญฺชิฏฺฐิกวทฺธิกา อุปาหนา ธาเรตพฺพา, น กณฺหวทฺธิกา อุปาหนา ธาเรตพฺพา, น มหารงฺครตฺตวทฺธิกา อุปาหนา ธาเรตพฺพา, น มหานามรตฺตวทฺธิกา อุปาหนา ธาเรตพฺพาฯ ",
  "ปฺลิ-ตฺวฺ-กฺทฺ๕:๒ฯ๒ฯ๗": "โย ธาเรยฺย, อาปตฺติ ทุกฺกฏสฺสา”ติฯ ",
  "ปฺลิ-ตฺวฺ-กฺทฺ๕:๒ฯ๓ฯ๑": "เตน โข ปน สมเยน ฉพฺพคฺคิยา ภิกฺขู ขลฺลกพทฺธา อุปาหนาโย ธาเรนฺติ …เป… ปุฏพทฺธา อุปาหนาโย ธาเรนฺติ, ปาลิคุณฺฐิมา อุปาหนาโย ธาเรนฺติ, ตูลปุณฺณิกา อุปาหนาโย ธาเรนฺติ, ติตฺติรปตฺติกา อุปาหนาโย ธาเรนฺติ, เมณฺฑวิสาณวทฺธิกา อุปาหนาโย ธาเรนฺติ, อชวิสาณวทฺธิกา อุปาหนาโย ธาเรนฺติ, วิจฺฉิกาฬิกา อุปาหนาโย ธาเรนฺติ, โมรปิญฺฉปริสิพฺพิตา อุปาหนาโย ธาเรนฺติ, จิตฺรา อุปาหนาโย ธาเรนฺติฯ ",
  "ปฺลิ-ตฺวฺ-กฺทฺ๕:๒ฯ๓ฯ๒": "มนุสฺสา อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-กฺทฺ๕:๒ฯ๓ฯ๓": "“เสยฺยถาปิ คิหี กามโภคิโน”ติฯ ",
  "ปฺลิ-ตฺวฺ-กฺทฺ๕:๒ฯ๓ฯ๔": "ภควโต เอตมตฺถํ อาโรเจสุํฯ ",
  "ปฺลิ-ตฺวฺ-กฺทฺ๕:๒ฯ๓ฯ๕": "“น, ภิกฺขเว, ขลฺลกพทฺธา อุปาหนา ธาเรตพฺพา …เป… ",
  "ปฺลิ-ตฺวฺ-กฺทฺ๕:๒ฯ๓ฯ๖": "น ปุฏพทฺธา อุปาหนา ธาเรตพฺพา, น ปาลิคุณฺฐิมา อุปาหนา ธาเรตพฺพา, น ตูลปุณฺณิกา อุปาหนา ธาเรตพฺพา, น ติตฺติรปตฺติกา อุปาหนา ธาเรตพฺพา, น เมณฺฑวิสาณวทฺธิกา อุปาหนา ธาเรตพฺพา, น อชวิสาณวทฺธิกา อุปาหนา ธาเรตพฺพา, น วิจฺฉิกาฬิกา อุปาหนา ธาเรตพฺพา, น โมรปิญฺฉปริสิพฺพิตา อุปาหนา ธาเรตพฺพา, น จิตฺรา อุปาหนา ธาเรตพฺพาฯ ",
  "ปฺลิ-ตฺวฺ-กฺทฺ๕:๒ฯ๓ฯ๗": "โย ธาเรยฺย, อาปตฺติ ทุกฺกฏสฺสา”ติฯ ",
  "ปฺลิ-ตฺวฺ-กฺทฺ๕:๒ฯ๔ฯ๑": "เตน โข ปน สมเยน ฉพฺพคฺคิยา ภิกฺขู สีหจมฺมปริกฺขฏา อุปาหนาโย ธาเรนฺติ …เป… พฺยคฺฆจมฺมปริกฺขฏา อุปาหนาโย ธาเรนฺติ, ทีปิจมฺมปริกฺขฏา อุปาหนาโย ธาเรนฺติ, อชินจมฺมปริกฺขฏา อุปาหนาโย ธาเรนฺติ, อุทฺทจมฺมปริกฺขฏา อุปาหนาโย ธาเรนฺติ, มชฺชารจมฺมปริกฺขฏา อุปาหนาโย ธาเรนฺติ, กาฬกจมฺมปริกฺขฏา อุปาหนาโย ธาเรนฺติ, ลุวกจมฺมปริกฺขฏา อุปาหนาโย ธาเรนฺติฯ ",
  "ปฺลิ-ตฺวฺ-กฺทฺ๕:๒ฯ๔ฯ๒": "มนุสฺสา อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-กฺทฺ๕:๒ฯ๔ฯ๓": "“เสยฺยถาปิ คิหี กามโภคิโน”ติฯ ",
  "ปฺลิ-ตฺวฺ-กฺทฺ๕:๒ฯ๔ฯ๔": "ภควโต เอตมตฺถํ อาโรเจสุํฯ ",
  "ปฺลิ-ตฺวฺ-กฺทฺ๕:๒ฯ๔ฯ๕": "“น, ภิกฺขเว, สีหจมฺมปริกฺขฏา อุปาหนา ธาเรตพฺพา …เป… ",
  "ปฺลิ-ตฺวฺ-กฺทฺ๕:๒ฯ๔ฯ๖": "น พฺยคฺฆจมฺมปริกฺขฏา อุปาหนา ธาเรตพฺพา, น ทีปิจมฺมปริกฺขฏา อุปาหนา ธาเรตพฺพา, น อชินจมฺมปริกฺขฏา อุปาหนา ธาเรตพฺพา, น อุทฺทจมฺมปริกฺขฏา อุปาหนา ธาเรตพฺพา, น มชฺชารจมฺมปริกฺขฏา อุปาหนา ธาเรตพฺพา, น กาฬกจมฺมปริกฺขฏา อุปาหนา ธาเรตพฺพา, น ลุวกจมฺมปริกฺขฏา อุปาหนา ธาเรตพฺพาฯ ",
  "ปฺลิ-ตฺวฺ-กฺทฺ๕:๒ฯ๔ฯ๗": "โย ธาเรยฺย, อาปตฺติ ทุกฺกฏสฺสา”ติฯ ",
  "ปฺลิ-ตฺวฺ-กฺทฺ๕:๓ฯ๑ฯ๐": "๔ฯ โอมุกฺกคุณงฺคุณูปาหนานุชานน ",
  "ปฺลิ-ตฺวฺ-กฺทฺ๕:๓ฯ๑ฯ๑": "อถ โข ภควา ปุพฺพณฺหสมยํ นิวาเสตฺวา ปตฺตจีวรมาทาย ราชคหํ ปิณฺฑาย ปาวิสิ, อญฺญตเรน ภิกฺขุนา ปจฺฉาสมเณนฯ ",
  "ปฺลิ-ตฺวฺ-กฺทฺ๕:๓ฯ๑ฯ๒": "อถ โข โส ภิกฺขุ ขญฺชมาโน ภควนฺตํ ปิฏฺฐิโต ปิฏฺฐิโต อนุพนฺธิฯ ",
  "ปฺลิ-ตฺวฺ-กฺทฺ๕:๓ฯ๑ฯ๓": "อทฺทสา โข อญฺญตโร อุปาสโก คุณงฺคุณูปาหนา อาโรหิตฺวา ภควนฺตํ ทูรโตว อาคจฺฉนฺตํ; ",
  "ปฺลิ-ตฺวฺ-กฺทฺ๕:๓ฯ๑ฯ๔": "ทิสฺวา อุปาหนา อาโรหิตฺวา เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เยน โส ภิกฺขุ เตนุปสงฺกมิ; ",
  "ปฺลิ-ตฺวฺ-กฺทฺ๕:๓ฯ๑ฯ๕": "อุปสงฺกมิตฺวา ตํ ภิกฺขุํ อภิวาเทตฺวา เอตทโวจ—",
  "ปฺลิ-ตฺวฺ-กฺทฺ๕:๓ฯ๒ฯ๑": "“กิสฺส, ภนฺเต, อโยฺย ขญฺชตี”ติ? ",
  "ปฺลิ-ตฺวฺ-กฺทฺ๕:๓ฯ๒ฯ๒": "“ปาทา เม, อาวุโส, ผลิตา”ติฯ ",
  "ปฺลิ-ตฺวฺ-กฺทฺ๕:๓ฯ๒ฯ๓": "“หนฺท, ภนฺเต, อุปาหนาโย”ติฯ ",
  "ปฺลิ-ตฺวฺ-กฺทฺ๕:๓ฯ๒ฯ๔": "“อลํ, อาวุโส, ปฏิกฺขิตฺตา ภควตา คุณงฺคุณูปาหนา”ติฯ ",
  "ปฺลิ-ตฺวฺ-กฺทฺ๕:๓ฯ๒ฯ๕": "“คณฺหาเหตา, ภิกฺขุ, อุปาหนาโย”ติฯ ",
  "ปฺลิ-ตฺวฺ-กฺทฺ๕:๓ฯ๒ฯ๖": "อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
  "ปฺลิ-ตฺวฺ-กฺทฺ๕:๓ฯ๒ฯ๗": "“อนุชานามิ, ภิกฺขเว, โอมุกฺกํ คุณงฺคุณูปาหนํฯ ",
  "ปฺลิ-ตฺวฺ-กฺทฺ๕:๓ฯ๒ฯ๘": "น, ภิกฺขเว, นวา คุณงฺคุณูปาหนา ธาเรตพฺพาฯ ",
  "ปฺลิ-ตฺวฺ-กฺทฺ๕:๓ฯ๒ฯ๙": "โย ธาเรยฺย, อาปตฺติ ทุกฺกฏสฺสา”ติฯ ",
  "ปฺลิ-ตฺวฺ-กฺทฺ๕:๔ฯ๑ฯ๐": "๕ฯ อชฺฌาราเมอุปาหนปฏิกฺเขป ",
  "ปฺลิ-ตฺวฺ-กฺทฺ๕:๔ฯ๑ฯ๑": "เตน โข ปน สมเยน ภควา อชฺโฌกาเส อนุปาหโน จงฺกมติฯ ",
  "ปฺลิ-ตฺวฺ-กฺทฺ๕:๔ฯ๑ฯ๒": "“สตฺถา อนุปาหโน จงฺกมตี”ติ—",
  "ปฺลิ-ตฺวฺ-กฺทฺ๕:๔ฯ๑ฯ๓": "เถราปิ ภิกฺขู อนุปาหนา จงฺกมนฺติฯ ",
  "ปฺลิ-ตฺวฺ-กฺทฺ๕:๔ฯ๑ฯ๔": "ฉพฺพคฺคิยา ภิกฺขู, สตฺถริ อนุปาหเน จงฺกมมาเน, เถเรสุปิ ภิกฺขูสุ อนุปาหเนสุ จงฺกมมาเนสุ, เสาปาหนา จงฺกมนฺติฯ ",
  "ปฺลิ-ตฺวฺ-กฺทฺ๕:๔ฯ๑ฯ๕": "เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-กฺทฺ๕:๔ฯ๑ฯ๖": "“กถญฺหิ นาม ฉพฺพคฺคิยา ภิกฺขู, สตฺถริ อนุปาหเน จงฺกมมาเน, เถเรสุปิ ภิกฺขูสุ อนุปาหเนสุ จงฺกมมาเนสุ, เสาปาหนา จงฺกมิสฺสนฺตี”ติฯ ",
  "ปฺลิ-ตฺวฺ-กฺทฺ๕:๔ฯ๒ฯ๑": "อถ โข เต ภิกฺขู ภควโต เอตมตฺถํ อาโรเจสุํ …เป… ",
  "ปฺลิ-ตฺวฺ-กฺทฺ๕:๔ฯ๒ฯ๒": "“สจฺจํ กิร, ภิกฺขเว, ฉพฺพคฺคิยา ภิกฺขู, สตฺถริ อนุปาหเน จงฺกมมาเน, เถเรสุปิ ภิกฺขูสุ อนุปาหเนสุ จงฺกมมาเนสุ, เสาปาหนา จงฺกมนฺตี”ติ? ",
  "ปฺลิ-ตฺวฺ-กฺทฺ๕:๔ฯ๒ฯ๓": "“สจฺจํ, ภควา”ติฯ ",
  "ปฺลิ-ตฺวฺ-กฺทฺ๕:๔ฯ๒ฯ๔": "วิครหิ พุทฺโธ ภควา …เป… ",
  "ปฺลิ-ตฺวฺ-กฺทฺ๕:๔ฯ๒ฯ๕": "กถญฺหิ นาม เต, ภิกฺขเว, โมฆปุริสา, สตฺถริ อนุปาหเน จงฺกมมาเน, เถเรสุปิ ภิกฺขูสุ อนุปาหเนสุ จงฺกมมาเนสุ, เสาปาหนา จงฺกมิสฺสนฺติฯ ",
  "ปฺลิ-ตฺวฺ-กฺทฺ๕:๔ฯ๒ฯ๖": "อิเม หิ นาม, ภิกฺขเว, คิหี โอทาตวตฺถวสนกา อภิชีวนิกสฺส สิปฺปสฺส การณา อาจริเยสุ สคารวา สปฺปติสฺสา สภาควุตฺติกา วิหริสฺสนฺติฯ ",
  "ปฺลิ-ตฺวฺ-กฺทฺ๕:๔ฯ๓ฯ๑": "อิธ โข ตํ, ภิกฺขเว, โสเภถ, ยํ ตุเมฺห เอวํ สฺวากฺขาเต ธมฺมวินเย ปพฺพชิตา สมานา อาจริเยสุ อาจริยมตฺเตสุ อุปชฺฌาเยสุ อุปชฺฌายมตฺเตสุ อคารวา อปฺปติสฺสา อสภาควุตฺติกา วิหเรยฺยาถฯ ",
  "ปฺลิ-ตฺวฺ-กฺทฺ๕:๔ฯ๓ฯ๒": "เนตํ, ภิกฺขเว, อปฺปสนฺนานํ วา ปสาทาย …เป… ",
  "ปฺลิ-ตฺวฺ-กฺทฺ๕:๔ฯ๓ฯ๓": "วิครหิตฺวา …เป… ",
  "ปฺลิ-ตฺวฺ-กฺทฺ๕:๔ฯ๓ฯ๔": "ธมฺมึ กถํ กตฺวา ภิกฺขู อามนฺเตสิ—",
  "ปฺลิ-ตฺวฺ-กฺทฺ๕:๔ฯ๓ฯ๕": "“น, ภิกฺขเว, อาจริเยสุ อาจริยมตฺเตสุ อุปชฺฌาเยสุ อุปชฺฌายมตฺเตสุ อนุปาหเนสุ จงฺกมมาเนสุ เสาปาหเนน จงฺกมิตพฺพํฯ ",
  "ปฺลิ-ตฺวฺ-กฺทฺ๕:๔ฯ๓ฯ๖": "โย จงฺกเมยฺย, อาปตฺติ ทุกฺกฏสฺสฯ ",
  "ปฺลิ-ตฺวฺ-กฺทฺ๕:๔ฯ๓ฯ๗": "น จ, ภิกฺขเว, อชฺฌาราเม อุปาหนา ธาเรตพฺพาฯ ",
  "ปฺลิ-ตฺวฺ-กฺทฺ๕:๔ฯ๓ฯ๘": "โย ธาเรยฺย, อาปตฺติ ทุกฺกฏสฺสา”ติฯ ",
  "ปฺลิ-ตฺวฺ-กฺทฺ๕:๕ฯ๑ฯ๑": "เตน โข ปน สมเยน อญฺญตรสฺส ภิกฺขุโน ปาทขิลาพาโธ โหติฯ ",
  "ปฺลิ-ตฺวฺ-กฺทฺ๕:๕ฯ๑ฯ๒": "ตํ ภิกฺขู ปริคฺคเหตฺวา อุจฺจารมฺปิ ปสฺสาวมฺปิ นิกฺขาเมนฺติฯ ",
  "ปฺลิ-ตฺวฺ-กฺทฺ๕:๕ฯ๑ฯ๓": "อทฺทสา โข ภควา เสนาสนจาริกํ อาหิณฺฑนฺโต เต ภิกฺขู ตํ ภิกฺขุํ ปริคฺคเหตฺวา อุจฺจารมฺปิ ปสฺสาวมฺปิ นิกฺขาเมนฺเต, ทิสฺวาน เยน เต ภิกฺขู เตนุปสงฺกมิ, อุปสงฺกมิตฺวา เต ภิกฺขู เอตทโวจ—",
  "ปฺลิ-ตฺวฺ-กฺทฺ๕:๕ฯ๒ฯ๑": "“กึ อิมสฺส, ภิกฺขเว, ภิกฺขุโน อาพาโธ”ติ? ",
  "ปฺลิ-ตฺวฺ-กฺทฺ๕:๕ฯ๒ฯ๒": "“อิมสฺส, ภนฺเต, อายสฺมโต ปาทขิลาพาโธ; ",
  "ปฺลิ-ตฺวฺ-กฺทฺ๕:๕ฯ๒ฯ๓": "อิมํ มยํ ปริคฺคเหตฺวา อุจฺจารมฺปิ ปสฺสาวมฺปิ นิกฺขาเมมา”ติฯ ",
  "ปฺลิ-ตฺวฺ-กฺทฺ๕:๕ฯ๒ฯ๔": "อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
  "ปฺลิ-ตฺวฺ-กฺทฺ๕:๕ฯ๒ฯ๕": "“อนุชานามิ, ภิกฺขเว, ยสฺส ปาทา วา ทุกฺขา, ปาทา วา ผลิตา, ปาทขิโล วา อาพาโธ อุปาหนํ ธาเรตุนฺ”ติฯ ",
  "ปฺลิ-ตฺวฺ-กฺทฺ๕:๖ฯ๑ฯ๑": "เตน โข ปน สมเยน ภิกฺขู อโธเตหิ ปาเทหิ มญฺจมฺปิ ปีฐมฺปิ อภิรุหนฺติ; ",
  "ปฺลิ-ตฺวฺ-กฺทฺ๕:๖ฯ๑ฯ๒": "จีวรมฺปิ เสนาสนมฺปิ ทุสฺสติฯ ",
  "ปฺลิ-ตฺวฺ-กฺทฺ๕:๖ฯ๑ฯ๓": "ภควโต เอตมตฺถํ อาโรเจสุํฯ ",
  "ปฺลิ-ตฺวฺ-กฺทฺ๕:๖ฯ๑ฯ๔": "“อนุชานามิ, ภิกฺขเว, ‘อิทานิ มญฺจํ วา ปีฐํ วา อภิรุหิสฺสามี’ติ อุปาหนํ ธาเรตุนฺ”ติฯ ",
  "ปฺลิ-ตฺวฺ-กฺทฺ๕:๖ฯ๒ฯ๑": "เตน โข ปน สมเยน ภิกฺขู รตฺติยา อุโปสถคฺคมฺปิ สนฺนิสชฺชมฺปิ คจฺฉนฺตา อนฺธกาเร ขาณุมฺปิ กณฺฏกมฺปิ อกฺกมนฺติ; ปาทา ทุกฺขา โหนฺติฯ ",
  "ปฺลิ-ตฺวฺ-กฺทฺ๕:๖ฯ๒ฯ๒": "ภควโต เอตมตฺถํ อาโรเจสุํฯ ",
  "ปฺลิ-ตฺวฺ-กฺทฺ๕:๖ฯ๒ฯ๓": "“อนุชานามิ, ภิกฺขเว, อชฺฌาราเม อุปาหนํ ธาเรตุํ, อุกฺกํ, ปทีปํ, กตฺตรทณฺฑนฺ”ติฯ ",
  "ปฺลิ-ตฺวฺ-กฺทฺ๕:๖ฯ๓ฯ๐": "๖ฯ กฏฺฐปาทุกาทิปฏิกฺเขป ",
  "ปฺลิ-ตฺวฺ-กฺทฺ๕:๖ฯ๓ฯ๑": "เตน โข ปน สมเยน ฉพฺพคฺคิยา ภิกฺขู รตฺติยา ปจฺจูสสมยํ ปจฺจุฏฺฐาย กฏฺฐปาทุกาโย อภิรุหิตฺวา อชฺโฌกาเส จงฺกมนฺติ, อุจฺจาสทฺทา มหาสทฺทา ขฏขฏสทฺทา, อเนกวิหิตํ ติรจฺฉานกถํ กเถนฺตา, เสยฺยถิทํ—",
  "ปฺลิ-ตฺวฺ-กฺทฺ๕:๖ฯ๓ฯ๒": "ราชกถํ, โจรกถํ, มหามตฺตกถํ, เสนากถํ, ภยกถํ, ยุทฺธกถํ, อนฺนกถํ, ปานกถํ, วตฺถกถํ, สยนกถํ, มาลากถํ, คนฺธกถํ, ญาติกถํ, ยานกถํ, คามกถํ, นิคมกถํ, นครกถํ, ชนปทกถํ, อิตฺถิกถํ, สูรกถํ, วิสิขากถํ, กุมฺภฏฺฐานกถํ, ปุพฺพเปตกถํ, นานตฺตกถํ, โลกกฺขายิกํ, สมุทฺทกฺขายิกํ, อิติภวาภวกถํ อิติ วา; ",
  "ปฺลิ-ตฺวฺ-กฺทฺ๕:๖ฯ๓ฯ๓": "กีฏกมฺปิ อกฺกมิตฺวา มาเรนฺติ, ภิกฺขูปิ สมาธิมฺหา จาเวนฺติฯ ",
  "ปฺลิ-ตฺวฺ-กฺทฺ๕:๖ฯ๔ฯ๑": "เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-กฺทฺ๕:๖ฯ๔ฯ๒": "“กถญฺหิ นาม ฉพฺพคฺคิยา ภิกฺขู รตฺติยา ปจฺจูสสมยํ ปจฺจุฏฺฐาย กฏฺฐปาทุกาโย อภิรุหิตฺวา อชฺโฌกาเส จงฺกมิสฺสนฺติ, อุจฺจาสทฺทา มหาสทฺทา ขฏขฏสทฺทา อเนกวิหิตํ ติรจฺฉานกถํ กเถนฺตา, เสยฺยถิทํ—",
  "ปฺลิ-ตฺวฺ-กฺทฺ๕:๖ฯ๔ฯ๓": "ราชกถํ, โจรกถํ …เป… ",
  "ปฺลิ-ตฺวฺ-กฺทฺ๕:๖ฯ๔ฯ๔": "อิติภวาภวกถํ อิติ วา, กีฏกมฺปิ อกฺกมิตฺวา มาเรสฺสนฺติ, ภิกฺขูปิ สมาธิมฺหา จาเวสฺสนฺตี”ติฯ ",
  "ปฺลิ-ตฺวฺ-กฺทฺ๕:๖ฯ๔ฯ๕": "อถ โข เต ภิกฺขู ภควโต เอตมตฺถํ อาโรเจสุํ …เป… ",
  "ปฺลิ-ตฺวฺ-กฺทฺ๕:๖ฯ๔ฯ๖": "“สจฺจํ กิร, ภิกฺขเว, ฉพฺพคฺคิยา ภิกฺขู รตฺติยา ปจฺจูสสมยํ ปจฺจุฏฺฐาย กฏฺฐปาทุกาโย อภิรุหิตฺวา อชฺโฌกาเส จงฺกมนฺติ, อุจฺจาสทฺทา มหาสทฺทา ขฏขฏสทฺทา, อเนกวิหิตํ ติรจฺฉานกถํ กเถนฺตา, เสยฺยถิทํ—",
  "ปฺลิ-ตฺวฺ-กฺทฺ๕:๖ฯ๔ฯ๗": "ราชกถํ, โจรกถํ …เป… ",
  "ปฺลิ-ตฺวฺ-กฺทฺ๕:๖ฯ๔ฯ๘": "อิติภวาภวกถํ อิติ วา, กีฏกมฺปิ อกฺกมิตฺวา มาเรนฺติ, ภิกฺขูปิ สมาธิมฺหา จาเวนฺตี”ติ? ",
  "ปฺลิ-ตฺวฺ-กฺทฺ๕:๖ฯ๔ฯ๙": "“สจฺจํ, ภควา”ติ …เป… ",
  "ปฺลิ-ตฺวฺ-กฺทฺ๕:๖ฯ๔ฯ๑๐": "วิครหิตฺวา …เป… ",
  "ปฺลิ-ตฺวฺ-กฺทฺ๕:๖ฯ๔ฯ๑๑": "ธมฺมึ กถํ กตฺวา ภิกฺขู อามนฺเตสิ—",
  "ปฺลิ-ตฺวฺ-กฺทฺ๕:๖ฯ๔ฯ๑๒": "“น, ภิกฺขเว, กฏฺฐปาทุกา ธาเรตพฺพาฯ ",
  "ปฺลิ-ตฺวฺ-กฺทฺ๕:๖ฯ๔ฯ๑๓": "โย ธาเรยฺย, อาปตฺติ ทุกฺกฏสฺสา”ติฯ ",
  "ปฺลิ-ตฺวฺ-กฺทฺ๕:๗ฯ๑ฯ๑": "อถ โข ภควา ราชคเห ยถาภิรนฺตํ วิหริตฺวา เยน พาราณสี เตน จาริกํ ปกฺกามิฯ ",
  "ปฺลิ-ตฺวฺ-กฺทฺ๕:๗ฯ๑ฯ๒": "อนุปุพฺเพน จาริกํ จรมาโน เยน พาราณสี ตทวสริฯ ",
  "ปฺลิ-ตฺวฺ-กฺทฺ๕:๗ฯ๑ฯ๓": "ตตฺร สุทํ ภควา พาราณสิยํ วิหรติ อิสิปตเน มิคทาเยฯ ",
  "ปฺลิ-ตฺวฺ-กฺทฺ๕:๗ฯ๑ฯ๔": "เตน โข ปน สมเยน ฉพฺพคฺคิยา ภิกฺขู—",
  "ปฺลิ-ตฺวฺ-กฺทฺ๕:๗ฯ๑ฯ๕": "“ภควตา กฏฺฐปาทุกา ปฏิกฺขิตฺตา”ติ—",
  "ปฺลิ-ตฺวฺ-กฺทฺ๕:๗ฯ๑ฯ๖": "ตาลตรุเณ เฉทาเปตฺวา ตาลปตฺตปาทุกาโย ธาเรนฺติ; ",
  "ปฺลิ-ตฺวฺ-กฺทฺ๕:๗ฯ๑ฯ๗": "ตานิ ตาลตรุณานิ ฉินฺนานิ มิลายนฺติฯ ",
  "ปฺลิ-ตฺวฺ-กฺทฺ๕:๗ฯ๑ฯ๘": "มนุสฺสา อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-กฺทฺ๕:๗ฯ๑ฯ๙": "“กถญฺหิ นาม สมณา สกฺยปุตฺติยา ตาลตรุเณ เฉทาเปตฺวา ตาลปตฺตปาทุกาโย ธาเรสฺสนฺติ; ",
  "ปฺลิ-ตฺวฺ-กฺทฺ๕:๗ฯ๑ฯ๑๐": "ตานิ ตาลตรุณานิ ฉินฺนานิ มิลายนฺติ; ",
  "ปฺลิ-ตฺวฺ-กฺทฺ๕:๗ฯ๑ฯ๑๑": "เอกินฺทฺริยํ สมณา สกฺยปุตฺติยา ชีวํ วิเหเฐนฺตี”ติฯ ",
  "ปฺลิ-ตฺวฺ-กฺทฺ๕:๗ฯ๒ฯ๑": "อโสฺสสุํ โข ภิกฺขู เตสํ มนุสฺสานํ อุชฺฌายนฺตานํ ขิยฺยนฺตานํ วิปาเจนฺตานํฯ ",
  "ปฺลิ-ตฺวฺ-กฺทฺ๕:๗ฯ๒ฯ๒": "อถ โข เต ภิกฺขู ภควโต เอตมตฺถํ อาโรเจสุํ …เป… ",
  "ปฺลิ-ตฺวฺ-กฺทฺ๕:๗ฯ๒ฯ๓": "“สจฺจํ กิร, ภิกฺขเว, ฉพฺพคฺคิยา ภิกฺขู ตาลตรุเณ เฉทาเปตฺวา ตาลปตฺตปาทุกาโย ธาเรนฺติ; ",
  "ปฺลิ-ตฺวฺ-กฺทฺ๕:๗ฯ๒ฯ๔": "ตานิ ตาลตรุณานิ ฉินฺนานิ มิลายนฺตี”ติ? ",
  "ปฺลิ-ตฺวฺ-กฺทฺ๕:๗ฯ๒ฯ๕": "“สจฺจํ, ภควา”ติฯ ",
  "ปฺลิ-ตฺวฺ-กฺทฺ๕:๗ฯ๒ฯ๖": "วิครหิ พุทฺโธ ภควา …เป… ",
  "ปฺลิ-ตฺวฺ-กฺทฺ๕:๗ฯ๒ฯ๗": "กถญฺหิ นาม เต, ภิกฺขเว, โมฆปุริสา ตาลตรุเณ เฉทาเปตฺวา ตาลปตฺตปาทุกาโย ธาเรสฺสนฺติ; ",
  "ปฺลิ-ตฺวฺ-กฺทฺ๕:๗ฯ๒ฯ๘": "ตานิ ตาลตรุณานิ ฉินฺนานิ มิลายนฺติฯ ",
  "ปฺลิ-ตฺวฺ-กฺทฺ๕:๗ฯ๒ฯ๙": "ชีวสญฺญิโน หิ, ภิกฺขเว, มนุสฺสา รุกฺขสฺมึฯ ",
  "ปฺลิ-ตฺวฺ-กฺทฺ๕:๗ฯ๒ฯ๑๐": "เนตํ, ภิกฺขเว, อปฺปสนฺนานํ วา ปสาทาย …เป… ",
  "ปฺลิ-ตฺวฺ-กฺทฺ๕:๗ฯ๒ฯ๑๑": "วิครหิตฺวา …เป… ",
  "ปฺลิ-ตฺวฺ-กฺทฺ๕:๗ฯ๒ฯ๑๒": "ธมฺมึ กถํ กตฺวา ภิกฺขู อามนฺเตสิ—",
  "ปฺลิ-ตฺวฺ-กฺทฺ๕:๗ฯ๒ฯ๑๓": "“น, ภิกฺขเว, ตาลปตฺตปาทุกา ธาเรตพฺพาฯ ",
  "ปฺลิ-ตฺวฺ-กฺทฺ๕:๗ฯ๒ฯ๑๔": "โย ธาเรยฺย, อาปตฺติ ทุกฺกฏสฺสา”ติฯ ",
  "ปฺลิ-ตฺวฺ-กฺทฺ๕:๗ฯ๓ฯ๑": "เตน โข ปน สมเยน ฉพฺพคฺคิยา ภิกฺขู—",
  "ปฺลิ-ตฺวฺ-กฺทฺ๕:๗ฯ๓ฯ๒": "“ภควตา ตาลปตฺตปาทุกา ปฏิกฺขิตฺตา”ติ—",
  "ปฺลิ-ตฺวฺ-กฺทฺ๕:๗ฯ๓ฯ๓": "เวฬุตรุเณ เฉทาเปตฺวา เวฬุปตฺตปาทุกาโย ธาเรนฺติฯ ",
  "ปฺลิ-ตฺวฺ-กฺทฺ๕:๗ฯ๓ฯ๔": "ตานิ เวฬุตรุณานิ ฉินฺนานิ มิลายนฺติฯ ",
  "ปฺลิ-ตฺวฺ-กฺทฺ๕:๗ฯ๓ฯ๕": "มนุสฺสา อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-กฺทฺ๕:๗ฯ๓ฯ๖": "“กถญฺหิ นาม สมณา สกฺยปุตฺติยา เวฬุตรุเณ เฉทาเปตฺวา เวฬุปตฺตปาทุกาโย ธาเรสฺสนฺติฯ ",
  "ปฺลิ-ตฺวฺ-กฺทฺ๕:๗ฯ๓ฯ๗": "ตานิ เวฬุตรุณานิ ฉินฺนานิ มิลายนฺติฯ ",
  "ปฺลิ-ตฺวฺ-กฺทฺ๕:๗ฯ๓ฯ๘": "เอกินฺทฺริยํ สมณา สกฺยปุตฺติยา ชีวํ วิเหเฐนฺตี”ติฯ ",
  "ปฺลิ-ตฺวฺ-กฺทฺ๕:๗ฯ๓ฯ๙": "อโสฺสสุํ โข ภิกฺขู เตสํ มนุสฺสานํ อุชฺฌายนฺตานํ ขิยฺยนฺตานํ วิปาเจนฺตานํฯ ",
  "ปฺลิ-ตฺวฺ-กฺทฺ๕:๗ฯ๓ฯ๑๐": "อถ โข เต ภิกฺขู ภควโต เอตมตฺถํ อาโรเจสุํ …เป… ",
  "ปฺลิ-ตฺวฺ-กฺทฺ๕:๗ฯ๓ฯ๑๑": "ชีวสญฺญิโน หิ, ภิกฺขเว, มนุสฺสา รุกฺขสฺมึ …เป… ",
  "ปฺลิ-ตฺวฺ-กฺทฺ๕:๗ฯ๓ฯ๑๒": "น, ภิกฺขเว, เวฬุปตฺตปาทุกา ธาเรตพฺพาฯ ",
  "ปฺลิ-ตฺวฺ-กฺทฺ๕:๗ฯ๓ฯ๑๓": "โย ธาเรยฺย, อาปตฺติ ทุกฺกฏสฺสา”ติฯ ",
  "ปฺลิ-ตฺวฺ-กฺทฺ๕:๘ฯ๑ฯ๑": "อถ โข ภควา พาราณสิยํ ยถาภิรนฺตํ วิหริตฺวา เยน ภทฺทิยํ เตน จาริกํ ปกฺกามิฯ ",
  "ปฺลิ-ตฺวฺ-กฺทฺ๕:๘ฯ๑ฯ๒": "อนุปุพฺเพน จาริกํ จรมาโน เยน ภทฺทิยํ ตทวสริฯ ",
  "ปฺลิ-ตฺวฺ-กฺทฺ๕:๘ฯ๑ฯ๓": "ตตฺร สุทํ ภควา ภทฺทิเย วิหรติ ชาติยา วเนฯ ",
  "ปฺลิ-ตฺวฺ-กฺทฺ๕:๘ฯ๑ฯ๔": "เตน โข ปน สมเยน ภทฺทิยา ภิกฺขู อเนกวิหิตํ ปาทุกมณฺฑนานุโยคมนุยุตฺตา วิหรนฺติ, ติณปาทุกํ กโรนฺติปิ การาเปนฺติปิ, มุญฺชปาทุกํ กโรนฺติปิ การาเปนฺติปิ, ปพฺพชปาทุกํ กโรนฺติปิ การาเปนฺติปิ, หินฺตาลปาทุกํ กโรนฺติปิ การาเปนฺติปิ, กมลปาทุกํ กโรนฺติปิ การาเปนฺติปิ, กมฺพลปาทุกํ กโรนฺติปิ การาเปนฺติปิ, ริญฺจนฺติ อุทฺเทสํ ปริปุจฺฉํ อธิสีลํ อธิจิตฺตํ อธิปญฺญํฯ ",
  "ปฺลิ-ตฺวฺ-กฺทฺ๕:๘ฯ๒ฯ๑": "เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-กฺทฺ๕:๘ฯ๒ฯ๒": "“กถญฺหิ นาม ภทฺทิยา ภิกฺขู อเนกวิหิตํ ปาทุกมณฺฑนานุโยคมนุยุตฺตา วิหริสฺสนฺติ, ติณปาทุกํ กริสฺสนฺติปิ การาเปสฺสนฺติปิ, มุญฺชปาทุกํ กริสฺสนฺติปิ การาเปสฺสนฺติปิ, ปพฺพชปาทุกํ กริสฺสนฺติปิ การาเปสฺสนฺติปิ, หินฺตาลปาทุกํ กริสฺสนฺติปิ การาเปสฺสนฺติปิ, กมลปาทุกํ กริสฺสนฺติปิ การาเปสฺสนฺติปิ, กมฺพลปาทุกํ กริสฺสนฺติปิ การาเปสฺสนฺติปิ, ริญฺจิสฺสนฺติ อุทฺเทสํ ปริปุจฺฉํ อธิสีลํ อธิจิตฺตํ อธิปญฺญนฺ”ติฯ ",
  "ปฺลิ-ตฺวฺ-กฺทฺ๕:๘ฯ๒ฯ๓": "อถ โข เต ภิกฺขู ภควโต เอตมตฺถํ อาโรเจสุํ …เป… ",
  "ปฺลิ-ตฺวฺ-กฺทฺ๕:๘ฯ๒ฯ๔": "“สจฺจํ กิร, ภิกฺขเว, ภทฺทิยา ภิกฺขู อเนกวิหิตํ ปาทุกมณฺฑนานุโยคมนุยุตฺตา วิหรนฺติ, ติณปาทุกํ กโรนฺติปิ การาเปนฺติปิ …เป… ",
  "ปฺลิ-ตฺวฺ-กฺทฺ๕:๘ฯ๒ฯ๕": "ริญฺจนฺติ อุทฺเทสํ ปริปุจฺฉํ อธิสีลํ อธิจิตฺตํ อธิปญฺญนฺ”ติ? ",
  "ปฺลิ-ตฺวฺ-กฺทฺ๕:๘ฯ๒ฯ๖": "“สจฺจํ, ภควา”ติฯ ",
  "ปฺลิ-ตฺวฺ-กฺทฺ๕:๘ฯ๒ฯ๗": "วิครหิ พุทฺโธ ภควา …เป… ",
  "ปฺลิ-ตฺวฺ-กฺทฺ๕:๘ฯ๒ฯ๘": "กถญฺหิ นาม เต, ภิกฺขเว, โมฆปุริสา อเนกวิหิตํ ปาทุกมณฺฑนานุโยคมนุยุตฺตา วิหริสฺสนฺติ, ติณปาทุกํ กริสฺสนฺติปิ การาเปสฺสนฺติปิ …เป… ",
  "ปฺลิ-ตฺวฺ-กฺทฺ๕:๘ฯ๒ฯ๙": "ริญฺจิสฺสนฺติ อุทฺเทสํ ปริปุจฺฉํ อธิสีลํ อธิจิตฺตํ อธิปญฺญํฯ ",
  "ปฺลิ-ตฺวฺ-กฺทฺ๕:๘ฯ๓ฯ๑": "เนตํ, ภิกฺขเว, อปฺปสนฺนานํ วา ปสาทาย …เป… ",
  "ปฺลิ-ตฺวฺ-กฺทฺ๕:๘ฯ๓ฯ๒": "วิครหิตฺวา …เป… ",
  "ปฺลิ-ตฺวฺ-กฺทฺ๕:๘ฯ๓ฯ๓": "ธมฺมึ กถํ กตฺวา ภิกฺขู อามนฺเตสิ—",
  "ปฺลิ-ตฺวฺ-กฺทฺ๕:๘ฯ๓ฯ๔": "“น, ภิกฺขเว, ติณปาทุกา ธาเรตพฺพา, น มุญฺชปาทุกา ธาเรตพฺพา, น ปพฺพชปาทุกา ธาเรตพฺพา, น หินฺตาลปาทุกา ธาเรตพฺพา, น กมลปาทุกา ธาเรตพฺพา, น กมฺพลปาทุกา ธาเรตพฺพา, น โสวณฺณมยา ปาทุกา ธาเรตพฺพา, น รูปิยมยา ปาทุกา ธาเรตพฺพา, น มณิมยา ปาทุกา ธาเรตพฺพา, น เวฬุริยมยา ปาทุกา ธาเรตพฺพา, น ผลิกมยา ปาทุกา ธาเรตพฺพา, น กํสมยา ปาทุกา ธาเรตพฺพา, น กาจมยา ปาทุกา ธาเรตพฺพา, น ติปุมยา ปาทุกา ธาเรตพฺพา, น สีสมยา ปาทุกา ธาเรตพฺพา, น ตมฺพโลหมยา ปาทุกา ธาเรตพฺพาฯ ",
  "ปฺลิ-ตฺวฺ-กฺทฺ๕:๘ฯ๓ฯ๕": "โย ธาเรยฺย, อาปตฺติ ทุกฺกฏสฺสฯ ",
  "ปฺลิ-ตฺวฺ-กฺทฺ๕:๘ฯ๓ฯ๖": "น จ, ภิกฺขเว, กาจิ สงฺกมนิยา ปาทุกา ธาเรตพฺพาฯ ",
  "ปฺลิ-ตฺวฺ-กฺทฺ๕:๘ฯ๓ฯ๗": "โย ธาเรยฺย, อาปตฺติ ทุกฺกฏสฺสฯ ",
  "ปฺลิ-ตฺวฺ-กฺทฺ๕:๘ฯ๓ฯ๘": "อนุชานามิ, ภิกฺขเว, ติโสฺส ปาทุกา ธุวฏฺฐานิยา อสงฺกมนิยาโย—",
  "ปฺลิ-ตฺวฺ-กฺทฺ๕:๘ฯ๓ฯ๙": "วจฺจปาทุกํ, ปสฺสาวปาทุกํ, อาจมนปาทุกนฺ”ติฯ ",
  "ปฺลิ-ตฺวฺ-กฺทฺ๕:๙ฯ๑ฯ๑": "อถ โข ภควา ภทฺทิเย ยถาภิรนฺตํ วิหริตฺวา เยน สาวตฺถิ เตน จาริกํ ปกฺกามิฯ ",
  "ปฺลิ-ตฺวฺ-กฺทฺ๕:๙ฯ๑ฯ๒": "อนุปุพฺเพน จาริกํ จรมาโน เยน สาวตฺถิ ตทวสริฯ ",
  "ปฺลิ-ตฺวฺ-กฺทฺ๕:๙ฯ๑ฯ๓": "ตตฺร สุทํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
  "ปฺลิ-ตฺวฺ-กฺทฺ๕:๙ฯ๑ฯ๔": "เตน โข ปน สมเยน ฉพฺพคฺคิยา ภิกฺขู อจิรวติยา นทิยา คาวีนํ ตรนฺตีนํ วิสาเณสุปิ คณฺหนฺติ, กณฺเณสุปิ คณฺหนฺติ, คีวายปิ คณฺหนฺติ, เฉปฺปาปิ คณฺหนฺติ, ปิฏฺฐิมฺปิ อภิรุหนฺติ, รตฺตจิตฺตาปิ องฺคชาตํ ฉุปนฺติ, วจฺฉตริมฺปิ โอคาเหตฺวา มาเรนฺติฯ ",
  "ปฺลิ-ตฺวฺ-กฺทฺ๕:๙ฯ๒ฯ๑": "มนุสฺสา อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-กฺทฺ๕:๙ฯ๒ฯ๒": "“กถญฺหิ นาม สมณา สกฺยปุตฺติยา คาวีนํ ตรนฺตีนํ วิสาเณสุปิ คเหสฺสนฺติ …เป… ",
  "ปฺลิ-ตฺวฺ-กฺทฺ๕:๙ฯ๒ฯ๓": "เสยฺยถาปิ คิหี กามโภคิโน”ติฯ ",
  "ปฺลิ-ตฺวฺ-กฺทฺ๕:๙ฯ๒ฯ๔": "อโสฺสสุํ โข ภิกฺขู เตสํ มนุสฺสานํ อุชฺฌายนฺตานํ ขิยฺยนฺตานํ วิปาเจนฺตานํฯ ",
  "ปฺลิ-ตฺวฺ-กฺทฺ๕:๙ฯ๒ฯ๕": "อถ โข เต ภิกฺขู ภควโต เอตมตฺถํ อาโรเจสุํ …เป… ",
  "ปฺลิ-ตฺวฺ-กฺทฺ๕:๙ฯ๒ฯ๖": "“สจฺจํ กิร, ภิกฺขเว …เป… ",
  "ปฺลิ-ตฺวฺ-กฺทฺ๕:๙ฯ๓ฯ๑": "“สจฺจํ, ภควา”ติ …เป… ",
  "ปฺลิ-ตฺวฺ-กฺทฺ๕:๙ฯ๓ฯ๒": "วิครหิตฺวา …เป… ",
  "ปฺลิ-ตฺวฺ-กฺทฺ๕:๙ฯ๓ฯ๓": "ธมฺมึ กถํ กตฺวา ภิกฺขู อามนฺเตสิ—",
  "ปฺลิ-ตฺวฺ-กฺทฺ๕:๙ฯ๓ฯ๔": "“น, ภิกฺขเว, คาวีนํ วิสาเณสุ คเหตพฺพํ, น กณฺเณสุ คเหตพฺพํ, น คีวาย คเหตพฺพํ, น เฉปฺปาย คเหตพฺพํ, น ปิฏฺฐิ อภิรุหิตพฺพาฯ ",
  "ปฺลิ-ตฺวฺ-กฺทฺ๕:๙ฯ๓ฯ๕": "โย อภิรุเหยฺย, อาปตฺติ ทุกฺกฏสฺสฯ ",
  "ปฺลิ-ตฺวฺ-กฺทฺ๕:๙ฯ๓ฯ๖": "น จ, ภิกฺขเว, รตฺตจิตฺเตน องฺคชาตํ ฉุปิตพฺพํฯ ",
  "ปฺลิ-ตฺวฺ-กฺทฺ๕:๙ฯ๓ฯ๗": "โย ฉุเปยฺย, อาปตฺติ ถุลฺลจฺจยสฺสฯ ",
  "ปฺลิ-ตฺวฺ-กฺทฺ๕:๙ฯ๓ฯ๘": "น วจฺฉตรี มาเรตพฺพาฯ ",
  "ปฺลิ-ตฺวฺ-กฺทฺ๕:๙ฯ๓ฯ๙": "โย มาเรยฺย, ยถาธมฺโม กาเรตพฺโพ”ติฯ ",
  "ปฺลิ-ตฺวฺ-กฺทฺ๕:๙ฯ๔ฯ๐": "๗ฯ ยานาทิปฏิกฺเขป ",
  "ปฺลิ-ตฺวฺ-กฺทฺ๕:๙ฯ๔ฯ๑": "เตน โข ปน สมเยน ฉพฺพคฺคิยา ภิกฺขู ยาเนน ยายนฺติ, อิตฺถิยุตฺเตนปิ ปุริสนฺตเรน, ปุริสยุตฺเตนปิ อิตฺถนฺตเรนฯ ",
  "ปฺลิ-ตฺวฺ-กฺทฺ๕:๙ฯ๔ฯ๒": "มนุสฺสา อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-กฺทฺ๕:๙ฯ๔ฯ๓": "“เสยฺยถาปิ คงฺคามหิยายา”ติฯ ",
  "ปฺลิ-ตฺวฺ-กฺทฺ๕:๙ฯ๔ฯ๔": "ภควโต เอตมตฺถํ อาโรเจสุํฯ ",
  "ปฺลิ-ตฺวฺ-กฺทฺ๕:๙ฯ๔ฯ๕": "“น, ภิกฺขเว, ยาเนน ยายิตพฺพํฯ ",
  "ปฺลิ-ตฺวฺ-กฺทฺ๕:๙ฯ๔ฯ๖": "โย ยาเยยฺย, อาปตฺติ ทุกฺกฏสฺสา”ติฯ ",
  "ปฺลิ-ตฺวฺ-กฺทฺ๕:๑๐ฯ๑ฯ๑": "เตน โข ปน สมเยน อญฺญตโร ภิกฺขุ โกสเลสุ ชนปเท สาวตฺถึ คจฺฉนฺโต ภควนฺตํ ทสฺสนาย อนฺตรามคฺเค คิลาโน โหติฯ ",
  "ปฺลิ-ตฺวฺ-กฺทฺ๕:๑๐ฯ๑ฯ๒": "อถ โข โส ภิกฺขุ มคฺคา โอกฺกมฺม อญฺญตรสฺมึ รุกฺขมูเล นิสีทิฯ ",
  "ปฺลิ-ตฺวฺ-กฺทฺ๕:๑๐ฯ๑ฯ๓": "มนุสฺสา ตํ ภิกฺขุํ ทิสฺวา เอตทโวจุํ—",
  "ปฺลิ-ตฺวฺ-กฺทฺ๕:๑๐ฯ๑ฯ๔": "“กหํ, ภนฺเต, อโยฺย คมิสฺสตี”ติ? ",
  "ปฺลิ-ตฺวฺ-กฺทฺ๕:๑๐ฯ๑ฯ๕": "“สาวตฺถึ โข อหํ, อาวุโส, คมิสฺสามิ ภควนฺตํ ทสฺสนายา”ติฯ ",
  "ปฺลิ-ตฺวฺ-กฺทฺ๕:๑๐ฯ๒ฯ๑": "“เอหิ, ภนฺเต, คมิสฺสามา”ติฯ ",
  "ปฺลิ-ตฺวฺ-กฺทฺ๕:๑๐ฯ๒ฯ๒": "“นาหํ, อาวุโส, สกฺโกมิ, คิลาโนมฺหี”ติฯ ",
  "ปฺลิ-ตฺวฺ-กฺทฺ๕:๑๐ฯ๒ฯ๓": "“เอหิ, ภนฺเต, ยานํ อภิรุหา”ติฯ ",
  "ปฺลิ-ตฺวฺ-กฺทฺ๕:๑๐ฯ๒ฯ๔": "“อลํ, อาวุโส, ปฏิกฺขิตฺตํ ภควตา ยานนฺ”ติ กุกฺกุจฺจายนฺโต ยานํ นาภิรุหิฯ ",
  "ปฺลิ-ตฺวฺ-กฺทฺ๕:๑๐ฯ๒ฯ๕": "อถ โข โส ภิกฺขุ สาวตฺถึ คนฺตฺวา ภิกฺขูนํ เอตมตฺถํ อาโรเจสิฯ ",
  "ปฺลิ-ตฺวฺ-กฺทฺ๕:๑๐ฯ๒ฯ๖": "ภิกฺขู ภควโต เอตมตฺถํ อาโรเจสุํฯ ",
  "ปฺลิ-ตฺวฺ-กฺทฺ๕:๑๐ฯ๒ฯ๗": "“อนุชานามิ, ภิกฺขเว, คิลานสฺส ยานนฺ”ติฯ ",
  "ปฺลิ-ตฺวฺ-กฺทฺ๕:๑๐ฯ๓ฯ๑": "อถ โข ภิกฺขูนํ เอตทโหสิ—",
  "ปฺลิ-ตฺวฺ-กฺทฺ๕:๑๐ฯ๓ฯ๒": "“อิตฺถิยุตฺตํ นุ โข ปุริสยุตฺตํ นุ โข”ติ? ",
  "ปฺลิ-ตฺวฺ-กฺทฺ๕:๑๐ฯ๓ฯ๓": "ภควโต เอตมตฺถํ อาโรเจสุํฯ ",
  "ปฺลิ-ตฺวฺ-กฺทฺ๕:๑๐ฯ๓ฯ๔": "“อนุชานามิ, ภิกฺขเว, ปุริสยุตฺตํ หตฺถวฏฺฏกนฺ”ติฯ ",
  "ปฺลิ-ตฺวฺ-กฺทฺ๕:๑๐ฯ๓ฯ๕": "เตน โข ปน สมเยน อญฺญตรสฺส ภิกฺขุโน ยานุคฺฆาเตน พาฬฺหตรํ อผาสุ อโหสิฯ ",
  "ปฺลิ-ตฺวฺ-กฺทฺ๕:๑๐ฯ๓ฯ๖": "ภควโต เอตมตฺถํ อาโรเจสุํฯ ",
  "ปฺลิ-ตฺวฺ-กฺทฺ๕:๑๐ฯ๓ฯ๗": "“อนุชานามิ, ภิกฺขเว, สิวิกํ ปาฏงฺกินฺ”ติฯ ",
  "ปฺลิ-ตฺวฺ-กฺทฺ๕:๑๐ฯ๔ฯ๐": "๘ฯ อุจฺจาสยนมหาสยนปฏิกฺเขป ",
  "ปฺลิ-ตฺวฺ-กฺทฺ๕:๑๐ฯ๔ฯ๑": "เตน โข ปน สมเยน ฉพฺพคฺคิยา ภิกฺขู อุจฺจาสยนมหาสยนานิ ธาเรนฺติ, เสยฺยถิทํ—",
  "ปฺลิ-ตฺวฺ-กฺทฺ๕:๑๐ฯ๔ฯ๒": "อาสนฺทึ, ปลฺลงฺกํ, โคนกํ, จิตฺตกํ, ปฏิกํ, ปฏลิกํ, ตูลิกํ, วิกติกํ, อุทฺธโลมึ, เอกนฺตโลมึ, กฏฺฏิสฺสํ, โกเสยฺยํ, กุตฺตกํ, หตฺถตฺถรํ, อสฺสตฺถรํ, รถตฺถรํ, อชินปเวณึ, กทลิมิคปวรปจฺจตฺถรณํ, เสาตฺตรจฺฉทํ, อุภโตโลหิตกูปธานนฺติฯ ",
  "ปฺลิ-ตฺวฺ-กฺทฺ๕:๑๐ฯ๔ฯ๓": "มนุสฺสา วิหารจาริกํ อาหิณฺฑนฺตา ปสฺสิตฺวา อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-กฺทฺ๕:๑๐ฯ๔ฯ๔": "“เสยฺยถาปิ คิหี กามโภคิโน”ติฯ ",
  "ปฺลิ-ตฺวฺ-กฺทฺ๕:๑๐ฯ๔ฯ๕": "ภควโต เอตมตฺถํ อาโรเจสุํฯ ",
  "ปฺลิ-ตฺวฺ-กฺทฺ๕:๑๐ฯ๕ฯ๑": "“น, ภิกฺขเว, อุจฺจาสยนมหาสยนานิ ธาเรตพฺพานิ, เสยฺยถิทํ—",
  "ปฺลิ-ตฺวฺ-กฺทฺ๕:๑๐ฯ๕ฯ๒": "อาสนฺทิ, ปลฺลงฺโก, โคนโก, จิตฺตโก, ปฏิกา, ปฏลิกา, ตูลิกา, วิกติกา, อุทฺธโลมิ, เอกนฺตโลมิ, กฏฺฏิสฺสํ, โกเสยฺยํ, กุตฺตกํ, หตฺถตฺถรํ, อสฺสตฺถรํ, รถตฺถรํ, อชินปเวณิ, กทลิมิคปวรปจฺจตฺถรณํ, เสาตฺตรจฺฉทํ, อุภโตโลหิตกูปธานํฯ ",
  "ปฺลิ-ตฺวฺ-กฺทฺ๕:๑๐ฯ๕ฯ๓": "โย ธาเรยฺย, อาปตฺติ ทุกฺกฏสฺสา”ติฯ ",
  "ปฺลิ-ตฺวฺ-กฺทฺ๕:๑๐ฯ๖ฯ๐": "๙ฯ สพฺพจมฺมปฏิกฺเขป ",
  "ปฺลิ-ตฺวฺ-กฺทฺ๕:๑๐ฯ๖ฯ๑": "เตน โข ปน สมเยน ฉพฺพคฺคิยา ภิกฺขู—",
  "ปฺลิ-ตฺวฺ-กฺทฺ๕:๑๐ฯ๖ฯ๒": "“ภควตา อุจฺจาสยนมหาสยนานิ ปฏิกฺขิตฺตานีติ—",
  "ปฺลิ-ตฺวฺ-กฺทฺ๕:๑๐ฯ๖ฯ๓": "มหาจมฺมานิ ธาเรนฺติ, สีหจมฺมํ พฺยคฺฆจมฺมํ ทีปิจมฺมํฯ ",
  "ปฺลิ-ตฺวฺ-กฺทฺ๕:๑๐ฯ๖ฯ๔": "ตานิ มญฺจปฺปมาเณนปิ ฉินฺนานิ โหนฺติ, ปีฐปฺปมาเณนปิ ฉินฺนานิ โหนฺติ, อนฺโตปิ มญฺเจ ปญฺญตฺตานิ โหนฺติ, พหิปิ มญฺเจ ปญฺญตฺตานิ โหนฺติ, อนฺโตปิ ปีเฐ ปญฺญตฺตานิ โหนฺติ, พหิปิ ปีเฐ ปญฺญตฺตานิ โหนฺติฯ ",
  "ปฺลิ-ตฺวฺ-กฺทฺ๕:๑๐ฯ๖ฯ๕": "มนุสฺสา วิหารจาริกํ อาหิณฺฑนฺตา ปสฺสิตฺวา อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-กฺทฺ๕:๑๐ฯ๖ฯ๖": "“เสยฺยถาปิ คิหี กามโภคิโน”ติฯ ",
  "ปฺลิ-ตฺวฺ-กฺทฺ๕:๑๐ฯ๖ฯ๗": "ภควโต เอตมตฺถํ อาโรเจสุํฯ ",
  "ปฺลิ-ตฺวฺ-กฺทฺ๕:๑๐ฯ๖ฯ๘": "“น, ภิกฺขเว, มหาจมฺมานิ ธาเรตพฺพานิ, สีหจมฺมํ พฺยคฺฆจมฺมํ ทีปิจมฺมํฯ ",
  "ปฺลิ-ตฺวฺ-กฺทฺ๕:๑๐ฯ๖ฯ๙": "โย ธาเรยฺย, อาปตฺติ ทุกฺกฏสฺสา”ติฯ ",
  "ปฺลิ-ตฺวฺ-กฺทฺ๕:๑๐ฯ๗ฯ๑": "เตน โข ปน สมเยน ฉพฺพคฺคิยา ภิกฺขู—",
  "ปฺลิ-ตฺวฺ-กฺทฺ๕:๑๐ฯ๗ฯ๒": "“ภควตา มหาจมฺมานิ ปฏิกฺขิตฺตานี”ติ—",
  "ปฺลิ-ตฺวฺ-กฺทฺ๕:๑๐ฯ๗ฯ๓": "โคจมฺมานิ ธาเรนฺติฯ ",
  "ปฺลิ-ตฺวฺ-กฺทฺ๕:๑๐ฯ๗ฯ๔": "ตานิ มญฺจปฺปมาเณนปิ ฉินฺนานิ โหนฺติ, ปีฐปฺปมาเณนปิ ฉินฺนานิ โหนฺติ, อนฺโตปิ มญฺเจ ปญฺญตฺตานิ โหนฺติ, พหิปิ มญฺเจ ปญฺญตฺตานิ โหนฺติ, อนฺโตปิ ปีเฐ ปญฺญตฺตานิ โหนฺติ, พหิปิ ปีเฐ ปญฺญตฺตานิ โหนฺติฯ ",
  "ปฺลิ-ตฺวฺ-กฺทฺ๕:๑๐ฯ๗ฯ๕": "อญฺญตโรปิ ปาปภิกฺขุ อญฺญตรสฺส ปาปุปาสกสฺส กุลูปโก โหติฯ ",
  "ปฺลิ-ตฺวฺ-กฺทฺ๕:๑๐ฯ๗ฯ๖": "อถ โข โส ปาปภิกฺขุ ปุพฺพณฺหสมยํ นิวาเสตฺวา ปตฺตจีวรมาทาย เยน ตสฺส ปาปุปาสกสฺส นิเวสนํ เตนุปสงฺกมิ, อุปสงฺกมิตฺวา ปญฺญตฺเต อาสเน นิสีทิฯ ",
  "ปฺลิ-ตฺวฺ-กฺทฺ๕:๑๐ฯ๗ฯ๗": "อถ โข โส ปาปุปาสโก เยน โส ปาปภิกฺขุ เตนุปสงฺกมิ, อุปสงฺกมิตฺวา ตํ ปาปภิกฺขุํ อภิวาเทตฺวา เอกมนฺตํ นิสีทิฯ ",
  "ปฺลิ-ตฺวฺ-กฺทฺ๕:๑๐ฯ๘ฯ๑": "เตน โข ปน สมเยน ตสฺส ปาปุปาสกสฺส วจฺฉโก โหติ ตรุณโก อภิรูโป ทสฺสนีโย ปาสาทิโก จิโตฺร, เสยฺยถาปิ ทีปิจฺฉาโปฯ ",
  "ปฺลิ-ตฺวฺ-กฺทฺ๕:๑๐ฯ๘ฯ๒": "อถ โข โส ปาปภิกฺขุ ตํ วจฺฉกํ สกฺกจฺจํ อุปนิชฺฌายติฯ ",
  "ปฺลิ-ตฺวฺ-กฺทฺ๕:๑๐ฯ๘ฯ๓": "อถ โข โส ปาปุปาสโก ตํ ปาปภิกฺขุํ เอตทโวจ—",
  "ปฺลิ-ตฺวฺ-กฺทฺ๕:๑๐ฯ๘ฯ๔": "“กิสฺส, ภนฺเต, อโยฺย อิมํ วจฺฉกํ สกฺกจฺจํ อุปนิชฺฌายตี”ติ? ",
  "ปฺลิ-ตฺวฺ-กฺทฺ๕:๑๐ฯ๘ฯ๕": "“อตฺโถ เม, อาวุโส, อิมสฺส วจฺฉกสฺส จมฺเมนา”ติฯ ",
  "ปฺลิ-ตฺวฺ-กฺทฺ๕:๑๐ฯ๘ฯ๖": "อถ โข โส ปาปุปาสโก ตํ วจฺฉกํ วธิตฺวา จมฺมํ วิธุนิตฺวา ตสฺส ปาปภิกฺขุโน ปาทาสิฯ ",
  "ปฺลิ-ตฺวฺ-กฺทฺ๕:๑๐ฯ๘ฯ๗": "อถ โข โส ปาปภิกฺขุ ตํ จมฺมํ สงฺฆาฏิยา ปฏิจฺฉาเทตฺวา อคมาสิฯ ",
  "ปฺลิ-ตฺวฺ-กฺทฺ๕:๑๐ฯ๙ฯ๑": "อถ โข สา คาวี วจฺฉคิทฺธินี ตํ ปาปภิกฺขุํ ปิฏฺฐิโต ปิฏฺฐิโต อนุพนฺธิฯ ",
  "ปฺลิ-ตฺวฺ-กฺทฺ๕:๑๐ฯ๙ฯ๒": "ภิกฺขู เอวมาหํสุ—",
  "ปฺลิ-ตฺวฺ-กฺทฺ๕:๑๐ฯ๙ฯ๓": "“กิสฺส ตฺยายํ, อาวุโส, คาวี ปิฏฺฐิโต ปิฏฺฐิโต อนุพนฺธี”ติ? ",
  "ปฺลิ-ตฺวฺ-กฺทฺ๕:๑๐ฯ๙ฯ๔": "“อหมฺปิ โข, อาวุโส, น ชานามิ เกน มฺยายํ คาวี ปิฏฺฐิโต ปิฏฺฐิโต อนุพนฺธี”ติฯ ",
  "ปฺลิ-ตฺวฺ-กฺทฺ๕:๑๐ฯ๙ฯ๕": "เตน โข ปน สมเยน ตสฺส ปาปภิกฺขุโน สงฺฆาฏิ โลหิเตน มกฺขิตา โหติฯ ",
  "ปฺลิ-ตฺวฺ-กฺทฺ๕:๑๐ฯ๙ฯ๖": "ภิกฺขู เอวมาหํสุ—",
  "ปฺลิ-ตฺวฺ-กฺทฺ๕:๑๐ฯ๙ฯ๗": "“อยํ ปน เต, อาวุโส, สงฺฆาฏิ กึ กตา”ติ? ",
  "ปฺลิ-ตฺวฺ-กฺทฺ๕:๑๐ฯ๙ฯ๘": "อถ โข โส ปาปภิกฺขุ ภิกฺขูนํ เอตมตฺถํ อาโรเจสิฯ ",
  "ปฺลิ-ตฺวฺ-กฺทฺ๕:๑๐ฯ๙ฯ๙": "“กึ ปน ตฺวํ, อาวุโส, ปาณาติปาเต สมาทเปสี”ติ? ",
  "ปฺลิ-ตฺวฺ-กฺทฺ๕:๑๐ฯ๙ฯ๑๐": "“เอวมาวุโส”ติฯ ",
  "ปฺลิ-ตฺวฺ-กฺทฺ๕:๑๐ฯ๙ฯ๑๑": "เย เต ภิกฺขู อปฺปิจฺฉา เต อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-กฺทฺ๕:๑๐ฯ๙ฯ๑๒": "“กถญฺหิ นาม ภิกฺขุ ปาณาติปาเต สมาทเปสฺสติ, นนุ ภควตา อเนกปริยาเยน ปาณาติปาโต ครหิโต, ปาณาติปาตา เวรมณี ปสตฺถา”ติฯ ",
  "ปฺลิ-ตฺวฺ-กฺทฺ๕:๑๐ฯ๙ฯ๑๓": "อถ โข เต ภิกฺขู ภควโต เอตมตฺถํ อาโรเจสุํฯ ",
  "ปฺลิ-ตฺวฺ-กฺทฺ๕:๑๐ฯ๑๐ฯ๑": "อถ โข ภควา เอตสฺมึ นิทาเน เอตสฺมึ ปกรเณ ภิกฺขุสงฺฆํ สนฺนิปาตาเปตฺวา ตํ ปาปภิกฺขุํ ปฏิปุจฺฉิ—",
  "ปฺลิ-ตฺวฺ-กฺทฺ๕:๑๐ฯ๑๐ฯ๒": "“สจฺจํ กิร ตฺวํ, ภิกฺขุ, ปาณาติปาเต สมาทเปสี”ติ? ",
  "ปฺลิ-ตฺวฺ-กฺทฺ๕:๑๐ฯ๑๐ฯ๓": "“สจฺจํ, ภควา”ติ …เป… ",
  "ปฺลิ-ตฺวฺ-กฺทฺ๕:๑๐ฯ๑๐ฯ๔": "กถญฺหิ นาม ตฺวํ, โมฆปุริส, ปาณาติปาเต สมาทเปสฺสสิ, นนุ มยา, โมฆปุริส, อเนกปริยาเยน ปาณาติปาโต ครหิโต, ปาณาติปาตา เวรมณี ปสตฺถาฯ ",
  "ปฺลิ-ตฺวฺ-กฺทฺ๕:๑๐ฯ๑๐ฯ๕": "เนตํ, โมฆปุริส, อปฺปสนฺนานํ วา ปสาทาย …เป… ",
  "ปฺลิ-ตฺวฺ-กฺทฺ๕:๑๐ฯ๑๐ฯ๖": "วิครหิตฺวา ธมฺมึ กถํ กตฺวา ภิกฺขู อามนฺเตสิ—",
  "ปฺลิ-ตฺวฺ-กฺทฺ๕:๑๐ฯ๑๐ฯ๗": "“น, ภิกฺขเว, ปาณาติปาเต สมาทเปตพฺพํฯ ",
  "ปฺลิ-ตฺวฺ-กฺทฺ๕:๑๐ฯ๑๐ฯ๘": "โย สมาทเปยฺย, ยถาธมฺโม กาเรตพฺโพฯ ",
  "ปฺลิ-ตฺวฺ-กฺทฺ๕:๑๐ฯ๑๐ฯ๙": "น, ภิกฺขเว, โคจมฺมํ ธาเรตพฺพํฯ ",
  "ปฺลิ-ตฺวฺ-กฺทฺ๕:๑๐ฯ๑๐ฯ๑๐": "โย ธาเรยฺย, อาปตฺติ ทุกฺกฏสฺสฯ ",
  "ปฺลิ-ตฺวฺ-กฺทฺ๕:๑๐ฯ๑๐ฯ๑๑": "น จ, ภิกฺขเว, กิญฺจิ จมฺมํ ธาเรตพฺพํฯ ",
  "ปฺลิ-ตฺวฺ-กฺทฺ๕:๑๐ฯ๑๐ฯ๑๒": "โย ธาเรยฺย, อาปตฺติ ทุกฺกฏสฺสา”ติฯ ",
  "ปฺลิ-ตฺวฺ-กฺทฺ๕:๑๑ฯ๑ฯ๐": "๑๐ฯ คิหิวิกตานุญฺญาตาทิ ",
  "ปฺลิ-ตฺวฺ-กฺทฺ๕:๑๑ฯ๑ฯ๑": "เตน โข ปน สมเยน มนุสฺสานํ มญฺจมฺปิ ปีฐมฺปิ จมฺโมนทฺธานิ โหนฺติ, จมฺมวินทฺธานิฯ ",
  "ปฺลิ-ตฺวฺ-กฺทฺ๕:๑๑ฯ๑ฯ๒": "ภิกฺขู กุกฺกุจฺจายนฺตา นาภินิสีทนฺติฯ ",
  "ปฺลิ-ตฺวฺ-กฺทฺ๕:๑๑ฯ๑ฯ๓": "ภควโต เอตมตฺถํ อาโรเจสุํฯ ",
  "ปฺลิ-ตฺวฺ-กฺทฺ๕:๑๑ฯ๑ฯ๔": "“อนุชานามิ, ภิกฺขเว, คิหิวิกตํ อภินิสีทิตุํ, น เตฺวว อภินิปชฺชิตุนฺ”ติฯ ",
  "ปฺลิ-ตฺวฺ-กฺทฺ๕:๑๑ฯ๑ฯ๕": "เตน โข ปน สมเยน วิหารา จมฺมวทฺเธหิ โอคุมฺผิยนฺติฯ ",
  "ปฺลิ-ตฺวฺ-กฺทฺ๕:๑๑ฯ๑ฯ๖": "ภิกฺขู กุกฺกุจฺจายนฺตา นาภินิสีทนฺติฯ ",
  "ปฺลิ-ตฺวฺ-กฺทฺ๕:๑๑ฯ๑ฯ๗": "ภควโต เอตมตฺถํ อาโรเจสุํฯ ",
  "ปฺลิ-ตฺวฺ-กฺทฺ๕:๑๑ฯ๑ฯ๘": "“อนุชานามิ, ภิกฺขเว, พนฺธนมตฺตํ อภินิสีทิตุนฺ”ติฯ ",
  "ปฺลิ-ตฺวฺ-กฺทฺ๕:๑๒ฯ๑ฯ๑": "เตน โข ปน สมเยน ฉพฺพคฺคิยา ภิกฺขู เสาปาหนา คามํ ปวิสนฺติฯ ",
  "ปฺลิ-ตฺวฺ-กฺทฺ๕:๑๒ฯ๑ฯ๒": "มนุสฺสา อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-กฺทฺ๕:๑๒ฯ๑ฯ๓": "“เสยฺยถาปิ คิหี กามโภคิโน”ติฯ ",
  "ปฺลิ-ตฺวฺ-กฺทฺ๕:๑๒ฯ๑ฯ๔": "ภควโต เอตมตฺถํ อาโรเจสุํฯ ",
  "ปฺลิ-ตฺวฺ-กฺทฺ๕:๑๒ฯ๑ฯ๕": "“น, ภิกฺขเว, เสาปาหเนน คาโม ปวิสิตพฺโพฯ ",
  "ปฺลิ-ตฺวฺ-กฺทฺ๕:๑๒ฯ๑ฯ๖": "โย ปวิเสยฺย, อาปตฺติ ทุกฺกฏสฺสา”ติฯ ",
  "ปฺลิ-ตฺวฺ-กฺทฺ๕:๑๒ฯ๑ฯ๗": "เตน โข ปน สมเยน อญฺญตโร ภิกฺขุ คิลาโน โหติ, น สกฺโกติ วินา อุปาหเนน คามํ ปวิสิตุํฯ ",
  "ปฺลิ-ตฺวฺ-กฺทฺ๕:๑๒ฯ๑ฯ๘": "ภควโต เอตมตฺถํ อาโรเจสุํฯ ",
  "ปฺลิ-ตฺวฺ-กฺทฺ๕:๑๒ฯ๑ฯ๙": "“อนุชานามิ, ภิกฺขเว, คิลาเนน ภิกฺขุนา เสาปาหเนน คามํ ปวิสิตุนฺ”ติฯ ",
  "ปฺลิ-ตฺวฺ-กฺทฺ๕:๑๓ฯ๑ฯ๐": "๑๑ฯ โสณกุฏิกณฺณวตฺถุ ",
  "ปฺลิ-ตฺวฺ-กฺทฺ๕:๑๓ฯ๑ฯ๑": "เตน โข ปน สมเยน อายสฺมา มหากจฺจาโน อวนฺตีสุ วิหรติ กุรรฆเร ปปตเก ปพฺพเตฯ ",
  "ปฺลิ-ตฺวฺ-กฺทฺ๕:๑๓ฯ๑ฯ๒": "เตน โข ปน สมเยน โสโณ อุปาสโก กุฏิกณฺโณ อายสฺมโต มหากจฺจานสฺส อุปฏฺฐาโก โหติฯ ",
  "ปฺลิ-ตฺวฺ-กฺทฺ๕:๑๓ฯ๑ฯ๓": "อถ โข โสโณ อุปาสโก กุฏิกณฺโณ เยนายสฺมา มหากจฺจาโน เตนุปสงฺกมิ, อุปสงฺกมิตฺวา อายสฺมนฺตํ มหากจฺจานํ อภิวาเทตฺวา เอกมนฺตํ นิสีทิฯ ",
  "ปฺลิ-ตฺวฺ-กฺทฺ๕:๑๓ฯ๑ฯ๔": "เอกมนฺตํ นิสินฺโน โข โสโณ อุปาสโก กุฏิกณฺโณ อายสฺมนฺตํ มหากจฺจานํ เอตทโวจ—",
  "ปฺลิ-ตฺวฺ-กฺทฺ๕:๑๓ฯ๑ฯ๕": "“ยถา ยถาหํ, ภนฺเต, อเยฺยน มหากจฺจาเนน ธมฺมํ เทสิตํ อาชานามิ, นยิทํ สุกรํ อคารํ อชฺฌาวสตา เอกนฺตปริปุณฺณํ เอกนฺตปริสุทฺธํ สงฺขลิขิตํ พฺรหฺมจริยํ จริตุํฯ ",
  "ปฺลิ-ตฺวฺ-กฺทฺ๕:๑๓ฯ๑ฯ๖": "อิจฺฉามหํ, ภนฺเต, เกสมสฺสุํ โอหาเรตฺวา กาสายานิ วตฺถานิ อจฺฉาเทตฺวา อคารสฺมา อนคาริยํ ปพฺพชิตุํฯ ",
  "ปฺลิ-ตฺวฺ-กฺทฺ๕:๑๓ฯ๑ฯ๗": "ปพฺพาเชตุ มํ, ภนฺเต, อโยฺย มหากจฺจาโน”ติฯ ",
  "ปฺลิ-ตฺวฺ-กฺทฺ๕:๑๓ฯ๒ฯ๑": "(…) “ทุกฺกรํ โข, โสณ, ยาวชีวํ เอกเสยฺยํ เอกภตฺตํ พฺรหฺมจริยํ จริตุํฯ ",
  "ปฺลิ-ตฺวฺ-กฺทฺ๕:๑๓ฯ๒ฯ๒": "อิงฺฆ ตฺวํ, โสณ, ตตฺเถว อคาริกภูโต พุทฺธานํ สาสนํ อนุยุญฺช, กาลยุตฺตํ เอกเสยฺยํ เอกภตฺตํ พฺรหฺมจริยนฺ”ติฯ ",
  "ปฺลิ-ตฺวฺ-กฺทฺ๕:๑๓ฯ๒ฯ๓": "อถ โข โสณสฺส อุปาสกสฺส กุฏิกณฺณสฺส โย อโหสิ ปพฺพชฺชาภิสงฺขาโร โส ปฏิปฺปสฺสมฺภิฯ ",
  "ปฺลิ-ตฺวฺ-กฺทฺ๕:๑๓ฯ๒ฯ๔": "ทุติยมฺปิ โข โสโณ อุปาสโก กุฏิกณฺโณ …เป… ",
  "ปฺลิ-ตฺวฺ-กฺทฺ๕:๑๓ฯ๒ฯ๕": "ตติยมฺปิ โข โสโณ อุปาสโก กุฏิกณฺโณ เยนายสฺมา มหากจฺจาโน เตนุปสงฺกมิ, อุปสงฺกมิตฺวา อายสฺมนฺตํ มหากจฺจานํ อภิวาเทตฺวา เอกมนฺตํ นิสีทิฯ ",
  "ปฺลิ-ตฺวฺ-กฺทฺ๕:๑๓ฯ๒ฯ๖": "เอกมนฺตํ นิสินฺโน โข โสโณ อุปาสโก กุฏิกณฺโณ อายสฺมนฺตํ มหากจฺจานํ เอตทโวจ—",
  "ปฺลิ-ตฺวฺ-กฺทฺ๕:๑๓ฯ๒ฯ๗": "“ยถา ยถาหํ, ภนฺเต, อเยฺยน มหากจฺจาเนน ธมฺมํ เทสิตํ อาชานามิ, นยิทํ สุกรํ อคารํ อชฺฌาวสตา เอกนฺตปริปุณฺณํ เอกนฺตปริสุทฺธํ สงฺขลิขิตํ พฺรหฺมจริยํ จริตุํฯ ",
  "ปฺลิ-ตฺวฺ-กฺทฺ๕:๑๓ฯ๒ฯ๘": "อิจฺฉามหํ, ภนฺเต, เกสมสฺสุํ โอหาเรตฺวา กาสายานิ วตฺถานิ อจฺฉาเทตฺวา อคารสฺมา อนคาริยํ ปพฺพชิตุํฯ ",
  "ปฺลิ-ตฺวฺ-กฺทฺ๕:๑๓ฯ๒ฯ๙": "ปพฺพาเชตุ มํ, ภนฺเต, อโยฺย มหากจฺจาโน”ติฯ ",
  "ปฺลิ-ตฺวฺ-กฺทฺ๕:๑๓ฯ๒ฯ๑๐": "อถ โข อายสฺมา มหากจฺจาโน โสณํ อุปาสกํ กุฏิกณฺณํ ปพฺพาเชสิฯ ",
  "ปฺลิ-ตฺวฺ-กฺทฺ๕:๑๓ฯ๒ฯ๑๑": "เตน โข ปน สมเยน อวนฺติทกฺขิณาปโถ อปฺปภิกฺขุโก โหติฯ ",
  "ปฺลิ-ตฺวฺ-กฺทฺ๕:๑๓ฯ๒ฯ๑๒": "อถ โข อายสฺมา มหากจฺจาโน ติณฺณํ วสฺสานํ อจฺจเยน กิจฺเฉน กสิเรน ตโต ตโต ทสวคฺคํ ภิกฺขุสงฺฆํ สนฺนิปาตาเปตฺวา อายสฺมนฺตํ โสณํ อุปสมฺปาเทสิฯ ",
  "ปฺลิ-ตฺวฺ-กฺทฺ๕:๑๓ฯ๓ฯ๐": "๑๒ฯ มหากจฺจานสฺสปญฺจวรปริทสฺสน ",
  "ปฺลิ-ตฺวฺ-กฺทฺ๕:๑๓ฯ๓ฯ๑": "อถ โข อายสฺมโต โสณสฺส วสฺสํวุฏฺฐสฺส รโหคตสฺส ปฏิสลฺลีนสฺส เอวํ เจตโส ปริวิตกฺโก อุทปาทิ—",
  "ปฺลิ-ตฺวฺ-กฺทฺ๕:๑๓ฯ๓ฯ๒": "“สุโตเยว โข เม โส ภควา เอทิโส จ เอทิโส จาติ, น จ มยา สมฺมุขา ทิฏฺโฐ, คจฺเฉยฺยาหํ ตํ ภควนฺตํ ทสฺสนาย อรหนฺตํ สมฺมาสมฺพุทฺธํ, สเจ มํ อุปชฺฌาโย อนุชาเนยฺยา”ติฯ ",
  "ปฺลิ-ตฺวฺ-กฺทฺ๕:๑๓ฯ๓ฯ๓": "อถ โข อายสฺมา โสโณ สายนฺหสมยํ ปฏิสลฺลานา วุฏฺฐิโต เยนายสฺมา มหากจฺจาโน เตนุปสงฺกมิ, อุปสงฺกมิตฺวา อายสฺมนฺตํ มหากจฺจานํ อภิวาเทตฺวา เอกมนฺตํ นิสีทิฯ ",
  "ปฺลิ-ตฺวฺ-กฺทฺ๕:๑๓ฯ๔ฯ๑": "เอกมนฺตํ นิสินฺโน โข อายสฺมา โสโณ อายสฺมนฺตํ มหากจฺจานํ เอตทโวจ—",
  "ปฺลิ-ตฺวฺ-กฺทฺ๕:๑๓ฯ๔ฯ๒": "“อิธ มยฺหํ, ภนฺเต, รโหคตสฺส ปฏิสลฺลีนสฺส เอวํ เจตโส ปริวิตกฺโก อุทปาทิ—",
  "ปฺลิ-ตฺวฺ-กฺทฺ๕:๑๓ฯ๔ฯ๓": "‘สุโตเยว โข เม โส ภควา เอทิโส จ เอทิโส จาติ, น จ มยา สมฺมุขา ทิฏฺโฐ, คจฺเฉยฺยาหํ ตํ ภควนฺตํ ทสฺสนาย อรหนฺตํ สมฺมาสมฺพุทฺธํ, สเจ มํ อุปชฺฌาโย อนุชาเนยฺยา’ติ; ",
  "ปฺลิ-ตฺวฺ-กฺทฺ๕:๑๓ฯ๔ฯ๔": "คจฺเฉยฺยาหํ, ภนฺเต, ตํ ภควนฺตํ ทสฺสนาย อรหนฺตํ สมฺมาสมฺพุทฺธํ, สเจ มํ อุปชฺฌาโย อนุชานาตี”ติฯ ",
  "ปฺลิ-ตฺวฺ-กฺทฺ๕:๑๓ฯ๔ฯ๕": "“สาธุ สาธุ, โสณฯ ",
  "ปฺลิ-ตฺวฺ-กฺทฺ๕:๑๓ฯ๔ฯ๖": "คจฺฉ ตฺวํ, โสณ, ตํ ภควนฺตํ ทสฺสนาย อรหนฺตํ สมฺมาสมฺพุทฺธํฯ ",
  "ปฺลิ-ตฺวฺ-กฺทฺ๕:๑๓ฯ๕ฯ๑": "ทกฺขิสฺสสิ ตฺวํ, โสณ, ตํ ภควนฺตํ ปาสาทิกํ ปสาทนียํ สนฺตินฺทฺริยํ สนฺตมานสํ อุตฺตมทมถสมถํ อนุปฺปตฺตํ ทนฺตํ คุตฺตํ ยตินฺทฺริยํ นาคํฯ ",
  "ปฺลิ-ตฺวฺ-กฺทฺ๕:๑๓ฯ๕ฯ๒": "เตน หิ ตฺวํ, โสณ, มม วจเนน ภควโต ปาเท สิรสา วนฺท—",
  "ปฺลิ-ตฺวฺ-กฺทฺ๕:๑๓ฯ๕ฯ๓": "‘อุปชฺฌาโย เม, ภนฺเต, อายสฺมา มหากจฺจาโน ภควโต ปาเท สิรสา วนฺทตี’ติฯ ",
  "ปฺลิ-ตฺวฺ-กฺทฺ๕:๑๓ฯ๕ฯ๔": "เอวญฺจ วเทหิ—",
  "ปฺลิ-ตฺวฺ-กฺทฺ๕:๑๓ฯ๕ฯ๕": "‘อวนฺติทกฺขิณาปโถ, ภนฺเต, อปฺปภิกฺขุโก, ติณฺณํ เม วสฺสานํ อจฺจเยน กิจฺเฉน กสิเรน ตโต ตโต ทสวคฺคํ ภิกฺขุสงฺฆํ สนฺนิปาตาเปตฺวา อุปสมฺปทํ อลตฺถํ; ",
  "ปฺลิ-ตฺวฺ-กฺทฺ๕:๑๓ฯ๕ฯ๖": "อปฺเปว นาม ภควา อวนฺติทกฺขิณาปเถ อปฺปตเรน คเณน อุปสมฺปทํ อนุชาเนยฺยฯ ",
  "ปฺลิ-ตฺวฺ-กฺทฺ๕:๑๓ฯ๖ฯ๑": "อวนฺติทกฺขิณาปเถ, ภนฺเต, กณฺหุตฺตรา ภูมิ ขรา โคกณฺฏกหตา; ",
  "ปฺลิ-ตฺวฺ-กฺทฺ๕:๑๓ฯ๖ฯ๒": "อปฺเปว นาม ภควา อวนฺติทกฺขิณาปเถ คุณงฺคุณูปาหนํ อนุชาเนยฺยฯ ",
  "ปฺลิ-ตฺวฺ-กฺทฺ๕:๑๓ฯ๖ฯ๓": "อวนฺติทกฺขิณาปเถ, ภนฺเต, นหานครุกา มนุสฺสา อุทกสุทฺธิกา; ",
  "ปฺลิ-ตฺวฺ-กฺทฺ๕:๑๓ฯ๖ฯ๔": "อปฺเปว นาม ภควา อวนฺติทกฺขิณาปเถ ธุวนหานํ อนุชาเนยฺยฯ ",
  "ปฺลิ-ตฺวฺ-กฺทฺ๕:๑๓ฯ๖ฯ๕": "อวนฺติทกฺขิณาปเถ, ภนฺเต, จมฺมานิ อตฺถรณานิ, เอฬกจมฺมํ อชจมฺมํ มิคจมฺมํฯ ",
  "ปฺลิ-ตฺวฺ-กฺทฺ๕:๑๓ฯ๖ฯ๖": "เสยฺยถาปิ, ภนฺเต, มชฺฌิเมสุ ชนปเทสุ เอรคู โมรคู มชฺชารู ชนฺตู; ",
  "ปฺลิ-ตฺวฺ-กฺทฺ๕:๑๓ฯ๖ฯ๗": "เอวเมว โข, ภนฺเต, อวนฺติทกฺขิณาปเถ จมฺมานิ อตฺถรณานิ, เอฬกจมฺมํ อชจมฺมํ มิคจมฺมํ; ",
  "ปฺลิ-ตฺวฺ-กฺทฺ๕:๑๓ฯ๖ฯ๘": "อปฺเปว นาม ภควา อวนฺติทกฺขิณาปเถ จมฺมานิ อตฺถรณานิ อนุชาเนยฺย, เอฬกจมฺมํ อชจมฺมํ มิคจมฺมํฯ ",
  "ปฺลิ-ตฺวฺ-กฺทฺ๕:๑๓ฯ๗ฯ๑": "เอตรหิ, ภนฺเต, มนุสฺสา นิสฺสีมคตานํ ภิกฺขูนํ จีวรํ เทนฺติ—",
  "ปฺลิ-ตฺวฺ-กฺทฺ๕:๑๓ฯ๗ฯ๒": "“อิมํ จีวรํ อิตฺถนฺนามสฺส เทมา”ติฯ ",
  "ปฺลิ-ตฺวฺ-กฺทฺ๕:๑๓ฯ๗ฯ๓": "เต อาคนฺตฺวา อาโรเจนฺติ—",
  "ปฺลิ-ตฺวฺ-กฺทฺ๕:๑๓ฯ๗ฯ๔": "“อิตฺถนฺนาเมหิ เต, อาวุโส, มนุเสฺสหิ จีวรํ ทินฺนนฺ”ติ เต กุกฺกุจฺจายนฺตา น สาทิยนฺติ—",
  "ปฺลิ-ตฺวฺ-กฺทฺ๕:๑๓ฯ๗ฯ๕": "“มา โน นิสฺสคฺคิยํ อโหสี”ติ; ",
  "ปฺลิ-ตฺวฺ-กฺทฺ๕:๑๓ฯ๗ฯ๖": "อปฺเปว นาม ภควา จีวเร ปริยายํ อาจิกฺเขยฺยา’”ติฯ ",
  "ปฺลิ-ตฺวฺ-กฺทฺ๕:๑๓ฯ๗ฯ๗": "“เอวํ, ภนฺเต”ติ ",
  "ปฺลิ-ตฺวฺ-กฺทฺ๕:๑๓ฯ๗ฯ๘": "โข อายสฺมา โสโณ อายสฺมโต มหากจฺจานสฺส ปฏิสฺสุตฺวา อุฏฺฐายาสนา อายสฺมนฺตํ มหากจฺจานํ อภิวาเทตฺวา ปทกฺขิณํ กตฺวา เสนาสนํ สํสาเมตฺวา ปตฺตจีวรมาทาย เยน สาวตฺถิ เตน ปกฺกามิฯ ",
  "ปฺลิ-ตฺวฺ-กฺทฺ๕:๑๓ฯ๘ฯ๑": "อนุปุพฺเพน เยน สาวตฺถิ เชตวนํ อนาถปิณฺฑิกสฺส อาราโม เยน ภควา เตนุปสงฺกมิ, อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ ",
  "ปฺลิ-ตฺวฺ-กฺทฺ๕:๑๓ฯ๘ฯ๒": "อถ โข ภควา อายสฺมนฺตํ อานนฺทํ อามนฺเตสิ—",
  "ปฺลิ-ตฺวฺ-กฺทฺ๕:๑๓ฯ๘ฯ๓": "“อิมสฺส, อานนฺท, อาคนฺตุกสฺส ภิกฺขุโน เสนาสนํ ปญฺญาเปหี”ติฯ ",
  "ปฺลิ-ตฺวฺ-กฺทฺ๕:๑๓ฯ๘ฯ๔": "อถ โข อายสฺมา อานนฺโท—",
  "ปฺลิ-ตฺวฺ-กฺทฺ๕:๑๓ฯ๘ฯ๕": "“ยสฺส โข มํ ภควา อาณาเปติ, ‘อิมสฺส, อานนฺท, อาคนฺตุกสฺส ภิกฺขุโน เสนาสนํ ปญฺญาเปหี’ติ, อิจฺฉติ ภควา เตน ภิกฺขุนา สทฺธึ เอกวิหาเร วตฺถุํ, อิจฺฉติ ภควา อายสฺมตา โสเณน สทฺธึ เอกวิหาเร วตฺถุนฺ”ติ—",
  "ปฺลิ-ตฺวฺ-กฺทฺ๕:๑๓ฯ๘ฯ๖": "ยสฺมึ วิหาเร ภควา วิหรติ ตสฺมึ วิหาเร อายสฺมโต โสณสฺส เสนาสนํ ปญฺญาเปสิฯ ",
  "ปฺลิ-ตฺวฺ-กฺทฺ๕:๑๓ฯ๙ฯ๑": "อถ โข ภควา พหุเทว รตฺตึ อชฺโฌกาเส วีตินาเมตฺวา วิหารํ ปาวิสิฯ ",
  "ปฺลิ-ตฺวฺ-กฺทฺ๕:๑๓ฯ๙ฯ๒": "อายสฺมาปิ โข โสโณ พหุเทว รตฺตึ อชฺโฌกาเส วีตินาเมตฺวา วิหารํ ปาวิสิฯ ",
  "ปฺลิ-ตฺวฺ-กฺทฺ๕:๑๓ฯ๙ฯ๓": "อถ โข ภควา รตฺติยา ปจฺจูสสมยํ ปจฺจุฏฺฐาย อายสฺมนฺตํ โสณํ อชฺเฌสิ—",
  "ปฺลิ-ตฺวฺ-กฺทฺ๕:๑๓ฯ๙ฯ๔": "“ปฏิภาตุ ตํ, ภิกฺขุ, ธมฺโม ภาสิตุนฺ”ติฯ ",
  "ปฺลิ-ตฺวฺ-กฺทฺ๕:๑๓ฯ๙ฯ๕": "“เอวํ, ภนฺเต”ติ โข อายสฺมา โสโณ ภควโต ปฏิสฺสุณิตฺวา สพฺพาเนว อฏฺฐกวคฺคิกานิ สเรน อภาสิฯ ",
  "ปฺลิ-ตฺวฺ-กฺทฺ๕:๑๓ฯ๙ฯ๖": "อถ โข ภควา อายสฺมโต โสณสฺส สรภญฺญปริโยสาเน อพฺภานุโมทิ—",
  "ปฺลิ-ตฺวฺ-กฺทฺ๕:๑๓ฯ๙ฯ๗": "“สาธุ สาธุ, ภิกฺขุฯ ",
  "ปฺลิ-ตฺวฺ-กฺทฺ๕:๑๓ฯ๙ฯ๘": "สุคฺคหิตานิ โข เต, ภิกฺขุ, อฏฺฐกวคฺคิกานิ, สุมนสิกตานิ สูปธาริตานิฯ ",
  "ปฺลิ-ตฺวฺ-กฺทฺ๕:๑๓ฯ๙ฯ๙": "กลฺยาณิยาปิ วาจาย สมนฺนาคโต, วิสฺสฏฺฐาย, อเนลคลาย, อตฺถสฺส วิญฺญาปนิยาฯ ",
  "ปฺลิ-ตฺวฺ-กฺทฺ๕:๑๓ฯ๙ฯ๑๐": "กติวโสฺสสิ ตฺวํ, ภิกฺขู”ติ? ",
  "ปฺลิ-ตฺวฺ-กฺทฺ๕:๑๓ฯ๙ฯ๑๑": "“เอกวโสฺสหํ, ภควา”ติฯ ",
  "ปฺลิ-ตฺวฺ-กฺทฺ๕:๑๓ฯ๑๐ฯ๑": "“กิสฺส ปน ตฺวํ, ภิกฺขุ, เอวํ จิรํ อกาสี”ติ? ",
  "ปฺลิ-ตฺวฺ-กฺทฺ๕:๑๓ฯ๑๐ฯ๒": "“จิรํ ทิฏฺโฐ เม, ภนฺเต, กาเมสุ อาทีนโว, อปิ จ สมฺพาธา ฆราวาสา พหุกิจฺจา พหุกรณียา”ติฯ ",
  "ปฺลิ-ตฺวฺ-กฺทฺ๕:๑๓ฯ๑๐ฯ๓": "อถ โข ภควา เอตมตฺถํ วิทิตฺวา ตายํ เวลายํ อิมํ อุทานํ อุทาเนสิ—",
  "ปฺลิ-ตฺวฺ-กฺทฺ๕:๑๓ฯ๑๐ฯ๔": "“ทิสฺวา อาทีนวํ โลเก, ",
  "ปฺลิ-ตฺวฺ-กฺทฺ๕:๑๓ฯ๑๐ฯ๕": "ญตฺวา ธมฺมํ นิรูปธึ; ",
  "ปฺลิ-ตฺวฺ-กฺทฺ๕:๑๓ฯ๑๐ฯ๖": "อริโย น รมตี ปาเป, ",
  "ปฺลิ-ตฺวฺ-กฺทฺ๕:๑๓ฯ๑๐ฯ๗": "ปาเป น รมตี สุจี”ติฯ ",
  "ปฺลิ-ตฺวฺ-กฺทฺ๕:๑๓ฯ๑๑ฯ๑": "อถ โข อายสฺมา โสโณ—",
  "ปฺลิ-ตฺวฺ-กฺทฺ๕:๑๓ฯ๑๑ฯ๒": "“ปฏิสมฺโมทติ โข มํ ภควา, อยํ ขฺวสฺส กาโล ยํ เม อุปชฺฌาโย ปริทสฺสี”ติ—",
  "ปฺลิ-ตฺวฺ-กฺทฺ๕:๑๓ฯ๑๑ฯ๓": "อุฏฺฐายาสนา เอกํสํ อุตฺตราสงฺคํ กริตฺวา ภควโต ปาเทสุ สิรสา นิปติตฺวา ภควนฺตํ เอตทโวจ—",
  "ปฺลิ-ตฺวฺ-กฺทฺ๕:๑๓ฯ๑๑ฯ๔": "“อุปชฺฌาโย เม, ภนฺเต, อายสฺมา มหากจฺจาโน ภควโต ปาเท สิรสา วนฺทติ, เอวญฺจ วเทติ อวนฺติทกฺขิณาปโถ, ภนฺเต, อปฺปภิกฺขุโกฯ ",
  "ปฺลิ-ตฺวฺ-กฺทฺ๕:๑๓ฯ๑๑ฯ๕": "ติณฺณํ เม วสฺสานํ อจฺจเยน กิจฺเฉน กสิเรน ตโต ตโต ทสวคฺคํ ภิกฺขุสงฺฆํ สนฺนิปาตาเปตฺวา อุปสมฺปทํ อลตฺถํ, อปฺเปว นาม ภควา อวนฺติทกฺขิณาปเถ อปฺปตเรน คเณน อุปสมฺปทํ อนุชาเนยฺยฯ ",
  "ปฺลิ-ตฺวฺ-กฺทฺ๕:๑๓ฯ๑๑ฯ๖": "อวนฺติทกฺขิณาปเถ, ภนฺเต, กณฺหุตฺตรา ภูมิ ขรา โคกณฺฏกหตา; ",
  "ปฺลิ-ตฺวฺ-กฺทฺ๕:๑๓ฯ๑๑ฯ๗": "อปฺเปว นาม ภควา อวนฺติทกฺขิณาปเถ คุณงฺคุณูปาหนํ อนุชาเนยฺยฯ ",
  "ปฺลิ-ตฺวฺ-กฺทฺ๕:๑๓ฯ๑๑ฯ๘": "อวนฺติทกฺขิณาปเถ, ภนฺเต, นหานครุกา มนุสฺสา อุทกสุทฺธิกา, อปฺเปว นาม ภควา อวนฺติทกฺขิณาปเถ ธุวนหานํ อนุชาเนยฺยฯ ",
  "ปฺลิ-ตฺวฺ-กฺทฺ๕:๑๓ฯ๑๑ฯ๙": "อวนฺติทกฺขิณาปเถ, ภนฺเต, จมฺมานิ อตฺถรณานิ, เอฬกจมฺมํ อชจมฺมํ มิคจมฺมํฯ ",
  "ปฺลิ-ตฺวฺ-กฺทฺ๕:๑๓ฯ๑๑ฯ๑๐": "เสยฺยถาปิ, ภนฺเต, มชฺฌิเมสุ ชนปเทสุ เอรคู โมรคู มชฺชารู ชนฺตู; ",
  "ปฺลิ-ตฺวฺ-กฺทฺ๕:๑๓ฯ๑๑ฯ๑๑": "เอวเมว โข, ภนฺเต, อวนฺติทกฺขิณาปเถ จมฺมานิ อตฺถรณานิ, เอฬกจมฺมํ อชจมฺมํ มิคจมฺมํ; ",
  "ปฺลิ-ตฺวฺ-กฺทฺ๕:๑๓ฯ๑๑ฯ๑๒": "อปฺเปว นาม ภควา อวนฺติทกฺขิณาปเถ จมฺมานิ อตฺถรณานิ อนุชาเนยฺย, เอฬกจมฺมํ อชจมฺมํ มิคจมฺมํฯ ",
  "ปฺลิ-ตฺวฺ-กฺทฺ๕:๑๓ฯ๑๑ฯ๑๓": "เอตรหิ, ภนฺเต, มนุสฺสา นิสฺสีมคตานํ ภิกฺขูนํ จีวรํ เทนฺติ—",
  "ปฺลิ-ตฺวฺ-กฺทฺ๕:๑๓ฯ๑๑ฯ๑๔": "‘อิมํ จีวรํ อิตฺถนฺนามสฺส เทมา’ติฯ ",
  "ปฺลิ-ตฺวฺ-กฺทฺ๕:๑๓ฯ๑๑ฯ๑๕": "เต อาคนฺตฺวา อาโรเจนฺติ—",
  "ปฺลิ-ตฺวฺ-กฺทฺ๕:๑๓ฯ๑๑ฯ๑๖": "‘อิตฺถนฺนาเมหิ เต, อาวุโส, มนุเสฺสหิ จีวรํ ทินฺนนฺ’ติฯ ",
  "ปฺลิ-ตฺวฺ-กฺทฺ๕:๑๓ฯ๑๑ฯ๑๗": "เต กุกฺกุจฺจายนฺตา น สาทิยนฺติ—",
  "ปฺลิ-ตฺวฺ-กฺทฺ๕:๑๓ฯ๑๑ฯ๑๘": "‘มา โน นิสฺสคฺคิยํ อโหสี’ติ; ",
  "ปฺลิ-ตฺวฺ-กฺทฺ๕:๑๓ฯ๑๑ฯ๑๙": "อปฺเปว นาม ภควา จีวเร ปริยายํ อาจิกฺเขยฺยา”ติฯ ",
  "ปฺลิ-ตฺวฺ-กฺทฺ๕:๑๓ฯ๑๑ฯ๒๐": "อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
  "ปฺลิ-ตฺวฺ-กฺทฺ๕:๑๓ฯ๑๑ฯ๒๑": "“อวนฺติทกฺขิณาปโถ, ภิกฺขเว, อปฺปภิกฺขุโกฯ ",
  "ปฺลิ-ตฺวฺ-กฺทฺ๕:๑๓ฯ๑๑ฯ๒๒": "อนุชานามิ, ภิกฺขเว, สพฺพปจฺจนฺติเมสุ ชนปเทสุ วินยธรปญฺจเมน คเณน อุปสมฺปทํฯ ",
  "ปฺลิ-ตฺวฺ-กฺทฺ๕:๑๓ฯ๑๒ฯ๑": "ตตฺริเม ปจฺจนฺติมา ชนปทา—",
  "ปฺลิ-ตฺวฺ-กฺทฺ๕:๑๓ฯ๑๒ฯ๒": "ปุรตฺถิมาย ทิสาย คชงฺคลํ นาม นิคโม, ตสฺส ปเรน มหาสาลา, ตโต ปรา ปจฺจนฺติมา ชนปทา, โอรโต มชฺเฌ; ",
  "ปฺลิ-ตฺวฺ-กฺทฺ๕:๑๓ฯ๑๒ฯ๓": "ปุรตฺถิมทกฺขิณาย ทิสาย สลฺลวตี นาม นที, ตโต ปรา ปจฺจนฺติมา ชนปทา, โอรโต มชฺเฌ; ",
  "ปฺลิ-ตฺวฺ-กฺทฺ๕:๑๓ฯ๑๒ฯ๔": "ทกฺขิณาย ทิสาย เสตกณฺณิกํ นาม นิคโม, ตโต ปรา ปจฺจนฺติมา ชนปทา, โอรโต มชฺเฌ; ",
  "ปฺลิ-ตฺวฺ-กฺทฺ๕:๑๓ฯ๑๒ฯ๕": "ปจฺฉิมาย ทิสาย ถูณํ นาม พฺราหฺมณคาโม, ตโต ปรา ปจฺจนฺติมา ชนปทา, โอรโต มชฺเฌ; ",
  "ปฺลิ-ตฺวฺ-กฺทฺ๕:๑๓ฯ๑๒ฯ๖": "อุตฺตราย ทิสาย อุสีรทฺธโช นาม ปพฺพโต, ตโต ปรา ปจฺจนฺติมา ชนปทา, โอรโต มชฺเฌฯ ",
  "ปฺลิ-ตฺวฺ-กฺทฺ๕:๑๓ฯ๑๒ฯ๗": "อนุชานามิ, ภิกฺขเว, เอวรูเปสุ ปจฺจนฺติเมสุ ชนปเทสุ วินยธรปญฺจเมน คเณน อุปสมฺปทํฯ ",
  "ปฺลิ-ตฺวฺ-กฺทฺ๕:๑๓ฯ๑๓ฯ๑": "อวนฺติทกฺขิณาปเถ, ภิกฺขเว, กณฺหุตฺตรา ภูมิ ขรา โคกณฺฏกหตาฯ ",
  "ปฺลิ-ตฺวฺ-กฺทฺ๕:๑๓ฯ๑๓ฯ๒": "อนุชานามิ, ภิกฺขเว, สพฺพปจฺจนฺติเมสุ ชนปเทสุ คุณงฺคุณูปาหนํฯ ",
  "ปฺลิ-ตฺวฺ-กฺทฺ๕:๑๓ฯ๑๓ฯ๓": "อวนฺติทกฺขิณาปเถ, ภิกฺขเว, นหานครุกา มนุสฺสา อุทกสุทฺธิกาฯ ",
  "ปฺลิ-ตฺวฺ-กฺทฺ๕:๑๓ฯ๑๓ฯ๔": "อนุชานามิ, ภิกฺขเว, สพฺพปจฺจนฺติเมสุ ชนปเทสุ ธุวนหานํฯ ",
  "ปฺลิ-ตฺวฺ-กฺทฺ๕:๑๓ฯ๑๓ฯ๕": "อวนฺติทกฺขิณาปเถ, ภิกฺขเว, จมฺมานิ อตฺถรณานิ, เอฬกจมฺมํ อชจมฺมํ มิคจมฺมํฯ ",
  "ปฺลิ-ตฺวฺ-กฺทฺ๕:๑๓ฯ๑๓ฯ๖": "เสยฺยถาปิ, ภิกฺขเว, มชฺฌิเมสุ ชนปเทสุ เอรคู โมรคู มชฺชารู ชนฺตู; ",
  "ปฺลิ-ตฺวฺ-กฺทฺ๕:๑๓ฯ๑๓ฯ๗": "เอวเมว โข, ภิกฺขเว, อวนฺติทกฺขิณาปเถ จมฺมานิ อตฺถรณานิ, เอฬกจมฺมํ อชจมฺมํ มิคจมฺมํฯ ",
  "ปฺลิ-ตฺวฺ-กฺทฺ๕:๑๓ฯ๑๓ฯ๘": "อนุชานามิ, ภิกฺขเว, สพฺพปจฺจนฺติเมสุ ชนปเทสุ จมฺมานิ อตฺถรณานิ, เอฬกจมฺมํ อชจมฺมํ มิคจมฺมํฯ ",
  "ปฺลิ-ตฺวฺ-กฺทฺ๕:๑๓ฯ๑๓ฯ๙": "อิธ ปน, ภิกฺขเว, มนุสฺสา นิสฺสีมคตานํ ภิกฺขูนํ จีวรํ เทนฺติ—",
  "ปฺลิ-ตฺวฺ-กฺทฺ๕:๑๓ฯ๑๓ฯ๑๐": "‘อิมํ จีวรํ อิตฺถนฺนามสฺส เทมา’ติฯ ",
  "ปฺลิ-ตฺวฺ-กฺทฺ๕:๑๓ฯ๑๓ฯ๑๑": "อนุชานามิ, ภิกฺขเว, สาทิตุํ, น ตาว ตํ คณนูปคํ ยาว น หตฺถํ คจฺฉตี”ติฯ ",
  "ปฺลิ-ตฺวฺ-กฺทฺ๕:๑๓ฯ๑๓ฯ๑๒": "จมฺมกฺขนฺธโก ปญฺจโมฯ ",
  "ปฺลิ-ตฺวฺ-กฺทฺ๕:๑๓ฯ๑๓ฯ๑๓": "ตสฺสุทฺทานํ ",
  "ปฺลิ-ตฺวฺ-กฺทฺ๕:๑๓ฯ๑๓ฯ๑๔": "ราชา จ มาคโธ โสโณ, ",
  "ปฺลิ-ตฺวฺ-กฺทฺ๕:๑๓ฯ๑๓ฯ๑๕": "อสีติสหสฺสิสฺสโร; ",
  "ปฺลิ-ตฺวฺ-กฺทฺ๕:๑๓ฯ๑๓ฯ๑๖": "สาคโต คิชฺฌกูฏสฺมึ, ",
  "ปฺลิ-ตฺวฺ-กฺทฺ๕:๑๓ฯ๑๓ฯ๑๗": "พหุํ ทเสฺสติ อุตฺตรึฯ ",
  "ปฺลิ-ตฺวฺ-กฺทฺ๕:๑๓ฯ๑๓ฯ๑๘": "ปพฺพชฺชารทฺธภิชฺชึสุ, ",
  "ปฺลิ-ตฺวฺ-กฺทฺ๕:๑๓ฯ๑๓ฯ๑๙": "วีณํ เอกปลาสิกํ; ",
  "ปฺลิ-ตฺวฺ-กฺทฺ๕:๑๓ฯ๑๓ฯ๒๐": "นีลา ปีตา โลหิติกา, ",
  "ปฺลิ-ตฺวฺ-กฺทฺ๕:๑๓ฯ๑๓ฯ๒๑": "มญฺชิฏฺฐา กณฺหเมว จฯ ",
  "ปฺลิ-ตฺวฺ-กฺทฺ๕:๑๓ฯ๑๓ฯ๒๒": "มหารงฺคมหานามา, ",
  "ปฺลิ-ตฺวฺ-กฺทฺ๕:๑๓ฯ๑๓ฯ๒๓": "วทฺธิกา จ ปฏิกฺขิปิ; ",
  "ปฺลิ-ตฺวฺ-กฺทฺ๕:๑๓ฯ๑๓ฯ๒๔": "ขลฺลกา ปุฏปาลิ จ, ",
  "ปฺลิ-ตฺวฺ-กฺทฺ๕:๑๓ฯ๑๓ฯ๒๕": "ตูลติตฺติรเมณฺฑชาฯ ",
  "ปฺลิ-ตฺวฺ-กฺทฺ๕:๑๓ฯ๑๓ฯ๒๖": "วิจฺฉิกา โมรจิตฺรา จ, ",
  "ปฺลิ-ตฺวฺ-กฺทฺ๕:๑๓ฯ๑๓ฯ๒๗": "สีหพฺยคฺฆา จ ทีปิกา; ",
  "ปฺลิ-ตฺวฺ-กฺทฺ๕:๑๓ฯ๑๓ฯ๒๘": "อชินุทฺทา มชฺชารี จ, ",
  "ปฺลิ-ตฺวฺ-กฺทฺ๕:๑๓ฯ๑๓ฯ๒๙": "กาฬลุวกปริกฺขฏาฯ ",
  "ปฺลิ-ตฺวฺ-กฺทฺ๕:๑๓ฯ๑๓ฯ๓๐": "ผลิตุปาหนา ขิลา, ",
  "ปฺลิ-ตฺวฺ-กฺทฺ๕:๑๓ฯ๑๓ฯ๓๑": "โธตขาณุขฏขฏา; ",
  "ปฺลิ-ตฺวฺ-กฺทฺ๕:๑๓ฯ๑๓ฯ๓๒": "ตาลเวฬุติณํ เจว, ",
  "ปฺลิ-ตฺวฺ-กฺทฺ๕:๑๓ฯ๑๓ฯ๓๓": "มุญฺชปพฺพชหินฺตาลาฯ ",
  "ปฺลิ-ตฺวฺ-กฺทฺ๕:๑๓ฯ๑๓ฯ๓๔": "กมลกมฺพลโสวณฺณา, ",
  "ปฺลิ-ตฺวฺ-กฺทฺ๕:๑๓ฯ๑๓ฯ๓๕": "รูปิกา มณิเวฬุริยา; ",
  "ปฺลิ-ตฺวฺ-กฺทฺ๕:๑๓ฯ๑๓ฯ๓๖": "ผลิกา กํสกาจา จ, ",
  "ปฺลิ-ตฺวฺ-กฺทฺ๕:๑๓ฯ๑๓ฯ๓๗": "ติปุสีสญฺจ ตมฺพกาฯ ",
  "ปฺลิ-ตฺวฺ-กฺทฺ๕:๑๓ฯ๑๓ฯ๓๘": "คาวี ยานํ คิลาโน จ, ",
  "ปฺลิ-ตฺวฺ-กฺทฺ๕:๑๓ฯ๑๓ฯ๓๙": "ปุริสายุตฺตสิวิกา; ",
  "ปฺลิ-ตฺวฺ-กฺทฺ๕:๑๓ฯ๑๓ฯ๔๐": "สยนานิ มหาจมฺมา, ",
  "ปฺลิ-ตฺวฺ-กฺทฺ๕:๑๓ฯ๑๓ฯ๔๑": "โคจมฺเมหิ จ ปาปโกฯ ",
  "ปฺลิ-ตฺวฺ-กฺทฺ๕:๑๓ฯ๑๓ฯ๔๒": "คิหีนํ จมฺมวทฺเธหิ, ",
  "ปฺลิ-ตฺวฺ-กฺทฺ๕:๑๓ฯ๑๓ฯ๔๓": "ปวิสนฺติ คิลายโน; ",
  "ปฺลิ-ตฺวฺ-กฺทฺ๕:๑๓ฯ๑๓ฯ๔๔": "มหากจฺจายโน โสโณ, ",
  "ปฺลิ-ตฺวฺ-กฺทฺ๕:๑๓ฯ๑๓ฯ๔๕": "สเรน อฏฺฐกวคฺคิกํฯ ",
  "ปฺลิ-ตฺวฺ-กฺทฺ๕:๑๓ฯ๑๓ฯ๔๖": "อุปสมฺปทํ ปญฺจหิ, ",
  "ปฺลิ-ตฺวฺ-กฺทฺ๕:๑๓ฯ๑๓ฯ๔๗": "คุณงฺคุณา ธุวสินา; ",
  "ปฺลิ-ตฺวฺ-กฺทฺ๕:๑๓ฯ๑๓ฯ๔๘": "จมฺมตฺถรณานุญฺญาสิ, ",
  "ปฺลิ-ตฺวฺ-กฺทฺ๕:๑๓ฯ๑๓ฯ๔๙": "น ตาว คณนูปคํ; ",
  "ปฺลิ-ตฺวฺ-กฺทฺ๕:๑๓ฯ๑๓ฯ๕๐": "อทาสิ เม วเร ปญฺจ, ",
  "ปฺลิ-ตฺวฺ-กฺทฺ๕:๑๓ฯ๑๓ฯ๕๑": "โสณตฺเถรสฺส นายโกติฯ ",
  "ปฺลิ-ตฺวฺ-กฺทฺ๕:๑๓ฯ๑๓ฯ๕๒": "อิมมฺหิ ขนฺธเก วตฺถูนิ เตสฏฺฐิฯ ",
  "ปฺลิ-ตฺวฺ-กฺทฺ๕:๑๓ฯ๑๓ฯ๕๓": "จมฺมกฺขนฺธโก นิฏฺฐิโตฯ "
}
