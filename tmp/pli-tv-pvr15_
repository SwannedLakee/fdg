{
  "ปฺลิ-ตฺวฺ-ปฺวฺรฺ๑๕:๐ฯ๑": "ปริวาร ",
  "ปฺลิ-ตฺวฺ-ปฺวฺรฺ๑๕:๐ฯ๒": "๑๕ฯ มหาสงฺคาม ",
  "ปฺลิ-ตฺวฺ-ปฺวฺรฺ๑๕:๐ฯ๓": "๑ฯ โวหรนฺเตนชานิตพฺพาทิ ",
  "ปฺลิ-ตฺวฺ-ปฺวฺรฺ๑๕:๑ฯ๑": "สงฺคามาวจเรน ภิกฺขุนา สงฺเฆ โวหรนฺเตน วตฺถุ ชานิตพฺพํ, วิปตฺติ ชานิตพฺพา, อาปตฺติ ชานิตพฺพา, นิทานํ ชานิตพฺพํ, อากาโร ชานิตพฺโพ, ปุพฺพาปรํ ชานิตพฺพํ, กตากตํ ชานิตพฺพํ, กมฺมํ ชานิตพฺพํ, อธิกรณํ ชานิตพฺพํ, สมโถ ชานิตพฺโพ, น ฉนฺทาคติ คนฺตพฺพา, น โทสาคติ คนฺตพฺพา, น โมหาคติ คนฺตพฺพา, น ภยาคติ คนฺตพฺพา, สญฺญาปนีเย ฐาเน สญฺญาเปตพฺพํ, นิชฺฌาปนีเย ฐาเน นิชฺฌาเปตพฺพํ, เปกฺขนีเย ฐาเน เปกฺขิตพฺพํ, ปสาทนีเย ฐาเน ปสาเทตพฺพํ, “ลทฺธปกฺโขมฺหี”ติ ปรปกฺโข นาวชานิตพฺโพ, พหุสฺสุโตมฺหีติ อปฺปสฺสุโต นาวชานิตพฺโพ, เถรตโรมฺหีติ นวกตโร นาวชานิตพฺโพ, อสมฺปตฺตํ น พฺยาหาตพฺพํ, สมฺปตฺตํ ธมฺมโต วินยโต น ปริหาเปตพฺพํ, เยน ธมฺเมน เยน วินเยน เยน สตฺถุสาสเนน ตํ อธิกรณํ วูปสมฺมติ, ตถา ตํ อธิกรณํ วูปสเมตพฺพํฯ ",
  "ปฺลิ-ตฺวฺ-ปฺวฺรฺ๑๕:๒ฯ๑": "วตฺถุ ชานิตพฺพนฺติ ",
  "ปฺลิ-ตฺวฺ-ปฺวฺรฺ๑๕:๒ฯ๒": "อฏฺฐปาราชิกานํ วตฺถุ ชานิตพฺพํ, เตวีสสงฺฆาทิเสสานํ วตฺถุ ชานิตพฺพํ, เทฺวอนิยตานํ วตฺถุ ชานิตพฺพํ, เทฺวจตฺตารีสนิสฺสคฺคิยานํ วตฺถุ ชานิตพฺพํ, อฏฺฐาสีติสตปาจิตฺติยานํ วตฺถุ ชานิตพฺพํ, ทฺวาทสปาฏิเทสนียานํ วตฺถุ ชานิตพฺพํ, ทุกฺกฏานํ วตฺถุ ชานิตพฺพํ, ทุพฺภาสิตานํ วตฺถุ ชานิตพฺพํฯ ",
  "ปฺลิ-ตฺวฺ-ปฺวฺรฺ๑๕:๓ฯ๑": "วิปตฺติ ชานิตพฺพาติ ",
  "ปฺลิ-ตฺวฺ-ปฺวฺรฺ๑๕:๓ฯ๒": "สีลวิปตฺติ ชานิตพฺพา, อาจารวิปตฺติ ชานิตพฺพา, ทิฏฺฐิวิปตฺติ ชานิตพฺพา, อาชีววิปตฺติ ชานิตพฺพาฯ ",
  "ปฺลิ-ตฺวฺ-ปฺวฺรฺ๑๕:๔ฯ๑": "อาปตฺติ ชานิตพฺพาติ ",
  "ปฺลิ-ตฺวฺ-ปฺวฺรฺ๑๕:๔ฯ๒": "ปาราชิกาปตฺติ ชานิตพฺพา, สงฺฆาทิเสสาปตฺติ ชานิตพฺพา, ถุลฺลจฺจยาปตฺติ ชานิตพฺพา, ปาจิตฺติยาปตฺติ ชานิตพฺพา, ปาฏิเทสนียาปตฺติ ชานิตพฺพา, ทุกฺกฏาปตฺติ ชานิตพฺพา, ทุพฺภาสิตาปตฺติ ชานิตพฺพาฯ ",
  "ปฺลิ-ตฺวฺ-ปฺวฺรฺ๑๕:๕ฯ๑": "นิทานํ ชานิตพฺพนฺติ ",
  "ปฺลิ-ตฺวฺ-ปฺวฺรฺ๑๕:๕ฯ๒": "อฏฺฐปาราชิกานํ นิทานํ ชานิตพฺพํ, เตวีสสงฺฆาทิเสสานํ นิทานํ ชานิตพฺพํ, เทฺวอนิยตานํ นิทานํ ชานิตพฺพํ, เทฺวจตฺตารีสนิสฺสคฺคิยานํ นิทานํ ชานิตพฺพํ, อฏฺฐาสีติสตปาจิตฺติยานํ นิทานํ ชานิตพฺพํ, ทฺวาทสปาฏิเทสนียานํ นิทานํ ชานิตพฺพํ, ทุกฺกฏานํ นิทานํ ชานิตพฺพํ, ทุพฺภาสิตานํ นิทานํ ชานิตพฺพํฯ ",
  "ปฺลิ-ตฺวฺ-ปฺวฺรฺ๑๕:๖ฯ๑": "อากาโร ชานิตพฺโพติ ",
  "ปฺลิ-ตฺวฺ-ปฺวฺรฺ๑๕:๖ฯ๒": "สงฺโฆ อาการโต ชานิตพฺโพ, คโณ อาการโต ชานิตพฺโพ, ปุคฺคโล อาการโต ชานิตพฺโพ, โจทโก อาการโต ชานิตพฺโพ, จุทิตโก อาการโต ชานิตพฺโพฯ ",
  "ปฺลิ-ตฺวฺ-ปฺวฺรฺ๑๕:๖ฯ๓": "สงฺโฆ อาการโต ชานิตพฺโพติ ",
  "ปฺลิ-ตฺวฺ-ปฺวฺรฺ๑๕:๖ฯ๔": "ปฏิพโล นุ โข อยํ สงฺโฆ อิมํ อธิกรณํ วูปสเมตุํ ธมฺเมน วินเยน สตฺถุสาสเนน อุทาหุ โนติ, เอวํ สงฺโฆ อาการโต ชานิตพฺโพฯ ",
  "ปฺลิ-ตฺวฺ-ปฺวฺรฺ๑๕:๖ฯ๕": "คโณ อาการโต ชานิตพฺโพติ ",
  "ปฺลิ-ตฺวฺ-ปฺวฺรฺ๑๕:๖ฯ๖": "ปฏิพโล นุ โข อยํ คโณ อิมํ อธิกรณํ วูปสเมตุํ ธมฺเมน วินเยน สตฺถุสาสเนน อุทาหุ โนติ, เอวํ คโณ อาการโต ชานิตพฺโพฯ ",
  "ปฺลิ-ตฺวฺ-ปฺวฺรฺ๑๕:๖ฯ๗": "ปุคฺคโล อาการโต ชานิตพฺโพติ ",
  "ปฺลิ-ตฺวฺ-ปฺวฺรฺ๑๕:๖ฯ๘": "ปฏิพโล นุ โข อยํ ปุคฺคโล อิมํ อธิกรณํ วูปสเมตุํ ธมฺเมน วินเยน สตฺถุสาสเนน อุทาหุ โนติ, เอวํ ปุคฺคโล อาการโต ชานิตพฺโพฯ ",
  "ปฺลิ-ตฺวฺ-ปฺวฺรฺ๑๕:๖ฯ๙": "โจทโก อาการโต ชานิตพฺโพติ ",
  "ปฺลิ-ตฺวฺ-ปฺวฺรฺ๑๕:๖ฯ๑๐": "กจฺจิ นุ โข อยมายสฺมา ปญฺจสุ ธมฺเมสุ ปติฏฺฐาย ปรํ โจเทติ อุทาหุ โนติ, เอวํ โจทโก อาการโต ชานิตพฺโพฯ ",
  "ปฺลิ-ตฺวฺ-ปฺวฺรฺ๑๕:๖ฯ๑๑": "จุทิตโก อาการโต ชานิตพฺโพติ ",
  "ปฺลิ-ตฺวฺ-ปฺวฺรฺ๑๕:๖ฯ๑๒": "กจฺจิ นุ โข อยมายสฺมา ทฺวีสุ ธมฺเมสุ ปติฏฺฐิโต สจฺเจ จ อกุปฺเป จ อุทาหุ โนติ, เอวํ จุทิตโก อาการโต ชานิตพฺโพฯ ",
  "ปฺลิ-ตฺวฺ-ปฺวฺรฺ๑๕:๗ฯ๑": "ปุพฺพาปรํ ชานิตพฺพนฺติ ",
  "ปฺลิ-ตฺวฺ-ปฺวฺรฺ๑๕:๗ฯ๒": "กจฺจิ นุ โข อยมายสฺมา วตฺถุโต วา วตฺถุํ สงฺกมติ, วิปตฺติโต วา วิปตฺตึ สงฺกมติ, อาปตฺติโต วา อาปตฺตึ สงฺกมติ, อวชานิตฺวา วา ปฏิชานาติ, ปฏิชานิตฺวา วา อวชานาติ, อญฺเญน วา อญฺญํ ปฏิจรติ, อุทาหุ โนติ, เอวํ ปุพฺพาปรํ ชานิตพฺพํฯ ",
  "ปฺลิ-ตฺวฺ-ปฺวฺรฺ๑๕:๘ฯ๑": "กตากตํ ชานิตพฺพนฺติ ",
  "ปฺลิ-ตฺวฺ-ปฺวฺรฺ๑๕:๘ฯ๒": "เมถุนธมฺโม ชานิตพฺโพ, เมถุนธมฺมสฺส อนุโลมํ ชานิตพฺพํ, เมถุนธมฺมสฺส ปุพฺพภาโค ชานิตพฺโพฯ ",
  "ปฺลิ-ตฺวฺ-ปฺวฺรฺ๑๕:๘ฯ๓": "เมถุนธมฺโม ชานิตพฺโพติ ",
  "ปฺลิ-ตฺวฺ-ปฺวฺรฺ๑๕:๘ฯ๔": "ทฺวยํทฺวยสมาปตฺติ ชานิตพฺพาฯ ",
  "ปฺลิ-ตฺวฺ-ปฺวฺรฺ๑๕:๘ฯ๕": "เมถุนธมฺมสฺส อนุโลมํ ชานิตพฺพนฺติ ",
  "ปฺลิ-ตฺวฺ-ปฺวฺรฺ๑๕:๘ฯ๖": "ภิกฺขุ อตฺตโน มุเขน ปรสฺส องฺคชาตํ คณฺหาติฯ ",
  "ปฺลิ-ตฺวฺ-ปฺวฺรฺ๑๕:๘ฯ๗": "เมถุนธมฺมสฺส ปุพฺพภาโค ชานิตพฺโพติ ",
  "ปฺลิ-ตฺวฺ-ปฺวฺรฺ๑๕:๘ฯ๘": "วณฺณาวณฺโณ, กายสํสคฺโค, ทุฏฺฐุลฺลวาจา, อตฺตกามปาริจริยา, วจนมนุปฺปทานํฯ ",
  "ปฺลิ-ตฺวฺ-ปฺวฺรฺ๑๕:๙ฯ๑": "กมฺมํ ชานิตพฺพนฺติ ",
  "ปฺลิ-ตฺวฺ-ปฺวฺรฺ๑๕:๙ฯ๒": "โสฬสกมฺมานิ ชานิตพฺพานิ—",
  "ปฺลิ-ตฺวฺ-ปฺวฺรฺ๑๕:๙ฯ๓": "จตฺตาริ อปโลกนกมฺมานิ ชานิตพฺพานิ, จตฺตาริ ญตฺติกมฺมานิ ชานิตพฺพานิ, จตฺตาริ ญตฺติทุติยกมฺมานิ ชานิตพฺพานิ, จตฺตาริ ญตฺติจตุตฺถกมฺมานิ ชานิตพฺพานิฯ ",
  "ปฺลิ-ตฺวฺ-ปฺวฺรฺ๑๕:๑๐ฯ๑": "อธิกรณํ ชานิตพฺพนฺติ ",
  "ปฺลิ-ตฺวฺ-ปฺวฺรฺ๑๕:๑๐ฯ๒": "จตฺตาริ อธิกรณานิ ชานิตพฺพานิ—",
  "ปฺลิ-ตฺวฺ-ปฺวฺรฺ๑๕:๑๐ฯ๓": "วิวาทาธิกรณํ ชานิตพฺพํ, อนุวาทาธิกรณํ ชานิตพฺพํ, อาปตฺตาธิกรณํ ชานิตพฺพํ, กิจฺจาธิกรณํ ชานิตพฺพํฯ ",
  "ปฺลิ-ตฺวฺ-ปฺวฺรฺ๑๕:๑๑ฯ๑": "สมโถ ชานิตพฺโพติ ",
  "ปฺลิ-ตฺวฺ-ปฺวฺรฺ๑๕:๑๑ฯ๒": "สตฺต สมถา ชานิตพฺพา—",
  "ปฺลิ-ตฺวฺ-ปฺวฺรฺ๑๕:๑๑ฯ๓": "สมฺมุขาวินโย ชานิตพฺโพ, สติวินโย ชานิตพฺโพ, อมูฬฺหวินโย ชานิตพฺโพ, ปฏิญฺญาตกรณํ ชานิตพฺพํ, เยภุยฺยสิกา ชานิตพฺพา, ตสฺสปาปิยสิกา ชานิตพฺพา, ติณวตฺถารโก ชานิตพฺโพฯ ",
  "ปฺลิ-ตฺวฺ-ปฺวฺรฺ๑๕:๑๒ฯ๐": "๒ฯ อคติอคนฺตพฺพ ",
  "ปฺลิ-ตฺวฺ-ปฺวฺรฺ๑๕:๑๒ฯ๑": "น ฉนฺทาคติ คนฺตพฺพาติ ",
  "ปฺลิ-ตฺวฺ-ปฺวฺรฺ๑๕:๑๒ฯ๒": "ฉนฺทาคตึ คจฺฉนฺโต กถํ ฉนฺทาคตึ คจฺฉติ? ",
  "ปฺลิ-ตฺวฺ-ปฺวฺรฺ๑๕:๑๒ฯ๓": "อิเธกจฺโจ—“อยํ เม อุปชฺฌาโย วา อาจริโย วา สทฺธิวิหาริโก วา อนฺเตวาสิโก วา สมานุปชฺฌายโก วา สมานาจริยโก วา สนฺทิฏฺโฐ วา สมฺภตฺโต วา ญาติสาโลหิโต วา”ติ, ตสฺสานุกมฺปาย ตสฺสานุรกฺขาย อธมฺมํ ธมฺโมติ ทีเปติ, ธมฺมํ อธมฺโมติ ทีเปติ, อวินยํ วินโยติ ทีเปติ, วินยํ อวินโยติ ทีเปติ, อภาสิตํ อลปิตํ ตถาคเตน ภาสิตํ ลปิตํ ตถาคเตนาติ ทีเปติ, ภาสิตํ ลปิตํ ตถาคเตน อภาสิตํ อลปิตํ ตถาคเตนาติ ทีเปติ, อนาจิณฺณํ ตถาคเตน อาจิณฺณํ ตถาคเตนาติ ทีเปติ, อาจิณฺณํ ตถาคเตน อนาจิณฺณํ ตถาคเตนาติ ทีเปติ, อปญฺญตฺตํ ตถาคเตน ปญฺญตฺตํ ตถาคเตนาติ ทีเปติ, ปญฺญตฺตํ ตถาคเตน อปญฺญตฺตํ ตถาคเตนาติ ทีเปติ, อนาปตฺตึ อาปตฺตีติ ทีเปติ, อาปตฺตึ อนาปตฺตีติ ทีเปติ, ลหุกํ อาปตฺตึ ครุกา อาปตฺตีติ ทีเปติ, ครุกํ อาปตฺตึ ลหุกา อาปตฺตีติ ทีเปติ, สาวเสสํ อาปตฺตึ อนวเสสา อาปตฺตีติ ทีเปติ, อนวเสสํ อาปตฺตึ สาวเสสา อาปตฺตีติ ทีเปติ, ทุฏฺฐุลฺลํ อาปตฺตึ อทุฏฺฐุลฺลา อาปตฺตีติ ทีเปติ, อทุฏฺฐุลฺลํ อาปตฺตึ ทุฏฺฐุลฺลา อาปตฺตีติ ทีเปติฯ ",
  "ปฺลิ-ตฺวฺ-ปฺวฺรฺ๑๕:๑๒ฯ๔": "อิเมหิ อฏฺฐารสหิ วตฺถูหิ ฉนฺทาคตึ คจฺฉนฺโต พหุชนาหิตาย ปฏิปนฺโน โหติ พหุชนาสุขาย พหุโน ชนสฺส อนตฺถาย อหิตาย ทุกฺขาย เทวมนุสฺสานํฯ ",
  "ปฺลิ-ตฺวฺ-ปฺวฺรฺ๑๕:๑๒ฯ๕": "อิเมหิ อฏฺฐารสหิ วตฺถูหิ ฉนฺทาคตึ คจฺฉนฺโต ขตํ อุปหตํ อตฺตานํ ปริหรติ, สาวชฺโช จ โหติ สานุวชฺโช จ วิญฺญูนํ, พหุญฺจ อปุญฺญํ ปสวติฯ ",
  "ปฺลิ-ตฺวฺ-ปฺวฺรฺ๑๕:๑๒ฯ๖": "ฉนฺทาคตึ คจฺฉนฺโต เอวํ ฉนฺทาคตึ คจฺฉติฯ ",
  "ปฺลิ-ตฺวฺ-ปฺวฺรฺ๑๕:๑๓ฯ๑": "น โทสาคติ คนฺตพฺพาติ ",
  "ปฺลิ-ตฺวฺ-ปฺวฺรฺ๑๕:๑๓ฯ๒": "โทสาคตึ คจฺฉนฺโต กถํ โทสาคตึ คจฺฉติ? ",
  "ปฺลิ-ตฺวฺ-ปฺวฺรฺ๑๕:๑๓ฯ๓": "อิเธกจฺโจ อนตฺถํ เม อจรีติ อาฆาตํ พนฺธติ, อนตฺถํ เม จรตีติ อาฆาตํ พนฺธติ, อนตฺถํ เม จริสฺสตีติ อาฆาตํ พนฺธติ, ปิยสฺส เม มนาปสฺส อนตฺถํ อจริ … อนตฺถํ จรติ … อนตฺถํ จริสฺสตีติ อาฆาตํ พนฺธติ, อปฺปิยสฺส เม อมนาปสฺส อตฺถํ อจริ … อตฺถํ จรติ … อตฺถํ จริสฺสตีติ อาฆาตํ พนฺธติฯ ",
  "ปฺลิ-ตฺวฺ-ปฺวฺรฺ๑๕:๑๓ฯ๔": "อิเมหิ นวหิ อาฆาตวตฺถูหิ อาฆาโต ปฏิฆาโต กุทฺโธ โกธาภิภูโต อธมฺมํ ธมฺโมติ ทีเปติ, ธมฺมํ อธมฺโมติ ทีเปติ …เป… ",
  "ปฺลิ-ตฺวฺ-ปฺวฺรฺ๑๕:๑๓ฯ๕": "ทุฏฺฐุลฺลํ อาปตฺตึ อทุฏฺฐุลฺลา อาปตฺตีติ ทีเปติ, อทุฏฺฐุลฺลํ อาปตฺตึ ทุฏฺฐุลฺลา อาปตฺตีติ ทีเปติฯ ",
  "ปฺลิ-ตฺวฺ-ปฺวฺรฺ๑๕:๑๓ฯ๖": "อิเมหิ อฏฺฐารสหิ วตฺถูหิ โทสาคตึ คจฺฉนฺโต พหุชนาหิตาย ปฏิปนฺโน โหติ พหุชนาสุขาย พหุโน ชนสฺส อนตฺถาย อหิตาย ทุกฺขาย เทวมนุสฺสานํฯ ",
  "ปฺลิ-ตฺวฺ-ปฺวฺรฺ๑๕:๑๓ฯ๗": "อิเมหิ อฏฺฐารสหิ วตฺถูหิ โทสาคตึ คจฺฉนฺโต ขตํ อุปหตํ อตฺตานํ ปริหรติ, สาวชฺโช จ โหติ สานุวชฺโช จ วิญฺญูนํ พหุญฺจ อปุญฺญํ ปสวติฯ ",
  "ปฺลิ-ตฺวฺ-ปฺวฺรฺ๑๕:๑๓ฯ๘": "โทสาคตึ คจฺฉนฺโต เอวํ โทสาคตึ คจฺฉติฯ ",
  "ปฺลิ-ตฺวฺ-ปฺวฺรฺ๑๕:๑๔ฯ๑": "น โมหาคติ คนฺตพฺพาติ ",
  "ปฺลิ-ตฺวฺ-ปฺวฺรฺ๑๕:๑๔ฯ๒": "โมหาคตึ คจฺฉนฺโต กถํ โมหาคตึ คจฺฉติ? ",
  "ปฺลิ-ตฺวฺ-ปฺวฺรฺ๑๕:๑๔ฯ๓": "รตฺโต ราควเสน คจฺฉติ, ทุฏฺโฐ โทสวเสน คจฺฉติ, มูโฬฺห โมหวเสน คจฺฉติ, ปรามฏฺโฐ ทิฏฺฐิวเสน คจฺฉติ, มูโฬฺห สมฺมูโฬฺห โมหาภิภูโต อธมฺมํ ธมฺโมติ ทีเปติ, ธมฺมํ อธมฺโมติ ทีเปติ …เป… ",
  "ปฺลิ-ตฺวฺ-ปฺวฺรฺ๑๕:๑๔ฯ๔": "ทุฏฺฐุลฺลํ อาปตฺตึ อทุฏฺฐุลฺลา อาปตฺตีติ ทีเปติ, อทุฏฺฐุลฺลํ อาปตฺตึ ทุฏฺฐุลฺลา อาปตฺตีติ ทีเปติฯ ",
  "ปฺลิ-ตฺวฺ-ปฺวฺรฺ๑๕:๑๔ฯ๕": "อิเมหิ อฏฺฐารสหิ วตฺถูหิ โมหาคตึ คจฺฉนฺโต พหุชนาหิตาย ปฏิปนฺโน โหติ พหุชนาสุขาย พหุโน ชนสฺส อนตฺถาย อหิตาย ทุกฺขาย เทวมนุสฺสานํฯ ",
  "ปฺลิ-ตฺวฺ-ปฺวฺรฺ๑๕:๑๔ฯ๖": "อิเมหิ อฏฺฐารสหิ วตฺถูหิ โมหาคตึ คจฺฉนฺโต ขตํ อุปหตํ อตฺตานํ ปริหรติ, สาวชฺโช จ โหติ สานุวชฺโช จ วิญฺญูนํ, พหุญฺจ อปุญฺญํ ปสวติฯ ",
  "ปฺลิ-ตฺวฺ-ปฺวฺรฺ๑๕:๑๔ฯ๗": "โมหาคตึ คจฺฉนฺโต เอวํ โมหาคตึ คจฺฉติฯ ",
  "ปฺลิ-ตฺวฺ-ปฺวฺรฺ๑๕:๑๕ฯ๑": "น ภยาคติ คนฺตพฺพาติ ",
  "ปฺลิ-ตฺวฺ-ปฺวฺรฺ๑๕:๑๕ฯ๒": "ภยาคตึ คจฺฉนฺโต กถํ ภยาคตึ คจฺฉติ? ",
  "ปฺลิ-ตฺวฺ-ปฺวฺรฺ๑๕:๑๕ฯ๓": "อิเธกจฺโจ—“อยํ วิสมนิสฺสิโต วา คหนนิสฺสิโต วา พลวนิสฺสิโต วา กกฺขโฬ ผรุโส ชีวิตนฺตรายํ วา พฺรหฺมจริยนฺตรายํ วา กริสฺสตี”ติ, ตสฺส ภยา ภีโต อธมฺมํ ธมฺโมติ ทีเปติ, ธมฺมํ อธมฺโมติ ทีเปติ, อวินยํ วินโยติ ทีเปติ, วินยํ อวินโยติ ทีเปติ, อภาสิตํ อลปิตํ ตถาคเตน ภาสิตํ ลปิตํ ตถาคเตนาติ ทีเปติ, ภาสิตํ ลปิตํ ตถาคเตน อภาสิตํ อลปิตํ ตถาคเตนาติ ทีเปติ, อนาจิณฺณํ ตถาคเตน อาจิณฺณํ ตถาคเตนาติ ทีเปติ, อาจิณฺณํ ตถาคเตน อนาจิณฺณํ ตถาคเตนาติ ทีเปติ, อปญฺญตฺตํ ตถาคเตน ปญฺญตฺตํ ตถาคเตนาติ ทีเปติ, ปญฺญตฺตํ ตถาคเตน อปญฺญตฺตํ ตถาคเตนาติ ทีเปติ, อนาปตฺตึ อาปตฺตีติ ทีเปติ, อาปตฺตึ อนาปตฺตีติ ทีเปติ, ลหุกํ อาปตฺตึ ครุกา อาปตฺตีติ ทีเปติ, ครุกํ อาปตฺตึ ลหุกา อาปตฺตีติ ทีเปติ, สาวเสสํ อาปตฺตึ อนวเสสา อาปตฺตีติ ทีเปติ, อนวเสสํ อาปตฺตึ สาวเสสา อาปตฺตีติ ทีเปติ, ทุฏฺฐุลฺลํ อาปตฺตึ อทุฏฺฐุลฺลา อาปตฺตีติ ทีเปติ, อทุฏฺฐุลฺลํ อาปตฺตึ ทุฏฺฐุลฺลา อาปตฺตีติ ทีเปติฯ ",
  "ปฺลิ-ตฺวฺ-ปฺวฺรฺ๑๕:๑๕ฯ๔": "อิเมหิ อฏฺฐารสหิ วตฺถูหิ ภยาคตึ คจฺฉนฺโต พหุชนาหิตาย ปฏิปนฺโน โหติ พหุชนาสุขาย พหุโน ชนสฺส อนตฺถาย อหิตาย ทุกฺขาย เทวมนุสฺสานํฯ ",
  "ปฺลิ-ตฺวฺ-ปฺวฺรฺ๑๕:๑๕ฯ๕": "อิเมหิ อฏฺฐารสหิ วตฺถูหิ ภยาคตึ คจฺฉนฺโต ขตํ อุปหตํ อตฺตานํ ปริหรติ, สาวชฺโช จ โหติ, สานุวชฺโช จ วิญฺญูนํ, พหุญฺจ อปุญฺญํ ปสวติฯ ",
  "ปฺลิ-ตฺวฺ-ปฺวฺรฺ๑๕:๑๕ฯ๖": "ภยาคตึ คจฺฉนฺโต เอวํ ภยาคตึ คจฺฉติฯ ",
  "ปฺลิ-ตฺวฺ-ปฺวฺรฺ๑๕:๑๖ฯ๑": "ฉนฺทา โทสา ภยา โมหา, ",
  "ปฺลิ-ตฺวฺ-ปฺวฺรฺ๑๕:๑๖ฯ๒": "โย ธมฺมํ อติวตฺตติ; ",
  "ปฺลิ-ตฺวฺ-ปฺวฺรฺ๑๕:๑๖ฯ๓": "นิหียติ ตสฺส ยโส, ",
  "ปฺลิ-ตฺวฺ-ปฺวฺรฺ๑๕:๑๖ฯ๔": "กาฬปกฺเขว จนฺทิมาติฯ ",
  "ปฺลิ-ตฺวฺ-ปฺวฺรฺ๑๕:๑๗ฯ๐": "๓ฯ อคติอคมน ",
  "ปฺลิ-ตฺวฺ-ปฺวฺรฺ๑๕:๑๗ฯ๑": "กถํ น ฉนฺทาคตึ คจฺฉติ? ",
  "ปฺลิ-ตฺวฺ-ปฺวฺรฺ๑๕:๑๗ฯ๒": "อธมฺมํ อธมฺโมติ ทีเปนฺโต น ฉนฺทาคตึ คจฺฉติ, ธมฺมํ ธมฺโมติ ทีเปนฺโต น ฉนฺทาคตึ คจฺฉติ, อวินยํ อวินโยติ ทีเปนฺโต น ฉนฺทาคตึ คจฺฉติ, วินยํ วินโยติ ทีเปนฺโต น ฉนฺทาคตึ คจฺฉติ, อภาสิตํ อลปิตํ ตถาคเตน อภาสิตํ อลปิตํ ตถาคเตนาติ ทีเปนฺโต น ฉนฺทาคตึ คจฺฉติ, ภาสิตํ ลปิตํ ตถาคเตน ภาสิตํ ลปิตํ ตถาคเตนาติ ทีเปนฺโต น ฉนฺทาคตึ คจฺฉติ, อนาจิณฺณํ ตถาคเตน อนาจิณฺณํ ตถาคเตนาติ ทีเปนฺโต น ฉนฺทาคตึ คจฺฉติ, อาจิณฺณํ ตถาคเตน อาจิณฺณํ ตถาคเตนาติ ทีเปนฺโต น ฉนฺทาคตึ คจฺฉติ, อปญฺญตฺตํ ตถาคเตน อปญฺญตฺตํ ตถาคเตนาติ ทีเปนฺโต น ฉนฺทาคตึ คจฺฉติ, ปญฺญตฺตํ ตถาคเตน ปญฺญตฺตํ ตถาคเตนาติ ทีเปนฺโต น ฉนฺทาคตึ คจฺฉติ, อนาปตฺตึ อนาปตฺตีติ ทีเปนฺโต น ฉนฺทาคตึ คจฺฉติ, อาปตฺตึ อาปตฺตีติ ทีเปนฺโต น ฉนฺทาคตึ คจฺฉติ, ลหุกํ อาปตฺตึ ลหุกา อาปตฺตีติ ทีเปนฺโต น ฉนฺทาคตึ คจฺฉติ, ครุกํ อาปตฺตึ ครุกา อาปตฺตีติ ทีเปนฺโต น ฉนฺทาคตึ คจฺฉติ, สาวเสสํ อาปตฺตึ สาวเสสา อาปตฺตีติ ทีเปนฺโต น ฉนฺทาคตึ คจฺฉติ, อนวเสสํ อาปตฺตึ อนวเสสา อาปตฺตีติ ทีเปนฺโต น ฉนฺทาคตึ คจฺฉติ, ทุฏฺฐุลฺลํ อาปตฺตึ ทุฏฺฐุลฺลา อาปตฺตีติ ทีเปนฺโต น ฉนฺทาคตึ คจฺฉติ, อทุฏฺฐุลฺลํ อาปตฺตึ อทุฏฺฐุลฺลา อาปตฺตีติ ทีเปนฺโต น ฉนฺทาคตึ คจฺฉติฯ ",
  "ปฺลิ-ตฺวฺ-ปฺวฺรฺ๑๕:๑๗ฯ๓": "เอวํ น ฉนฺทาคตึ คจฺฉติฯ ",
  "ปฺลิ-ตฺวฺ-ปฺวฺรฺ๑๕:๑๘ฯ๑": "กถํ น โทสาคตึ คจฺฉติ? ",
  "ปฺลิ-ตฺวฺ-ปฺวฺรฺ๑๕:๑๘ฯ๒": "อธมฺมํ อธมฺโมติ ทีเปนฺโต น โทสาคตึ คจฺฉติ, ธมฺมํ ธมฺโมติ ทีเปนฺโต น โทสาคตึ คจฺฉติ …เป… ",
  "ปฺลิ-ตฺวฺ-ปฺวฺรฺ๑๕:๑๘ฯ๓": "ทุฏฺฐุลฺลํ อาปตฺตึ ทุฏฺฐุลฺลา อาปตฺตีติ ทีเปนฺโต น โทสาคตึ คจฺฉติ, อทุฏฺฐุลฺลํ อาปตฺตึ อทุฏฺฐุลฺลา อาปตฺตีติ ทีเปนฺโต น โทสาคตึ คจฺฉติฯ ",
  "ปฺลิ-ตฺวฺ-ปฺวฺรฺ๑๕:๑๘ฯ๔": "เอวํ น โทสาคตึ คจฺฉติฯ ",
  "ปฺลิ-ตฺวฺ-ปฺวฺรฺ๑๕:๑๙ฯ๑": "กถํ น โมหาคตึ คจฺฉติ? ",
  "ปฺลิ-ตฺวฺ-ปฺวฺรฺ๑๕:๑๙ฯ๒": "อธมฺมํ อธมฺโมติ ทีเปนฺโต น โมหาคตึ คจฺฉติ, ธมฺมํ ธมฺโมติ ทีเปนฺโต น โมหาคตึ คจฺฉติ …เป… ",
  "ปฺลิ-ตฺวฺ-ปฺวฺรฺ๑๕:๑๙ฯ๓": "ทุฏฺฐุลฺลํ อาปตฺตึ ทุฏฺฐุลฺลา อาปตฺตีติ ทีเปนฺโต น โมหาคตึ คจฺฉติ, อทุฏฺฐุลฺลํ อาปตฺตึ อทุฏฺฐุลฺลา อาปตฺตีติ ทีเปนฺโต น โมหาคตึ คจฺฉติฯ ",
  "ปฺลิ-ตฺวฺ-ปฺวฺรฺ๑๕:๑๙ฯ๔": "เอวํ น โมหาคตึ คจฺฉติฯ ",
  "ปฺลิ-ตฺวฺ-ปฺวฺรฺ๑๕:๒๐ฯ๑": "กถํ น ภยาคตึ คจฺฉติ? ",
  "ปฺลิ-ตฺวฺ-ปฺวฺรฺ๑๕:๒๐ฯ๒": "อธมฺมํ อธมฺโมติ ทีเปนฺโต น ภยาคตึ คจฺฉติ, ธมฺมํ ธมฺโมติ ทีเปนฺโต น ภยาคตึ คจฺฉติ, อวินยํ อวินโยติ ทีเปนฺโต น ภยาคตึ คจฺฉติ, วินยํ วินโยติ ทีเปนฺโต น ภยาคตึ คจฺฉติ, อภาสิตํ อลปิตํ ตถาคเตน อภาสิตํ อลปิตํ ตถาคเตนาติ ทีเปนฺโต น ภยาคตึ คจฺฉติ, ภาสิตํ ลปิตํ ตถาคเตน ภาสิตํ ลปิตํ ตถาคเตนาติ ทีเปนฺโต น ภยาคตึ คจฺฉติ, อนาจิณฺณํ ตถาคเตน อนาจิณฺณํ ตถาคเตนาติ ทีเปนฺโต น ภยาคตึ คจฺฉติ, อาจิณฺณํ ตถาคเตน อาจิณฺณํ ตถาคเตนาติ ทีเปนฺโต น ภยาคตึ คจฺฉติ, อปญฺญตฺตํ ตถาคเตน อปญฺญตฺตํ ตถาคเตนาติ ทีเปนฺโต น ภยาคตึ คจฺฉติ, ปญฺญตฺตํ ตถาคเตน ปญฺญตฺตํ ตถาคเตนาติ ทีเปนฺโต น ภยาคตึ คจฺฉติ, อนาปตฺตึ อนาปตฺตีติ ทีเปนฺโต น ภยาคตึ คจฺฉติ, อาปตฺตึ อาปตฺตีติ ทีเปนฺโต น ภยาคตึ คจฺฉติ, ลหุกํ อาปตฺตึ ลหุกา อาปตฺตีติ ทีเปนฺโต น ภยาคตึ คจฺฉติ, ครุกํ อาปตฺตึ ครุกา อาปตฺตีติ ทีเปนฺโต น ภยาคตึ คจฺฉติ, สาวเสสํ อาปตฺตึ สาวเสสา อาปตฺตีติ ทีเปนฺโต น ภยาคตึ คจฺฉติ, อนวเสสํ อาปตฺตึ อนวเสสา อาปตฺตีติ ทีเปนฺโต น ภยาคตึ คจฺฉติ, ทุฏฺฐุลฺลํ อาปตฺตึ ทุฏฺฐุลฺลา อาปตฺตีติ ทีเปนฺโต น ภยาคตึ คจฺฉติ, อทุฏฺฐุลฺลํ อาปตฺตึ อทุฏฺฐุลฺลา อาปตฺตีติ ทีเปนฺโต น ภยาคตึ คจฺฉติฯ ",
  "ปฺลิ-ตฺวฺ-ปฺวฺรฺ๑๕:๒๐ฯ๓": "เอวํ น ภยาคตึ คจฺฉติฯ ",
  "ปฺลิ-ตฺวฺ-ปฺวฺรฺ๑๕:๒๑ฯ๑": "ฉนฺทา โทสา ภยา โมหา, ",
  "ปฺลิ-ตฺวฺ-ปฺวฺรฺ๑๕:๒๑ฯ๒": "โย ธมฺมํ นาติวตฺตติ; ",
  "ปฺลิ-ตฺวฺ-ปฺวฺรฺ๑๕:๒๑ฯ๓": "อาปูรติ ตสฺส ยโส, ",
  "ปฺลิ-ตฺวฺ-ปฺวฺรฺ๑๕:๒๑ฯ๔": "สุกฺกปกฺเขว จนฺทิมาติฯ ",
  "ปฺลิ-ตฺวฺ-ปฺวฺรฺ๑๕:๒๒ฯ๐": "๔ฯ สญฺญาปนียาทิ ",
  "ปฺลิ-ตฺวฺ-ปฺวฺรฺ๑๕:๒๒ฯ๑": "กถํ สญฺญาปนีเย ฐาเน สญฺญาเปติ? ",
  "ปฺลิ-ตฺวฺ-ปฺวฺรฺ๑๕:๒๒ฯ๒": "อธมฺมํ อธมฺโมติ ทีเปนฺโต สญฺญาปนีเย ฐาเน สญฺญาเปติ, ธมฺมํ ธมฺโมติ ทีเปนฺโต สญฺญาปนีเย ฐาเน สญฺญาเปติ …เป… ",
  "ปฺลิ-ตฺวฺ-ปฺวฺรฺ๑๕:๒๒ฯ๓": "ทุฏฺฐุลฺลํ อาปตฺตึ ทุฏฺฐุลฺลา อาปตฺตีติ ทีเปนฺโต สญฺญาปนีเย ฐาเน สญฺญาเปติ, อทุฏฺฐุลฺลํ อาปตฺตึ อทุฏฺฐุลฺลา อาปตฺตีติ ทีเปนฺโต สญฺญาปนีเย ฐาเน สญฺญาเปติฯ ",
  "ปฺลิ-ตฺวฺ-ปฺวฺรฺ๑๕:๒๒ฯ๔": "เอวํ สญฺญาปนีเย ฐาเน สญฺญาเปติฯ ",
  "ปฺลิ-ตฺวฺ-ปฺวฺรฺ๑๕:๒๓ฯ๑": "กถํ นิชฺฌาปนีเย ฐาเน นิชฺฌาเปติ? ",
  "ปฺลิ-ตฺวฺ-ปฺวฺรฺ๑๕:๒๓ฯ๒": "อธมฺมํ อธมฺโมติ ทีเปนฺโต นิชฺฌาปนีเย ฐาเน นิชฺฌาเปติ, ธมฺมํ ธมฺโมติ ทีเปนฺโต นิชฺฌาปนีเย ฐาเน นิชฺฌาเปติ …เป… ",
  "ปฺลิ-ตฺวฺ-ปฺวฺรฺ๑๕:๒๓ฯ๓": "ทุฏฺฐุลฺลํ อาปตฺตึ ทุฏฺฐุลฺลา อาปตฺตีติ ทีเปนฺโต นิชฺฌาปนีเย ฐาเน นิชฺฌาเปติ, อทุฏฺฐุลฺลํ อาปตฺตึ อทุฏฺฐุลฺลา อาปตฺตีติ ทีเปนฺโต นิชฺฌาปนีเย ฐาเน นิชฺฌาเปติฯ ",
  "ปฺลิ-ตฺวฺ-ปฺวฺรฺ๑๕:๒๓ฯ๔": "เอวํ นิชฺฌาปนีเย ฐาเน นิชฺฌาเปติฯ ",
  "ปฺลิ-ตฺวฺ-ปฺวฺรฺ๑๕:๒๔ฯ๑": "กถํ เปกฺขนีเย ฐาเน เปกฺขติ? ",
  "ปฺลิ-ตฺวฺ-ปฺวฺรฺ๑๕:๒๔ฯ๒": "อธมฺมํ อธมฺโมติ ทีเปนฺโต เปกฺขนีเย ฐาเน เปกฺขติ, ธมฺมํ ธมฺโมติ ทีเปนฺโต เปกฺขนีเย ฐาเน เปกฺขติ …เป… ",
  "ปฺลิ-ตฺวฺ-ปฺวฺรฺ๑๕:๒๔ฯ๓": "ทุฏฺฐุลฺลํ อาปตฺตึ ทุฏฺฐุลฺลา อาปตฺตีติ ทีเปนฺโต เปกฺขนีเย ฐาเน เปกฺขติ, อทุฏฺฐุลฺลํ อาปตฺตึ อทุฏฺฐุลฺลา อาปตฺตีติ ทีเปนฺโต เปกฺขนีเย ฐาเน เปกฺขติฯ ",
  "ปฺลิ-ตฺวฺ-ปฺวฺรฺ๑๕:๒๔ฯ๔": "เอวํ เปกฺขนีเย ฐาเน เปกฺขติฯ ",
  "ปฺลิ-ตฺวฺ-ปฺวฺรฺ๑๕:๒๕ฯ๑": "กถํ ปสาทนีเย ฐาเน ปสาเทติ? ",
  "ปฺลิ-ตฺวฺ-ปฺวฺรฺ๑๕:๒๕ฯ๒": "อธมฺมํ อธมฺโมติ ทีเปนฺโต ปสาทนีเย ฐาเน ปสาเทติ, ธมฺมํ ธมฺโมติ ทีเปนฺโต ปสาทนีเย ฐาเน ปสาเทติ …เป… ",
  "ปฺลิ-ตฺวฺ-ปฺวฺรฺ๑๕:๒๕ฯ๓": "ทุฏฺฐุลฺลํ อาปตฺตึ ทุฏฺฐุลฺลา อาปตฺตีติ ทีเปนฺโต ปสาทนีเย ฐาเน ปสาเทติ, อทุฏฺฐุลฺลํ อาปตฺตึ อทุฏฺฐุลฺลา อาปตฺตีติ ทีเปนฺโต ปสาทนีเย ฐาเน ปสาเทติฯ ",
  "ปฺลิ-ตฺวฺ-ปฺวฺรฺ๑๕:๒๕ฯ๔": "เอวํ ปสาทนีเย ฐาเน ปสาเทติฯ ",
  "ปฺลิ-ตฺวฺ-ปฺวฺรฺ๑๕:๒๖ฯ๐": "๕ฯ ปรปกฺขาทิอวชานน ",
  "ปฺลิ-ตฺวฺ-ปฺวฺรฺ๑๕:๒๖ฯ๑": "กถํ ลทฺธปกฺโขมฺหีติ ปรปกฺขํ อวชานาติ? ",
  "ปฺลิ-ตฺวฺ-ปฺวฺรฺ๑๕:๒๖ฯ๒": "อิเธกจฺโจ ลทฺธปกฺโข โหติ ลทฺธปริวาโร ปกฺขวา ญาติมาฯ ",
  "ปฺลิ-ตฺวฺ-ปฺวฺรฺ๑๕:๒๖ฯ๓": "“อยํ อลทฺธปกฺโข อลทฺธปริวาโร น ปกฺขวา น ญาติมา”ติ ตสฺส อวชานนฺโต อธมฺมํ ธมฺโมติ ทีเปติ, ธมฺมํ อธมฺโมติ ทีเปติ …เป… ",
  "ปฺลิ-ตฺวฺ-ปฺวฺรฺ๑๕:๒๖ฯ๔": "ทุฏฺฐุลฺลํ อาปตฺตึ อทุฏฺฐุลฺลา อาปตฺตีติ ทีเปติ, อทุฏฺฐุลฺลํ อาปตฺตึ ทุฏฺฐุลฺลา อาปตฺตีติ ทีเปติฯ ",
  "ปฺลิ-ตฺวฺ-ปฺวฺรฺ๑๕:๒๖ฯ๕": "เอวํ ลทฺธปกฺโขมฺหีติ ปรปกฺขํ อวชานาติฯ ",
  "ปฺลิ-ตฺวฺ-ปฺวฺรฺ๑๕:๒๗ฯ๑": "กถํ พหุสฺสุโตมฺหีติ อปฺปสฺสุตํ อวชานาติ? ",
  "ปฺลิ-ตฺวฺ-ปฺวฺรฺ๑๕:๒๗ฯ๒": "อิเธกจฺโจ พหุสฺสุโต โหติ สุตธโร สุตสนฺนิจโยฯ ",
  "ปฺลิ-ตฺวฺ-ปฺวฺรฺ๑๕:๒๗ฯ๓": "“อยํ อปฺปสฺสุโต อปฺปาคโม อปฺปธโร”ติ ตสฺส อวชานนฺโต อธมฺมํ ธมฺโมติ ทีเปติ, ธมฺมํ อธมฺโมติ ทีเปติ …เป… ",
  "ปฺลิ-ตฺวฺ-ปฺวฺรฺ๑๕:๒๗ฯ๔": "ทุฏฺฐุลฺลํ อาปตฺตึ อทุฏฺฐุลฺลา อาปตฺตีติ ทีเปติ, อทุฏฺฐุลฺลํ อาปตฺตึ ทุฏฺฐุลฺลา อาปตฺตีติ ทีเปติฯ ",
  "ปฺลิ-ตฺวฺ-ปฺวฺรฺ๑๕:๒๗ฯ๕": "เอวํ พหุสฺสุโตมฺหีติ อปฺปสฺสุตํ อวชานาติฯ ",
  "ปฺลิ-ตฺวฺ-ปฺวฺรฺ๑๕:๒๘ฯ๑": "กถํ เถรตโรมฺหีติ นวกตรํ อวชานาติ? ",
  "ปฺลิ-ตฺวฺ-ปฺวฺรฺ๑๕:๒๘ฯ๒": "อิเธกจฺโจ เถโร โหติ รตฺตญฺญู จิรปพฺพชิโต “อยํ นวโก อปฺปญฺญาโต อปฺปกตญฺญู อิมสฺส วจนํ อกตํ ภวิสฺสตี”ติ ตสฺส อวชานนฺโต อธมฺมํ ธมฺโมติ ทีเปติ, ธมฺมํ อธมฺโมติ ทีเปติ …เป… ",
  "ปฺลิ-ตฺวฺ-ปฺวฺรฺ๑๕:๒๘ฯ๓": "ทุฏฺฐุลฺลํ อาปตฺตึ อทุฏฺฐุลฺลา อาปตฺตีติ ทีเปติ, อทุฏฺฐุลฺลํ อาปตฺตึ ทุฏฺฐุลฺลา อาปตฺตีติ ทีเปติฯ ",
  "ปฺลิ-ตฺวฺ-ปฺวฺรฺ๑๕:๒๘ฯ๔": "เอวํ เถรตโรมฺหีติ นวกตรํ อวชานาติฯ ",
  "ปฺลิ-ตฺวฺ-ปฺวฺรฺ๑๕:๒๙ฯ๑": "อสมฺปตฺตํ น พฺยาหริตพฺพนฺติ ",
  "ปฺลิ-ตฺวฺ-ปฺวฺรฺ๑๕:๒๙ฯ๒": "อโนติณฺณํ ภารํ น โอตาเรตพฺพํฯ ",
  "ปฺลิ-ตฺวฺ-ปฺวฺรฺ๑๕:๒๙ฯ๓": "สมฺปตฺตํ ธมฺมโต วินยโต น ปริหาเปตพฺพนฺติ ",
  "ปฺลิ-ตฺวฺ-ปฺวฺรฺ๑๕:๒๙ฯ๔": "ยํอตฺถาย สงฺโฆ สนฺนิปติโต โหติ, ตํ อตฺถํ ธมฺมโต วินยโต น ปริหาเปตพฺพํฯ ",
  "ปฺลิ-ตฺวฺ-ปฺวฺรฺ๑๕:๓๐ฯ๑": "เยน ธมฺเมนาติ ",
  "ปฺลิ-ตฺวฺ-ปฺวฺรฺ๑๕:๓๐ฯ๒": "ภูเตน วตฺถุนาฯ ",
  "ปฺลิ-ตฺวฺ-ปฺวฺรฺ๑๕:๓๐ฯ๓": "เยน วินเยนาติ ",
  "ปฺลิ-ตฺวฺ-ปฺวฺรฺ๑๕:๓๐ฯ๔": "โจเทตฺวา สาเรตฺวาฯ ",
  "ปฺลิ-ตฺวฺ-ปฺวฺรฺ๑๕:๓๐ฯ๕": "เยน สตฺถุสาสเนนาติ ",
  "ปฺลิ-ตฺวฺ-ปฺวฺรฺ๑๕:๓๐ฯ๖": "ญตฺติสมฺปทาย อนุสฺสาวนสมฺปทาย, เยน ธมฺเมน เยน วินเยน เยน สตฺถุสาสเนน ตํ อธิกรณํ วูปสมฺมติ, ตถา ตํ อธิกรณํ วูปสเมตพฺพนฺติฯ ",
  "ปฺลิ-ตฺวฺ-ปฺวฺรฺ๑๕:๓๑ฯ๐": "๖ฯ อนุวิชฺชกสฺสอนุโยค ",
  "ปฺลิ-ตฺวฺ-ปฺวฺรฺ๑๕:๓๑ฯ๑": "อนุวิชฺชเกน โจทโก ปุจฺฉิตพฺโพ—",
  "ปฺลิ-ตฺวฺ-ปฺวฺรฺ๑๕:๓๑ฯ๒": "“ยํ โข ตฺวํ, อาวุโส, อิมสฺส ภิกฺขุโน ปวารณํ ฐเปสิ, กิมฺหิ นํ ฐเปสิ, สีลวิปตฺติยา วา ฐเปสิ, อาจารวิปตฺติยา วา ฐเปสิ, ทิฏฺฐิวิปตฺติยา วา ฐเปสี”ติ? ",
  "ปฺลิ-ตฺวฺ-ปฺวฺรฺ๑๕:๓๑ฯ๓": "โส เจ เอวํ วเทยฺย—",
  "ปฺลิ-ตฺวฺ-ปฺวฺรฺ๑๕:๓๑ฯ๔": "“สีลวิปตฺติยา วา ฐเปมิ, อาจารวิปตฺติยา วา ฐเปมิ, ทิฏฺฐิวิปตฺติยา วา ฐเปมี”ติ, โส เอวมสฺส วจนีโย—",
  "ปฺลิ-ตฺวฺ-ปฺวฺรฺ๑๕:๓๑ฯ๕": "“ชานาติ ปนายสฺมา สีลวิปตฺตึ, ชานาติ อาจารวิปตฺตึ, ชานาติ ทิฏฺฐิวิปตฺตินฺ”ติ? ",
  "ปฺลิ-ตฺวฺ-ปฺวฺรฺ๑๕:๓๑ฯ๖": "โส เจ เอวํ วเทยฺย—",
  "ปฺลิ-ตฺวฺ-ปฺวฺรฺ๑๕:๓๑ฯ๗": "“ชานามิ โข อหํ, อาวุโส, สีลวิปตฺตึ, ชานามิ อาจารวิปตฺตึ, ชานามิ ทิฏฺฐิวิปตฺตินฺ”ติ, โส เอวมสฺส วจนีโย—",
  "ปฺลิ-ตฺวฺ-ปฺวฺรฺ๑๕:๓๑ฯ๘": "“กตมา ปนาวุโส, สีลวิปตฺติ, กตมา อาจารวิปตฺติ, กตมา ทิฏฺฐิวิปตฺตี”ติ? ",
  "ปฺลิ-ตฺวฺ-ปฺวฺรฺ๑๕:๓๑ฯ๙": "โส เจ เอวํ วเทยฺย—",
  "ปฺลิ-ตฺวฺ-ปฺวฺรฺ๑๕:๓๑ฯ๑๐": "“จตฺตาริ ปาราชิกานิ เตรส สงฺฆาทิเสสา—อยํ สีลวิปตฺติฯ ",
  "ปฺลิ-ตฺวฺ-ปฺวฺรฺ๑๕:๓๑ฯ๑๑": "ถุลฺลจฺจยํ ปาจิตฺติยํ ปาฏิเทสนียํ ทุกฺกฏํ ทุพฺภาสิตํ—อยํ อาจารวิปตฺติฯ ",
  "ปฺลิ-ตฺวฺ-ปฺวฺรฺ๑๕:๓๑ฯ๑๒": "มิจฺฉาทิฏฺฐิ อนฺตคฺคาหิกาทิฏฺฐิ—อยํ ทิฏฺฐิวิปตฺตี”ติ, โส เอวมสฺส วจนีโย—",
  "ปฺลิ-ตฺวฺ-ปฺวฺรฺ๑๕:๓๑ฯ๑๓": "“ยํ โข ตฺวํ, อาวุโส, อิมสฺส ภิกฺขุโน ปวารณํ ฐเปสิ, ทิฏฺเฐน วา ฐเปสิ, สุเตน วา ฐเปสิ, ปริสงฺกาย วา ฐเปสี”ติ? ",
  "ปฺลิ-ตฺวฺ-ปฺวฺรฺ๑๕:๓๑ฯ๑๔": "โส เจ เอวํ วเทยฺย—",
  "ปฺลิ-ตฺวฺ-ปฺวฺรฺ๑๕:๓๑ฯ๑๕": "“ทิฏฺเฐน วา ฐเปมิ, สุเตน วา ฐเปมิ, ปริสงฺกาย วา ฐเปมี”ติ, โส เอวมสฺส วจนีโย—",
  "ปฺลิ-ตฺวฺ-ปฺวฺรฺ๑๕:๓๑ฯ๑๖": "“ยํ โข ตฺวํ, อาวุโส, อิมสฺส ภิกฺขุโน ทิฏฺเฐน ปวารณํ ฐเปสิ, กึ เต ทิฏฺฐํ, กินฺติ เต ทิฏฺฐํ, กทา เต ทิฏฺฐํ, กตฺถ เต ทิฏฺฐํ, ปาราชิกํ อชฺฌาปชฺชนฺโต ทิฏฺโฐ, สงฺฆาทิเสสํ อชฺฌาปชฺชนฺโต ทิฏฺโฐ, ถุลฺลจฺจยํ … ",
  "ปฺลิ-ตฺวฺ-ปฺวฺรฺ๑๕:๓๑ฯ๑๗": "ปาจิตฺติยํ … ",
  "ปฺลิ-ตฺวฺ-ปฺวฺรฺ๑๕:๓๑ฯ๑๘": "ปาฏิเทสนียํ … ",
  "ปฺลิ-ตฺวฺ-ปฺวฺรฺ๑๕:๓๑ฯ๑๙": "ทุกฺกฏํ … ",
  "ปฺลิ-ตฺวฺ-ปฺวฺรฺ๑๕:๓๑ฯ๒๐": "ทุพฺภาสิตํ อชฺฌาปชฺชนฺโต ทิฏฺโฐ, กตฺถ จ ตฺวํ อโหสิ, กตฺถ จายํ ภิกฺขุ อโหสิ, กิญฺจ ตฺวํ กโรสิ, กึ จายํ ภิกฺขุ กโรตี”ติ? ",
  "ปฺลิ-ตฺวฺ-ปฺวฺรฺ๑๕:๓๑ฯ๒๑": "โส เจ เอวํ วเทยฺย—",
  "ปฺลิ-ตฺวฺ-ปฺวฺรฺ๑๕:๓๑ฯ๒๒": "“น โข อหํ, อาวุโส, อิมสฺส ภิกฺขุโน ทิฏฺเฐน ปวารณํ ฐเปมิ, อปิ จ สุเตน ปวารณํ ฐเปมี”ติ, โส เอวมสฺส วจนีโย—",
  "ปฺลิ-ตฺวฺ-ปฺวฺรฺ๑๕:๓๑ฯ๒๓": "“ยํ โข ตฺวํ, อาวุโส, อิมสฺส ภิกฺขุโน สุเตน ปวารณํ ฐเปสิ, กึ เต สุตํ, กินฺติ เต สุตํ, กทา เต สุตํ, กตฺถ เต สุตํ, ปาราชิกํ อชฺฌาปนฺโนติ สุตํ, สงฺฆาทิเสสํ อชฺฌาปนฺโนติ สุตํ, ถุลฺลจฺจยํ … ",
  "ปฺลิ-ตฺวฺ-ปฺวฺรฺ๑๕:๓๑ฯ๒๔": "ปาจิตฺติยํ … ",
  "ปฺลิ-ตฺวฺ-ปฺวฺรฺ๑๕:๓๑ฯ๒๕": "ปาฏิเทสนียํ … ",
  "ปฺลิ-ตฺวฺ-ปฺวฺรฺ๑๕:๓๑ฯ๒๖": "ทุกฺกฏํ … ",
  "ปฺลิ-ตฺวฺ-ปฺวฺรฺ๑๕:๓๑ฯ๒๗": "ทุพฺภาสิตํ อชฺฌาปนฺโนติ สุตํ, ภิกฺขุสฺส สุตํ, ภิกฺขุนิยา สุตํ, สิกฺขมานาย สุตํ, สามเณรสฺส สุตํ, สามเณริยา สุตํ, อุปาสกสฺส สุตํ, อุปาสิกาย สุตํ, ราชูนํ สุตํ, ราชมหามตฺตานํ สุตํ, ติตฺถิยานํ สุตํ, ติตฺถิยสาวกานํ สุตนฺ”ติ? ",
  "ปฺลิ-ตฺวฺ-ปฺวฺรฺ๑๕:๓๑ฯ๒๘": "โส เจ เอวํ วเทยฺย—",
  "ปฺลิ-ตฺวฺ-ปฺวฺรฺ๑๕:๓๑ฯ๒๙": "“น โข อหํ, อาวุโส, อิมสฺส ภิกฺขุโน สุเตน ปวารณํ ฐเปมิ, อปิ จ ปริสงฺกาย ปวารณํ ฐเปมี”ติ, โส เอวมสฺส วจนีโย—",
  "ปฺลิ-ตฺวฺ-ปฺวฺรฺ๑๕:๓๑ฯ๓๐": "“ยํ โข ตฺวํ, อาวุโส, อิมสฺส ภิกฺขุโน ปริสงฺกาย ปวารณํ ฐเปสิ, กึ ปริสงฺกสิ, กินฺติ ปริสงฺกสิ, กทา ปริสงฺกสิ, กตฺถ ปริสงฺกสิ, ปาราชิกํ อชฺฌาปนฺโนติ ปริสงฺกสิ, สงฺฆาทิเสสํ อชฺฌาปนฺโนติ ปริสงฺกสิ, ถุลฺลจฺจยํ … ",
  "ปฺลิ-ตฺวฺ-ปฺวฺรฺ๑๕:๓๑ฯ๓๑": "ปาจิตฺติยํ … ",
  "ปฺลิ-ตฺวฺ-ปฺวฺรฺ๑๕:๓๑ฯ๓๒": "ปาฏิเทสนียํ … ",
  "ปฺลิ-ตฺวฺ-ปฺวฺรฺ๑๕:๓๑ฯ๓๓": "ทุกฺกฏํ … ",
  "ปฺลิ-ตฺวฺ-ปฺวฺรฺ๑๕:๓๑ฯ๓๔": "ทุพฺภาสิตํ อชฺฌาปนฺโนติ ปริสงฺกสิ, ภิกฺขุสฺส สุตฺวา ปริสงฺกสิ, ภิกฺขุนิยา สุตฺวา ปริสงฺกสิ, สิกฺขมานาย สุตฺวา ปริสงฺกสิ, สามเณรสฺส สุตฺวา ปริสงฺกสิ, สามเณริยา สุตฺวา ปริสงฺกสิ, อุปาสกสฺส สุตฺวา ปริสงฺกสิ, อุปาสิกาย สุตฺวา ปริสงฺกสิ, ราชูนํ สุตฺวา ปริสงฺกสิ, ราชมหามตฺตานํ สุตฺวา ปริสงฺกสิ, ติตฺถิยานํ สุตฺวา ปริสงฺกสิ, ติตฺถิยสาวกานํ สุตฺวา ปริสงฺกสี”ติ? ",
  "ปฺลิ-ตฺวฺ-ปฺวฺรฺ๑๕:๓๒ฯ๑": "ทิฏฺฐํ ทิฏฺเฐน สเมติ, ",
  "ปฺลิ-ตฺวฺ-ปฺวฺรฺ๑๕:๓๒ฯ๒": "ทิฏฺเฐน สํสนฺทเต ทิฏฺฐํ; ",
  "ปฺลิ-ตฺวฺ-ปฺวฺรฺ๑๕:๓๒ฯ๓": "ทิฏฺฐํ ปฏิจฺจ น อุเปติ, ",
  "ปฺลิ-ตฺวฺ-ปฺวฺรฺ๑๕:๓๒ฯ๔": "อสุทฺธปริสงฺกิโต; ",
  "ปฺลิ-ตฺวฺ-ปฺวฺรฺ๑๕:๓๒ฯ๕": "โส ปุคฺคโล ปฏิญฺญาย, ",
  "ปฺลิ-ตฺวฺ-ปฺวฺรฺ๑๕:๓๒ฯ๖": "กาตพฺพา เตน ปวารณาฯ ",
  "ปฺลิ-ตฺวฺ-ปฺวฺรฺ๑๕:๓๓ฯ๑": "สุตํ สุเตน สเมติ, ",
  "ปฺลิ-ตฺวฺ-ปฺวฺรฺ๑๕:๓๓ฯ๒": "สุเตน สํสนฺทเต สุตํ; ",
  "ปฺลิ-ตฺวฺ-ปฺวฺรฺ๑๕:๓๓ฯ๓": "สุตํ ปฏิจฺจ น อุเปติ, ",
  "ปฺลิ-ตฺวฺ-ปฺวฺรฺ๑๕:๓๓ฯ๔": "อสุทฺธปริสงฺกิโต; ",
  "ปฺลิ-ตฺวฺ-ปฺวฺรฺ๑๕:๓๓ฯ๕": "โส ปุคฺคโล ปฏิญฺญาย, ",
  "ปฺลิ-ตฺวฺ-ปฺวฺรฺ๑๕:๓๓ฯ๖": "กาตพฺพา เตน ปวารณาฯ ",
  "ปฺลิ-ตฺวฺ-ปฺวฺรฺ๑๕:๓๔ฯ๑": "มุตํ มุเตน สเมติ, ",
  "ปฺลิ-ตฺวฺ-ปฺวฺรฺ๑๕:๓๔ฯ๒": "มุเตน สํสนฺทเต มุตํ; ",
  "ปฺลิ-ตฺวฺ-ปฺวฺรฺ๑๕:๓๔ฯ๓": "มุตํ ปฏิจฺจ น อุเปติ, ",
  "ปฺลิ-ตฺวฺ-ปฺวฺรฺ๑๕:๓๔ฯ๔": "อสุทฺธปริสงฺกิโต; ",
  "ปฺลิ-ตฺวฺ-ปฺวฺรฺ๑๕:๓๔ฯ๕": "โส ปุคฺคโล ปฏิญฺญาย, ",
  "ปฺลิ-ตฺวฺ-ปฺวฺรฺ๑๕:๓๔ฯ๖": "กาตพฺพา เตน ปวารณาติฯ ",
  "ปฺลิ-ตฺวฺ-ปฺวฺรฺ๑๕:๓๕ฯ๐": "๗ฯ ปุจฺฉาวิภาค ",
  "ปฺลิ-ตฺวฺ-ปฺวฺรฺ๑๕:๓๕ฯ๑": "กึ เต ทิฏฺฐนฺติ กตมา ปุจฺฉา? ",
  "ปฺลิ-ตฺวฺ-ปฺวฺรฺ๑๕:๓๕ฯ๒": "กินฺติ เต ทิฏฺฐนฺติ กตมา ปุจฺฉา? ",
  "ปฺลิ-ตฺวฺ-ปฺวฺรฺ๑๕:๓๕ฯ๓": "กทา เต ทิฏฺฐนฺติ กตมา ปุจฺฉา? ",
  "ปฺลิ-ตฺวฺ-ปฺวฺรฺ๑๕:๓๕ฯ๔": "กตฺถ เต ทิฏฺฐนฺติ กตมา ปุจฺฉา? ",
  "ปฺลิ-ตฺวฺ-ปฺวฺรฺ๑๕:๓๖ฯ๑": "กึ เต ทิฏฺฐนฺติ ",
  "ปฺลิ-ตฺวฺ-ปฺวฺรฺ๑๕:๓๖ฯ๒": "วตฺถุปุจฺฉา, วิปตฺติปุจฺฉา, อาปตฺติปุจฺฉา, อชฺฌาจารปุจฺฉาฯ ",
  "ปฺลิ-ตฺวฺ-ปฺวฺรฺ๑๕:๓๖ฯ๓": "วตฺถุปุจฺฉาติ—",
  "ปฺลิ-ตฺวฺ-ปฺวฺรฺ๑๕:๓๖ฯ๔": "อฏฺฐปาราชิกานํ วตฺถุปุจฺฉา, เตวีสสงฺฆาทิเสสานํ วตฺถุปุจฺฉา, เทฺวอนิยตานํ วตฺถุปุจฺฉา, เทฺวจตฺตารีสนิสฺสคฺคิยานํ วตฺถุปุจฺฉา, อฏฺฐาสีติสตปาจิตฺติยานํ วตฺถุปุจฺฉา, ทฺวาทสปาฏิเทสนียานํ วตฺถุปุจฺฉา, ทุกฺกฏานํ วตฺถุปุจฺฉา, ทุพฺภาสิตานํ วตฺถุปุจฺฉาฯ ",
  "ปฺลิ-ตฺวฺ-ปฺวฺรฺ๑๕:๓๖ฯ๕": "วิปตฺติปุจฺฉาติ—",
  "ปฺลิ-ตฺวฺ-ปฺวฺรฺ๑๕:๓๖ฯ๖": "สีลวิปตฺติปุจฺฉา, อาจารวิปตฺติปุจฺฉา, ทิฏฺฐิวิปตฺติปุจฺฉา, อาชีววิปตฺติปุจฺฉาฯ ",
  "ปฺลิ-ตฺวฺ-ปฺวฺรฺ๑๕:๓๖ฯ๗": "อาปตฺติปุจฺฉาติ—",
  "ปฺลิ-ตฺวฺ-ปฺวฺรฺ๑๕:๓๖ฯ๘": "ปาราชิกาปตฺติปุจฺฉา, สงฺฆาทิเสสาปตฺติปุจฺฉา, ถุลฺลจฺจยาปตฺติปุจฺฉา, ปาจิตฺติยาปตฺติปุจฺฉา, ปาฏิเทสนียาปตฺติปุจฺฉา, ทุกฺกฏาปตฺติปุจฺฉา, ทุพฺภาสิตาปตฺติปุจฺฉาฯ ",
  "ปฺลิ-ตฺวฺ-ปฺวฺรฺ๑๕:๓๖ฯ๙": "อชฺฌาจารปุจฺฉาติ—",
  "ปฺลิ-ตฺวฺ-ปฺวฺรฺ๑๕:๓๖ฯ๑๐": "ทฺวยํทฺวยสมาปตฺติปุจฺฉาฯ ",
  "ปฺลิ-ตฺวฺ-ปฺวฺรฺ๑๕:๓๗ฯ๑": "กินฺติ เต ทิฏฺฐนฺติ ",
  "ปฺลิ-ตฺวฺ-ปฺวฺรฺ๑๕:๓๗ฯ๒": "ลิงฺคปุจฺฉา, อิริยาปถปุจฺฉา, อาการปุจฺฉา, วิปฺปการปุจฺฉาฯ ",
  "ปฺลิ-ตฺวฺ-ปฺวฺรฺ๑๕:๓๗ฯ๓": "ลิงฺคปุจฺฉาติ—ทีฆํ วา รสฺสํ วา กณฺหํ วา โอทาตํ วาฯ ",
  "ปฺลิ-ตฺวฺ-ปฺวฺรฺ๑๕:๓๗ฯ๔": "อิริยาปถปุจฺฉาติ คจฺฉนฺตํ วา ฐิตํ วา นิสินฺนํ วา นิปนฺนํ วาฯ ",
  "ปฺลิ-ตฺวฺ-ปฺวฺรฺ๑๕:๓๗ฯ๕": "อาการปุจฺฉาติ คิหิลิงฺเค วา ติตฺถิยลิงฺเค วา ปพฺพชิตลิงฺเค วาฯ ",
  "ปฺลิ-ตฺวฺ-ปฺวฺรฺ๑๕:๓๗ฯ๖": "วิปฺปการปุจฺฉาติ คจฺฉนฺตํ วา ฐิตํ วา นิสินฺนํ วา นิปนฺนํ วาฯ ",
  "ปฺลิ-ตฺวฺ-ปฺวฺรฺ๑๕:๓๘ฯ๑": "กทา เต ทิฏฺฐนฺติ ",
  "ปฺลิ-ตฺวฺ-ปฺวฺรฺ๑๕:๓๘ฯ๒": "กาลปุจฺฉา, สมยปุจฺฉา, ทิวสปุจฺฉา, อุตุปุจฺฉาฯ ",
  "ปฺลิ-ตฺวฺ-ปฺวฺรฺ๑๕:๓๘ฯ๓": "กาลปุจฺฉาติ ปุพฺพณฺหกาเล วา มชฺฌนฺหิกกาเล วา สายนฺหกาเล วาฯ ",
  "ปฺลิ-ตฺวฺ-ปฺวฺรฺ๑๕:๓๘ฯ๔": "สมยปุจฺฉาติ ปุพฺพณฺหสมเย วา มชฺฌนฺหิกสมเย วา สายนฺหสมเย วาฯ ",
  "ปฺลิ-ตฺวฺ-ปฺวฺรฺ๑๕:๓๘ฯ๕": "ทิวสปุจฺฉาติ ปุเรภตฺตํ วา ปจฺฉาภตฺตํ วา รตฺตึ วา ทิวา วา กาเฬ วา ชุเณฺห วาฯ ",
  "ปฺลิ-ตฺวฺ-ปฺวฺรฺ๑๕:๓๘ฯ๖": "อุตุปุจฺฉาติ เหมนฺเต วา คิเมฺห วา วเสฺส วาฯ ",
  "ปฺลิ-ตฺวฺ-ปฺวฺรฺ๑๕:๓๙ฯ๑": "กตฺถ เต ทิฏฺฐนฺติ ",
  "ปฺลิ-ตฺวฺ-ปฺวฺรฺ๑๕:๓๙ฯ๒": "ฐานปุจฺฉา, ภูมิปุจฺฉา, โอกาสปุจฺฉา, ปเทสปุจฺฉาฯ ",
  "ปฺลิ-ตฺวฺ-ปฺวฺรฺ๑๕:๓๙ฯ๓": "ฐานปุจฺฉาติ ภูมิยา วา ปถวิยา วา ธรณิยา วา ชคติยา วาฯ ",
  "ปฺลิ-ตฺวฺ-ปฺวฺรฺ๑๕:๓๙ฯ๔": "ภูมิปุจฺฉาติ ภูมิยา วา ปถวิยา วา ปพฺพเต วา ปาสาเณ วา ปาสาเท วาฯ ",
  "ปฺลิ-ตฺวฺ-ปฺวฺรฺ๑๕:๓๙ฯ๕": "โอกาสปุจฺฉาติ ปุรตฺถิเม วา โอกาเส ปจฺฉิเม วา โอกาเส อุตฺตเร วา โอกาเส ทกฺขิเณ วา โอกาเสฯ ",
  "ปฺลิ-ตฺวฺ-ปฺวฺรฺ๑๕:๓๙ฯ๖": "ปเทสปุจฺฉาติ ปุรตฺถิเม วา ปเทเส ปจฺฉิเม วา ปเทเส อุตฺตเร วา ปเทเส ทกฺขิเณ วา ปเทเสติฯ ",
  "ปฺลิ-ตฺวฺ-ปฺวฺรฺ๑๕:๔๐ฯ๑": "มหาสงฺคามํ นิฏฺฐิตํฯ ",
  "ปฺลิ-ตฺวฺ-ปฺวฺรฺ๑๕:๔๑ฯ๑": "ตสฺสุทฺทานํ ",
  "ปฺลิ-ตฺวฺ-ปฺวฺรฺ๑๕:๔๒ฯ๑": "วตฺถุ นิทานํ อากาโร, ",
  "ปฺลิ-ตฺวฺ-ปฺวฺรฺ๑๕:๔๒ฯ๒": "ปุพฺพาปรํ กตากตํ; ",
  "ปฺลิ-ตฺวฺ-ปฺวฺรฺ๑๕:๔๒ฯ๓": "กมฺมาธิกรณญฺเจว, ",
  "ปฺลิ-ตฺวฺ-ปฺวฺรฺ๑๕:๔๒ฯ๔": "สมโถ ฉนฺทคามิ จฯ ",
  "ปฺลิ-ตฺวฺ-ปฺวฺรฺ๑๕:๔๓ฯ๑": "โทสา โมหา ภยา เจว, ",
  "ปฺลิ-ตฺวฺ-ปฺวฺรฺ๑๕:๔๓ฯ๒": "สญฺญา นิชฺฌาปเนน จ; ",
  "ปฺลิ-ตฺวฺ-ปฺวฺรฺ๑๕:๔๓ฯ๓": "เปกฺขา ปสาเท ปกฺโขมฺหิ, ",
  "ปฺลิ-ตฺวฺ-ปฺวฺรฺ๑๕:๔๓ฯ๔": "สุตเถรตเรน จฯ ",
  "ปฺลิ-ตฺวฺ-ปฺวฺรฺ๑๕:๔๔ฯ๑": "อสมฺปตฺตญฺจ สมฺปตฺตํ, ",
  "ปฺลิ-ตฺวฺ-ปฺวฺรฺ๑๕:๔๔ฯ๒": "ธมฺเมน วินเยน จ; ",
  "ปฺลิ-ตฺวฺ-ปฺวฺรฺ๑๕:๔๔ฯ๓": "สตฺถุสฺส สาสเนนาปิ, ",
  "ปฺลิ-ตฺวฺ-ปฺวฺรฺ๑๕:๔๔ฯ๔": "มหาสงฺคามญาปนาติฯ "
}
