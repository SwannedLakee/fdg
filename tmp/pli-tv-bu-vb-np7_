{
  "ปฺลิ-ตฺวฺ-พุ-วฺพฺ-นฺปฺ๗:๐ฯ๑": "เถรวาท วินย ",
  "ปฺลิ-ตฺวฺ-พุ-วฺพฺ-นฺปฺ๗:๐ฯ๒": "มหาวิภงฺค ",
  "ปฺลิ-ตฺวฺ-พุ-วฺพฺ-นฺปฺ๗:๐ฯ๓": "นิสฺสคฺคิยกณฺฑ ",
  "ปฺลิ-ตฺวฺ-พุ-วฺพฺ-นฺปฺ๗:๐ฯ๔": "จีวรวคฺค ",
  "ปฺลิ-ตฺวฺ-พุ-วฺพฺ-นฺปฺ๗:๐ฯ๕": "๗ฯ ตตุตฺตริสิกฺขาปท ",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๑": "เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๒": "เตน โข ปน สมเยน ฉพฺพคฺคิยา ภิกฺขู อจฺฉินฺนจีวรเก ภิกฺขู อุปสงฺกมิตฺวา เอวํ วทนฺติ—",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๓": "“ภควตา, อาวุโส, อนุญฺญาตํ—",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๔": "‘อจฺฉินฺนจีวรสฺส วา นฏฺฐจีวรสฺส วา อญฺญาตกํ คหปตึ วา คหปตานึ วา จีวรํ วิญฺญาเปตุํ’; ",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๕": "วิญฺญาเปถ, อาวุโส, จีวรนฺ”ติฯ ",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๖": "“อลํ, อาวุโส, ลทฺธํ อเมฺหหิ จีวรนฺ”ติฯ ",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๗": "“มยํ อายสฺมนฺตานํ วิญฺญาเปมา”ติฯ ",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๘": "“วิญฺญาเปถ, อาวุโส”ติฯ ",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๙": "อถ โข ฉพฺพคฺคิยา ภิกฺขู คหปติเก อุปสงฺกมิตฺวา เอตทโวจุํ—",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๑๐": "“อจฺฉินฺนจีวรกา, อาวุโส, ภิกฺขู อาคตาฯ ",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๑๑": "เทถ เนสํ จีวรานี”ติ, ",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๑๒": "พหุํ จีวรํ วิญฺญาเปสุํฯ ",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๑๓": "เตน โข ปน สมเยน อญฺญตโร ปุริโส สภายํ นิสินฺโน อญฺญตรํ ปุริสํ เอตทโวจ—",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๑๔": "“อจฺฉินฺนจีวรกา อโยฺย ภิกฺขู อาคตาฯ ",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๑๕": "เตสํ มยา จีวรํ ทินฺนนฺ”ติฯ ",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๑๖": "โสปิ เอวมาห—“มยาปิ ทินฺนนฺ”ติฯ ",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๑๗": "อปโรปิ เอวมาห—“มยาปิ ทินฺนนฺ”ติฯ ",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๑๘": "เต อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๑๙": "“กถญฺหิ นาม สมณา สกฺยปุตฺติยา น มตฺตํ ชานิตฺวา พหุํ จีวรํ วิญฺญาเปสฺสนฺติ, ",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๒๐": "ทุสฺสวาณิชฺชํ วา สมณา สกฺยปุตฺติยา กริสฺสนฺติ, ปคฺคาหิกสาลํ วา ปสาเรสฺสนฺตี”ติฯ ",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๒๑": "อโสฺสสุํ โข ภิกฺขู เตสํ มนุสฺสานํ อุชฺฌายนฺตานํ ขิยฺยนฺตานํ วิปาเจนฺตานํฯ ",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๒๒": "เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๒๓": "“กถญฺหิ นาม ฉพฺพคฺคิยา ภิกฺขู น มตฺตํ ชานิตฺวา พหุํ จีวรํ วิญฺญาเปสฺสนฺตี”ติฯ ",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๒๔": "อถ โข เต ภิกฺขู ฉพฺพคฺคิเย ภิกฺขู อเนกปริยาเยน วิครหิตฺวา ภควโต เอตมตฺถํ อาโรเจสุํ …เป… ",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๒๕": "“สจฺจํ กิร ตุเมฺห, ภิกฺขเว, น มตฺตํ ชานิตฺวา พหุํ จีวรํ วิญฺญาเปถา”ติ? ",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๒๖": "“สจฺจํ, ภควา”ติฯ ",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๒๗": "วิครหิ พุทฺโธ ภควา …เป… ",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๒๘": "กถญฺหิ นาม ตุเมฺห, โมฆปุริสา, น มตฺตํ ชานิตฺวา พหุํ จีวรํ วิญฺญาเปสฺสถฯ ",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๒๙": "เนตํ, โมฆปุริสา, อปฺปสนฺนานํ วา ปสาทาย …เป… ",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๓๐": "เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
  "ปฺลิ-ตฺวฺ-พุ-วฺพฺ-นฺปฺ๗:๑ฯ๓๑ฯ๑": "“ตญฺเจ อญฺญาตโก คหปติ วา คหปตานี วา พหูหิ จีวเรหิ อภิหฏฺฐุํ ปวาเรยฺย สนฺตรุตฺตรปรมํ เตน ภิกฺขุนา ตโต จีวรํ สาทิตพฺพํฯ ตโต เจ อุตฺตริ สาทิเยยฺย, นิสฺสคฺคิยํ ปาจิตฺติยนฺ”ติฯ ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๑ฯ๑": "ตญฺเจติ ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๑ฯ๒": "อจฺฉินฺนจีวรกํ ภิกฺขุํฯ ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๑ฯ๓": "อญฺญาตโก นาม ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๑ฯ๔": "มาติโต วา ปิติโต วา ยาว สตฺตมา ปิตามหยุคา อสมฺพทฺโธฯ ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๑ฯ๕": "คหปติ นาม ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๑ฯ๖": "โย โกจิ อคารํ อชฺฌาวสติฯ ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๑ฯ๗": "คหปตานี นาม ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๑ฯ๘": "ยา กาจิ อคารํ อชฺฌาวสติฯ ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๑ฯ๙": "พหูหิ จีวเรหีติ ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๑ฯ๑๐": "พหุเกหิ จีวเรหิฯ ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๑ฯ๑๑": "อภิหฏฺฐุํ ปวาเรยฺยาติ ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๑ฯ๑๒": "ยาวตกํ อิจฺฉสิ ตาวตกํ คณฺหาหีติฯ ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๑ฯ๑๓": "สนฺตรุตฺตรปรมํ เตน ภิกฺขุนา ตโต จีวรํ สาทิตพฺพนฺติ ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๑ฯ๑๔": "สเจ ตีณิ นฏฺฐานิ โหนฺติ เทฺว สาทิตพฺพานิ, เทฺว นฏฺฐานิ เอกํ สาทิตพฺพํ, เอกํ นฏฺฐํ น กิญฺจิ สาทิตพฺพํฯ ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๑ฯ๑๕": "ตโต เจ อุตฺตริ สาทิเยยฺยาติ ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๑ฯ๑๖": "ตตุตฺตริ วิญฺญาเปติ, ปโยเค ทุกฺกฏํฯ ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๑ฯ๑๗": "ปฏิลาเภน นิสฺสคฺคิยํ โหติฯ ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๑ฯ๑๘": "นิสฺสชฺชิตพฺพํ สงฺฆสฺส วา คณสฺส วา ปุคฺคลสฺส วาฯ ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๑ฯ๑๙": "เอวญฺจ ปน, ภิกฺขเว, นิสฺสชฺชิตพฺพํฯ ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๑ฯ๒๐": "…เป… ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๑ฯ๒๑": "“อิทํ เม, ภนฺเต, จีวรํ อญฺญาตกํ คหปติกํ อุปสงฺกมิตฺวา ตตุตฺตริ วิญฺญาปิตํ นิสฺสคฺคิยํฯ ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๑ฯ๒๒": "อิมาหํ สงฺฆสฺส นิสฺสชฺชามี”ติ …เป… ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๑ฯ๒๓": "ทเทยฺยาติ …เป… ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๑ฯ๒๔": "ทเทยฺยุนฺติ …เป… ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๑ฯ๒๕": "อายสฺมโต ทมฺมีติฯ ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๒ฯ๑ฯ๑": "อญฺญาตเก อญฺญาตกสญฺญี ตตุตฺตริ จีวรํ วิญฺญาเปติ, นิสฺสคฺคิยํ ปาจิตฺติยํฯ ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๒ฯ๒": "อญฺญาตเก เวมติโก ตตุตฺตริ จีวรํ วิญฺญาเปติ, นิสฺสคฺคิยํ ปาจิตฺติยํฯ ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๒ฯ๓": "อญฺญาตเก ญาตกสญฺญี ตตุตฺตริ จีวรํ วิญฺญาเปติ, นิสฺสคฺคิยํ ปาจิตฺติยํฯ ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๒ฯ๔": "ญาตเก อญฺญาตกสญฺญี, อาปตฺติ ทุกฺกฏสฺสฯ ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๒ฯ๕": "ญาตเก เวมติโก, อาปตฺติ ทุกฺกฏสฺสฯ ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๒ฯ๖": "ญาตเก ญาตกสญฺญี, อนาปตฺติฯ ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๓ฯ๑": "อนาปตฺติ—",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๓ฯ๒": "“เสสกํ อาหริสฺสามี”ติ หรนฺโต คจฺฉติ, ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๓ฯ๓": "“เสสกํ ตุเยฺหว โหตู”ติ เทนฺติ, ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๓ฯ๔": "น อจฺฉินฺนการณา เทนฺติ, ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๓ฯ๕": "น นฏฺฐการณา เทนฺติ, ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๓ฯ๖": "ญาตกานํ, ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๓ฯ๗": "ปวาริตานํ, ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๓ฯ๘": "อตฺตโน ธเนน, ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๓ฯ๙": "อุมฺมตฺตกสฺส, ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๓ฯ๑๐": "อาทิกมฺมิกสฺสาติฯ ",
  "ปฺลิ-ตฺวฺ-พุ-วฺพฺ-นฺปฺ๗:๒ฯ๓ฯ๑๑": "ตตุตฺตริสิกฺขาปทํ นิฏฺฐิตํ สตฺตมํฯ "
}
