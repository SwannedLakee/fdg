{
  "ปฺลิ-ตฺวฺ-พุ-วฺพฺ-สฺกฺ๖๙:๐ฯ๑": "เถรวาท วินย ",
  "ปฺลิ-ตฺวฺ-พุ-วฺพฺ-สฺกฺ๖๙:๐ฯ๒": "มหาวิภงฺค ",
  "ปฺลิ-ตฺวฺ-พุ-วฺพฺ-สฺกฺ๖๙:๐ฯ๓": "เสขิยกณฺฑ ",
  "ปฺลิ-ตฺวฺ-พุ-วฺพฺ-สฺกฺ๖๙:๐ฯ๔": "ปาทุกวคฺค ",
  "ปฺลิ-ตฺวฺ-พุ-วฺพฺ-สฺกฺ๖๙:๐ฯ๕": "๖๙ฯ นีจาสนสิกฺขาปท ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๑": "เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๒": "เตน โข ปน สมเยน ฉพฺพคฺคิยา ภิกฺขู นีเจ อาสเน นิสีทิตฺวา อุจฺเจ อาสเน นิสินฺนสฺส ธมฺมํ เทเสนฺติฯ ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๓": "เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๔": "“กถญฺหิ นาม ฉพฺพคฺคิยา ภิกฺขู นีเจ อาสเน นิสีทิตฺวา อุจฺเจ อาสเน นิสินฺนสฺส ธมฺมํ เทเสสฺสนฺตี”ติ …เป… ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๕": "“สจฺจํ กิร ตุเมฺห, ภิกฺขเว, นีเจ อาสเน นิสีทิตฺวา อุจฺเจ อาสเน นิสินฺนสฺส ธมฺมํ เทเสถา”ติ? ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๖": "“สจฺจํ, ภควา”ติฯ ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๗": "วิครหิ พุทฺโธ ภควา …เป… ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๘": "กถญฺหิ นาม ตุเมฺห, โมฆปุริสา, นีเจ อาสเน นิสีทิตฺวา อุจฺเจ อาสเน นิสินฺนสฺส ธมฺมํ เทเสสฺสถฯ ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๙": "เนตํ, โมฆปุริสา, อปฺปสนฺนานํ วา ปสาทาย …เป… ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๑๐": "วิครหิตฺวา …เป… ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๑๑": "ธมฺมึ กถํ กตฺวา ภิกฺขู อามนฺเตสิ—",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๑๒ฯ๑": "“ภูตปุพฺพํ, ภิกฺขเว, พาราณสิยํ อญฺญตรสฺส ฉปกสฺส ปชาปติ คพฺภินี อโหสิฯ ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๑๓": "อถ โข, ภิกฺขเว, สา ฉปกี ตํ ฉปกํ เอตทโวจ—",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๑๔": "‘คพฺภินีมฺหิ, อยฺยปุตฺตฯ ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๑๕": "อิจฺฉามิ อมฺพํ ขาทิตุนฺ’ติฯ ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๑๖": "‘นตฺถิ อมฺพํ, อกาโล อมฺพสฺสา’ติฯ ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๑๗": "‘สเจ น ลภิสฺสามิ มริสฺสามี’ติฯ ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๑๘": "เตน โข ปน สมเยน รญฺโญ อมฺโพ ธุวผโล โหติฯ ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๑๙": "อถ โข, ภิกฺขเว, โส ฉปโก เยน โส อมฺโพ เตนุปสงฺกมิ; อุปสงฺกมิตฺวา ตํ อมฺพํ อภิรุหิตฺวา นิลีโน อจฺฉิฯ ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๒๐": "อถ โข, ภิกฺขเว, ราชา ปุโรหิเตน พฺราหฺมเณน สทฺธึ เยน โส อมฺโพ เตนุปสงฺกมิ; อุปสงฺกมิตฺวา อุจฺเจ อาสเน นิสีทิตฺวา มนฺตํ ปริยาปุณาติฯ ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๒๑": "อถ โข, ภิกฺขเว, ตสฺส ฉปกสฺส เอตทโหสิ—",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๒๒": "‘ยาว อธมฺมิโก อยํ ราชา, ยตฺร หิ นาม อุจฺเจ อาสเน นิสีทิตฺวา มนฺตํ ปริยาปุณิสฺสติฯ ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๒๓": "อยญฺจ พฺราหฺมโณ อธมฺมิโก, ยตฺร หิ นาม นีเจ อาสเน นิสีทิตฺวา อุจฺเจ อาสเน นิสินฺนสฺส มนฺตํ วาเจสฺสติฯ ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๒๔": "อหญฺจมฺหิ อธมฺมิโก, โยหํ อิตฺถิยา การณา รญฺโญ อมฺพํ อวหรามิฯ ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๒๕": "สพฺพมิทํ จริมํ กตนฺ’ติ ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๒๖": "ตตฺเถว ปริปติฯ ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๒๗ฯ๑": "‘อุโภ อตฺถํ น ชานนฺติ, ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๒๘": "อุโภ ธมฺมํ น ปสฺสเร; ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๒๙": "โย จายํ มนฺตํ วาเจติ, ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๓๐": "โย จาธมฺเมนธียติ’ฯ ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๓๑ฯ๑": "‘สาลีนํ โอทโน ภุตฺโต, ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๓๒": "สุจิมํสูปเสจโน; ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๓๓": "ตสฺมา ธมฺเม น วตฺตามิ, ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๓๔": "ธมฺโม อริเยภิ วณฺณิโต’ฯ ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๓๕ฯ๑": "‘ธิรตฺถุ ตํ ธนลาภํ, ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๓๖": "ยสลาภญฺจ พฺราหฺมณ; ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๓๗": "ยา วุตฺติ วินิปาเตน, ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๓๘": "อธมฺมจรเณน วาฯ ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๓๙": "ปริพฺพช มหาพฺรเหฺม, ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๔๐": "ปจนฺตญฺเญปิ ปาณิโน; ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๔๑": "มา ตฺวํ อธมฺโม อาจริโต, ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๔๒": "อสฺมา กุมฺภมิวาภิทา’ติฯ ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๔๓": "ตทาปิ เม, ภิกฺขเว, อมนาปา นีเจ อาสเน นิสีทิตฺวา อุจฺเจ อาสเน นิสินฺนสฺส มนฺตํ วาเจตุํ, กิมงฺคํ ปน เอตรหิ น อมนาปา ภวิสฺสติ นีเจ อาสเน นิสีทิตฺวา อุจฺเจ อาสเน นิสินฺนสฺส ธมฺมํ เทเสตุํฯ ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๔๔": "เนตํ, ภิกฺขเว, อปฺปสนฺนานํ วา ปสาทาย …เป… ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๔๕": "เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๔๖ฯ๑": "“น นีเจ อาสเน นิสีทิตฺวา อุจฺเจ อาสเน นิสินฺนสฺส อคิลานสฺส ธมฺมํ เทเสสฺสามีติ สิกฺขา กรณียา”ติฯ ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๔๗": "น นีเจ อาสเน นิสีทิตฺวา อุจฺเจ อาสเน นิสินฺนสฺส อคิลานสฺส ธมฺโม เทเสตพฺโพฯ ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๔๘": "โย อนาทริยํ ปฏิจฺจ นีเจ อาสเน นิสีทิตฺวา อุจฺเจ อาสเน นิสินฺนสฺส อคิลานสฺส ธมฺมํ เทเสติ, อาปตฺติ ทุกฺกฏสฺสฯ ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๔๙ฯ๑": "อนาปตฺติ—",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๕๐ฯ๑": "อสญฺจิจฺจ …เป… ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๕๑": "อาทิกมฺมิกสฺสาติฯ ",
  "ปฺลิ-ตฺวฺ-พุ-วฺพฺ-สฺกฺ๖๙:๑ฯ๕๒": "นวมสิกฺขาปทํ นิฏฺฐิตํฯ "
}
