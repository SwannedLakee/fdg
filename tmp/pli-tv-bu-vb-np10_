{
  "ปฺลิ-ตฺวฺ-พุ-วฺพฺ-นฺปฺ๑๐:๐ฯ๑": "เถรวาท วินย ",
  "ปฺลิ-ตฺวฺ-พุ-วฺพฺ-นฺปฺ๑๐:๐ฯ๒": "มหาวิภงฺค ",
  "ปฺลิ-ตฺวฺ-พุ-วฺพฺ-นฺปฺ๑๐:๐ฯ๓": "นิสฺสคฺคิยกณฺฑ ",
  "ปฺลิ-ตฺวฺ-พุ-วฺพฺ-นฺปฺ๑๐:๐ฯ๔": "จีวรวคฺค ",
  "ปฺลิ-ตฺวฺ-พุ-วฺพฺ-นฺปฺ๑๐:๐ฯ๕": "๑๐ฯ ราชสิกฺขาปท ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๑ฯ๑": "เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๑ฯ๒": "เตน โข ปน สมเยน อายสฺมโต อุปนนฺทสฺส สกฺยปุตฺตสฺส อุปฏฺฐาโก มหามตฺโต อายสฺมโต อุปนนฺทสฺส สกฺยปุตฺตสฺส ทูเตน จีวรเจตาปนฺนํ ปาเหสิ—",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๑ฯ๓": "“อิมินา จีวรเจตาปนฺเนน จีวรํ เจตาเปตฺวา อยฺยํ อุปนนฺทํ จีวเรน อจฺฉาเทหี”ติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๑ฯ๔": "อถ โข โส ทูโต เยนายสฺมา อุปนนฺโท สกฺยปุตฺโต เตนุปสงฺกมิ; อุปสงฺกมิตฺวา อายสฺมนฺตํ อุปนนฺทํ สกฺยปุตฺตํ เอตทโวจ—",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๑ฯ๕": "“อิทํ โข, ภนฺเต, อายสฺมนฺตํ อุทฺทิสฺส จีวรเจตาปนฺนํ อาภตํฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๑ฯ๖": "ปฏิคฺคณฺหาตุ อายสฺมา จีวรเจตาปนฺนนฺ”ติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๑ฯ๗": "เอวํ วุตฺเต อายสฺมา อุปนนฺโท สกฺยปุตฺโต ตํ ทูตํ เอตทโวจ—",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๑ฯ๘": "“น โข มยํ, อาวุโส, จีวรเจตาปนฺนํ ปฏิคฺคณฺหาม, จีวรญฺจ โข มยํ ปฏิคฺคณฺหาม กาเลน กปฺปิยนฺ”ติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๑ฯ๙": "เอวํ วุตฺเต, โส ทูโต อายสฺมนฺตํ อุปนนฺทํ สกฺยปุตฺตํ เอตทโวจ—",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๑ฯ๑๐": "“อตฺถิ ปนายสฺมโต โกจิ เวยฺยาวจฺจกโร”ติ? ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๑ฯ๑๑": "เตน โข ปน สมเยน อญฺญตโร อุปาสโก อารามํ อคมาสิ เกนจิเทว กรณีเยนฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๑ฯ๑๒": "อถ โข อายสฺมา อุปนนฺโท สกฺยปุตฺโต ตํ ทูตํ เอตทโวจ—",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๑ฯ๑๓": "“เอโส โข, อาวุโส, อุปาสโก ภิกฺขูนํ เวยฺยาวจฺจกโร”ติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๑ฯ๑๔": "อถ โข โส ทูโต ตํ อุปาสกํ สญฺญาเปตฺวา เยนายสฺมา อุปนนฺโท สกฺยปุตฺโต เตนุปสงฺกมิ; อุปสงฺกมิตฺวา อายสฺมนฺตํ อุปนนฺทํ สกฺยปุตฺตํ เอตทโวจ—",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๑ฯ๑๕": "“ยํ โข, ภนฺเต, อายสฺมา เวยฺยาวจฺจกรํ นิทฺทิสิ สญฺญตฺโต โส มยาฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๑ฯ๑๖": "อุปสงฺกมตุ อายสฺมา กาเลน, จีวเรน ตํ อจฺฉาเทสฺสตี”ติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๑ฯ๑๗": "เตน โข ปน สมเยน โส มหามตฺโต อายสฺมโต อุปนนฺทสฺส สกฺยปุตฺตสฺส สนฺติเก ทูตํ ปาเหสิ—",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๑ฯ๑๘": "“ปริภุญฺชตุ อโยฺย ตํ จีวรํ, อิจฺฉาม มยํ อเยฺยน ตํ จีวรํ ปริภุตฺตนฺ”ติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๑ฯ๑๙": "อถ โข อายสฺมา อุปนนฺโท สกฺยปุตฺโต ตํ อุปาสกํ น กิญฺจิ อวจาสิฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๑ฯ๒๐": "ทุติยมฺปิ โข โส มหามตฺโต อายสฺมโต อุปนนฺทสฺส สกฺยปุตฺตสฺส สนฺติเก ทูตํ ปาเหสิ—",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๑ฯ๒๑": "“ปริภุญฺชตุ อโยฺย ตํ จีวรํ, อิจฺฉาม มยํ อเยฺยน ตํ จีวรํ ปริภุตฺตนฺ”ติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๑ฯ๒๒": "ทุติยมฺปิ โข อายสฺมา อุปนนฺโท สกฺยปุตฺโต ตํ อุปาสกํ น กิญฺจิ อวจาสิฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๑ฯ๒๓": "ตติยมฺปิ โข โส มหามตฺโต อายสฺมโต อุปนนฺทสฺส สกฺยปุตฺตสฺส สนฺติเก ทูตํ ปาเหสิ—",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๑ฯ๒๔": "“ปริภุญฺชตุ อโยฺย ตํ จีวรํ, อิจฺฉาม มยํ อเยฺยน ตํ จีวรํ ปริภุตฺตนฺ”ติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๑": "เตน โข ปน สมเยน เนคมสฺส สมโย โหติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๒": "เนคเมน จ กติกา กตา โหติ— “โย ปจฺฉา อาคจฺฉติ ปญฺญาสํ พทฺโธ”ติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๓": "อถ โข อายสฺมา อุปนนฺโท สกฺยปุตฺโต เยน โส อุปาสโก เตนุปสงฺกมิ; อุปสงฺกมิตฺวา ตํ อุปาสกํ เอตทโวจ—",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๔": "“อตฺโถ เม, อาวุโส, จีวเรนา”ติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๕": "“อชฺชโณฺห, ภนฺเต, อาคเมหิ, อชฺช เนคมสฺส สมโยฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๖": "เนคเมน จ กติกา กตา โหติ—‘โย ปจฺฉา อาคจฺฉติ ปญฺญาสํ พทฺโธ’”ติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๗": "“อชฺเชว เม, อาวุโส, จีวรํ เทหี”ติ โอวฏฺฏิกาย ปรามสิฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๘": "อถ โข โส อุปาสโก อายสฺมตา อุปนนฺเทน สกฺยปุตฺเตน นิปฺปีฬิยมาโน อายสฺมโต อุปนนฺทสฺส สกฺยปุตฺตสฺส จีวรํ เจตาเปตฺวา ปจฺฉา อคมาสิฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๙": "มนุสฺสา ตํ อุปาสกํ เอตทโวจุํ—",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๑๐": "“กิสฺส ตฺวํ, อโยฺย, ปจฺฉา อาคโต, ปญฺญาสํ ชีโนสี”ติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๑๑": "อถ โข โส อุปาสโก เตสํ มนุสฺสานํ เอตมตฺถํ อาโรเจสิฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๑๒": "มนุสฺสา อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๑๓": "“มหิจฺฉา อิเม สมณา สกฺยปุตฺติยา อสนฺตุฏฺฐาฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๑๔": "นยิเมสํ สุกรํ เวยฺยาวจฺจมฺปิ กาตุํฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๑๕": "กถญฺหิ นาม อายสฺมา อุปนนฺโท อุปาสเกน—",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๑๖": "‘อชฺชโณฺห, ภนฺเต, อาคเมหี’ติ วุจฺจมาโน นาคเมสฺสตี”ติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๑๗": "อโสฺสสุํ โข ภิกฺขู เตสํ มนุสฺสานํ อุชฺฌายนฺตานํ ขิยฺยนฺตานํ วิปาเจนฺตานํฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๑๘": "เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๑๙": "“กถญฺหิ นาม อายสฺมา อุปนนฺโท สกฺยปุตฺโต อุปาสเกน—",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๒๐": "‘อชฺชโณฺห, ภนฺเต, อาคเมหี’ติ วุจฺจมาโน นาคเมสฺสตี”ติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๒๑": "อถ โข เต ภิกฺขู อายสฺมนฺตํ อุปนนฺทํ สกฺยปุตฺตํ อเนกปริยาเยน วิครหิตฺวา ภควโต เอตมตฺถํ อาโรเจสุํ …เป… ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๒๒": "“สจฺจํ กิร ตฺวํ, อุปนนฺท, อุปาสเกน—",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๒๓": "‘อชฺชโณฺห, ภนฺเต, อาคเมหี’ติ วุจฺจมาโน นาคเมสี”ติ? ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๒๔": "“สจฺจํ, ภควา”ติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๒๕": "วิครหิ พุทฺโธ ภควา …เป… ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๒๖": "กถญฺหิ นาม ตฺวํ, โมฆปุริส, อุปาสเกน—",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๒๗": "‘อชฺชโณฺห, ภนฺเต, อาคเมหี’ติ วุจฺจมาโน นาคเมสฺสสิฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๒๘": "เนตํ, โมฆปุริส, อปฺปสนฺนานํ วา ปสาทาย …เป… ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๒ฯ๒๙": "เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๓ฯ๑": "“ภิกฺขุํ ปเนว อุทฺทิสฺส ราชา วา ราชโภคฺโค วา พฺราหฺมโณ วา คหปติโก วา ทูเตน จีวรเจตาปนฺนํ ปหิเณยฺย—",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๓ฯ๒": "‘อิมินา จีวรเจตาปนฺเนน จีวรํ เจตาเปตฺวา อิตฺถนฺนามํ ภิกฺขุํ จีวเรน อจฺฉาเทหี’ติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๓ฯ๓": "โส เจ ทูโต ตํ ภิกฺขุํ อุปสงฺกมิตฺวา เอวํ วเทยฺย—",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๓ฯ๔": "‘อิทํ โข, ภนฺเต, อายสฺมนฺตํ อุทฺทิสฺส จีวรเจตาปนฺนํ อาภตํ, ปฏิคฺคณฺหาตุ อายสฺมา จีวรเจตาปนฺนนฺ’ติ, ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๓ฯ๕": "เตน ภิกฺขุนา โส ทูโต เอวมสฺส วจนีโย—",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๓ฯ๖": "‘น โข มยํ, อาวุโส, จีวรเจตาปนฺนํ ปฏิคฺคณฺหามฯ จีวรญฺจ โข มยํ ปฏิคฺคณฺหาม, กาเลน กปฺปิยนฺ’ติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๓ฯ๗": "โส เจ ทูโต ตํ ภิกฺขุํ เอวํ วเทยฺย—",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๓ฯ๘": "‘อตฺถิ ปนายสฺมโต โกจิ เวยฺยาวจฺจกโร’ติ, ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๓ฯ๙": "จีวรตฺถิเกน, ภิกฺขเว, ภิกฺขุนา เวยฺยาวจฺจกโร นิทฺทิสิตพฺโพ อารามิโก วา อุปาสโก วา—",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๓ฯ๑๐": "‘เอโส โข, อาวุโส, ภิกฺขูนํ เวยฺยาวจฺจกโร’ติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๓ฯ๑๑": "โส เจ ทูโต ตํ เวยฺยาวจฺจกรํ สญฺญาเปตฺวา ตํ ภิกฺขุํ อุปสงฺกมิตฺวา เอวํ วเทยฺย—",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๓ฯ๑๒": "‘ยํ โข, ภนฺเต, อายสฺมา เวยฺยาวจฺจกรํ นิทฺทิสิ สญฺญตฺโต โส มยา, อุปสงฺกมตุ อายสฺมา กาเลน, จีวเรน ตํ อจฺฉาเทสฺสตี’ติ, ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๓ฯ๑๓": "จีวรตฺถิเกน, ภิกฺขเว, ภิกฺขุนา เวยฺยาวจฺจกโร อุปสงฺกมิตฺวา ทฺวตฺติกฺขตฺตุํ โจเทตพฺโพ สาเรตพฺโพ—",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๓ฯ๑๔": "‘อตฺโถ เม, อาวุโส, จีวเรนา’ติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๓ฯ๑๕": "ทฺวตฺติกฺขตฺตุํ โจทยมาโน สารยมาโน ตํ จีวรํ อภินิปฺผาเทยฺย, อิจฺเจตํ กุสลํ; ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๓ฯ๑๖": "โน เจ อภินิปฺผาเทยฺย, จตุกฺขตฺตุํ ปญฺจกฺขตฺตุํ ฉกฺขตฺตุปรมํ ตุณฺหีภูเตน อุทฺทิสฺส ฐาตพฺพํฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๓ฯ๑๗": "จตุกฺขตฺตุํ ปญฺจกฺขตฺตุํ ฉกฺขตฺตุปรมํ ตุณฺหีภูโต อุทฺทิสฺส ติฏฺฐมาโน ตํ จีวรํ อภินิปฺผาเทยฺย, อิจฺเจตํ กุสลํ; ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๓ฯ๑๘": "ตโต เจ อุตฺตริ วายมมาโน ตํ จีวรํ อภินิปฺผาเทยฺย, นิสฺสคฺคิยํ ปาจิตฺติยํฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๓ฯ๑๙": "โน เจ อภินิปฺผาเทยฺย, ยตสฺส จีวรเจตาปนฺนํ อาภตํ, ตตฺถ สามํ วา คนฺตพฺพํ ทูโต วา ปาเหตพฺโพ—",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๓ฯ๒๐": "‘ยํ โข ตุเมฺห อายสฺมนฺโต ภิกฺขุํ อุทฺทิสฺส จีวรเจตาปนฺนํ ปหิณิตฺถ, น ตํ ตสฺส ภิกฺขุโน กิญฺจิ อตฺถํ อนุโภติ, ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๓ฯ๒๑": "ยุญฺชนฺตายสฺมนฺโต สกํ, มา โว สกํ วินสฺสา’ติ, ",
  "ปฺลิ-ตฺวฺ-พุ-วฺพฺ-นฺปฺ๑๐:๑ฯ๓ฯ๒๒": "อยํ ตตฺถ สามีจี”ติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๑": "ภิกฺขุํ ปเนว อุทฺทิสฺสาติ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๒": "ภิกฺขุสฺสตฺถาย, ภิกฺขุํ อารมฺมณํ กริตฺวา, ภิกฺขุํ อจฺฉาเทตุกาโมฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๓": "ราชา นาม ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๔": "โย โกจิ รชฺชํ กาเรติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๕": "ราชโภคฺโค นาม ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๖": "โย โกจิ รญฺโญ ภตฺตเวตนาหาโรฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๗": "พฺราหฺมโณ นาม ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๘": "ชาติยา พฺราหฺมโณฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๙": "คหปติโก นาม ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๑๐": "ฐเปตฺวา ราชํ ราชโภคฺคํ พฺราหฺมณํ อวเสโส คหปติโก นามฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๑๑": "จีวรเจตาปนฺนํ นาม ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๑๒": "หิรญฺญํ วา สุวณฺณํ วา มุตฺตา วา มณิ วาฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๑๓": "อิมินา จีวรเจตาปนฺเนนาติ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๑๔": "ปจฺจุปฏฺฐิเตนฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๑๕": "เจตาเปตฺวาติ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๑๖": "ปริวตฺเตตฺวาฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๑๗": "อจฺฉาเทหีติ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๑๘": "ทชฺเชหิฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๑๙": "โส เจ ทูโต ตํ ภิกฺขุํ อุปสงฺกมิตฺวา เอวํ วเทยฺย—",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๒๐": "“อิทํ โข, ภนฺเต, อายสฺมนฺตํ อุทฺทิสฺส จีวรเจตาปนฺนํ อาภตํฯ ปฏิคฺคณฺหาตุ อายสฺมา จีวรเจตาปนฺนนฺ”ติ, ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๒๑": "เตน ภิกฺขุนา โส ทูโต เอวมสฺส วจนีโย—",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๒๒": "“น โข มยํ, อาวุโส, จีวรเจตาปนฺนํ ปฏิคฺคณฺหามฯ จีวรญฺจ โข มยํ ปฏิคฺคณฺหาม, กาเลน กปฺปิยนฺ”ติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๒๓": "โส เจ ทูโต ตํ ภิกฺขุํ เอวํ วเทยฺย—",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๒๔": "“อตฺถิ ปนายสฺมโต โกจิ เวยฺยาวจฺจกโร”ติ? ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๒๕": "จีวรตฺถิเกน, ภิกฺขเว, ภิกฺขุนา เวยฺยาวจฺจกโร นิทฺทิสิตพฺโพ อารามิโก วา อุปาสโก วา—",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๒๖": "“เอโส โข, อาวุโส, ภิกฺขูนํ เวยฺยาวจฺจกโร”ติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๒๗": "น วตฺตพฺโพ— “ตสฺส เทหีติ วา, โส วา นิกฺขิปิสฺสติ, โส วา ปริวตฺเตสฺสติ, โส วา เจตาเปสฺสตี”ติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๒๘": "โส เจ ทูโต ตํ เวยฺยาวจฺจกรํ สญฺญาเปตฺวา ตํ ภิกฺขุํ อุปสงฺกมิตฺวา เอวํ วเทยฺย—",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๒๙": "“ยํ โข, ภนฺเต, อายสฺมา เวยฺยาวจฺจกรํ นิทฺทิสิ สญฺญตฺโต โส มยาฯ อุปสงฺกมตุ อายสฺมา กาเลน, จีวเรน ตํ อจฺฉาเทสฺสตี”ติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๓๐": "จีวรตฺถิเกน, ภิกฺขเว, ภิกฺขุนา เวยฺยาวจฺจกโร อุปสงฺกมิตฺวา ทฺวตฺติกฺขตฺตุํ โจเทตพฺโพ สาเรตพฺโพ—",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๓๑": "“อตฺโถ เม, อาวุโส, จีวเรนา”ติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๓๒": "น วตฺตพฺโพ— “เทหิ เม จีวรํ, อาหร เม จีวรํ, ปริวตฺเตหิ เม จีวรํ, เจตาเปหิ เม จีวรนฺ”ติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๓๓": "ทุติยมฺปิ วตฺตพฺโพฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๓๔": "ตติยมฺปิ วตฺตพฺโพฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๓๕": "สเจ อภินิปฺผาเทติ, อิจฺเจตํ กุสลํ; ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๓๖": "โน เจ อภินิปฺผาเทติ, ตตฺถ คนฺตฺวา ตุณฺหีภูเตน อุทฺทิสฺส ฐาตพฺพํฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๓๗": "น อาสเน นิสีทิตพฺพํฯ น อามิสํ ปฏิคฺคเหตพฺพํฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๓๘": "น ธมฺโม ภาสิตพฺโพฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๓๙": "“กึ การณา อาคโตสี”ติ ปุจฺฉิยมาโน “ชานาหิ, อาวุโส”ติ วตฺตพฺโพฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๔๐": "สเจ อาสเน วา นิสีทติ, อามิสํ วา ปฏิคฺคณฺหาติ, ธมฺมํ วา ภาสติ, ฐานํ ภญฺชติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๔๑": "ทุติยมฺปิ ฐาตพฺพํฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๔๒": "ตติยมฺปิ ฐาตพฺพํฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๔๓": "จตุกฺขตฺตุํ โจเทตฺวา จตุกฺขตฺตุํ ฐาตพฺพํฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๔๔": "ปญฺจกฺขตฺตุํ โจเทตฺวา ทฺวิกฺขตฺตุํ ฐาตพฺพํฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๑ฯ๔๕": "ฉกฺขตฺตุํ โจเทตฺวา น ฐาตพฺพํฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๒ฯ๑": "ตโต เจ อุตฺตริ วายมมาโน ตํ จีวรํ อภินิปฺผาเทติ, ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๒ฯ๒": "ปโยเค ทุกฺกฏํฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๒ฯ๓": "ปฏิลาเภน นิสฺสคฺคิยํ โหติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๒ฯ๔": "นิสฺสชฺชิตพฺพํ สงฺฆสฺส วา คณสฺส วา ปุคฺคลสฺส วาฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๒ฯ๕": "เอวญฺจ ปน, ภิกฺขเว, นิสฺสชฺชิตพฺพํฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๒ฯ๖": "…เป… ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๒ฯ๗": "“อิทํ เม, ภนฺเต, จีวรํ อติเรกติกฺขตฺตุํ โจทนาย อติเรกฉกฺขตฺตุํ ฐาเนน อภินิปฺผาทิตํ นิสฺสคฺคิยํฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๒ฯ๘": "อิมาหํ สงฺฆสฺส นิสฺสชฺชามี”ติ …เป… ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๒ฯ๙": "ทเทยฺยาติ …เป… ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๒ฯ๑๐": "ทเทยฺยุนฺติ …เป… ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๒ฯ๑๑": "อายสฺมโต ทมฺมีติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๒ฯ๑๒": "โน เจ อภินิปฺผาเทยฺย, ยตสฺส จีวรเจตาปนฺนํ อาภตํ ตตฺถ สามํ วา คนฺตพฺพํ ทูโต วา ปาเหตพฺโพ—",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๒ฯ๑๓": "“ยํ โข ตุเมฺห, อายสฺมนฺโต, ภิกฺขุํ อุทฺทิสฺส จีวรเจตาปนฺนํ ปหิณิตฺถ น ตํ ตสฺส ภิกฺขุโน กิญฺจิ อตฺถํ อนุโภติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๒ฯ๑๔": "ยุญฺชนฺตายสฺมนฺโต สกํ, มา โว สกํ วินสฺสา”ติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๒ฯ๑๕": "อยํ ตตฺถ สามีจีติ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๒ฯ๑๖": "อยํ ตตฺถ อนุธมฺมตาฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๓ฯ๑": "อติเรกติกฺขตฺตุํ โจทนาย อติเรกฉกฺขตฺตุํ ฐาเนน อติเรกสญฺญี อภินิปฺผาเทติ, นิสฺสคฺคิยํ ปาจิตฺติยํฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๓ฯ๒": "อติเรกติกฺขตฺตุํ โจทนาย อติเรกฉกฺขตฺตุํ ฐาเนน เวมติโก อภินิปฺผาเทติ, นิสฺสคฺคิยํ ปาจิตฺติยํฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๓ฯ๓": "อติเรกติกฺขตฺตุํ โจทนาย อติเรกฉกฺขตฺตุํ ฐาเนน อูนกสญฺญี อภินิปฺผาเทติ, นิสฺสคฺคิยํ ปาจิตฺติยํฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๓ฯ๔": "อูนกติกฺขตฺตุํ โจทนาย อูนกฉกฺขตฺตุํ ฐาเนน อติเรกสญฺญี, อาปตฺติ ทุกฺกฏสฺสฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๓ฯ๕": "อูนกติกฺขตฺตุํ โจทนาย อูนกฉกฺขตฺตุํ ฐาเนน เวมติโก, อาปตฺติ ทุกฺกฏสฺสฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๓ฯ๖": "อูนกติกฺขตฺตุํ โจทนาย อูนกฉกฺขตฺตุํ ฐาเนน อูนกสญฺญี อนาปตฺติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๔ฯ๑": "อนาปตฺติ—",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๔ฯ๒": "ติกฺขตฺตุํ โจทนาย, ฉกฺขตฺตุํ ฐาเนน, ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๔ฯ๓": "อูนกติกฺขตฺตุํ โจทนาย, อูนกฉกฺขตฺตุํ ฐาเนน, ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๔ฯ๔": "อโจทิยมาโน เทติ, ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๔ฯ๕": "สามิกา โจเทตฺวา เทนฺติ, ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๔ฯ๖": "อุมฺมตฺตกสฺส, ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๔ฯ๗": "อาทิกมฺมิกสฺสาติฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๔ฯ๘": "ราชสิกฺขาปทํ นิฏฺฐิตํ ทสมํฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๔ฯ๙": "กถินวคฺโค ปฐโมฯ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๔ฯ๑๐": "ตสฺสุทฺทานํ ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๔ฯ๑๑": "อุพฺภตํ กถินํ ตีณิ, ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๔ฯ๑๒": "โธวนญฺจ ปฏิคฺคโห; ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๔ฯ๑๓": "อญฺญาตกานิ ตีเณว, ",
  "ปฺลิ-ตฺวฺ-พุ-วฺพฺ-นฺปฺ๑๐:๒ฯ๔ฯ๑๔": "อุภินฺนํ ทูตเกน จาติฯ "
}
