{
  "ปฺลิ-ตฺวฺ-พุ-วฺพฺ-สฺสฺ๑๒:๐ฯ๑": "เถรวาท วินย ",
  "ปฺลิ-ตฺวฺ-พุ-วฺพฺ-สฺสฺ๑๒:๐ฯ๒": "มหาวิภงฺค ",
  "ปฺลิ-ตฺวฺ-พุ-วฺพฺ-สฺสฺ๑๒:๐ฯ๓": "สงฺฆาทิเสสกณฺฑ ",
  "ปฺลิ-ตฺวฺ-พุ-วฺพฺ-สฺสฺ๑๒:๐ฯ๔": "๑๒ฯ ทุพฺพจสิกฺขาปท ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๑": "เตน สมเยน พุทฺโธ ภควา โกสมฺพิยํ วิหรติ โฆสิตาราเมฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๒": "เตน โข ปน สมเยน อายสฺมา ฉนฺโน อนาจารํ อาจรติฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๓": "ภิกฺขู เอวมาหํสุ—",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๔": "“มาวุโส ฉนฺน, เอวรูปํ อกาสิฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๕": "เนตํ กปฺปตี”ติฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๖": "โส เอวํ วเทติ—",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๗": "“กึ นุ โข นาม ตุเมฺห, อาวุโส, มํ วตฺตพฺพํ มญฺญถ? ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๘": "อหํ โข นาม ตุเมฺห วเทยฺยํฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๙": "อมฺหากํ พุทฺโธ อมฺหากํ ธมฺโม ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๑๐": "อมฺหากํ อยฺยปุตฺเตน ธมฺโม อภิสมิโตฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๑๑": "เสยฺยถาปิ นาม มหาวาโต วายนฺโต ติณกฏฺฐปณฺณสฏํ เอกโต อุสฺสาเรยฺย, เสยฺยถา วา ปน นที ปพฺพเตยฺยา สงฺขเสวาลปณกํ เอกโต อุสฺสาเรยฺย; ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๑๒": "เอวเมว ตุเมฺห นานานามา นานาโคตฺตา นานาชจฺจา นานากุลา ปพฺพชิตา เอกโต อุสฺสาริตาฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๑๓": "กึ นุ โข นาม ตุเมฺห, อาวุโส, มํ วตฺตพฺพํ มญฺญถ? ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๑๔": "อหํ โข นาม ตุเมฺห วเทยฺยํฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๑๕": "อมฺหากํ พุทฺโธ อมฺหากํ ธมฺโม ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๑๖": "อมฺหากํ อยฺยปุตฺเตน ธมฺโม อภิสมิโต”ติฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๑๗": "เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๑๘": "“กถญฺหิ นาม อายสฺมา ฉนฺโน ภิกฺขูหิ สหธมฺมิกํ วุจฺจมาโน อตฺตานํ อวจนียํ กริสฺสตี”ติฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๑๙": "อถ โข เต ภิกฺขู อายสฺมนฺตํ ฉนฺนํ อเนกปริยาเยน วิครหิตฺวา ภควโต เอตมตฺถํ อาโรเจสุํ …เป… ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๒๐": "“สจฺจํ กิร ตฺวํ, ฉนฺน, ภิกฺขูหิ สหธมฺมิกํ วุจฺจมาโน อตฺตานํ อวจนียํ กโรสี”ติ? ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๒๑": "“สจฺจํ, ภควา”ติฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๒๒": "วิครหิ พุทฺโธ ภควา …เป… ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๒๓": "กถญฺหิ นาม ตฺวํ, โมฆปุริส, ภิกฺขูหิ สหธมฺมิกํ วุจฺจมาโน อตฺตานํ อวจนียํ กริสฺสสิฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๒๔": "เนตํ, โมฆปุริส, อปฺปสนฺนานํ วา ปสาทาย …เป… ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๒๕": "เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๒๖ฯ๑": "“ภิกฺขุ ปเนว ทุพฺพจชาติโก โหติ อุทฺเทสปริยาปนฺเนสุ สิกฺขาปเทสุ ภิกฺขูหิ สหธมฺมิกํ วุจฺจมาโน อตฺตานํ อวจนียํ กโรติ—",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๒๗": "‘มา มํ อายสฺมนฺโต กิญฺจิ อวจุตฺถ กลฺยาณํ วา ปาปกํ วา, อหมฺปายสฺมนฺเต น กิญฺจิ วกฺขามิ กลฺยาณํ วา ปาปกํ วา, ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๒๘": "วิรมถายสฺมนฺโต มม วจนายา’ติ, ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๒๙": "โส ภิกฺขุ ภิกฺขูหิ เอวมสฺส วจนีโย—",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๓๐": "‘มายสฺมา อตฺตานํ อวจนียํ อกาสิ, วจนียเมวายสฺมา อตฺตานํ กโรตุ, ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๓๑": "อายสฺมาปิ ภิกฺขู วเทตุ สหธมฺเมน, ภิกฺขูปิ อายสฺมนฺตํ วกฺขนฺติ สหธมฺเมนฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๓๒": "เอวํ สํวทฺธา หิ ตสฺส ภควโต ปริสา ยทิทํ อญฺญมญฺญวจเนน อญฺญมญฺญวุฏฺฐาปเนนา’ติฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๓๓": "เอวญฺจ โส ภิกฺขุ ภิกฺขูหิ วุจฺจมาโน ตเถว ปคฺคเณฺหยฺย, โส ภิกฺขุ ภิกฺขูหิ ยาวตติยํ สมนุภาสิตพฺโพ ตสฺส ปฏินิสฺสคฺคายฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๓๔": "ยาวตติยญฺเจ สมนุภาสิยมาโน ตํ ปฏินิสฺสชฺเชยฺย, อิจฺเจตํ กุสลํ; ",
  "ปฺลิ-ตฺวฺ-พุ-วฺพฺ-สฺสฺ๑๒:๑ฯ๓๕": "โน เจ ปฏินิสฺสชฺเชยฺย, สงฺฆาทิเสโส”ติฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๑": "ภิกฺขู ปเนว ทุพฺพจชาติโก โหตีติ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๒": "ทุพฺพโจ โหติ โทวจสฺสกรเณหิ ธมฺเมหิ สมนฺนาคโต อกฺขโม อปฺปทกฺขิณคฺคาหี อนุสาสนึฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๓": "อุทฺเทสปริยาปนฺเนสุ สิกฺขาปเทสูติ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๔": "ปาติโมกฺขปริยาปนฺเนสุ สิกฺขาปเทสุฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๕": "ภิกฺขูหีติ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๖": "อญฺเญหิ ภิกฺขูหิฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๗": "สหธมฺมิกํ นาม ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๘": "ยํ ภควตา ปญฺญตฺตํ สิกฺขาปทํ, เอตํ สหธมฺมิกํ นามฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๙": "เตน วุจฺจมาโน อตฺตานํ อวจนียํ กโรติ—",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๑๐": "“มา มํ อายสฺมนฺโต กิญฺจิ อวจุตฺถ กลฺยาณํ วา ปาปกํ วา, อหมฺปายสฺมนฺเต น กิญฺจิ วกฺขามิ กลฺยาณํ วา ปาปกํ วาฯ วิรมถายสฺมนฺโต มม วจนายา”ติฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๑๑": "โส ภิกฺขูติ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๑๒": "โย โส ทุพฺพจชาติโก ภิกฺขุฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๑๓": "ภิกฺขูหีติ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๑๔": "อญฺเญหิ ภิกฺขูหิฯ เย ปสฺสนฺติ เย สุณนฺติ เตหิ วตฺตพฺโพ—",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๑๕": "“มายสฺมา อตฺตานํ อวจนียํ อกาสิฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๑๖": "วจนียเมว อายสฺมา อตฺตานํ กโรตุฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๑๗": "อายสฺมาปิ ภิกฺขู วเทตุ สหธมฺเมน, ภิกฺขูปิ อายสฺมนฺตํ วกฺขนฺติ สหธมฺเมนฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๑๘": "เอวํ สํวทฺธา หิ ตสฺส ภควโต ปริสา ยทิทํ อญฺญมญฺญวจเนน อญฺญมญฺญวุฏฺฐาปเนนา”ติฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๑๙": "ทุติยมฺปิ วตฺตพฺโพฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๒๐": "ตติยมฺปิ วตฺตพฺโพฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๒๑": "สเจ ปฏินิสฺสชฺชติ, อิจฺเจตํ กุสลํ; ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๒๒": "โน เจ ปฏินิสฺสชฺชติ, อาปตฺติ ทุกฺกฏสฺสฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๒๓": "สุตฺวา น วทนฺติ, อาปตฺติ ทุกฺกฏสฺสฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๒๔": "โส ภิกฺขุ สงฺฆมชฺฌมฺปิ อากฑฺฒิตฺวา วตฺตพฺโพ—",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๒๕": "“มายสฺมา อตฺตานํ อวจนียํ อกาสิ …เป… ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๒๖": "อญฺญมญฺญวุฏฺฐาปเนนา”ติฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๒๗": "ทุติยมฺปิ วตฺตพฺโพฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๒๘": "ตติยมฺปิ วตฺตพฺโพฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๒๙": "สเจ ปฏินิสฺสชฺชติ, อิจฺเจตํ กุสลํ; ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๓๐": "โน เจ ปฏินิสฺสชฺชติ, อาปตฺติ ทุกฺกฏสฺสฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๓๑": "โส ภิกฺขุ สมนุภาสิตพฺโพฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๓๒": "“เอวญฺจ ปน, ภิกฺขเว, สมนุภาสิตพฺโพฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๓๓": "พฺยตฺเตน ภิกฺขุนา ปฏิพเลน สงฺโฆ ญาเปตพฺโพ—",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๓๔": "‘สุณาตุ เม, ภนฺเต, สงฺโฆฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๓๕": "อยํ อิตฺถนฺนาโม ภิกฺขุ ภิกฺขูหิ สหธมฺมิกํ วุจฺจมาโน อตฺตานํ อวจนียํ กโรติฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๓๖": "โส ตํ วตฺถุํ น ปฏินิสฺสชฺชติฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๓๗": "ยทิ สงฺฆสฺส ปตฺตกลฺลํ, สงฺโฆ อิตฺถนฺนามํ ภิกฺขุํ สมนุภาเสยฺย ตสฺส วตฺถุสฺส ปฏินิสฺสคฺคายฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๓๘": "เอสา ญตฺติฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๓๙": "สุณาตุ เม, ภนฺเต, สงฺโฆฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๔๐": "อยํ อิตฺถนฺนาโม ภิกฺขุ ภิกฺขูหิ สหธมฺมิกํ วุจฺจมาโน อตฺตานํ อวจนียํ กโรติฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๔๑": "โส ตํ วตฺถุํ น ปฏินิสฺสชฺชติฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๔๒": "สงฺโฆ อิตฺถนฺนามํ ภิกฺขุํ สมนุภาสติ ตสฺส วตฺถุสฺส ปฏินิสฺสคฺคายฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๔๓": "ยสฺสายสฺมโต ขมติ อิตฺถนฺนามสฺส ภิกฺขุโน สมนุภาสนา ตสฺส วตฺถุสฺส ปฏินิสฺสคฺคาย, โส ตุณฺหสฺส; ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๔๔": "ยสฺส นกฺขมติ, โส ภาเสยฺยฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๔๕": "ทุติยมฺปิ เอตมตฺถํ วทามิ …เป… ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๔๖": "ตติยมฺปิ เอตมตฺถํ วทามิ—",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๔๗": "สุณาตุ เม, ภนฺเต, สงฺโฆฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๔๘": "อยํ อิตฺถนฺนาโม ภิกฺขุ ภิกฺขูหิ สหธมฺมิกํ วุจฺจมาโน อตฺตานํ อวจนียํ กโรติฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๔๙": "โส ตํ วตฺถุํ น ปฏินิสฺสชฺชติฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๕๐": "สงฺโฆ อิตฺถนฺนามํ ภิกฺขุํ สมนุภาสติ ตสฺส วตฺถุสฺส ปฏินิสฺสคฺคายฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๕๑": "ยสฺสายสฺมโต ขมติ อิตฺถนฺนามสฺส ภิกฺขุโน สมนุภาสนา ตสฺส วตฺถุสฺส ปฏินิสฺสคฺคาย, โส ตุณฺหสฺส; ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๕๒": "ยสฺส นกฺขมติ, โส ภาเสยฺยฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๕๓": "สมนุภฏฺโฐ สงฺเฆน อิตฺถนฺนาโม ภิกฺขุ ตสฺส วตฺถุสฺส ปฏินิสฺสคฺคายฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๕๔": "ขมติ สงฺฆสฺส, ตสฺมา ตุณฺหี, ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๕๕": "เอวเมตํ ธารยามี’”ติฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๕๖": "ญตฺติยา ทุกฺกฏํ, ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๕๗": "ทฺวีหิ กมฺมวาจาหิ ถุลฺลจฺจยา, ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๕๘": "กมฺมวาจาปริโยสาเน อาปตฺติ สงฺฆาทิเสสสฺสฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๕๙": "สงฺฆาทิเสสํ อชฺฌาปชฺชนฺตสฺส ญตฺติยา ทุกฺกฏํ, ทฺวีหิ กมฺมวาจาหิ ถุลฺลจฺจยา ปฏิปฺปสฺสมฺภนฺติฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๖๐": "สงฺฆาทิเสโสติ ",
  "ปฺลิ-ตฺวฺ-พุ-วฺพฺ-สฺสฺ๑๒:๒ฯ๖๑": "…เป… เตนปิ วุจฺจติ “สงฺฆาทิเสโส”ติฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๓ฯ๑ฯ๑": "ธมฺมกมฺเม ธมฺมกมฺมสญฺญี น ปฏินิสฺสชฺชติ, อาปตฺติ สงฺฆาทิเสสสฺสฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๓ฯ๑ฯ๒": "ธมฺมกมฺเม เวมติโก น ปฏินิสฺสชฺชติ, อาปตฺติ สงฺฆาทิเสสสฺสฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๓ฯ๑ฯ๓": "ธมฺมกมฺเม อธมฺมกมฺมสญฺญี น ปฏินิสฺสชฺชติ, อาปตฺติ สงฺฆาทิเสสสฺสฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๓ฯ๑ฯ๔": "อธมฺมกมฺเม ธมฺมกมฺมสญฺญี, อาปตฺติ ทุกฺกฏสฺสฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๓ฯ๑ฯ๕": "อธมฺมกมฺเม เวมติโก, อาปตฺติ ทุกฺกฏสฺสฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๓ฯ๑ฯ๖": "อธมฺมกมฺเม อธมฺมกมฺมสญฺญี, อาปตฺติ ทุกฺกฏสฺสฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๓ฯ๒ฯ๑": "อนาปตฺติ—",
  "ปฺลิ-ตฺวฺ-พุ-วฺพฺ-สฺสฺ๑๒:๓ฯ๒ฯ๒": "อสมนุภาสนฺตสฺส, ",
  "ปฺลิ-ตฺวฺ-พุ-วฺพฺ-สฺสฺ๑๒:๓ฯ๒ฯ๓": "ปฏินิสฺสชฺชนฺตสฺส, ",
  "ปฺลิ-ตฺวฺ-พุ-วฺพฺ-สฺสฺ๑๒:๓ฯ๒ฯ๔": "อุมฺมตฺตกสฺส, ",
  "ปฺลิ-ตฺวฺ-พุ-วฺพฺ-สฺสฺ๑๒:๓ฯ๒ฯ๕": "อาทิกมฺมิกสฺสาติฯ ",
  "ปฺลิ-ตฺวฺ-พุ-วฺพฺ-สฺสฺ๑๒:๓ฯ๒ฯ๖": "ทุพฺพจสิกฺขาปทํ นิฏฺฐิตํ ทฺวาทสมํฯ "
}
