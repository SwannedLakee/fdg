{
  "มฺนฺ๒๗:๐ฯ๑": "มชฺฌิม นิกาย ๒๗ ",
  "มฺนฺ๒๗:๐ฯ๒": "จูฬหตฺถิปโทปมสุตฺต ",
  "มฺนฺ๒๗:๑ฯ๑": "เอวํ เม สุตํ—",
  "มฺนฺ๒๗:๑ฯ๒": "เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
  "มฺนฺ๒๗:๒ฯ๑": "เตน โข ปน สมเยน ชาณุโสฺสณิ พฺราหฺมโณ สพฺพเสเตน วฬวาภิรเถน สาวตฺถิยา นิยฺยาติ ทิวาทิวสฺสฯ ",
  "มฺนฺ๒๗:๒ฯ๒": "อทฺทสา โข ชาณุโสฺสณิ พฺราหฺมโณ ปิโลติกํ ปริพฺพาชกํ ทูรโตว อาคจฺฉนฺตํฯ ",
  "มฺนฺ๒๗:๒ฯ๓": "ทิสฺวาน ปิโลติกํ ปริพฺพาชกํ เอตทโวจ: ",
  "มฺนฺ๒๗:๒ฯ๔": "“หนฺท กุโต นุ ภวํ วจฺฉายโน อาคจฺฉติ ทิวาทิวสฺสา”ติ? ",
  "มฺนฺ๒๗:๒ฯ๕": "“อิโต หิ โข อหํ, โภ, อาคจฺฉามิ สมณสฺส โคตมสฺส สนฺติกา”ติฯ ",
  "มฺนฺ๒๗:๒ฯ๖": "“ตํ กึ มญฺญติ ภวํ วจฺฉายโน สมณสฺส โคตมสฺส ปญฺญาเวยฺยตฺติยํ ปณฺฑิโต มญฺเญ”ติฯ ",
  "มฺนฺ๒๗:๒ฯ๗": "“โก จาหํ, โภ, โก จ สมณสฺส โคตมสฺส ปญฺญาเวยฺยตฺติยํ ชานิสฺสามิฯ ",
  "มฺนฺ๒๗:๒ฯ๘": "โสปิ นูนสฺส ตาทิโสว โย สมณสฺส โคตมสฺส ปญฺญาเวยฺยตฺติยํ ชาเนยฺยา”ติฯ ",
  "มฺนฺ๒๗:๒ฯ๙": "“อุฬาราย ขลุ ภวํ วจฺฉายโน สมณํ โคตมํ ปสํสาย ปสํสตี”ติฯ ",
  "มฺนฺ๒๗:๒ฯ๑๐": "“โก จาหํ, โภ, โก จ สมณํ โคตมํ ปสํสิสฺสามิ, ",
  "มฺนฺ๒๗:๒ฯ๑๑": "ปสตฺถปสตฺโถว โส ภวํ โคตโม เสฏฺโฐ เทวมนุสฺสานนฺ”ติฯ ",
  "มฺนฺ๒๗:๒ฯ๑๒": "“กํ ปน ภวํ วจฺฉายโน อตฺถวสํ สมฺปสฺสมาโน สมเณ โคตเม เอวํ อภิปฺปสนฺโน”ติ? ",
  "มฺนฺ๒๗:๓ฯ๑": "“เสยฺยถาปิ, โภ, กุสโล นาควนิโก นาควนํ ปวิเสยฺยฯ ",
  "มฺนฺ๒๗:๓ฯ๒": "โส ปเสฺสยฺย นาควเน มหนฺตํ หตฺถิปทํ, ทีฆโต จ อายตํ, ติริยญฺจ วิตฺถตํฯ ",
  "มฺนฺ๒๗:๓ฯ๓": "โส นิฏฺฐํ คจฺเฉยฺย: ",
  "มฺนฺ๒๗:๓ฯ๔": "‘มหา วต โภ นาโค’ติฯ ",
  "มฺนฺ๒๗:๓ฯ๕": "เอวเมว โข อหํ, โภ, ยโต อทฺทสํ สมเณ โคตเม จตฺตาริ ปทานิ อถาหํ นิฏฺฐมคมํ: ",
  "มฺนฺ๒๗:๓ฯ๖": "‘สมฺมาสมฺพุทฺโธ ภควา, สฺวากฺขาโต ภควตา ธมฺโม, สุปฺปฏิปนฺโน ภควโต สาวกสงฺโฆ’ติฯ ",
  "มฺนฺ๒๗:๔ฯ๑": "กตมานิ จตฺตาริ? ",
  "มฺนฺ๒๗:๔ฯ๒": "อิธาหํ, โภ, ปสฺสามิ เอกจฺเจ ขตฺติยปณฺฑิเต นิปุเณ กตปรปฺปวาเท วาลเวธิรูเป, เต ภินฺทนฺตา มญฺเญ จรนฺติ ปญฺญาคเตน ทิฏฺฐิคตานิฯ ",
  "มฺนฺ๒๗:๔ฯ๓": "เต สุณนฺติ: ",
  "มฺนฺ๒๗:๔ฯ๔": "‘สมโณ ขลุ, โภ, โคตโม อมุกํ นาม คามํ วา นิคมํ วา โอสริสฺสตี’ติฯ ",
  "มฺนฺ๒๗:๔ฯ๕": "เต ปญฺหํ อภิสงฺขโรนฺติ: ",
  "มฺนฺ๒๗:๔ฯ๖": "‘อิมํ มยํ ปญฺหํ สมณํ โคตมํ อุปสงฺกมิตฺวา ปุจฺฉิสฺสามฯ ",
  "มฺนฺ๒๗:๔ฯ๗": "เอวญฺเจ โน ปุฏฺโฐ เอวํ พฺยากริสฺสติ, เอวมสฺส มยํ วาทํ อาโรเปสฺสามฯ ",
  "มฺนฺ๒๗:๔ฯ๘": "เอวญฺเจปิ โน ปุฏฺโฐ เอวํ พฺยากริสฺสติ, เอวมฺปิสฺส มยํ วาทํ อาโรเปสฺสามา’ติฯ ",
  "มฺนฺ๒๗:๔ฯ๙": "เต สุณนฺติ: ",
  "มฺนฺ๒๗:๔ฯ๑๐": "‘สมโณ ขลุ, โภ, โคตโม อมุกํ นาม คามํ วา นิคมํ วา โอสโฏ’ติฯ ",
  "มฺนฺ๒๗:๔ฯ๑๑": "เต เยน สมโณ โคตโม เตนุปสงฺกมนฺติฯ ",
  "มฺนฺ๒๗:๔ฯ๑๒": "เต สมโณ โคตโม ธมฺมิยา กถาย สนฺทเสฺสติ สมาทเปติ สมุตฺเตเชติ สมฺปหํเสติฯ ",
  "มฺนฺ๒๗:๔ฯ๑๓": "เต สมเณน โคตเมน ธมฺมิยา กถาย สนฺทสฺสิตา สมาทปิตา สมุตฺเตชิตา สมฺปหํสิตา น เจว สมณํ โคตมํ ปญฺหํ ปุจฺฉนฺติ, กุโตสฺส วาทํ อาโรเปสฺสนฺติ? ",
  "มฺนฺ๒๗:๔ฯ๑๔": "อญฺญทตฺถุ สมณเสฺสว โคตมสฺส สาวกา สมฺปชฺชนฺติฯ ",
  "มฺนฺ๒๗:๔ฯ๑๕": "ยทาหํ, โภ, สมเณ โคตเม อิมํ ปฐมํ ปทํ อทฺทสํ อถาหํ นิฏฺฐมคมํ: ",
  "มฺนฺ๒๗:๔ฯ๑๖": "‘สมฺมาสมฺพุทฺโธ ภควา, สฺวากฺขาโต ภควตา ธมฺโม, สุปฺปฏิปนฺโน ภควโต สาวกสงฺโฆ’ติฯ ",
  "มฺนฺ๒๗:๕ฯ๑": "ปุน จปราหํ, โภ, ปสฺสามิ อิเธกจฺเจ พฺราหฺมณปณฺฑิเต …เป… ",
  "มฺนฺ๒๗:๖ฯ๑": "คหปติปณฺฑิเต … ",
  "มฺนฺ๒๗:๖ฯ๒": "เป… ",
  "มฺนฺ๒๗:๗ฯ๑": "สมณปณฺฑิเต นิปุเณ กตปรปฺปวาเท วาลเวธิรูเป เต ภินฺทนฺตา มญฺเญ จรนฺติ ปญฺญาคเตน ทิฏฺฐิคตานิฯ ",
  "มฺนฺ๒๗:๗ฯ๒": "เต สุณนฺติ: ",
  "มฺนฺ๒๗:๗ฯ๓": "‘สมโณ ขลุ โภ โคตโม อมุกํ นาม คามํ วา นิคมํ วา โอสริสฺสตี’ติฯ ",
  "มฺนฺ๒๗:๗ฯ๔": "เต ปญฺหํ อภิสงฺขโรนฺติ ‘อิมํ มยํ ปญฺหํ สมณํ โคตมํ อุปสงฺกมิตฺวา ปุจฺฉิสฺสามฯ ",
  "มฺนฺ๒๗:๗ฯ๕": "เอวญฺเจ โน ปุฏฺโฐ เอวํ พฺยากริสฺสติ, เอวมสฺส มยํ วาทํ อาโรเปสฺสามฯ ",
  "มฺนฺ๒๗:๗ฯ๖": "เอวญฺเจปิ โน ปุฏฺโฐ เอวํ พฺยากริสฺสติ, เอวมฺปิสฺส มยํ วาทํ อาโรเปสฺสามา’ติฯ ",
  "มฺนฺ๒๗:๗ฯ๗": "เต สุณนฺติ ‘สมโณ ขลุ โภ โคตโม อมุกํ นาม คามํ วา นิคมํ วา โอสโฏ’ติฯ ",
  "มฺนฺ๒๗:๗ฯ๘": "เต เยน สมโณ โคตโม เตนุปสงฺกมนฺติฯ ",
  "มฺนฺ๒๗:๗ฯ๙": "เต สมโณ โคตโม ธมฺมิยา กถาย สนฺทเสฺสติ สมาทเปติ สมุตฺเตเชติ สมฺปหํเสติฯ ",
  "มฺนฺ๒๗:๗ฯ๑๐": "เต สมเณน โคตเมน ธมฺมิยา กถาย สนฺทสฺสิตา สมาทปิตา สมุตฺเตชิตา สมฺปหํสิตา น เจว สมณํ โคตมํ ปญฺหํ ปุจฺฉนฺติ, กุโตสฺส วาทํ อาโรเปสฺสนฺติ? ",
  "มฺนฺ๒๗:๗ฯ๑๑": "อญฺญทตฺถุ สมณํเยว โคตมํ โอกาสํ ยาจนฺติ อคารสฺมา อนคาริยํ ปพฺพชฺชายฯ ",
  "มฺนฺ๒๗:๗ฯ๑๒": "เต สมโณ โคตโม ปพฺพาเชติฯ ",
  "มฺนฺ๒๗:๗ฯ๑๓": "เต ตตฺถ ปพฺพชิตา สมานา วูปกฏฺฐา อปฺปมตฺตา อาตาปิโน ปหิตตฺตา วิหรนฺตา นจิรเสฺสว—ยสฺสตฺถาย กุลปุตฺตา สมฺมเทว อคารสฺมา อนคาริยํ ปพฺพชนฺติ, ตทนุตฺตรํ—พฺรหฺมจริยปริโยสานํ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหรนฺติฯ ",
  "มฺนฺ๒๗:๗ฯ๑๔": "เต เอวมาหํสุ: ",
  "มฺนฺ๒๗:๗ฯ๑๕": "‘มนํ วต, โภ, อนสฺสาม, มนํ วต, โภ, ปนสฺสาม; ",
  "มฺนฺ๒๗:๗ฯ๑๖": "มยญฺหิ ปุพฺเพ อสฺสมณาว สมานา สมณมฺหาติ ปฏิชานิมฺห, อพฺราหฺมณาว สมานา พฺราหฺมณมฺหาติ ปฏิชานิมฺห, อนรหนฺโตว สมานา อรหนฺตมฺหาติ ปฏิชานิมฺหฯ ",
  "มฺนฺ๒๗:๗ฯ๑๗": "อิทานิ โขมฺห สมณา, อิทานิ โขมฺห พฺราหฺมณา, อิทานิ โขมฺห อรหนฺโต’ติฯ ",
  "มฺนฺ๒๗:๗ฯ๑๘": "ยทาหํ, โภ, สมเณ โคตเม อิมํ จตุตฺถํ ปทํ อทฺทสํ อถาหํ นิฏฺฐมคมํ: ",
  "มฺนฺ๒๗:๗ฯ๑๙": "‘สมฺมาสมฺพุทฺโธ ภควา, สฺวากฺขาโต ภควตา ธมฺโม, สุปฺปฏิปนฺโน ภควโต สาวกสงฺโฆ’ติฯ ",
  "มฺนฺ๒๗:๗ฯ๒๐": "ยโต โข อหํ, โภ, สมเณ โคตเม อิมานิ จตฺตาริ ปทานิ อทฺทสํ อถาหํ นิฏฺฐมคมํ: ",
  "มฺนฺ๒๗:๗ฯ๒๑": "‘สมฺมาสมฺพุทฺโธ ภควา, สฺวากฺขาโต ภควตา ธมฺโม, สุปฺปฏิปนฺโน ภควโต สาวกสงฺโฆ’”ติฯ ",
  "มฺนฺ๒๗:๘ฯ๑": "เอวํ วุตฺเต, ชาณุโสฺสณิ พฺราหฺมโณ สพฺพเสตา วฬวาภิรถา โอโรหิตฺวา เอกํสํ อุตฺตราสงฺคํ กริตฺวา เยน ภควา เตนญฺชลึ ปณาเมตฺวา ติกฺขตฺตุํ อุทานํ อุทาเนสิ: ",
  "มฺนฺ๒๗:๘ฯ๒": "“นโม ตสฺส ภควโต อรหโต สมฺมาสมฺพุทฺธสฺส; ",
  "มฺนฺ๒๗:๘ฯ๓": "นโม ตสฺส ภควโต อรหโต สมฺมาสมฺพุทฺธสฺส; ",
  "มฺนฺ๒๗:๘ฯ๔": "นโม ตสฺส ภควโต อรหโต สมฺมาสมฺพุทฺธสฺสาติฯ ",
  "มฺนฺ๒๗:๘ฯ๕": "อปฺเปว นาม มยมฺปิ กทาจิ กรหจิ เตน โภตา โคตเมน สทฺธึ สมาคจฺเฉยฺยาม, อปฺเปว นาม สิยา โกจิเทว กถาสลฺลาโป”ติฯ ",
  "มฺนฺ๒๗:๙ฯ๑": "อถ โข ชาณุโสฺสณิ พฺราหฺมโณ เยน ภควา เตนุปสงฺกมิ; อุปสงฺกมิตฺวา ภควตา สทฺธึ สมฺโมทิฯ ",
  "มฺนฺ๒๗:๙ฯ๒": "สมฺโมทนียํ กถํ สารณียํ วีติสาเรตฺวา เอกมนฺตํ นิสีทิฯ ",
  "มฺนฺ๒๗:๙ฯ๓": "เอกมนฺตํ นิสินฺโน โข ชาณุโสฺสณิ พฺราหฺมโณ ยาวตโก อโหสิ ปิโลติเกน ปริพฺพาชเกน สทฺธึ กถาสลฺลาโป ตํ สพฺพํ ภควโต อาโรเจสิฯ ",
  "มฺนฺ๒๗:๙ฯ๔": "เอวํ วุตฺเต, ภควา ชาณุโสฺสณึ พฺราหฺมณํ เอตทโวจ: ",
  "มฺนฺ๒๗:๙ฯ๕": "“น โข, พฺราหฺมณ, เอตฺตาวตา หตฺถิปโทปโม วิตฺถาเรน ปริปูโร โหติฯ ",
  "มฺนฺ๒๗:๙ฯ๖": "อปิ จ, พฺราหฺมณ, ยถา หตฺถิปโทปโม วิตฺถาเรน ปริปูโร โหติ ",
  "มฺนฺ๒๗:๙ฯ๗": "ตํ สุณาหิ, สาธุกํ มนสิ กโรหิ, ภาสิสฺสามี”ติฯ ",
  "มฺนฺ๒๗:๙ฯ๘": "“เอวํ, โภ”ติ โข ชาณุโสฺสณิ พฺราหฺมโณ ภควโต ปจฺจโสฺสสิฯ ",
  "มฺนฺ๒๗:๙ฯ๙": "ภควา เอตทโวจ: ",
  "มฺนฺ๒๗:๑๐ฯ๑": "“เสยฺยถาปิ, พฺราหฺมณ, นาควนิโก นาควนํ ปวิเสยฺยฯ ",
  "มฺนฺ๒๗:๑๐ฯ๒": "โส ปเสฺสยฺย นาควเน มหนฺตํ หตฺถิปทํ, ทีฆโต จ อายตํ, ติริยญฺจ วิตฺถตํฯ ",
  "มฺนฺ๒๗:๑๐ฯ๓": "โย โหติ กุสโล นาควนิโก เนว ตาว นิฏฺฐํ คจฺฉติ: ",
  "มฺนฺ๒๗:๑๐ฯ๔": "‘มหา วต โภ นาโค’ติฯ ",
  "มฺนฺ๒๗:๑๐ฯ๕": "ตํ กิสฺส เหตุ? ",
  "มฺนฺ๒๗:๑๐ฯ๖": "สนฺติ หิ, พฺราหฺมณ, นาควเน วามนิกา นาม หตฺถินิโย มหาปทา, ตาสํ เปตํ ปทํ อสฺสาติฯ ",
  "มฺนฺ๒๗:๑๐ฯ๗": "โส ตมนุคจฺฉติฯ ",
  "มฺนฺ๒๗:๑๐ฯ๘": "ตมนุคจฺฉนฺโต ปสฺสติ นาควเน มหนฺตํ หตฺถิปทํ, ทีฆโต จ อายตํ, ติริยญฺจ วิตฺถตํ, อุจฺจา จ นิเสวิตํฯ ",
  "มฺนฺ๒๗:๑๐ฯ๙": "โย โหติ กุสโล นาควนิโก เนว ตาว นิฏฺฐํ คจฺฉติ: ",
  "มฺนฺ๒๗:๑๐ฯ๑๐": "‘มหา วต โภ นาโค’ติฯ ",
  "มฺนฺ๒๗:๑๐ฯ๑๑": "ตํ กิสฺส เหตุ? ",
  "มฺนฺ๒๗:๑๐ฯ๑๒": "สนฺติ หิ, พฺราหฺมณ, นาควเน อุจฺจา กาฬาริกา นาม หตฺถินิโย มหาปทา, ตาสํ เปตํ ปทํ อสฺสาติฯ ",
  "มฺนฺ๒๗:๑๐ฯ๑๓": "โส ตมนุคจฺฉติฯ ",
  "มฺนฺ๒๗:๑๐ฯ๑๔": "ตมนุคจฺฉนฺโต ปสฺสติ นาควเน มหนฺตํ หตฺถิปทํ, ทีฆโต จ อายตํ, ติริยญฺจ วิตฺถตํ, อุจฺจา จ นิเสวิตํ, อุจฺจา จ ทนฺเตหิ อารญฺชิตานิฯ ",
  "มฺนฺ๒๗:๑๐ฯ๑๕": "โย โหติ กุสโล นาควนิโก เนว ตาว นิฏฺฐํ คจฺฉติ: ",
  "มฺนฺ๒๗:๑๐ฯ๑๖": "‘มหา วต โภ นาโค’ติฯ ",
  "มฺนฺ๒๗:๑๐ฯ๑๗": "ตํ กิสฺส เหตุ? ",
  "มฺนฺ๒๗:๑๐ฯ๑๘": "สนฺติ หิ, พฺราหฺมณ, นาควเน อุจฺจา กเณรุกา นาม หตฺถินิโย มหาปทา, ตาสํ เปตํ ปทํ อสฺสาติฯ ",
  "มฺนฺ๒๗:๑๐ฯ๑๙": "โส ตมนุคจฺฉติฯ ",
  "มฺนฺ๒๗:๑๐ฯ๒๐": "ตมนุคจฺฉนฺโต ปสฺสติ นาควเน มหนฺตํ หตฺถิปทํ, ทีฆโต จ อายตํ, ติริยญฺจ วิตฺถตํ, อุจฺจา จ นิเสวิตํ, อุจฺจา จ ทนฺเตหิ อารญฺชิตานิ, อุจฺจา จ สาขาภงฺคํฯ ",
  "มฺนฺ๒๗:๑๐ฯ๒๑": "ตญฺจ นาคํ ปสฺสติ รุกฺขมูลคตํ วา อพฺโภกาสคตํ วา คจฺฉนฺตํ วา ติฏฺฐนฺตํ วา นิสินฺนํ วา นิปนฺนํ วาฯ ",
  "มฺนฺ๒๗:๑๐ฯ๒๒": "โส นิฏฺฐํ คจฺฉติ: ",
  "มฺนฺ๒๗:๑๐ฯ๒๓": "‘อยเมว โส มหานาโค’ติฯ ",
  "มฺนฺ๒๗:๑๑ฯ๑": "เอวเมว โข, พฺราหฺมณ, อิธ ตถาคโต โลเก อุปฺปชฺชติ อรหํ สมฺมาสมฺพุทฺโธ วิชฺชาจรณสมฺปนฺโน สุคโต โลกวิทู อนุตฺตโร ปุริสทมฺมสารถิ สตฺถา เทวมนุสฺสานํ พุทฺโธ ภควาฯ ",
  "มฺนฺ๒๗:๑๑ฯ๒": "โส อิมํ โลกํ สเทวกํ สมารกํ สพฺรหฺมกํ สสฺสมณพฺราหฺมณึ ปชํ สเทวมนุสฺสํ สยํ อภิญฺญา สจฺฉิกตฺวา ปเวเทติฯ ",
  "มฺนฺ๒๗:๑๑ฯ๓": "โส ธมฺมํ เทเสติ อาทิกลฺยาณํ มชฺเฌกลฺยาณํ ปริโยสานกลฺยาณํ สาตฺถํ สพฺยญฺชนํ; เกวลปริปุณฺณํ ปริสุทฺธํ พฺรหฺมจริยํ ปกาเสติฯ ",
  "มฺนฺ๒๗:๑๒ฯ๑": "ตํ ธมฺมํ สุณาติ คหปติ วา คหปติปุตฺโต วา อญฺญตรสฺมึ วา กุเล ปจฺจาชาโตฯ ",
  "มฺนฺ๒๗:๑๒ฯ๒": "โส ตํ ธมฺมํ สุตฺวา ตถาคเต สทฺธํ ปฏิลภติฯ ",
  "มฺนฺ๒๗:๑๒ฯ๓": "โส เตน สทฺธาปฏิลาเภน สมนฺนาคโต อิติ ปฏิสญฺจิกฺขติ: ",
  "มฺนฺ๒๗:๑๒ฯ๔": "‘สมฺพาโธ ฆราวาโส รโชปโถ, อพฺโภกาโส ปพฺพชฺชาฯ ",
  "มฺนฺ๒๗:๑๒ฯ๕": "นยิทํ สุกรํ อคารํ อชฺฌาวสตา เอกนฺตปริปุณฺณํ เอกนฺตปริสุทฺธํ สงฺขลิขิตํ พฺรหฺมจริยํ จริตุํฯ ",
  "มฺนฺ๒๗:๑๒ฯ๖": "ยนฺนูนาหํ เกสมสฺสุํ โอหาเรตฺวา กาสายานิ วตฺถานิ อจฺฉาเทตฺวา อคารสฺมา อนคาริยํ ปพฺพเชยฺยนฺ’ติฯ ",
  "มฺนฺ๒๗:๑๒ฯ๗": "โส อปเรน สมเยน อปฺปํ วา โภคกฺขนฺธํ ปหาย มหนฺตํ วา โภคกฺขนฺธํ ปหาย อปฺปํ วา ญาติปริวฏฺฏํ ปหาย มหนฺตํ วา ญาติปริวฏฺฏํ ปหาย เกสมสฺสุํ โอหาเรตฺวา กาสายานิ วตฺถานิ อจฺฉาเทตฺวา อคารสฺมา อนคาริยํ ปพฺพชติฯ ",
  "มฺนฺ๒๗:๑๓ฯ๑": "โส เอวํ ปพฺพชิโต สมาโน ภิกฺขูนํ สิกฺขาสาชีวสมาปนฺโน ปาณาติปาตํ ปหาย ปาณาติปาตา ปฏิวิรโต โหติ, นิหิตทณฺโฑ นิหิตสตฺโถ ลชฺชี ทยาปนฺโน สพฺพปาณภูตหิตานุกมฺปี วิหรติฯ ",
  "มฺนฺ๒๗:๑๓ฯ๒": "อทินฺนาทานํ ปหาย อทินฺนาทานา ปฏิวิรโต โหติ ทินฺนาทายี ทินฺนปาฏิกงฺขีฯ อเถเนน สุจิภูเตน อตฺตนา วิหรติฯ ",
  "มฺนฺ๒๗:๑๓ฯ๓": "อพฺรหฺมจริยํ ปหาย พฺรหฺมจารี โหติ อาราจารี วิรโต เมถุนา คามธมฺมาฯ ",
  "มฺนฺ๒๗:๑๓ฯ๔": "มุสาวาทํ ปหาย มุสาวาทา ปฏิวิรโต โหติ สจฺจวาที สจฺจสนฺโธ เถโต ปจฺจยิโก อวิสํวาทโก โลกสฺสฯ ",
  "มฺนฺ๒๗:๑๓ฯ๕": "ปิสุณํ วาจํ ปหาย ปิสุณาย วาจาย ปฏิวิรโต โหติ, อิโต สุตฺวา น อมุตฺร อกฺขาตา อิเมสํ เภทาย, อมุตฺร วา สุตฺวา น อิเมสํ อกฺขาตา อมูสํ เภทายฯ อิติ ภินฺนานํ วา สนฺธาตา สหิตานํ วา อนุปฺปทาตา, สมคฺคาราโม สมคฺครโต สมคฺคนนฺที สมคฺคกรณึ วาจํ ภาสิตา โหติฯ ",
  "มฺนฺ๒๗:๑๓ฯ๖": "ผรุสํ วาจํ ปหาย ผรุสาย วาจาย ปฏิวิรโต โหติฯ ยา สา วาจา เนลา กณฺณสุขา เปมนียา หทยงฺคมา โปรี พหุชนกนฺตา พหุชนมนาปา ตถารูปึ วาจํ ภาสิตา โหติฯ ",
  "มฺนฺ๒๗:๑๓ฯ๗": "สมฺผปฺปลาปํ ปหาย สมฺผปฺปลาปา ปฏิวิรโต โหติ กาลวาที ภูตวาที อตฺถวาที ธมฺมวาที วินยวาที, นิธานวตึ วาจํ ภาสิตา กาเลน สาปเทสํ ปริยนฺตวตึ อตฺถสํหิตํฯ ",
  "มฺนฺ๒๗:๑๓ฯ๘": "โส พีชคามภูตคามสมารมฺภา ปฏิวิรโต โหติ, ",
  "มฺนฺ๒๗:๑๓ฯ๙": "เอกภตฺติโก โหติ รตฺตูปรโต, วิรโต วิกาลโภชนา, ",
  "มฺนฺ๒๗:๑๓ฯ๑๐": "นจฺจคีตวาทิตวิสูกทสฺสนา ปฏิวิรโต โหติ, ",
  "มฺนฺ๒๗:๑๓ฯ๑๑": "มาลาคนฺธวิเลปนธารณมณฺฑนวิภูสนฏฺฐานา ปฏิวิรโต โหติ, ",
  "มฺนฺ๒๗:๑๓ฯ๑๒": "อุจฺจาสยนมหาสยนา ปฏิวิรโต โหติ, ",
  "มฺนฺ๒๗:๑๓ฯ๑๓": "ชาตรูปรชตปฏิคฺคหณา ปฏิวิรโต โหติ, ",
  "มฺนฺ๒๗:๑๓ฯ๑๔": "อามกธญฺญปฏิคฺคหณา ปฏิวิรโต โหติ, ",
  "มฺนฺ๒๗:๑๓ฯ๑๕": "อามกมํสปฏิคฺคหณา ปฏิวิรโต โหติ, ",
  "มฺนฺ๒๗:๑๓ฯ๑๖": "อิตฺถิกุมาริกปฏิคฺคหณา ปฏิวิรโต โหติ, ",
  "มฺนฺ๒๗:๑๓ฯ๑๗": "ทาสิทาสปฏิคฺคหณา ปฏิวิรโต โหติ, ",
  "มฺนฺ๒๗:๑๓ฯ๑๘": "อเชฬกปฏิคฺคหณา ปฏิวิรโต โหติ, ",
  "มฺนฺ๒๗:๑๓ฯ๑๙": "กุกฺกุฏสูกรปฏิคฺคหณา ปฏิวิรโต โหติ, ",
  "มฺนฺ๒๗:๑๓ฯ๒๐": "หตฺถิควาสฺสวฬวปฏิคฺคหณา ปฏิวิรโต โหติ, ",
  "มฺนฺ๒๗:๑๓ฯ๒๑": "เขตฺตวตฺถุปฏิคฺคหณา ปฏิวิรโต โหติ, ",
  "มฺนฺ๒๗:๑๓ฯ๒๒": "ทูเตยฺยปหิณคมนานุโยคา ปฏิวิรโต โหติ, ",
  "มฺนฺ๒๗:๑๓ฯ๒๓": "กยวิกฺกยา ปฏิวิรโต โหติ, ",
  "มฺนฺ๒๗:๑๓ฯ๒๔": "ตุลากูฏกํสกูฏมานกูฏา ปฏิวิรโต โหติ, ",
  "มฺนฺ๒๗:๑๓ฯ๒๕": "อุกฺโกฏนวญฺจนนิกติสาจิโยคา ปฏิวิรโต โหติ, ",
  "มฺนฺ๒๗:๑๓ฯ๒๖": "เฉทนวธพนฺธนวิปราโมสอาโลปสหสาการา ปฏิวิรโต โหติฯ ",
  "มฺนฺ๒๗:๑๔ฯ๑": "โส สนฺตุฏฺโฐ โหติ กายปริหาริเกน จีวเรน กุจฺฉิปริหาริเกน ปิณฺฑปาเตนฯ โส เยน เยเนว ปกฺกมติ สมาทาเยว ปกฺกมติฯ ",
  "มฺนฺ๒๗:๑๔ฯ๒": "เสยฺยถาปิ นาม ปกฺขี สกุโณ เยน เยเนว เฑติ สปตฺตภาโรว เฑติ; ",
  "มฺนฺ๒๗:๑๔ฯ๓": "เอวเมว ภิกฺขุ สนฺตุฏฺโฐ โหติ กายปริหาริเกน จีวเรน กุจฺฉิปริหาริเกน ปิณฺฑปาเตนฯ โส เยน เยเนว ปกฺกมติ สมาทาเยว ปกฺกมติฯ ",
  "มฺนฺ๒๗:๑๔ฯ๔": "โส อิมินา อริเยน สีลกฺขนฺเธน สมนฺนาคโต อชฺฌตฺตํ อนวชฺชสุขํ ปฏิสํเวเทติฯ ",
  "มฺนฺ๒๗:๑๕ฯ๑": "โส จกฺขุนา รูปํ ทิสฺวา น นิมิตฺตคฺคาหี โหติ นานุพฺยญฺชนคฺคาหีฯ ",
  "มฺนฺ๒๗:๑๕ฯ๒": "ยตฺวาธิกรณเมนํ จกฺขุนฺทฺริยํ อสํวุตํ วิหรนฺตํ อภิชฺฌาโทมนสฺสา ปาปกา อกุสลา ธมฺมา อนฺวาสฺสเวยฺยุํ ตสฺส สํวราย ปฏิปชฺชติ, รกฺขติ จกฺขุนฺทฺริยํ, จกฺขุนฺทฺริเย สํวรํ อาปชฺชติฯ ",
  "มฺนฺ๒๗:๑๕ฯ๓": "โสเตน สทฺทํ สุตฺวา …เป… ",
  "มฺนฺ๒๗:๑๕ฯ๔": "ฆาเนน คนฺธํ ฆายิตฺวา … ",
  "มฺนฺ๒๗:๑๕ฯ๕": "ชิวฺหาย รสํ สายิตฺวา … ",
  "มฺนฺ๒๗:๑๕ฯ๖": "กาเยน โผฏฺฐพฺพํ ผุสิตฺวา … ",
  "มฺนฺ๒๗:๑๕ฯ๗": "มนสา ธมฺมํ วิญฺญาย น นิมิตฺตคฺคาหี โหติ นานุพฺยญฺชนคฺคาหีฯ ",
  "มฺนฺ๒๗:๑๕ฯ๘": "ยตฺวาธิกรณเมนํ มนินฺทฺริยํ อสํวุตํ วิหรนฺตํ อภิชฺฌาโทมนสฺสา ปาปกา อกุสลา ธมฺมา อนฺวาสฺสเวยฺยุํ ตสฺส สํวราย ปฏิปชฺชติ, รกฺขติ มนินฺทฺริยํ, มนินฺทฺริเย สํวรํ อาปชฺชติฯ ",
  "มฺนฺ๒๗:๑๕ฯ๙": "โส อิมินา อริเยน อินฺทฺริยสํวเรน สมนฺนาคโต อชฺฌตฺตํ อพฺยาเสกสุขํ ปฏิสํเวเทติฯ ",
  "มฺนฺ๒๗:๑๖ฯ๑": "โส อภิกฺกนฺเต ปฏิกฺกนฺเต สมฺปชานการี โหติ, อาโลกิเต วิโลกิเต สมฺปชานการี โหติ, สมิญฺชิเต ปสาริเต สมฺปชานการี โหติ, สงฺฆาฏิปตฺตจีวรธารเณ สมฺปชานการี โหติ, อสิเต ปีเต ขายิเต สายิเต สมฺปชานการี โหติ, อุจฺจารปสฺสาวกมฺเม สมฺปชานการี โหติ, คเต ฐิเต นิสินฺเน สุตฺเต ชาคริเต ภาสิเต ตุณฺหีภาเว สมฺปชานการี โหติฯ ",
  "มฺนฺ๒๗:๑๗ฯ๑": "โส อิมินา จ อริเยน สีลกฺขนฺเธน สมนฺนาคโต, อิมาย จ อริยาย สนฺตุฏฺฐิยา สมนฺนาคโต อิมินา จ อริเยน อินฺทฺริยสํวเรน สมนฺนาคโต, อิมินา จ อริเยน สติสมฺปชญฺเญน สมนฺนาคโต ",
  "มฺนฺ๒๗:๑๗ฯ๒": "วิวิตฺตํ เสนาสนํ ภชติ อรญฺญํ รุกฺขมูลํ ปพฺพตํ กนฺทรํ คิริคุหํ สุสานํ วนปตฺถํ อพฺโภกาสํ ปลาลปุญฺชํฯ ",
  "มฺนฺ๒๗:๑๘ฯ๑": "โส ปจฺฉาภตฺตํ ปิณฺฑปาตปฏิกฺกนฺโต นิสีทติ ปลฺลงฺกํ อาภุชิตฺวา, อุชุํ กายํ ปณิธาย, ปริมุขํ สตึ อุปฏฺฐเปตฺวาฯ ",
  "มฺนฺ๒๗:๑๘ฯ๒": "โส อภิชฺฌํ โลเก ปหาย วิคตาภิชฺเฌน เจตสา วิหรติ, อภิชฺฌาย จิตฺตํ ปริโสเธติฯ ",
  "มฺนฺ๒๗:๑๘ฯ๓": "พฺยาปาทปโทสํ ปหาย อพฺยาปนฺนจิตฺโต วิหรติ, สพฺพปาณภูตหิตานุกมฺปี พฺยาปาทปโทสา จิตฺตํ ปริโสเธติฯ ",
  "มฺนฺ๒๗:๑๘ฯ๔": "ถินมิทฺธํ ปหาย วิคตถินมิทฺโธ วิหรติ อาโลกสญฺญี สโต สมฺปชาโน, ถินมิทฺธา จิตฺตํ ปริโสเธติฯ ",
  "มฺนฺ๒๗:๑๘ฯ๕": "อุทฺธจฺจกุกฺกุจฺจํ ปหาย อนุทฺธโต วิหรติ, อชฺฌตฺตํ วูปสนฺตจิตฺโต อุทฺธจฺจกุกฺกุจฺจา จิตฺตํ ปริโสเธติฯ ",
  "มฺนฺ๒๗:๑๘ฯ๖": "วิจิกิจฺฉํ ปหาย ติณฺณวิจิกิจฺโฉ วิหรติ อกถงฺกถี กุสเลสุ ธมฺเมสุ, วิจิกิจฺฉาย จิตฺตํ ปริโสเธติฯ ",
  "มฺนฺ๒๗:๑๙ฯ๑": "โส อิเม ปญฺจ นีวรเณ ปหาย เจตโส อุปกฺกิเลเส ปญฺญาย ทุพฺพลีกรเณ, ",
  "มฺนฺ๒๗:๑๙ฯ๒": "วิวิจฺเจว กาเมหิ วิวิจฺจ อกุสเลหิ ธมฺเมหิ สวิตกฺกํ สวิจารํ วิเวกชํ ปีติสุขํ ปฐมํ ฌานํ อุปสมฺปชฺช วิหรติฯ ",
  "มฺนฺ๒๗:๑๙ฯ๓": "อิทมฺปิ วุจฺจติ, พฺราหฺมณ, ตถาคตปทํ อิติปิ, ตถาคตนิเสวิตํ อิติปิ, ตถาคตารญฺชิตํ อิติปิฯ ",
  "มฺนฺ๒๗:๑๙ฯ๔": "น เตฺวว ตาว อริยสาวโก นิฏฺฐํ คจฺฉติ: ",
  "มฺนฺ๒๗:๑๙ฯ๕": "‘สมฺมาสมฺพุทฺโธ ภควา, สฺวากฺขาโต ภควตา ธมฺโม, สุปฺปฏิปนฺโน ภควโต สาวกสงฺโฆ’ติฯ ",
  "มฺนฺ๒๗:๒๐ฯ๑": "ปุน จปรํ, พฺราหฺมณ, ภิกฺขุ วิตกฺกวิจารานํ วูปสมา อชฺฌตฺตํ สมฺปสาทนํ เจตโส เอโกทิภาวํ อวิตกฺกํ อวิจารํ สมาธิชํ ปีติสุขํ ทุติยํ ฌานํ อุปสมฺปชฺช วิหรติฯ ",
  "มฺนฺ๒๗:๒๐ฯ๒": "อิทมฺปิ วุจฺจติ, พฺราหฺมณ …เป… ",
  "มฺนฺ๒๗:๒๐ฯ๓": "สุปฺปฏิปนฺโน ภควโต สาวกสงฺโฆ’ติฯ ",
  "มฺนฺ๒๗:๒๑ฯ๑": "ปุน จปรํ, พฺราหฺมณ, ภิกฺขุ ปีติยา จ วิราคา อุเปกฺขโก จ วิหรติ สโต จ สมฺปชาโน, สุขญฺจ กาเยน ปฏิสํเวเทติ, ยํ ตํ อริยา อาจิกฺขนฺติ ‘อุเปกฺขโก สติมา สุขวิหารี’ติ ตติยํ ฌานํ อุปสมฺปชฺช วิหรติฯ ",
  "มฺนฺ๒๗:๒๑ฯ๒": "อิทมฺปิ วุจฺจติ, พฺราหฺมณ …เป… ",
  "มฺนฺ๒๗:๒๑ฯ๓": "สุปฺปฏิปนฺโน ภควโต สาวกสงฺโฆ’ติฯ ",
  "มฺนฺ๒๗:๒๒ฯ๑": "ปุน จปรํ, พฺราหฺมณ, ภิกฺขุ สุขสฺส จ ปหานา ทุกฺขสฺส จ ปหานา, ปุพฺเพว โสมนสฺสโทมนสฺสานํ อตฺถงฺคมา, อทุกฺขมสุขํ อุเปกฺขาสติปาริสุทฺธึ จตุตฺถํ ฌานํ อุปสมฺปชฺช วิหรติฯ ",
  "มฺนฺ๒๗:๒๒ฯ๒": "อิทมฺปิ วุจฺจติ, พฺราหฺมณ, ตถาคตปทํ อิติปิ, ตถาคตนิเสวิตํ อิติปิ, ตถาคตารญฺชิตํ อิติปิฯ ",
  "มฺนฺ๒๗:๒๒ฯ๓": "น เตฺวว ตาว อริยสาวโก นิฏฺฐํ คจฺฉติ: ",
  "มฺนฺ๒๗:๒๒ฯ๔": "‘สมฺมาสมฺพุทฺโธ ภควา, สฺวากฺขาโต ภควตา ธมฺโม, สุปฺปฏิปนฺโน ภควโต สาวกสงฺโฆ’ติฯ ",
  "มฺนฺ๒๗:๒๓ฯ๑": "โส เอวํ สมาหิเต จิตฺเต ปริสุทฺเธ ปริโยทาเต อนงฺคเณ วิคตูปกฺกิเลเส มุทุภูเต กมฺมนิเย ฐิเต อาเนญฺชปฺปตฺเต ปุพฺเพนิวาสานุสฺสติญาณาย จิตฺตํ อภินินฺนาเมติฯ ",
  "มฺนฺ๒๗:๒๓ฯ๒": "โส อเนกวิหิตํ ปุพฺเพนิวาสํ อนุสฺสรติ, เสยฺยถิทํ—เอกมฺปิ ชาตึ, เทฺวปิ ชาติโย …เป… อิติ สาการํ เสาทฺเทสํ อเนกวิหิตํ ปุพฺเพนิวาสํ อนุสฺสรติฯ ",
  "มฺนฺ๒๗:๒๓ฯ๓": "อิทมฺปิ วุจฺจติ, พฺราหฺมณ, ตถาคตปทํ อิติปิ, ตถาคตนิเสวิตํ อิติปิ, ตถาคตารญฺชิตํ อิติปิฯ ",
  "มฺนฺ๒๗:๒๓ฯ๔": "น เตฺวว ตาว อริยสาวโก นิฏฺฐํ คจฺฉติ: ",
  "มฺนฺ๒๗:๒๓ฯ๕": "‘สมฺมาสมฺพุทฺโธ ภควา, สฺวากฺขาโต ภควตา ธมฺโม, สุปฺปฏิปนฺโน ภควโต สาวกสงฺโฆ’ติฯ ",
  "มฺนฺ๒๗:๒๔ฯ๑": "โส เอวํ สมาหิเต จิตฺเต ปริสุทฺเธ ปริโยทาเต อนงฺคเณ วิคตูปกฺกิเลเส มุทุภูเต กมฺมนิเย ฐิเต อาเนญฺชปฺปตฺเต สตฺตานํ จุตูปปาตญาณาย จิตฺตํ อภินินฺนาเมติฯ ",
  "มฺนฺ๒๗:๒๔ฯ๒": "โส ทิพฺเพน จกฺขุนา วิสุทฺเธน อติกฺกนฺตมานุสเกน …เป… ยถากมฺมูปเค สตฺเต ปชานาติฯ ",
  "มฺนฺ๒๗:๒๔ฯ๓": "อิทมฺปิ วุจฺจติ, พฺราหฺมณ, ตถาคตปทํ อิติปิ, ตถาคตนิเสวิตํ อิติปิ, ตถาคตารญฺชิตํ อิติปิฯ ",
  "มฺนฺ๒๗:๒๔ฯ๔": "น เตฺวว ตาว อริยสาวโก นิฏฺฐํ คจฺฉติ: ",
  "มฺนฺ๒๗:๒๔ฯ๕": "‘สมฺมาสมฺพุทฺโธ ภควา, สฺวากฺขาโต ภควตา ธมฺโม, สุปฺปฏิปนฺโน ภควโต สาวกสงฺโฆ’ติฯ ",
  "มฺนฺ๒๗:๒๕ฯ๑": "โส เอวํ สมาหิเต จิตฺเต ปริสุทฺเธ ปริโยทาเต อนงฺคเณ วิคตูปกฺกิเลเส มุทุภูเต กมฺมนิเย ฐิเต อาเนญฺชปฺปตฺเต อาสวานํ ขยญาณาย จิตฺตํ อภินินฺนาเมติฯ ",
  "มฺนฺ๒๗:๒๕ฯ๒": "โส ‘อิทํ ทุกฺขนฺ’ติ ยถาภูตํ ปชานาติ, ‘อยํ ทุกฺขสมุทโย’ติ ยถาภูตํ ปชานาติ, ‘อยํ ทุกฺขนิโรโธ’ติ ยถาภูตํ ปชานาติ, ‘อยํ ทุกฺขนิโรธคามินี ปฏิปทา’ติ ยถาภูตํ ปชานาติฯ ",
  "มฺนฺ๒๗:๒๕ฯ๓": "‘อิเม อาสวา’ติ ยถาภูตํ ปชานาติ, ‘อยํ อาสวสมุทโย’ติ ยถาภูตํ ปชานาติ, ‘อยํ อาสวนิโรโธ’ติ ยถาภูตํ ปชานาติ, ‘อยํ อาสวนิโรธคามินี ปฏิปทา’ติ ยถาภูตํ ปชานาติฯ ",
  "มฺนฺ๒๗:๒๕ฯ๔": "อิทมฺปิ วุจฺจติ, พฺราหฺมณ, ตถาคตปทํ อิติปิ, ตถาคตนิเสวิตํ อิติปิ, ตถาคตารญฺชิตํ อิติปิฯ ",
  "มฺนฺ๒๗:๒๕ฯ๕": "น เตฺวว ตาว อริยสาวโก นิฏฺฐํ คโต โหติ, อปิ จ โข นิฏฺฐํ คจฺฉติ: ",
  "มฺนฺ๒๗:๒๕ฯ๖": "‘สมฺมาสมฺพุทฺโธ ภควา, สฺวากฺขาโต ภควตา ธมฺโม, สุปฺปฏิปนฺโน ภควโต สาวกสงฺโฆ’ติฯ ",
  "มฺนฺ๒๗:๒๖ฯ๑": "ตสฺส เอวํ ชานโต เอวํ ปสฺสโต กามาสวาปิ จิตฺตํ วิมุจฺจติ, ภวาสวาปิ จิตฺตํ วิมุจฺจติ, อวิชฺชาสวาปิ จิตฺตํ วิมุจฺจติฯ ",
  "มฺนฺ๒๗:๒๖ฯ๒": "วิมุตฺตสฺมึ วิมุตฺตมิติ ญาณํ โหติฯ ",
  "มฺนฺ๒๗:๒๖ฯ๓": "‘ขีณา ชาติ, วุสิตํ พฺรหฺมจริยํ, กตํ กรณียํ, นาปรํ อิตฺถตฺตายา’ติ ปชานาติฯ ",
  "มฺนฺ๒๗:๒๖ฯ๔": "อิทมฺปิ วุจฺจติ, พฺราหฺมณ, ตถาคตปทํ อิติปิ, ตถาคตนิเสวิตํ อิติปิ, ตถาคตารญฺชิตํ อิติปิฯ ",
  "มฺนฺ๒๗:๒๖ฯ๕": "เอตฺตาวตา โข, พฺราหฺมณ, อริยสาวโก นิฏฺฐํ คโต โหติ: ",
  "มฺนฺ๒๗:๒๖ฯ๖": "‘สมฺมาสมฺพุทฺโธ ภควา, สฺวากฺขาโต ภควตา ธมฺโม, สุปฺปฏิปนฺโน ภควโต สาวกสงฺโฆ’ติฯ ",
  "มฺนฺ๒๗:๒๖ฯ๗": "เอตฺตาวตา โข, พฺราหฺมณ, หตฺถิปโทปโม วิตฺถาเรน ปริปูโร โหตี”ติฯ ",
  "มฺนฺ๒๗:๒๗ฯ๑": "เอวํ วุตฺเต, ชาณุโสฺสณิ พฺราหฺมโณ ภควนฺตํ เอตทโวจ: ",
  "มฺนฺ๒๗:๒๗ฯ๒": "“อภิกฺกนฺตํ, โภ โคตม, อภิกฺกนฺตํ, โภ โคตมฯ ",
  "มฺนฺ๒๗:๒๗ฯ๓": "เสยฺยถาปิ, โภ โคตม, นิกฺกุชฺชิตํ วา อุกฺกุชฺเชยฺย, ปฏิจฺฉนฺนํ วา วิวเรยฺย, มูฬฺหสฺส วา มคฺคํ อาจิกฺเขยฺย, อนฺธกาเร วา เตลปชฺโชตํ ธาเรยฺย: ‘จกฺขุมนฺโต รูปานิ ทกฺขนฺตี’ติ; เอวเมวํ โภตา โคตเมน อเนกปริยาเยน ธมฺโม ปกาสิโตฯ ",
  "มฺนฺ๒๗:๒๗ฯ๔": "เอสาหํ ภวนฺตํ โคตมํ สรณํ คจฺฉามิ, ธมฺมญฺจ, ภิกฺขุสงฺฆญฺจฯ ",
  "มฺนฺ๒๗:๒๗ฯ๕": "อุปาสกํ มํ ภวํ โคตโม ธาเรตุ อชฺชตคฺเค ปาณุเปตํ สรณํ คตนฺ”ติฯ ",
  "มฺนฺ๒๗:๒๗ฯ๖": "จูฬหตฺถิปโทปมสุตฺตํ นิฏฺฐิตํ สตฺตมํฯ "
}
