{
  "ปฺลิ-ตฺวฺ-พุ-วฺพฺ-ปฺทฺ๔:๐ฯ๑": "เถรวาท วินย ",
  "ปฺลิ-ตฺวฺ-พุ-วฺพฺ-ปฺทฺ๔:๐ฯ๒": "มหาวิภงฺค ",
  "ปฺลิ-ตฺวฺ-พุ-วฺพฺ-ปฺทฺ๔:๐ฯ๓": "ปาฏิเทสนียกณฺฑ ",
  "ปฺลิ-ตฺวฺ-พุ-วฺพฺ-ปฺทฺ๔:๐ฯ๔": "๔ฯ จตุตฺถปาฏิเทสนียสิกฺขาปท ",
  "ปฺลิ-ตฺวฺ-พุ-วฺพฺ-ปฺทฺ๔:๑ฯ๑": "เตน สมเยน พุทฺโธ ภควา สกฺเกสุ วิหรติ กปิลวตฺถุสฺมึ นิโคฺรธาราเมฯ ",
  "ปฺลิ-ตฺวฺ-พุ-วฺพฺ-ปฺทฺ๔:๑ฯ๒": "เตน โข ปน สมเยน สากิยทาสกา อวรุทฺธา โหนฺติฯ ",
  "ปฺลิ-ตฺวฺ-พุ-วฺพฺ-ปฺทฺ๔:๑ฯ๓": "สากิยานิโย อิจฺฉนฺติ อารญฺญเกสุ เสนาสเนสุ ภตฺตํ กาตุํฯ ",
  "ปฺลิ-ตฺวฺ-พุ-วฺพฺ-ปฺทฺ๔:๑ฯ๔": "อโสฺสสุํ โข สากิยทาสกา—",
  "ปฺลิ-ตฺวฺ-พุ-วฺพฺ-ปฺทฺ๔:๑ฯ๕": "“สากิยานิโย กิร อารญฺญเกสุ เสนาสเนสุ ภตฺตํ กตฺตุกามา”ติฯ ",
  "ปฺลิ-ตฺวฺ-พุ-วฺพฺ-ปฺทฺ๔:๑ฯ๖": "เต มคฺเค ปริยุฏฺฐึสุฯ ",
  "ปฺลิ-ตฺวฺ-พุ-วฺพฺ-ปฺทฺ๔:๑ฯ๗": "สากิยานิโย ปณีตํ ขาทนียํ โภชนียํ อาทาย อารญฺญกํ เสนาสนํ อคมํสุฯ ",
  "ปฺลิ-ตฺวฺ-พุ-วฺพฺ-ปฺทฺ๔:๑ฯ๘": "สากิยทาสกา นิกฺขมิตฺวา สากิยานิโย อจฺฉินฺทึสุ จ ทูเสสุญฺจฯ ",
  "ปฺลิ-ตฺวฺ-พุ-วฺพฺ-ปฺทฺ๔:๑ฯ๙": "สากิยา นิกฺขมิตฺวา เต โจเร สภณฺเฑ คเหตฺวา อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-พุ-วฺพฺ-ปฺทฺ๔:๑ฯ๑๐": "“กถญฺหิ นาม ภทนฺตา อาราเม โจเร ปฏิวสนฺเต นาโรเจสฺสนฺตี”ติฯ ",
  "ปฺลิ-ตฺวฺ-พุ-วฺพฺ-ปฺทฺ๔:๑ฯ๑๑": "อโสฺสสุํ โข ภิกฺขู สากิยานํ อุชฺฌายนฺตานํ ขิยฺยนฺตานํ วิปาเจนฺตานํฯ ",
  "ปฺลิ-ตฺวฺ-พุ-วฺพฺ-ปฺทฺ๔:๑ฯ๑๒": "อถ โข เต ภิกฺขู ภควโต เอตมตฺถํ อาโรเจสุํฯ ",
  "ปฺลิ-ตฺวฺ-พุ-วฺพฺ-ปฺทฺ๔:๑ฯ๑๓": "อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
  "ปฺลิ-ตฺวฺ-พุ-วฺพฺ-ปฺทฺ๔:๑ฯ๑๔": "“เตน หิ, ภิกฺขเว, ภิกฺขูนํ สิกฺขาปทํ ปญฺญเปสฺสามิ ทส อตฺถวเส ปฏิจฺจ สงฺฆสุฏฺฐุตาย …เป… ",
  "ปฺลิ-ตฺวฺ-พุ-วฺพฺ-ปฺทฺ๔:๑ฯ๑๕": "เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
  "ปฺลิ-ตฺวฺ-พุ-วฺพฺ-ปฺทฺ๔:๑ฯ๑๖ฯ๑": "“ยานิ โข ปน ตานิ อารญฺญกานิ เสนาสนานิ สาสงฺกสมฺมตานิ สปฺปฏิภยานิ, โย ปน ภิกฺขุ ตถารูเปสุ เสนาสเนสุ ปุพฺเพ อปฺปฏิสํวิทิตํ ขาทนียํ วา โภชนียํ วา อชฺฌาราเม สหตฺถา ปฏิคฺคเหตฺวา ขาเทยฺย วา ภุญฺเชยฺย วา, ปฏิเทเสตพฺพํ เตน ภิกฺขุนา—",
  "ปฺลิ-ตฺวฺ-พุ-วฺพฺ-ปฺทฺ๔:๑ฯ๑๗": "‘คารยฺหํ, อาวุโส, ธมฺมํ อาปชฺชึ อสปฺปายํ ปาฏิเทสนียํ ตํ ปฏิเทเสมี’”ติฯ ",
  "ปฺลิ-ตฺวฺ-พุ-วฺพฺ-ปฺทฺ๔:๑ฯ๑๘": "เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
  "ปฺลิ-ตฺวฺ-พุ-วฺพฺ-ปฺทฺ๔:๒ฯ๑": "เตน โข ปน สมเยน อญฺญตโร ภิกฺขุ อารญฺญเกสุ เสนาสเนสุ คิลาโน โหติฯ ",
  "ปฺลิ-ตฺวฺ-พุ-วฺพฺ-ปฺทฺ๔:๒ฯ๒": "มนุสฺสา ขาทนียํ วา โภชนียํ วา อาทาย อารญฺญกํ เสนาสนํ อคมํสุฯ ",
  "ปฺลิ-ตฺวฺ-พุ-วฺพฺ-ปฺทฺ๔:๒ฯ๓": "อถ โข เต มนุสฺสา ตํ ภิกฺขุํ เอตทโวจุํ—",
  "ปฺลิ-ตฺวฺ-พุ-วฺพฺ-ปฺทฺ๔:๒ฯ๔": "“ภุญฺชถ, ภนฺเต”ติฯ ",
  "ปฺลิ-ตฺวฺ-พุ-วฺพฺ-ปฺทฺ๔:๒ฯ๕": "อถ โข โส ภิกฺขุ—",
  "ปฺลิ-ตฺวฺ-พุ-วฺพฺ-ปฺทฺ๔:๒ฯ๖": "“ภควตา ปฏิกฺขิตฺตํ อารญฺญเกสุ เสนาสเนสุ ขาทนียํ วา โภชนียํ วา สหตฺถา ปฏิคฺคเหตฺวา ขาทิตุํ ภุญฺชิตุนฺ”ติ กุกฺกุจฺจายนฺโต น ปฏิคฺคเหสิ, นาสกฺขิ ปิณฺฑาย จริตุํ, ฉินฺนภตฺโต อโหสิฯ ",
  "ปฺลิ-ตฺวฺ-พุ-วฺพฺ-ปฺทฺ๔:๒ฯ๗": "อถ โข โส ภิกฺขุ ภิกฺขูนํ เอตมตฺถํ อาโรเจสิฯ ",
  "ปฺลิ-ตฺวฺ-พุ-วฺพฺ-ปฺทฺ๔:๒ฯ๘": "ภิกฺขู ภควโต เอตมตฺถํ อาโรเจสุํฯ ",
  "ปฺลิ-ตฺวฺ-พุ-วฺพฺ-ปฺทฺ๔:๒ฯ๙": "อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
  "ปฺลิ-ตฺวฺ-พุ-วฺพฺ-ปฺทฺ๔:๒ฯ๑๐": "“อนุชานามิ, ภิกฺขเว, คิลาเนน ภิกฺขุนา อารญฺญเกสุ เสนาสเนสุ ปุพฺเพ อปฺปฏิสํวิทิตํ ขาทนียํ วา โภชนียํ วา สหตฺถา ปฏิคฺคเหตฺวา ขาทิตุํ ภุญฺชิตุํฯ ",
  "ปฺลิ-ตฺวฺ-พุ-วฺพฺ-ปฺทฺ๔:๒ฯ๑๑": "เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
  "ปฺลิ-ตฺวฺ-พุ-วฺพฺ-ปฺทฺ๔:๒ฯ๑๒ฯ๑": "“ยานิ โข ปน ตานิ อารญฺญกานิ เสนาสนานิ สาสงฺกสมฺมตานิ สปฺปฏิภยานิ, โย ปน ภิกฺขุ ตถารูเปสุ เสนาสเนสุ ปุพฺเพ อปฺปฏิสํวิทิตํ ขาทนียํ วา โภชนียํ วา อชฺฌาราเม สหตฺถา ปฏิคฺคเหตฺวา อคิลาโน ขาเทยฺย วา ภุญฺเชยฺย วา, ปฏิเทเสตพฺพํ เตน ภิกฺขุนา—",
  "ปฺลิ-ตฺวฺ-พุ-วฺพฺ-ปฺทฺ๔:๒ฯ๑๓": "‘คารยฺหํ, อาวุโส, ธมฺมํ อาปชฺชึ อสปฺปายํ ปาฏิเทสนียํ, ตํ ปฏิเทเสมี’”ติฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๑": "ยานิ โข ปน ตานิ อารญฺญกานิ เสนาสนานีติ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๒": "อารญฺญกํ นาม เสนาสนํ ปญฺจธนุสติกํ ปจฺฉิมํฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๓": "สาสงฺกํ นาม ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๔": "อาราเม อารามูปจาเร โจรานํ นิวิฏฺโฐกาโส ทิสฺสติ, ภุตฺโตกาโส ทิสฺสติ, ฐิโตกาโส ทิสฺสติ, นิสินฺโนกาโส ทิสฺสติ, นิปนฺโนกาโส ทิสฺสติฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๕": "สปฺปฏิภยํ นาม ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๖": "อาราเม อารามูปจาเร โจเรหิ มนุสฺสา หตา ทิสฺสนฺติ, วิลุตฺตา ทิสฺสนฺติ, อาโกฏิตา ทิสฺสนฺติฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๗": "โย ปนาติ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๘": "โย ยาทิโส …เป… ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๙": "ภิกฺขูติ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๑๐": "…เป… อยํ อิมสฺมึ อตฺเถ อธิปฺเปโต ภิกฺขูติฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๑๑": "ตถารูเปสุ เสนาสเนสูติ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๑๒": "เอวรูเปสุ เสนาสเนสุฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๑๓": "อปฺปฏิสํวิทิตํ นาม ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๑๔": "ปญฺจนฺนํ ปฏิสํวิทิตํ, เอตํ อปฺปฏิสํวิทิตํ นามฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๑๕": "อารามํ อารามูปจารํ ฐเปตฺวา ปฏิสํวิทิตํ, เอตํ อปฺปฏิสํวิทิตํ นามฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๑๖": "ปฏิสํวิทิตํ นาม ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๑๗": "โย โกจิ อิตฺถี วา ปุริโส วา อารามํ อารามูปจารํ อาคนฺตฺวา อาโรเจติ— “อิตฺถนฺนามสฺส, ภนฺเต, ขาทนียํ วา โภชนียํ วา อาหริสฺสนฺตี”ติฯ สเจ สาสงฺกํ โหติ, สาสงฺกนฺติ อาจิกฺขิตพฺพํ; สเจ สปฺปฏิภยํ โหติ, สปฺปฏิภยนฺติ อาจิกฺขิตพฺพํ; ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๑๘": "สเจ— “โหตุ, ภนฺเต, อาหริยิสฺสตี”ติ ภณติ, โจรา วตฺตพฺพา— “มนุสฺสา อิธูปจรนฺติ อปสกฺกถา”ติฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๑๙": "ยาคุยา ปฏิสํวิทิเต ตสฺสา ปริวาโร อาหริยฺยติ, เอตํ ปฏิสํวิทิตํ นามฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๒๐": "ภตฺเตน ปฏิสํวิทิเต ตสฺส ปริวาโร อาหริยฺยติ, เอตํ ปฏิสํวิทิตํ นามฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๒๑": "ขาทนีเยน ปฏิสํวิทิเต ตสฺส ปริวาโร อาหริยฺยติ, เอตํ ปฏิสํวิทิตํ นามฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๒๒": "กุเลน ปฏิสํวิทิเต โย ตสฺมึ กุเล มนุโสฺส ขาทนียํ วา โภชนียํ วา อาหรติ, เอตํ ปฏิสํวิทิตํ นามฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๒๓": "คาเมน ปฏิสํวิทิเต โย ตสฺมึ คาเม มนุโสฺส ขาทนียํ วา โภชนียํ วา อาหรติ, เอตํ ปฏิสํวิทิตํ นามฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๒๔": "ปูเคน ปฏิสํวิทิเต โย ตสฺมึ ปูเค มนุโสฺส ขาทนียํ วา โภชนียํ วา อาหรติ, เอตํ ปฏิสํวิทิตํ นามฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๒๕": "ขาทนียํ นาม ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๒๖": "ปญฺจ โภชนานิ ยามกาลิกํ สตฺตาหกาลิกํ ยาวชีวิกํ ฐเปตฺวา อวเสสํ ขาทนียํ นามฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๒๗": "โภชนียํ นาม ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๒๘": "ปญฺจ โภชนานิ—โอทโน, กุมฺมาโส, สตฺตุ, มจฺโฉ, มํสํฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๒๙": "อชฺฌาราโม นาม ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๓๐": "ปริกฺขิตฺตสฺส อารามสฺส อนฺโตอาราโมฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๓๑": "อปริกฺขิตฺตสฺส อุปจาโรฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๓๒": "อคิลาโน นาม ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๓๓": "สกฺโกติ ปิณฺฑาย จริตุํฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๓๔": "คิลาโน นาม ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๓๕": "น สกฺโกติ ปิณฺฑาย จริตุํฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๓๖": "อปฺปฏิสํวิทิตํ อคิลาโน “ขาทิสฺสามิ ภุญฺชิสฺสามี”ติ ปฏิคฺคณฺหาติ, อาปตฺติ ทุกฺกฏสฺสฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๓๗": "อชฺโฌหาเร อชฺโฌหาเร อาปตฺติ ปาฏิเทสนียสฺสฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๓๘ฯ๑": "อปฺปฏิสํวิทิเต อปฺปฏิสํวิทิตสญฺญี ขาทนียํ วา โภชนียํ วา อชฺฌาราเม สหตฺถา ปฏิคฺคเหตฺวา อคิลาโน ขาทติ วา ภุญฺชติ วา, อาปตฺติ ปาฏิเทสนียสฺสฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๓๙": "อปฺปฏิสํวิทิเต เวมติโก ขาทนียํ วา โภชนียํ วา อชฺฌาราเม สหตฺถา ปฏิคฺคเหตฺวา อคิลาโน ขาทติ วา ภุญฺชติ วา, อาปตฺติ ปาฏิเทสนียสฺสฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๔๐": "อปฺปฏิสํวิทิเต ปฏิสํวิทิตสญฺญี ขาทนียํ วา โภชนียํ วา อชฺฌาราเม สหตฺถา ปฏิคฺคเหตฺวา อคิลาโน ขาทติ วา ภุญฺชติ วา, อาปตฺติ ปาฏิเทสนียสฺสฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๔๑": "ยามกาลิกํ สตฺตาหกาลิกํ ยาวชีวิกํ อาหารตฺถาย ปฏิคฺคณฺหาติ, อาปตฺติ ทุกฺกฏสฺสฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๔๒": "อชฺโฌหาเร อชฺโฌหาเร อาปตฺติ ทุกฺกฏสฺสฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๔๓": "ปฏิสํวิทิเต อปฺปฏิสํวิทิตสญฺญี, อาปตฺติ ทุกฺกฏสฺสฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๔๔": "ปฏิสํวิทิเต เวมติโก, อาปตฺติ ทุกฺกฏสฺสฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๑ฯ๔๕": "ปฏิสํวิทิเต ปฏิสํวิทิตสญฺญี, อนาปตฺติฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๒ฯ๑": "อนาปตฺติ—",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๒ฯ๒": "ปฏิสํวิทิเต, ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๒ฯ๓": "คิลานสฺส, ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๒ฯ๔": "ปฏิสํวิทิเต วา คิลานสฺส วา เสสกํ ภุญฺชติ, ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๒ฯ๕": "พหาราเม ปฏิคฺคเหตฺวา อนฺโตอาราเม ภุญฺชติ, ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๒ฯ๖": "ตตฺถ ชาตกํ มูลํ วา ตจํ วา ปตฺตํ วา ปุปฺผํ วา ผลํ วา ภุญฺชติ, ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๒ฯ๗": "ยามกาลิกํ สตฺตาหกาลิกํ ยาวชีวิกํ สติ ปจฺจเย ปริภุญฺชติ, ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๒ฯ๘": "อุมฺมตฺตกสฺส, ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๒ฯ๙": "อาทิกมฺมิกสฺสาติฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๒ฯ๑๐": "จตุตฺถปาฏิเทสนียสิกฺขาปทํ นิฏฺฐิตํฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๒ฯ๑๑": "อุทฺทิฏฺฐา โข, อายสฺมนฺโต, จตฺตาโร ปาฏิเทสนียา ธมฺมาฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๒ฯ๑๒": "ตตฺถายสฺมนฺเต ปุจฺฉามิ—",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๒ฯ๑๓": "“กจฺจิตฺถ ปริสุทฺธา”? ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๒ฯ๑๔": "ทุติยมฺปิ ปุจฺฉามิ—",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๒ฯ๑๕": "“กจฺจิตฺถ ปริสุทฺธา”? ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๒ฯ๑๖": "ตติยมฺปิ ปุจฺฉามิ—",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๒ฯ๑๗": "“กจฺจิตฺถ ปริสุทฺธา”? ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๒ฯ๑๘": "ปริสุทฺเธตฺถายสฺมนฺโต, ตสฺมา ตุณฺหี, เอวเมตํ ธารยามีติฯ ",
  "ปฺลิ-ตฺวฺ-พุ-วฺพฺ-ปฺทฺ๔:๓ฯ๒ฯ๑๙": "ปาฏิเทสนียกณฺฑํ นิฏฺฐิตํฯ "
}
