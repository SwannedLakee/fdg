{
  "มฺนฺ๒๘:๐ฯ๑": "มชฺฌิม นิกาย ๒๘ ",
  "มฺนฺ๒๘:๐ฯ๒": "มหาหตฺถิปโทปมสุตฺต ",
  "มฺนฺ๒๘:๑ฯ๑": "เอวํ เม สุตํ—",
  "มฺนฺ๒๘:๑ฯ๒": "เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
  "มฺนฺ๒๘:๑ฯ๓": "ตตฺร โข อายสฺมา สาริปุตฺโต ภิกฺขู อามนฺเตสิ: ",
  "มฺนฺ๒๘:๑ฯ๔": "“อาวุโส ภิกฺขเว”ติฯ ",
  "มฺนฺ๒๘:๑ฯ๕": "“อาวุโส”ติ โข เต ภิกฺขู อายสฺมโต สาริปุตฺตสฺส ปจฺจโสฺสสุํฯ ",
  "มฺนฺ๒๘:๑ฯ๖": "อายสฺมา สาริปุตฺโต เอตทโวจ: ",
  "มฺนฺ๒๘:๒ฯ๑": "“เสยฺยถาปิ, อาวุโส, ยานิ กานิจิ ชงฺคลานํ ปาณานํ ปทชาตานิ สพฺพานิ ตานิ หตฺถิปเท สโมธานํ คจฺฉนฺติ, หตฺถิปทํ เตสํ อคฺคมกฺขายติ ยทิทํ มหนฺตตฺเตน; ",
  "มฺนฺ๒๘:๒ฯ๒": "เอวเมว โข, อาวุโส, เย เกจิ กุสลา ธมฺมา สพฺเพเต จตูสุ อริยสจฺเจสุ สงฺคหํ คจฺฉนฺติฯ ",
  "มฺนฺ๒๘:๒ฯ๓": "กตเมสุ จตูสุ? ",
  "มฺนฺ๒๘:๒ฯ๔": "ทุกฺเข อริยสจฺเจ, ทุกฺขสมุทเย อริยสจฺเจ, ทุกฺขนิโรเธ อริยสจฺเจ, ทุกฺขนิโรธคามินิยา ปฏิปทาย อริยสจฺเจฯ ",
  "มฺนฺ๒๘:๓ฯ๑": "กตมญฺจาวุโส, ทุกฺขํ อริยสจฺจํ? ",
  "มฺนฺ๒๘:๓ฯ๒": "ชาติปิ ทุกฺขา, ชราปิ ทุกฺขา, มรณมฺปิ ทุกฺขํ, โสกปริเทวทุกฺขโทมนสฺสุปายาสาปิ ทุกฺขา, ยมฺปิจฺฉํ น ลภติ ตมฺปิ ทุกฺขํ; สงฺขิตฺเตน, ปญฺจุปาทานกฺขนฺธา ทุกฺขาฯ ",
  "มฺนฺ๒๘:๓ฯ๓": "กตเม จาวุโส, ปญฺจุปาทานกฺขนฺธา? ",
  "มฺนฺ๒๘:๓ฯ๔": "เสยฺยถิทํ—รูปุปาทานกฺขนฺโธ, เวทนุปาทานกฺขนฺโธ, สญฺญุปาทานกฺขนฺโธ, สงฺขารุปาทานกฺขนฺโธ, วิญฺญาณุปาทานกฺขนฺโธฯ ",
  "มฺนฺ๒๘:๔ฯ๑": "กตโม จาวุโส, รูปุปาทานกฺขนฺโธ? ",
  "มฺนฺ๒๘:๔ฯ๒": "จตฺตาริ จ มหาภูตานิ, จตุนฺนญฺจ มหาภูตานํ อุปาทาย รูปํฯ ",
  "มฺนฺ๒๘:๕ฯ๑": "กตมา จาวุโส, จตฺตาโร มหาภูตา? ",
  "มฺนฺ๒๘:๕ฯ๒": "ปถวีธาตุ, อาโปธาตุ, เตโชธาตุ, วาโยธาตุฯ ",
  "มฺนฺ๒๘:๖ฯ๑": "กตมา จาวุโส, ปถวีธาตุ? ",
  "มฺนฺ๒๘:๖ฯ๒": "ปถวีธาตุ สิยา อชฺฌตฺติกา, สิยา พาหิราฯ ",
  "มฺนฺ๒๘:๖ฯ๓": "กตมา จาวุโส, อชฺฌตฺติกา ปถวีธาตุ? ",
  "มฺนฺ๒๘:๖ฯ๔": "ยํ อชฺฌตฺตํ ปจฺจตฺตํ กกฺขฬํ ขริคตํ อุปาทินฺนํ, เสยฺยถิทํ—",
  "มฺนฺ๒๘:๖ฯ๕": "เกสา โลมา นขา ทนฺตา ตโจ มํสํ นฺหารุ อฏฺฐิ อฏฺฐิมิญฺชํ วกฺกํ หทยํ ยกนํ กิโลมกํ ปิหกํ ปปฺผาสํ อนฺตํ อนฺตคุณํ อุทริยํ กรีสํ, ยํ วา ปนญฺญมฺปิ กิญฺจิ อชฺฌตฺตํ ปจฺจตฺตํ กกฺขฬํ ขริคตํ อุปาทินฺนํฯ ",
  "มฺนฺ๒๘:๖ฯ๖": "อยํ วุจฺจตาวุโส, อชฺฌตฺติกา ปถวีธาตุฯ ",
  "มฺนฺ๒๘:๖ฯ๗": "ยา เจว โข ปน อชฺฌตฺติกา ปถวีธาตุ, ยา จ พาหิรา ปถวีธาตุ, ปถวีธาตุเรเวสาฯ ",
  "มฺนฺ๒๘:๖ฯ๘": "‘ตํ เนตํ มม, เนโสหมสฺมิ, น เมโส อตฺตา’ติ—เอวเมตํ ยถาภูตํ สมฺมปฺปญฺญาย ทฏฺฐพฺพํฯ ",
  "มฺนฺ๒๘:๖ฯ๙": "เอวเมตํ ยถาภูตํ สมฺมปฺปญฺญาย ทิสฺวา ปถวีธาตุยา นิพฺพินฺทติ, ปถวีธาตุยา จิตฺตํ วิราเชติฯ ",
  "มฺนฺ๒๘:๗ฯ๑": "โหติ โข โส, อาวุโส, สมโย ยํ พาหิรา อาโปธาตุ ปกุปฺปติฯ ",
  "มฺนฺ๒๘:๗ฯ๒": "อนฺตรหิตา ตสฺมึ สมเย พาหิรา ปถวีธาตุ โหติฯ ",
  "มฺนฺ๒๘:๗ฯ๓": "ตสฺสา หิ นาม, อาวุโส, พาหิราย ปถวีธาตุยา ตาว มหลฺลิกาย อนิจฺจตา ปญฺญายิสฺสติ, ขยธมฺมตา ปญฺญายิสฺสติ, วยธมฺมตา ปญฺญายิสฺสติ, วิปริณามธมฺมตา ปญฺญายิสฺสติฯ ",
  "มฺนฺ๒๘:๗ฯ๔": "กึ ปนิมสฺส มตฺตฏฺฐกสฺส กายสฺส ตณฺหุปาทินฺนสฺส ‘อหนฺติ วา มมนฺติ วา อสฺมี’ติ วา? อถ ขฺวาสฺส โนเตเวตฺถ โหติฯ ",
  "มฺนฺ๒๘:๘ฯ๑": "ตญฺเจ, อาวุโส, ภิกฺขุํ ปเร อกฺโกสนฺติ ปริภาสนฺติ โรเสนฺติ วิเหเสนฺติ, โส เอวํ ปชานาติ: ",
  "มฺนฺ๒๘:๘ฯ๒": "‘อุปฺปนฺนา โข เม อยํ โสตสมฺผสฺสชา ทุกฺขเวทนาฯ ",
  "มฺนฺ๒๘:๘ฯ๓": "สา จ โข ปฏิจฺจ, โน อปฏิจฺจฯ ",
  "มฺนฺ๒๘:๘ฯ๔": "กึ ปฏิจฺจ? ",
  "มฺนฺ๒๘:๘ฯ๕": "ผสฺสํ ปฏิจฺจ’ฯ ",
  "มฺนฺ๒๘:๘ฯ๖": "โส ผโสฺส อนิจฺโจติ ปสฺสติ, เวทนา อนิจฺจาติ ปสฺสติ, สญฺญา อนิจฺจาติ ปสฺสติ, สงฺขารา อนิจฺจาติ ปสฺสติ, วิญฺญาณํ อนิจฺจนฺติ ปสฺสติฯ ",
  "มฺนฺ๒๘:๘ฯ๗": "ตสฺส ธาตารมฺมณเมว จิตฺตํ ปกฺขนฺทติ ปสีทติ สนฺติฏฺฐติ อธิมุจฺจติฯ ",
  "มฺนฺ๒๘:๙ฯ๑": "ตญฺเจ, อาวุโส, ภิกฺขุํ ปเร อนิฏฺเฐหิ อกนฺเตหิ อมนาเปหิ สมุทาจรนฺติ—",
  "มฺนฺ๒๘:๙ฯ๒": "ปาณิสมฺผเสฺสนปิ เลฑฺฑุสมฺผเสฺสนปิ ทณฺฑสมฺผเสฺสนปิ สตฺถสมฺผเสฺสนปิฯ ",
  "มฺนฺ๒๘:๙ฯ๓": "โส เอวํ ปชานาติ: ",
  "มฺนฺ๒๘:๙ฯ๔": "‘ตถาภูโต โข อยํ กาโย ยถาภูตสฺมึ กาเย ปาณิสมฺผสฺสาปิ กมนฺติ, เลฑฺฑุสมฺผสฺสาปิ กมนฺติ, ทณฺฑสมฺผสฺสาปิ กมนฺติ, สตฺถสมฺผสฺสาปิ กมนฺติฯ ",
  "มฺนฺ๒๘:๙ฯ๕": "วุตฺตํ โข ปเนตํ ภควตา กกจูปโมวาเท: ",
  "มฺนฺ๒๘:๙ฯ๖": "“อุภโตทณฺฑเกน เจปิ, ภิกฺขเว, กกเจน โจรา โอจรกา องฺคมงฺคานิ โอกนฺเตยฺยุํ, ตตฺราปิ โย มโน ปทูเสยฺย น เม โส เตน สาสนกโร”ติฯ ",
  "มฺนฺ๒๘:๙ฯ๗": "อารทฺธํ โข ปน เม วีริยํ ภวิสฺสติ อสลฺลีนํ, อุปฏฺฐิตา สติ อสมฺมุฏฺฐา, ปสฺสทฺโธ กาโย อสารทฺโธ, สมาหิตํ จิตฺตํ เอกคฺคํฯ ",
  "มฺนฺ๒๘:๙ฯ๘": "กามํ ทานิ อิมสฺมึ กาเย ปาณิสมฺผสฺสาปิ กมนฺตุ, เลฑฺฑุสมฺผสฺสาปิ กมนฺตุ, ทณฺฑสมฺผสฺสาปิ กมนฺตุ, สตฺถสมฺผสฺสาปิ กมนฺตุ, กรียติ หิทํ พุทฺธานํ สาสนนฺ’ติฯ ",
  "มฺนฺ๒๘:๑๐ฯ๑": "ตสฺส เจ, อาวุโส, ภิกฺขุโน เอวํ พุทฺธํ อนุสฺสรโต เอวํ ธมฺมํ อนุสฺสรโต เอวํ สงฺฆํ อนุสฺสรโต อุเปกฺขา กุสลนิสฺสิตา น สณฺฐาติฯ ",
  "มฺนฺ๒๘:๑๐ฯ๒": "โส เตน สํวิชฺชติ สํเวคํ อาปชฺชติ: ",
  "มฺนฺ๒๘:๑๐ฯ๓": "‘อลาภา วต เม, น วต เม ลาภา; ทุลฺลทฺธํ วต เม, น วต เม สุลทฺธํ, ",
  "มฺนฺ๒๘:๑๐ฯ๔": "ยสฺส เม เอวํ พุทฺธํ อนุสฺสรโต, เอวํ ธมฺมํ อนุสฺสรโต, เอวํ สงฺฆํ อนุสฺสรโต, อุเปกฺขา กุสลนิสฺสิตา น สณฺฐาตี’ติฯ ",
  "มฺนฺ๒๘:๑๐ฯ๕": "เสยฺยถาปิ, อาวุโส, สุณิสา สสุรํ ทิสฺวา สํวิชฺชติ สํเวคํ อาปชฺชติ; ",
  "มฺนฺ๒๘:๑๐ฯ๖": "เอวเมว โข, อาวุโส, ตสฺส เจ ภิกฺขุโน เอวํ พุทฺธํ อนุสฺสรโต, เอวํ ธมฺมํ อนุสฺสรโต, เอวํ สงฺฆํ อนุสฺสรโต, อุเปกฺขา กุสลนิสฺสิตา น สณฺฐาติ, โส เตน สํวิชฺชติ สํเวคํ อาปชฺชติ: ",
  "มฺนฺ๒๘:๑๐ฯ๗": "‘อลาภา วต เม, น วต เม ลาภา; ทุลฺลทฺธํ วต เม, น วต เม สุลทฺธํ, ยสฺส เม เอวํ พุทฺธํ อนุสฺสรโต เอวํ ธมฺมํ อนุสฺสรโต, เอวํ สงฺฆํ อนุสฺสรโต, อุเปกฺขา กุสลนิสฺสิตา น สณฺฐาตี’ติฯ ",
  "มฺนฺ๒๘:๑๐ฯ๘": "ตสฺส เจ, อาวุโส, ภิกฺขุโน เอวํ พุทฺธํ อนุสฺสรโต, เอวํ ธมฺมํ อนุสฺสรโต, เอวํ สงฺฆํ อนุสฺสรโต อุเปกฺขา กุสลนิสฺสิตา สณฺฐาติ, โส เตน อตฺตมโน โหติฯ ",
  "มฺนฺ๒๘:๑๐ฯ๙": "เอตฺตาวตาปิ โข, อาวุโส, ภิกฺขุโน พหุกตํ โหติฯ ",
  "มฺนฺ๒๘:๑๑ฯ๑": "กตมา จาวุโส, อาโปธาตุ? ",
  "มฺนฺ๒๘:๑๑ฯ๒": "อาโปธาตุ สิยา อชฺฌตฺติกา, สิยา พาหิราฯ ",
  "มฺนฺ๒๘:๑๑ฯ๓": "กตมา จาวุโส, อชฺฌตฺติกา อาโปธาตุ? ",
  "มฺนฺ๒๘:๑๑ฯ๔": "ยํ อชฺฌตฺตํ ปจฺจตฺตํ อาโป อาโปคตํ อุปาทินฺนํ, เสยฺยถิทํ—",
  "มฺนฺ๒๘:๑๑ฯ๕": "ปิตฺตํ เสมฺหํ ปุพฺโพ โลหิตํ เสโท เมโท อสฺสุ วสา เขโฬ สิงฺฆาณิกา ลสิกา มุตฺตํ, ยํ วา ปนญฺญมฺปิ กิญฺจิ อชฺฌตฺตํ ปจฺจตฺตํ อาโป อาโปคตํ อุปาทินฺนํ—",
  "มฺนฺ๒๘:๑๑ฯ๖": "อยํ วุจฺจตาวุโส, อชฺฌตฺติกา อาโปธาตุฯ ",
  "มฺนฺ๒๘:๑๑ฯ๗": "ยา เจว โข ปน อชฺฌตฺติกา อาโปธาตุ ยา จ พาหิรา อาโปธาตุ, อาโปธาตุเรเวสาฯ ",
  "มฺนฺ๒๘:๑๑ฯ๘": "‘ตํ เนตํ มม, เนโสหมสฺมิ, น เมโส อตฺตา’ติ เอวเมตํ ยถาภูตํ สมฺมปฺปญฺญาย ทฏฺฐพฺพํฯ ",
  "มฺนฺ๒๘:๑๑ฯ๙": "เอวเมตํ ยถาภูตํ สมฺมปฺปญฺญาย ทิสฺวา อาโปธาตุยา นิพฺพินฺทติ, อาโปธาตุยา จิตฺตํ วิราเชติฯ ",
  "มฺนฺ๒๘:๑๒ฯ๑": "โหติ โข โส, อาวุโส, สมโย ยํ พาหิรา อาโปธาตุ ปกุปฺปติฯ ",
  "มฺนฺ๒๘:๑๒ฯ๒": "สา คามมฺปิ วหติ, นิคมมฺปิ วหติ, นครมฺปิ วหติ, ชนปทมฺปิ วหติ, ชนปทปเทสมฺปิ วหติฯ ",
  "มฺนฺ๒๘:๑๒ฯ๓": "โหติ โข โส, อาวุโส, สมโย ยํ มหาสมุทฺเท โยชนสติกานิปิ อุทกานิ โอคจฺฉนฺติ, ทฺวิโยชนสติกานิปิ อุทกานิ โอคจฺฉนฺติ, ติโยชนสติกานิปิ อุทกานิ โอคจฺฉนฺติ, จตุโยชนสติกานิปิ อุทกานิ โอคจฺฉนฺติ, ปญฺจโยชนสติกานิปิ อุทกานิ โอคจฺฉนฺติ, ฉโยชนสติกานิปิ อุทกานิ โอคจฺฉนฺติ, สตฺตโยชนสติกานิปิ อุทกานิ โอคจฺฉนฺติฯ ",
  "มฺนฺ๒๘:๑๒ฯ๔": "โหติ โข โส, อาวุโส, สมโย ยํ มหาสมุทฺเท สตฺตตาลมฺปิ อุทกํ สณฺฐาติ, ฉตฺตาลมฺปิ อุทกํ สณฺฐาติ, ปญฺจตาลมฺปิ อุทกํ สณฺฐาติ, จตุตฺตาลมฺปิ อุทกํ สณฺฐาติ, ติตาลมฺปิ อุทกํ สณฺฐาติ, ทฺวิตาลมฺปิ อุทกํ สณฺฐาติ, ตาลมตฺตมฺปิ อุทกํ สณฺฐาติฯ ",
  "มฺนฺ๒๘:๑๒ฯ๕": "โหติ โข โส, อาวุโส, สมโย ยํ มหาสมุทฺเท สตฺตโปริสมฺปิ อุทกํ สณฺฐาติ, ฉปฺโปริสมฺปิ อุทกํ สณฺฐาติ, ปญฺจโปริสมฺปิ อุทกํ สณฺฐาติ, จตุปฺโปริสมฺปิ อุทกํ สณฺฐาติ, ติโปริสมฺปิ อุทกํ สณฺฐาติ, ทฺวิโปริสมฺปิ อุทกํ สณฺฐาติ, โปริสมตฺตมฺปิ อุทกํ สณฺฐาติฯ ",
  "มฺนฺ๒๘:๑๒ฯ๖": "โหติ โข โส, อาวุโส, สมโย ยํ มหาสมุทฺเท อฑฺฒโปริสมฺปิ อุทกํ สณฺฐาติ, กฏิมตฺตมฺปิ อุทกํ สณฺฐาติ, ชาณุกมตฺตมฺปิ อุทกํ สณฺฐาติ, โคปฺผกมตฺตมฺปิ อุทกํ สณฺฐาติฯ ",
  "มฺนฺ๒๘:๑๒ฯ๗": "โหติ โข โส, อาวุโส, สมโย, ยํ มหาสมุทฺเท องฺคุลิปพฺพเตมนมตฺตมฺปิ อุทกํ น โหติฯ ",
  "มฺนฺ๒๘:๑๒ฯ๘": "ตสฺสา หิ นาม, อาวุโส, พาหิราย อาโปธาตุยา ตาว มหลฺลิกาย อนิจฺจตา ปญฺญายิสฺสติ, ขยธมฺมตา ปญฺญายิสฺสติ, วยธมฺมตา ปญฺญายิสฺสติ, วิปริณามธมฺมตา ปญฺญายิสฺสติฯ ",
  "มฺนฺ๒๘:๑๓ฯ๑": "กึ ปนิมสฺส มตฺตฏฺฐกสฺส กายสฺส ตณฺหุปาทินฺนสฺส ‘อหนฺติ วา มมนฺติ วา อสฺมี’ติ วา? อถ ขฺวาสฺส โนเตเวตฺถ โหติ …เป… ",
  "มฺนฺ๒๘:๑๔ฯ๑": "ตสฺส เจ, อาวุโส, ภิกฺขุโน เอวํ พุทฺธํ อนุสฺสรโต, เอวํ ธมฺมํ อนุสฺสรโต, เอวํ สงฺฆํ อนุสฺสรโต อุเปกฺขา กุสลนิสฺสิตา สณฺฐาติฯ โส เตน อตฺตมโน โหติฯ ",
  "มฺนฺ๒๘:๑๕ฯ๑": "เอตฺตาวตาปิ โข, อาวุโส, ภิกฺขุโน พหุกตํ โหติฯ ",
  "มฺนฺ๒๘:๑๖ฯ๑": "กตมา จาวุโส, เตโชธาตุ? ",
  "มฺนฺ๒๘:๑๖ฯ๒": "เตโชธาตุ สิยา อชฺฌตฺติกา, สิยา พาหิราฯ ",
  "มฺนฺ๒๘:๑๖ฯ๓": "กตมา จาวุโส, อชฺฌตฺติกา เตโชธาตุ? ",
  "มฺนฺ๒๘:๑๖ฯ๔": "ยํ อชฺฌตฺตํ ปจฺจตฺตํ เตโช เตโชคตํ อุปาทินฺนํ, เสยฺยถิทํ—",
  "มฺนฺ๒๘:๑๖ฯ๕": "เยน จ สนฺตปฺปติ, เยน จ ชีรียติ, เยน จ ปริฑยฺหติ, เยน จ อสิตปีตขายิตสายิตํ สมฺมา ปริณามํ คจฺฉติ, ยํ วา ปนญฺญมฺปิ กิญฺจิ อชฺฌตฺตํ ปจฺจตฺตํ เตโช เตโชคตํ อุปาทินฺนํ—",
  "มฺนฺ๒๘:๑๖ฯ๖": "อยํ วุจฺจตาวุโส, อชฺฌตฺติกา เตโชธาตุฯ ",
  "มฺนฺ๒๘:๑๖ฯ๗": "ยา เจว โข ปน อชฺฌตฺติกา เตโชธาตุ ยา จ พาหิรา เตโชธาตุ, เตโชธาตุเรเวสาฯ ",
  "มฺนฺ๒๘:๑๖ฯ๘": "‘ตํ เนตํ มม, เนโสหมสฺมิ, น เมโส อตฺตา’ติ เอวเมตํ ยถาภูตํ สมฺมปฺปญฺญาย ทฏฺฐพฺพํฯ ",
  "มฺนฺ๒๘:๑๖ฯ๙": "เอวเมตํ ยถาภูตํ สมฺมปฺปญฺญาย ทิสฺวา เตโชธาตุยา นิพฺพินฺทติ, เตโชธาตุยา จิตฺตํ วิราเชติฯ ",
  "มฺนฺ๒๘:๑๗ฯ๑": "โหติ โข โส, อาวุโส, สมโย ยํ พาหิรา เตโชธาตุ ปกุปฺปติฯ ",
  "มฺนฺ๒๘:๑๗ฯ๒": "สา คามมฺปิ ทหติ, นิคมมฺปิ ทหติ, นครมฺปิ ทหติ, ชนปทมฺปิ ทหติ, ชนปทปเทสมฺปิ ทหติฯ ",
  "มฺนฺ๒๘:๑๗ฯ๓": "สา หริตนฺตํ วา ปนฺถนฺตํ วา เสลนฺตํ วา อุทกนฺตํ วา รมณียํ วา ภูมิภาคํ อาคมฺม อนาหารา นิพฺพายติฯ ",
  "มฺนฺ๒๘:๑๗ฯ๔": "โหติ โข โส, อาวุโส, สมโย ยํ กุกฺกุฏปตฺเตนปิ นฺหารุททฺทุเลนปิ อคฺคึ คเวสนฺติฯ ",
  "มฺนฺ๒๘:๑๗ฯ๕": "ตสฺสา หิ นาม, อาวุโส, พาหิราย เตโชธาตุยา ตาว มหลฺลิกาย อนิจฺจตา ปญฺญายิสฺสติ, ขยธมฺมตา ปญฺญายิสฺสติ, วยธมฺมตา ปญฺญายิสฺสติ, วิปริณามธมฺมตา ปญฺญายิสฺสติฯ ",
  "มฺนฺ๒๘:๑๗ฯ๖": "กึ ปนิมสฺส มตฺตฏฺฐกสฺส กายสฺส ตณฺหุปาทินฺนสฺส ‘อหนฺติ วา มมนฺติ วา อสฺมี’ติ วา? ",
  "มฺนฺ๒๘:๑๘-๒๐ฯ๑": "อถ ขฺวาสฺส โนเตเวตฺถ โหติ …เป… ตสฺส เจ, อาวุโส, ภิกฺขุโน เอวํ พุทฺธํ อนุสฺสรโต เอวํ ธมฺมํ อนุสฺสรโต เอวํ สงฺฆํ อนุสฺสรโต อุเปกฺขา กุสลนิสฺสิตา สณฺฐาติ, โส เตน อตฺตมโน โหติฯ ",
  "มฺนฺ๒๘:๑๘-๒๐ฯ๒": "เอตฺตาวตาปิ โข, อาวุโส, ภิกฺขุโน พหุกตํ โหติฯ ",
  "มฺนฺ๒๘:๒๑ฯ๑": "กตมา จาวุโส, วาโยธาตุ? ",
  "มฺนฺ๒๘:๒๑ฯ๒": "วาโยธาตุ สิยา อชฺฌตฺติกา, สิยา พาหิราฯ ",
  "มฺนฺ๒๘:๒๑ฯ๓": "กตมา จาวุโส, อชฺฌตฺติกา วาโยธาตุ? ",
  "มฺนฺ๒๘:๒๑ฯ๔": "ยํ อชฺฌตฺตํ ปจฺจตฺตํ วาโย วาโยคตํ อุปาทินฺนํ, เสยฺยถิทํ—",
  "มฺนฺ๒๘:๒๑ฯ๕": "อุทฺธงฺคมา วาตา, อโธคมา วาตา, กุจฺฉิสยา วาตา, โกฏฺฐาสยา วาตา, องฺคมงฺคานุสาริโน วาตา, อสฺสาโส ปสฺสาโส อิติ, ยํ วา ปนญฺญมฺปิ กิญฺจิ อชฺฌตฺตํ ปจฺจตฺตํ วาโย วาโยคตํ อุปาทินฺนํ—",
  "มฺนฺ๒๘:๒๑ฯ๖": "อยํ วุจฺจตาวุโส, อชฺฌตฺติกา วาโยธาตุฯ ",
  "มฺนฺ๒๘:๒๑ฯ๗": "ยา เจว โข ปน อชฺฌตฺติกา วาโยธาตุ, ยา จ พาหิรา วาโยธาตุ, วาโยธาตุเรเวสาฯ ",
  "มฺนฺ๒๘:๒๑ฯ๘": "‘ตํ เนตํ มม เนโสหมสฺมิ น เมโส อตฺตา’ติ เอวเมตํ ยถาภูตํ สมฺมปฺปญฺญาย ทฏฺฐพฺพํฯ ",
  "มฺนฺ๒๘:๒๑ฯ๙": "เอวเมตํ ยถาภูตํ สมฺมปฺปญฺญาย ทิสฺวา วาโยธาตุยา นิพฺพินฺทติ วาโยธาตุยา จิตฺตํ วิราเชติฯ ",
  "มฺนฺ๒๘:๒๒ฯ๑": "โหติ โข โส, อาวุโส, สมโย ยํ พาหิรา วาโยธาตุ ปกุปฺปติฯ ",
  "มฺนฺ๒๘:๒๒ฯ๒": "สา คามมฺปิ วหติ, นิคมมฺปิ วหติ, นครมฺปิ วหติ, ชนปทมฺปิ วหติ, ชนปทปเทสมฺปิ วหติฯ ",
  "มฺนฺ๒๘:๒๒ฯ๓": "โหติ โข โส, อาวุโส, สมโย ยํ คิมฺหานํ ปจฺฉิเม มาเส ตาลวณฺเฏนปิ วิธูปเนนปิ วาตํ ปริเยสนฺติ, โอสฺสวเนปิ ติณานิ น อิจฺฉนฺติฯ ",
  "มฺนฺ๒๘:๒๒ฯ๔": "ตสฺสา หิ นาม, อาวุโส, พาหิราย วาโยธาตุยา ตาว มหลฺลิกาย อนิจฺจตา ปญฺญายิสฺสติ, ขยธมฺมตา ปญฺญายิสฺสติ, วยธมฺมตา ปญฺญายิสฺสติ, วิปริณามธมฺมตา ปญฺญายิสฺสติฯ ",
  "มฺนฺ๒๘:๒๒ฯ๕": "กึ ปนิมสฺส มตฺตฏฺฐกสฺส กายสฺส ตณฺหุปาทินฺนสฺส ‘อหนฺติ วา มมนฺติ วา อสฺมี’ติ วา? อถ ขฺวาสฺส โนเตเวตฺถ โหติฯ ",
  "มฺนฺ๒๘:๒๓ฯ๑": "ตญฺเจ, อาวุโส, ภิกฺขุํ ปเร อกฺโกสนฺติ ปริภาสนฺติ โรเสนฺติ วิเหเสนฺติฯ ",
  "มฺนฺ๒๘:๒๓ฯ๒": "โส เอวํ ปชานาติ, อุปฺปนฺนา โข เม อยํ โสตสมฺผสฺสชา ทุกฺขา เวทนาฯ ",
  "มฺนฺ๒๘:๒๓ฯ๓": "สา จ โข ปฏิจฺจ, โน อปฏิจฺจฯ ",
  "มฺนฺ๒๘:๒๓ฯ๔": "กึ ปฏิจฺจ? ",
  "มฺนฺ๒๘:๒๓ฯ๕": "ผสฺสํ ปฏิจฺจฯ ",
  "มฺนฺ๒๘:๒๓ฯ๖": "โสปิ ผโสฺส อนิจฺโจติ ปสฺสติ, เวทนา อนิจฺจาติ ปสฺสติ, สญฺญา อนิจฺจาติ ปสฺสติ, สงฺขารา อนิจฺจาติ ปสฺสติ, วิญฺญาณํ อนิจฺจนฺติ ปสฺสติฯ ",
  "มฺนฺ๒๘:๒๓ฯ๗": "ตสฺส ธาตารมฺมณเมว จิตฺตํ ปกฺขนฺทติ ปสีทติ สนฺติฏฺฐติ อธิมุจฺจติฯ ",
  "มฺนฺ๒๘:๒๔ฯ๑": "ตญฺเจ, อาวุโส, ภิกฺขุํ ปเร อนิฏฺเฐหิ อกนฺเตหิ อมนาเปหิ สมุทาจรนฺติ, ปาณิสมฺผเสฺสนปิ เลฑฺฑุสมฺผเสฺสนปิ ทณฺฑสมฺผเสฺสนปิ สตฺถสมฺผเสฺสนปิฯ ",
  "มฺนฺ๒๘:๒๔ฯ๒": "โส เอวํ ปชานาติ ‘ตถาภูโต โข อยํ กาโย ยถาภูตสฺมึ กาเย ปาณิสมฺผสฺสาปิ กมนฺติ, เลฑฺฑุสมฺผสฺสาปิ กมนฺติ, ทณฺฑสมฺผสฺสาปิ กมนฺติ, สตฺถสมฺผสฺสาปิ กมนฺติฯ ",
  "มฺนฺ๒๘:๒๔ฯ๓": "วุตฺตํ โข ปเนตํ ภควตา กกจูปโมวาเท “อุภโตทณฺฑเกน เจปิ, ภิกฺขเว, กกเจน โจรา โอจรกา องฺคมงฺคานิ โอกนฺเตยฺยุํฯ ตตฺราปิ โย มโน ปทูเสยฺย, น เม โส เตน สาสนกโร”ติฯ ",
  "มฺนฺ๒๘:๒๔ฯ๔": "อารทฺธํ โข ปน เม วีริยํ ภวิสฺสติ อสลฺลีนํ, อุปฏฺฐิตา สติ อสมฺมุฏฺฐา, ปสฺสทฺโธ กาโย อสารทฺโธ, สมาหิตํ จิตฺตํ เอกคฺคํฯ ",
  "มฺนฺ๒๘:๒๔ฯ๕": "กามํ ทานิ อิมสฺมึ กาเย ปาณิสมฺผสฺสาปิ กมนฺตุ, เลฑฺฑุสมฺผสฺสาปิ กมนฺตุ, ทณฺฑสมฺผสฺสาปิ กมนฺตุ, สตฺถสมฺผสฺสาปิ กมนฺตุฯ กรียติ หิทํ พุทฺธานํ สาสนนฺ’ติฯ ",
  "มฺนฺ๒๘:๒๕ฯ๑": "ตสฺส เจ, อาวุโส, ภิกฺขุโน เอวํ พุทฺธํ อนุสฺสรโต, เอวํ ธมฺมํ อนุสฺสรโต, เอวํ สงฺฆํ อนุสฺสรโต อุเปกฺขา กุสลนิสฺสิตา น สณฺฐาติฯ ",
  "มฺนฺ๒๘:๒๕ฯ๒": "โส เตน สํวิชฺชติ สํเวคํ อาปชฺชติ: ",
  "มฺนฺ๒๘:๒๕ฯ๓": "‘อลาภา วต เม, น วต เม ลาภา; ทุลฺลทฺธํ วต เม, น วต เม สุลทฺธํฯ ",
  "มฺนฺ๒๘:๒๕ฯ๔": "ยสฺส เม เอวํ พุทฺธํ อนุสฺสรโต, เอวํ ธมฺมํ อนุสฺสรโต, เอวํ สงฺฆํ อนุสฺสรโต อุเปกฺขา กุสลนิสฺสิตา น สณฺฐาตี’ติฯ ",
  "มฺนฺ๒๘:๒๕ฯ๕": "เสยฺยถาปิ, อาวุโส, สุณิสา สสุรํ ทิสฺวา สํวิชฺชติ สํเวคํ อาปชฺชติ; ",
  "มฺนฺ๒๘:๒๕ฯ๖": "เอวเมว โข, อาวุโส, ตสฺส เจ ภิกฺขุโน เอวํ พุทฺธํ อนุสฺสรโต, เอวํ ธมฺมํ อนุสฺสรโต, เอวํ สงฺฆํ อนุสฺสรโต, อุเปกฺขา กุสลนิสฺสิตา น สณฺฐาติฯ ",
  "มฺนฺ๒๘:๒๕ฯ๗": "โส เตน สํวิชฺชติ สํเวคํ อาปชฺชติ: ",
  "มฺนฺ๒๘:๒๕ฯ๘": "‘อลาภา วต เม, น วต เม ลาภา; ทุลฺลทฺธํ วต เม, น วต เม สุลทฺธํฯ ",
  "มฺนฺ๒๘:๒๕ฯ๙": "ยสฺส เม เอวํ พุทฺธํ อนุสฺสรโต, เอวํ ธมฺมํ อนุสฺสรโต, เอวํ สงฺฆํ อนุสฺสรโต, อุเปกฺขา กุสลนิสฺสิตา น สณฺฐาตี’ติฯ ",
  "มฺนฺ๒๘:๒๕ฯ๑๐": "ตสฺส เจ, อาวุโส, ภิกฺขุโน เอวํ พุทฺธํ อนุสฺสรโต, เอวํ ธมฺมํ อนุสฺสรโต, เอวํ สงฺฆํ อนุสฺสรโต, อุเปกฺขา กุสลนิสฺสิตา สณฺฐาติ, โส เตน อตฺตมโน โหติฯ ",
  "มฺนฺ๒๘:๒๕ฯ๑๑": "เอตฺตาวตาปิ โข, อาวุโส, ภิกฺขุโน พหุกตํ โหติฯ ",
  "มฺนฺ๒๘:๒๖ฯ๑": "เสยฺยถาปิ, อาวุโส, กฏฺฐญฺจ ปฏิจฺจ วลฺลิญฺจ ปฏิจฺจ ติณญฺจ ปฏิจฺจ มตฺติกญฺจ ปฏิจฺจ อากาโส ปริวาริโต อคารนฺเตฺวว สงฺขํ คจฺฉติ; ",
  "มฺนฺ๒๘:๒๖ฯ๒": "เอวเมว โข, อาวุโส, อฏฺฐิญฺจ ปฏิจฺจ นฺหารุญฺจ ปฏิจฺจ มํสญฺจ ปฏิจฺจ จมฺมญฺจ ปฏิจฺจ อากาโส ปริวาริโต รูปนฺเตฺวว สงฺขํ คจฺฉติฯ ",
  "มฺนฺ๒๘:๒๗ฯ๑": "อชฺฌตฺติกญฺเจว, อาวุโส, จกฺขุํ อปริภินฺนํ โหติ, พาหิรา จ รูปา น อาปาถํ อาคจฺฉนฺติ, โน จ ตชฺโช สมนฺนาหาโร โหติ, เนว ตาว ตชฺชสฺส วิญฺญาณภาคสฺส ปาตุภาโว โหติฯ ",
  "มฺนฺ๒๘:๒๗ฯ๒": "อชฺฌตฺติกญฺเจว, อาวุโส, จกฺขุํ อปริภินฺนํ โหติ พาหิรา จ รูปา อาปาถํ อาคจฺฉนฺติ, โน จ ตชฺโช สมนฺนาหาโร โหติ, เนว ตาว ตชฺชสฺส วิญฺญาณภาคสฺส ปาตุภาโว โหติฯ ",
  "มฺนฺ๒๘:๒๗ฯ๓": "ยโต จ โข, อาวุโส, อชฺฌตฺติกญฺเจว จกฺขุํ อปริภินฺนํ โหติ, พาหิรา จ รูปา อาปาถํ อาคจฺฉนฺติ, ตชฺโช จ สมนฺนาหาโร โหติฯ เอวํ ตชฺชสฺส วิญฺญาณภาคสฺส ปาตุภาโว โหติฯ ",
  "มฺนฺ๒๘:๒๘ฯ๑": "ยํ ตถาภูตสฺส รูปํ ตํ รูปุปาทานกฺขนฺเธ สงฺคหํ คจฺฉติ, ยา ตถาภูตสฺส เวทนา สา เวทนุปาทานกฺขนฺเธ สงฺคหํ คจฺฉติ, ยา ตถาภูตสฺส สญฺญา สา สญฺญุปาทานกฺขนฺเธ สงฺคหํ คจฺฉติ, เย ตถาภูตสฺส สงฺขารา เต สงฺขารุปาทานกฺขนฺเธ สงฺคหํ คจฺฉนฺติ, ยํ ตถาภูตสฺส วิญฺญาณํ ตํ วิญฺญาณุปาทานกฺขนฺเธ สงฺคหํ คจฺฉติฯ ",
  "มฺนฺ๒๘:๒๘ฯ๒": "โส เอวํ ปชานาติ: ",
  "มฺนฺ๒๘:๒๘ฯ๓": "‘เอวญฺหิ กิร อิเมสํ ปญฺจนฺนํ อุปาทานกฺขนฺธานํ สงฺคโห สนฺนิปาโต สมวาโย โหติฯ ",
  "มฺนฺ๒๘:๒๘ฯ๔": "วุตฺตํ โข ปเนตํ ภควตา: ",
  "มฺนฺ๒๘:๒๘ฯ๕": "“โย ปฏิจฺจสมุปฺปาทํ ปสฺสติ โส ธมฺมํ ปสฺสติ; ",
  "มฺนฺ๒๘:๒๘ฯ๖": "โย ธมฺมํ ปสฺสติ โส ปฏิจฺจสมุปฺปาทํ ปสฺสตี”ติฯ ",
  "มฺนฺ๒๘:๒๘ฯ๗": "ปฏิจฺจสมุปฺปนฺนา โข ปนิเม ยทิทํ ปญฺจุปาทานกฺขนฺธาฯ ",
  "มฺนฺ๒๘:๒๘ฯ๘": "โย อิเมสุ ปญฺจสุ อุปาทานกฺขนฺเธสุ ฉนฺโท อาลโย อนุนโย อชฺโฌสานํ โส ทุกฺขสมุทโยฯ ",
  "มฺนฺ๒๘:๒๘ฯ๙": "โย อิเมสุ ปญฺจสุ อุปาทานกฺขนฺเธสุ ฉนฺทราควินโย ฉนฺทราคปฺปหานํ, โส ทุกฺขนิโรโธ’ติฯ ",
  "มฺนฺ๒๘:๒๘ฯ๑๐": "เอตฺตาวตาปิ โข, อาวุโส, ภิกฺขุโน พหุกตํ โหติฯ ",
  "มฺนฺ๒๘:๒๙-๓๐ฯ๑": "อชฺฌตฺติกญฺเจว, อาวุโส, โสตํ อปริภินฺนํ โหติ …เป… ",
  "มฺนฺ๒๘:๓๑-๓๒ฯ๑": "ฆานํ อปริภินฺนํ โหติ … ",
  "มฺนฺ๒๘:๓๓-๓๔ฯ๑": "ชิวฺหา อปริภินฺนา โหติ … ",
  "มฺนฺ๒๘:๓๕-๓๖ฯ๑": "กาโย อปริภินฺโน โหติ … ",
  "มฺนฺ๒๘:๓๗ฯ๑": "มโน อปริภินฺโน โหติ, พาหิรา จ ธมฺมา น อาปาถํ อาคจฺฉนฺติ โน จ ตชฺโช สมนฺนาหาโร โหติ, เนว ตาว ตชฺชสฺส วิญฺญาณภาคสฺส ปาตุภาโว โหติฯ ",
  "มฺนฺ๒๘:๓๘ฯ๑": "อชฺฌตฺติโก เจว, อาวุโส, มโน อปริภินฺโน โหติ, พาหิรา จ ธมฺมา อาปาถํ อาคจฺฉนฺติ, โน จ ตชฺโช สมนฺนาหาโร โหติ, เนว ตาว ตชฺชสฺส วิญฺญาณภาคสฺส ปาตุภาโว โหติฯ ",
  "มฺนฺ๒๘:๓๘ฯ๒": "ยโต จ โข, อาวุโส, อชฺฌตฺติโก เจว มโน อปริภินฺโน โหติ, พาหิรา จ ธมฺมา อาปาถํ อาคจฺฉนฺติ, ตชฺโช จ สมนฺนาหาโร โหติ, เอวํ ตชฺชสฺส วิญฺญาณภาคสฺส ปาตุภาโว โหติฯ ",
  "มฺนฺ๒๘:๓๘ฯ๓": "ยํ ตถาภูตสฺส รูปํ ตํ รูปุปาทานกฺขนฺเธ สงฺคหํ คจฺฉติ, ยา ตถาภูตสฺส เวทนา สา เวทนุปาทานกฺขนฺเธ สงฺคหํ คจฺฉติ, ยา ตถาภูตสฺส สญฺญา สา สญฺญุปาทานกฺขนฺเธ สงฺคหํ คจฺฉติ, เย ตถาภูตสฺส สงฺขารา เต สงฺขารุปาทานกฺขนฺเธ สงฺคหํ คจฺฉนฺติ, ยํ ตถาภูตสฺส วิญฺญาณํ ตํ วิญฺญาณุปาทานกฺขนฺเธ สงฺคหํ คจฺฉติฯ ",
  "มฺนฺ๒๘:๓๘ฯ๔": "โส เอวํ ปชานาติ: ",
  "มฺนฺ๒๘:๓๘ฯ๕": "‘เอวญฺหิ กิร อิเมสํ ปญฺจนฺนํ อุปาทานกฺขนฺธานํ สงฺคโห สนฺนิปาโต สมวาโย โหติฯ ",
  "มฺนฺ๒๘:๓๘ฯ๖": "วุตฺตํ โข ปเนตํ ภควตา: ",
  "มฺนฺ๒๘:๓๘ฯ๗": "“โย ปฏิจฺจสมุปฺปาทํ ปสฺสติ โส ธมฺมํ ปสฺสติ; ",
  "มฺนฺ๒๘:๓๘ฯ๘": "โย ธมฺมํ ปสฺสติ โส ปฏิจฺจสมุปฺปาทํ ปสฺสตี”ติฯ ",
  "มฺนฺ๒๘:๓๘ฯ๙": "ปฏิจฺจสมุปฺปนฺนา โข ปนิเม ยทิทํ ปญฺจุปาทานกฺขนฺธาฯ ",
  "มฺนฺ๒๘:๓๘ฯ๑๐": "โย อิเมสุ ปญฺจสุ อุปาทานกฺขนฺเธสุ ฉนฺโท อาลโย อนุนโย อชฺโฌสานํ โส ทุกฺขสมุทโยฯ ",
  "มฺนฺ๒๘:๓๘ฯ๑๑": "โย อิเมสุ ปญฺจสุ อุปาทานกฺขนฺเธสุ ฉนฺทราควินโย ฉนฺทราคปฺปหานํ โส ทุกฺขนิโรโธ’ติฯ ",
  "มฺนฺ๒๘:๓๘ฯ๑๒": "เอตฺตาวตาปิ โข, อาวุโส, ภิกฺขุโน พหุกตํ โหตี”ติฯ ",
  "มฺนฺ๒๘:๓๘ฯ๑๓": "อิทมโวจ อายสฺมา สาริปุตฺโตฯ ",
  "มฺนฺ๒๘:๓๘ฯ๑๔": "อตฺตมนา เต ภิกฺขู อายสฺมโต สาริปุตฺตสฺส ภาสิตํ อภินนฺทุนฺติฯ ",
  "มฺนฺ๒๘:๓๘ฯ๑๕": "มหาหตฺถิปโทปมสุตฺตํ นิฏฺฐิตํ อฏฺฐมํฯ "
}
