{
  "ปฺลิ-ตฺวฺ-กฺทฺ๒๑:๐ฯ๑": "เถรวาท วินยปิฏก ",
  "ปฺลิ-ตฺวฺ-กฺทฺ๒๑:๐ฯ๒": "จูฬวคฺค ",
  "ปฺลิ-ตฺวฺ-กฺทฺ๒๑:๐ฯ๓": "๒๑ฯ ปญฺจสติกกฺขนฺธก ",
  "ปฺลิ-ตฺวฺ-กฺทฺ๒๑:๐ฯ๔": "๑ฯ สงฺคีตินิทาน ",
  "ปฺลิ-ตฺวฺ-กฺทฺ๒๑:๑ฯ๑ฯ๑": "อถ โข อายสฺมา มหากสฺสโป ภิกฺขู อามนฺเตสิ—",
  "ปฺลิ-ตฺวฺ-กฺทฺ๒๑:๑ฯ๑ฯ๒": "“เอกมิทาหํ, อาวุโส, สมยํ ปาวาย กุสินารํ อทฺธานมคฺคปฺปฏิปนฺโน มหตา ภิกฺขุสงฺเฆน สทฺธึ ปญฺจมตฺเตหิ ภิกฺขุสเตหิฯ ",
  "ปฺลิ-ตฺวฺ-กฺทฺ๒๑:๑ฯ๑ฯ๓": "อถ ขฺวาหํ, อาวุโส, มคฺคา โอกฺกมฺม อญฺญตรสฺมึ รุกฺขมูเล นิสีทึฯ ",
  "ปฺลิ-ตฺวฺ-กฺทฺ๒๑:๑ฯ๑ฯ๔": "เตน โข ปน สมเยน อญฺญตโร อาชีวโก กุสินาราย มนฺทารวปุปฺผํ คเหตฺวา ปาวํ อทฺธานมคฺคปฺปฏิปนฺโน โหติฯ ",
  "ปฺลิ-ตฺวฺ-กฺทฺ๒๑:๑ฯ๑ฯ๕": "อทฺทสํ โข อหํ, อาวุโส, ตํ อาชีวกํ ทูรโตว อาคจฺฉนฺตํฯ ",
  "ปฺลิ-ตฺวฺ-กฺทฺ๒๑:๑ฯ๑ฯ๖": "ทิสฺวาน ตํ อาชีวกํ เอตทโวจํ—",
  "ปฺลิ-ตฺวฺ-กฺทฺ๒๑:๑ฯ๑ฯ๗": "‘อปาวุโส, อมฺหากํ สตฺถารํ ชานาสี’ติ? ",
  "ปฺลิ-ตฺวฺ-กฺทฺ๒๑:๑ฯ๑ฯ๘": "‘อามาวุโส, ชานามิฯ ",
  "ปฺลิ-ตฺวฺ-กฺทฺ๒๑:๑ฯ๑ฯ๙": "อชฺช สตฺตาหปรินิพฺพุโต สมโณ โคตโมฯ ",
  "ปฺลิ-ตฺวฺ-กฺทฺ๒๑:๑ฯ๑ฯ๑๐": "ตโต เม อิทํ มนฺทารวปุปฺผํ คหิตนฺ’ติฯ ",
  "ปฺลิ-ตฺวฺ-กฺทฺ๒๑:๑ฯ๑ฯ๑๑": "ตตฺราวุโส, เย เต ภิกฺขู อวีตราคา อปฺเปกจฺเจ พาหา ปคฺคยฺห กนฺทนฺติ, ฉินฺนปาตํ ปปตนฺติ, อาวฏฺฏนฺติ, วิวฏฺฏนฺติ—",
  "ปฺลิ-ตฺวฺ-กฺทฺ๒๑:๑ฯ๑ฯ๑๒": "อติขิปฺปํ ภควา ปรินิพฺพุโต, อติขิปฺปํ สุคโต ปรินิพฺพุโต, อติขิปฺปํ จกฺขุํ โลเก อนฺตรหิตนฺติฯ ",
  "ปฺลิ-ตฺวฺ-กฺทฺ๒๑:๑ฯ๑ฯ๑๓": "เย ปน เต ภิกฺขู วีตราคา เต สตา สมฺปชานา อธิวาเสนฺติ—",
  "ปฺลิ-ตฺวฺ-กฺทฺ๒๑:๑ฯ๑ฯ๑๔": "อนิจฺจา สงฺขารา, ตํ กุเตตฺถ ลพฺภาติฯ ",
  "ปฺลิ-ตฺวฺ-กฺทฺ๒๑:๑ฯ๑ฯ๑๕": "อถ ขฺวาหํ, อาวุโส, เต ภิกฺขู เอตทโวจํ—",
  "ปฺลิ-ตฺวฺ-กฺทฺ๒๑:๑ฯ๑ฯ๑๖": "‘อลํ, อาวุโส, มา โสจิตฺถ; ",
  "ปฺลิ-ตฺวฺ-กฺทฺ๒๑:๑ฯ๑ฯ๑๗": "มา ปริเทวิตฺถฯ ",
  "ปฺลิ-ตฺวฺ-กฺทฺ๒๑:๑ฯ๑ฯ๑๘": "นเนฺวตํ, อาวุโส, ภควตา ปฏิกจฺเจว อกฺขาตํ—",
  "ปฺลิ-ตฺวฺ-กฺทฺ๒๑:๑ฯ๑ฯ๑๙": "สพฺเพเหว ปิเยหิ มนาเปหิ นานาภาโว วินาภาโว อญฺญถาภาโวฯ ",
  "ปฺลิ-ตฺวฺ-กฺทฺ๒๑:๑ฯ๑ฯ๒๐": "ตํ กุเตตฺถ อาวุโส ลพฺภา, ยํ ตํ ชาตํ ภูตํ สงฺขตํ ปโลกธมฺมํ, ตํ วต มา ปลุชฺชีติ—",
  "ปฺลิ-ตฺวฺ-กฺทฺ๒๑:๑ฯ๑ฯ๒๑": "เนตํ ฐานํ วิชฺชตี’ติฯ ",
  "ปฺลิ-ตฺวฺ-กฺทฺ๒๑:๑ฯ๑ฯ๒๒": "เตน โข ปนาวุโส, สมเยน สุภทฺโท นาม วุฑฺฒปพฺพชิโต ตสฺสํ ปริสายํ นิสินฺโน โหติฯ ",
  "ปฺลิ-ตฺวฺ-กฺทฺ๒๑:๑ฯ๑ฯ๒๓": "อถ โข, อาวุโส, สุภทฺโท วุฑฺฒปพฺพชิโต เต ภิกฺขู เอตทโวจ—",
  "ปฺลิ-ตฺวฺ-กฺทฺ๒๑:๑ฯ๑ฯ๒๔": "‘อลํ, อาวุโส, มา โสจิตฺถ; ",
  "ปฺลิ-ตฺวฺ-กฺทฺ๒๑:๑ฯ๑ฯ๒๕": "มา ปริเทวิตฺถฯ ",
  "ปฺลิ-ตฺวฺ-กฺทฺ๒๑:๑ฯ๑ฯ๒๖": "สุมุตฺตา มยํ เตน มหาสมเณน; ",
  "ปฺลิ-ตฺวฺ-กฺทฺ๒๑:๑ฯ๑ฯ๒๗": "อุปทฺทุตา จ มยํ โหม—",
  "ปฺลิ-ตฺวฺ-กฺทฺ๒๑:๑ฯ๑ฯ๒๘": "อิทํ โว กปฺปติ, อิทํ โว น กปฺปตีติฯ ",
  "ปฺลิ-ตฺวฺ-กฺทฺ๒๑:๑ฯ๑ฯ๒๙": "อิทานิ ปน มยํ ยํ อิจฺฉิสฺสาม ตํ กริสฺสาม, ยํ น อิจฺฉิสฺสาม น ตํ กริสฺสามา’ติฯ ",
  "ปฺลิ-ตฺวฺ-กฺทฺ๒๑:๑ฯ๑ฯ๓๐": "หนฺท มยํ, อาวุโส, ธมฺมญฺจ วินยญฺจ สงฺคายามฯ ",
  "ปฺลิ-ตฺวฺ-กฺทฺ๒๑:๑ฯ๑ฯ๓๑": "ปุเร อธมฺโม ทิปฺปติ, ธมฺโม ปฏิพาหิยฺยติ; ",
  "ปฺลิ-ตฺวฺ-กฺทฺ๒๑:๑ฯ๑ฯ๓๒": "ปุเร อวินโย ทิปฺปติ วินโย ปฏิพาหิยฺยติ; ",
  "ปฺลิ-ตฺวฺ-กฺทฺ๒๑:๑ฯ๑ฯ๓๓": "ปุเร อธมฺมวาทิโน พลวนฺโต โหนฺติ, ธมฺมวาทิโน ทุพฺพลา โหนฺติ; ",
  "ปฺลิ-ตฺวฺ-กฺทฺ๒๑:๑ฯ๑ฯ๓๔": "ปุเร อวินยวาทิโน พลวนฺโต โหนฺติ, วินยวาทิโน ทุพฺพลา โหนฺตี”ติฯ ",
  "ปฺลิ-ตฺวฺ-กฺทฺ๒๑:๑ฯ๒ฯ๑": "“เตน หิ, ภนฺเต, เถโร ภิกฺขู อุจฺจินตู”ติฯ ",
  "ปฺลิ-ตฺวฺ-กฺทฺ๒๑:๑ฯ๒ฯ๒": "อถ โข อายสฺมา มหากสฺสโป เอเกนูนปญฺจอรหนฺตสตานิ อุจฺจินิฯ ",
  "ปฺลิ-ตฺวฺ-กฺทฺ๒๑:๑ฯ๒ฯ๓": "ภิกฺขู อายสฺมนฺตํ มหากสฺสปํ เอตทโวจุํ—",
  "ปฺลิ-ตฺวฺ-กฺทฺ๒๑:๑ฯ๒ฯ๔": "“อยํ, ภนฺเต, อายสฺมา อานนฺโท กิญฺจาปิ เสกฺโข, อภพฺโพ ฉนฺทา โทสา โมหา ภยา อคตึ คนฺตุํฯ ",
  "ปฺลิ-ตฺวฺ-กฺทฺ๒๑:๑ฯ๒ฯ๕": "พหุ จ อเนน ภควโต สนฺติเก ธมฺโม จ วินโย จ ปริยตฺโตฯ ",
  "ปฺลิ-ตฺวฺ-กฺทฺ๒๑:๑ฯ๒ฯ๖": "เตน หิ, ภนฺเต, เถโร อายสฺมนฺตมฺปิ อานนฺทํ อุจฺจินตู”ติฯ ",
  "ปฺลิ-ตฺวฺ-กฺทฺ๒๑:๑ฯ๒ฯ๗": "อถ โข อายสฺมา มหากสฺสโป อายสฺมนฺตมฺปิ อานนฺทํ อุจฺจินิฯ ",
  "ปฺลิ-ตฺวฺ-กฺทฺ๒๑:๑ฯ๓ฯ๑": "อถ โข เถรานํ ภิกฺขูนํ เอตทโหสิ—",
  "ปฺลิ-ตฺวฺ-กฺทฺ๒๑:๑ฯ๓ฯ๒": "“กตฺถ นุ โข มยํ ธมฺมญฺจ วินยญฺจ สงฺคาเยยฺยามา”ติ? ",
  "ปฺลิ-ตฺวฺ-กฺทฺ๒๑:๑ฯ๓ฯ๓": "อถ โข เถรานํ ภิกฺขูนํ เอตทโหสิ—",
  "ปฺลิ-ตฺวฺ-กฺทฺ๒๑:๑ฯ๓ฯ๔": "“ราชคหํ โข มหาโคจรํ ปหูตเสนาสนํ, ยนฺนูน มยํ ราชคเห วสฺสํ วสนฺตา ธมฺมญฺจ วินยญฺจ สงฺคาเยยฺยามฯ ",
  "ปฺลิ-ตฺวฺ-กฺทฺ๒๑:๑ฯ๓ฯ๕": "น อญฺเญ ภิกฺขู ราชคเห วสฺสํ อุปคจฺเฉยฺยุนฺ”ติฯ ",
  "ปฺลิ-ตฺวฺ-กฺทฺ๒๑:๑ฯ๔ฯ๑": "อถ โข อายสฺมา มหากสฺสโป สงฺฆํ ญาเปสิ—",
  "ปฺลิ-ตฺวฺ-กฺทฺ๒๑:๑ฯ๔ฯ๒": "“สุณาตุ เม, อาวุโส, สงฺโฆฯ ",
  "ปฺลิ-ตฺวฺ-กฺทฺ๒๑:๑ฯ๔ฯ๓": "ยทิ สงฺฆสฺส ปตฺตกลฺลํ, สงฺโฆ อิมานิ ปญฺจ ภิกฺขุสตานิ สมฺมนฺเนยฺย—",
  "ปฺลิ-ตฺวฺ-กฺทฺ๒๑:๑ฯ๔ฯ๔": "ราชคเห วสฺสํ วสนฺตานิ ธมฺมญฺจ วินยญฺจ สงฺคายิตุํ, น อญฺเญหิ ภิกฺขูหิ ราชคเห วสฺสํ วสิตพฺพนฺติฯ ",
  "ปฺลิ-ตฺวฺ-กฺทฺ๒๑:๑ฯ๔ฯ๕": "เอสา ญตฺติฯ ",
  "ปฺลิ-ตฺวฺ-กฺทฺ๒๑:๑ฯ๔ฯ๖": "สุณาตุ เม, อาวุโส, สงฺโฆฯ ",
  "ปฺลิ-ตฺวฺ-กฺทฺ๒๑:๑ฯ๔ฯ๗": "อิมานิ ปญฺจ ภิกฺขุสตานิ สมฺมนฺนติ—",
  "ปฺลิ-ตฺวฺ-กฺทฺ๒๑:๑ฯ๔ฯ๘": "ราชคเห วสฺสํ วสนฺตานิ ธมฺมญฺจ วินยญฺจ สงฺคายิตุํ, น อญฺเญหิ ภิกฺขูหิ ราชคเห วสฺสํ วสิตพฺพนฺติฯ ",
  "ปฺลิ-ตฺวฺ-กฺทฺ๒๑:๑ฯ๔ฯ๙": "ยสฺสายสฺมโต ขมติ อิเมสํ ปญฺจนฺนํ ภิกฺขุสตานํ สมฺมุติ—",
  "ปฺลิ-ตฺวฺ-กฺทฺ๒๑:๑ฯ๔ฯ๑๐": "ราชคเห วสฺสํ วสนฺตานํ ธมฺมญฺจ วินยญฺจ สงฺคายิตุํ, น อญฺเญหิ ภิกฺขูหิ ราชคเห วสฺสํ วสิตพฺพนฺติ—",
  "ปฺลิ-ตฺวฺ-กฺทฺ๒๑:๑ฯ๔ฯ๑๑": "โส ตุณฺหสฺส; ",
  "ปฺลิ-ตฺวฺ-กฺทฺ๒๑:๑ฯ๔ฯ๑๒": "ยสฺส นกฺขมติ, โส ภาเสยฺยฯ ",
  "ปฺลิ-ตฺวฺ-กฺทฺ๒๑:๑ฯ๔ฯ๑๓": "สมฺมตานิ สงฺเฆน อิมานิ ปญฺจ ภิกฺขุสตานิ ราชคเห วสฺสํ วสนฺตานิ ธมฺมญฺจ วินยญฺจ สงฺคายิตุํ, น อญฺเญหิ ภิกฺขูหิ ราชคเห วสฺสํ วสิตพฺพนฺติฯ ",
  "ปฺลิ-ตฺวฺ-กฺทฺ๒๑:๑ฯ๔ฯ๑๔": "ขมติ สงฺฆสฺส, ตสฺมา ตุณฺหี, เอวเมตํ ธารยามี”ติฯ ",
  "ปฺลิ-ตฺวฺ-กฺทฺ๒๑:๑ฯ๕ฯ๑": "อถ โข เถรา ภิกฺขู ราชคหํ อคมํสุ ธมฺมญฺจ วินยญฺจ สงฺคายิตุํฯ ",
  "ปฺลิ-ตฺวฺ-กฺทฺ๒๑:๑ฯ๕ฯ๒": "อถ โข เถรานํ ภิกฺขูนํ เอตทโหสิ—",
  "ปฺลิ-ตฺวฺ-กฺทฺ๒๑:๑ฯ๕ฯ๓": "“ภควตา โข, อาวุโส, ขณฺฑผุลฺลปฏิสงฺขรณํ วณฺณิตํฯ ",
  "ปฺลิ-ตฺวฺ-กฺทฺ๒๑:๑ฯ๕ฯ๔": "หนฺท มยํ, อาวุโส, ปฐมํ มาสํ ขณฺฑผุลฺลํ ปฏิสงฺขโรม; ",
  "ปฺลิ-ตฺวฺ-กฺทฺ๒๑:๑ฯ๕ฯ๕": "มชฺฌิมํ มาสํ สนฺนิปติตฺวา ธมฺมญฺจ วินยญฺจ สงฺคายิสฺสามา”ติฯ ",
  "ปฺลิ-ตฺวฺ-กฺทฺ๒๑:๑ฯ๕ฯ๖": "อถ โข เถรา ภิกฺขู ปฐมํ มาสํ ขณฺฑผุลฺลํ ปฏิสงฺขรึสุฯ ",
  "ปฺลิ-ตฺวฺ-กฺทฺ๒๑:๑ฯ๖ฯ๑": "อถ โข อายสฺมา อานนฺโท—",
  "ปฺลิ-ตฺวฺ-กฺทฺ๒๑:๑ฯ๖ฯ๒": "“เสฺว สนฺนิปาโต น โข เมตํ ปติรูปํ, โยหํ เสกฺโข สมาโน สนฺนิปาตํ คจฺเฉยฺยนฺ”ติ—",
  "ปฺลิ-ตฺวฺ-กฺทฺ๒๑:๑ฯ๖ฯ๓": "พหุเทว รตฺตึ กายคตาย สติยา วีตินาเมตฺวา รตฺติยา ปจฺจูสสมยํ “นิปชฺชิสฺสามี”ติ กายํ อาวชฺเชสิฯ ",
  "ปฺลิ-ตฺวฺ-กฺทฺ๒๑:๑ฯ๖ฯ๔": "อปฺปตฺตญฺจ สีสํ พิพฺโพหนํ, ภูมิโต จ ปาทา มุตฺตาฯ ",
  "ปฺลิ-ตฺวฺ-กฺทฺ๒๑:๑ฯ๖ฯ๕": "เอตสฺมึ อนฺตเร อนุปาทาย อาสเวหิ จิตฺตํ วิมุจฺจิฯ ",
  "ปฺลิ-ตฺวฺ-กฺทฺ๒๑:๑ฯ๖ฯ๖": "อถ โข อายสฺมา อานนฺโท อรหา สมาโน สนฺนิปาตํ อคมาสิฯ ",
  "ปฺลิ-ตฺวฺ-กฺทฺ๒๑:๑ฯ๗ฯ๑": "อถ โข อายสฺมา มหากสฺสโป สงฺฆํ ญาเปสิ—",
  "ปฺลิ-ตฺวฺ-กฺทฺ๒๑:๑ฯ๗ฯ๒": "“สุณาตุ เม, อาวุโส, สงฺโฆฯ ",
  "ปฺลิ-ตฺวฺ-กฺทฺ๒๑:๑ฯ๗ฯ๓": "ยทิ สงฺฆสฺส ปตฺตกลฺลํ, อหํ อุปาลึ วินยํ ปุจฺเฉยฺยนฺ”ติฯ ",
  "ปฺลิ-ตฺวฺ-กฺทฺ๒๑:๑ฯ๗ฯ๔": "อายสฺมา อุปาลิ สงฺฆํ ญาเปสิ—",
  "ปฺลิ-ตฺวฺ-กฺทฺ๒๑:๑ฯ๗ฯ๕": "“สุณาตุ เม, ภนฺเต, สงฺโฆฯ ",
  "ปฺลิ-ตฺวฺ-กฺทฺ๒๑:๑ฯ๗ฯ๖": "ยทิ สงฺฆสฺส ปตฺตกลฺลํ, อหํ อายสฺมตา มหากสฺสเปน วินยํ ปุฏฺโฐ วิสฺสชฺเชยฺยนฺ”ติฯ ",
  "ปฺลิ-ตฺวฺ-กฺทฺ๒๑:๑ฯ๗ฯ๗": "อถ โข อายสฺมา มหากสฺสโป อายสฺมนฺตํ อุปาลึ เอตทโวจ—",
  "ปฺลิ-ตฺวฺ-กฺทฺ๒๑:๑ฯ๗ฯ๘": "“ปฐมํ, อาวุโส อุปาลิ, ปาราชิกํ กตฺถ ปญฺญตฺตนฺ”ติ? ",
  "ปฺลิ-ตฺวฺ-กฺทฺ๒๑:๑ฯ๗ฯ๙": "“เวสาลิยํ, ภนฺเต”ติฯ ",
  "ปฺลิ-ตฺวฺ-กฺทฺ๒๑:๑ฯ๗ฯ๑๐": "“กํ อารพฺภา”ติ? ",
  "ปฺลิ-ตฺวฺ-กฺทฺ๒๑:๑ฯ๗ฯ๑๑": "“สุทินฺนํ กลนฺทปุตฺตํ อารพฺภา”ติฯ ",
  "ปฺลิ-ตฺวฺ-กฺทฺ๒๑:๑ฯ๗ฯ๑๒": "“กิสฺมึ วตฺถุสฺมินฺ”ติ? ",
  "ปฺลิ-ตฺวฺ-กฺทฺ๒๑:๑ฯ๗ฯ๑๓": "“เมถุนธมฺเม”ติฯ ",
  "ปฺลิ-ตฺวฺ-กฺทฺ๒๑:๑ฯ๗ฯ๑๔": "อถ โข อายสฺมา มหากสฺสโป อายสฺมนฺตํ อุปาลึ ปฐมสฺส ปาราชิกสฺส วตฺถุมฺปิ ปุจฺฉิ, นิทานมฺปิ ปุจฺฉิ, ปุคฺคลมฺปิ ปุจฺฉิ, ปญฺญตฺติมฺปิ ปุจฺฉิ, อนุปญฺญตฺติมฺปิ ปุจฺฉิ, อาปตฺติมฺปิ ปุจฺฉิ, อนาปตฺติมฺปิ ปุจฺฉิฯ ",
  "ปฺลิ-ตฺวฺ-กฺทฺ๒๑:๑ฯ๗ฯ๑๕": "“ทุติยํ ปนาวุโส อุปาลิ, ปาราชิกํ กตฺถ ปญฺญตฺตนฺ”ติ? ",
  "ปฺลิ-ตฺวฺ-กฺทฺ๒๑:๑ฯ๗ฯ๑๖": "“ราชคเห, ภนฺเต”ติฯ ",
  "ปฺลิ-ตฺวฺ-กฺทฺ๒๑:๑ฯ๗ฯ๑๗": "“กํ อารพฺภา”ติ? ",
  "ปฺลิ-ตฺวฺ-กฺทฺ๒๑:๑ฯ๗ฯ๑๘": "“ธนิยํ กุมฺภการปุตฺตํ อารพฺภา”ติฯ ",
  "ปฺลิ-ตฺวฺ-กฺทฺ๒๑:๑ฯ๗ฯ๑๙": "“กิสฺมึ วตฺถุสฺมินฺ”ติ? ",
  "ปฺลิ-ตฺวฺ-กฺทฺ๒๑:๑ฯ๗ฯ๒๐": "“อทินฺนาทาเน”ติฯ ",
  "ปฺลิ-ตฺวฺ-กฺทฺ๒๑:๑ฯ๗ฯ๒๑": "อถ โข อายสฺมา มหากสฺสโป อายสฺมนฺตํ อุปาลึ ทุติยสฺส ปาราชิกสฺส วตฺถุมฺปิ ปุจฺฉิ, นิทานมฺปิ ปุจฺฉิ, ปุคฺคลมฺปิ ปุจฺฉิ, ปญฺญตฺติมฺปิ ปุจฺฉิ, อนุปญฺญตฺติมฺปิ ปุจฺฉิ, อาปตฺติมฺปิ ปุจฺฉิ, อนาปตฺติมฺปิ ปุจฺฉิฯ ",
  "ปฺลิ-ตฺวฺ-กฺทฺ๒๑:๑ฯ๗ฯ๒๒": "“ตติยํ ปนาวุโส อุปาลิ, ปาราชิกํ กตฺถ ปญฺญตฺตนฺ”ติ? ",
  "ปฺลิ-ตฺวฺ-กฺทฺ๒๑:๑ฯ๗ฯ๒๓": "“เวสาลิยํ, ภนฺเต”ติฯ ",
  "ปฺลิ-ตฺวฺ-กฺทฺ๒๑:๑ฯ๗ฯ๒๔": "“กํ อารพฺภา”ติ? ",
  "ปฺลิ-ตฺวฺ-กฺทฺ๒๑:๑ฯ๗ฯ๒๕": "“สมฺพหุเล ภิกฺขู อารพฺภา”ติฯ ",
  "ปฺลิ-ตฺวฺ-กฺทฺ๒๑:๑ฯ๗ฯ๒๖": "“กิสฺมึ วตฺถุสฺมินฺ”ติ? ",
  "ปฺลิ-ตฺวฺ-กฺทฺ๒๑:๑ฯ๗ฯ๒๗": "“มนุสฺสวิคฺคเห”ติฯ ",
  "ปฺลิ-ตฺวฺ-กฺทฺ๒๑:๑ฯ๗ฯ๒๘": "อถ โข อายสฺมา มหากสฺสโป อายสฺมนฺตํ อุปาลึ ตติยสฺส ปาราชิกสฺส วตฺถุมฺปิ ปุจฺฉิ, นิทานมฺปิ ปุจฺฉิ, ปุคฺคลมฺปิ ปุจฺฉิ, ปญฺญตฺติมฺปิ ปุจฺฉิ, อนุปญฺญตฺติมฺปิ ปุจฺฉิ, อาปตฺติมฺปิ ปุจฺฉิ, อนาปตฺติมฺปิ ปุจฺฉิฯ ",
  "ปฺลิ-ตฺวฺ-กฺทฺ๒๑:๑ฯ๗ฯ๒๙": "“จตุตฺถํ ปนาวุโส อุปาลิ, ปาราชิกํ กตฺถ ปญฺญตฺตนฺ”ติ? ",
  "ปฺลิ-ตฺวฺ-กฺทฺ๒๑:๑ฯ๗ฯ๓๐": "“เวสาลิยํ, ภนฺเต”ติฯ ",
  "ปฺลิ-ตฺวฺ-กฺทฺ๒๑:๑ฯ๗ฯ๓๑": "“กํ อารพฺภา”ติ? ",
  "ปฺลิ-ตฺวฺ-กฺทฺ๒๑:๑ฯ๗ฯ๓๒": "“วคฺคุมุทาตีริเย ภิกฺขู อารพฺภา”ติฯ ",
  "ปฺลิ-ตฺวฺ-กฺทฺ๒๑:๑ฯ๗ฯ๓๓": "“กิสฺมึ วตฺถุสฺมินฺ”ติ? ",
  "ปฺลิ-ตฺวฺ-กฺทฺ๒๑:๑ฯ๗ฯ๓๔": "“อุตฺตริมนุสฺสธมฺเม”ติฯ ",
  "ปฺลิ-ตฺวฺ-กฺทฺ๒๑:๑ฯ๗ฯ๓๕": "อถ โข อายสฺมา มหากสฺสโป อายสฺมนฺตํ อุปาลึ จตุตฺถสฺส ปาราชิกสฺส วตฺถุมฺปิ ปุจฺฉิ, นิทานมฺปิ ปุจฺฉิ, ปุคฺคลมฺปิ ปุจฺฉิ, ปญฺญตฺติมฺปิ ปุจฺฉิ, อนุปญฺญตฺติมฺปิ ปุจฺฉิ, อาปตฺติมฺปิ ปุจฺฉิ, อนาปตฺติมฺปิ ปุจฺฉิฯ ",
  "ปฺลิ-ตฺวฺ-กฺทฺ๒๑:๑ฯ๗ฯ๓๖": "เอเตเนว อุปาเยน อุภโตวิภงฺเค ปุจฺฉิฯ ",
  "ปฺลิ-ตฺวฺ-กฺทฺ๒๑:๑ฯ๗ฯ๓๗": "ปุฏฺโฐ ปุฏฺโฐ อายสฺมา อุปาลิ วิสฺสชฺเชสิฯ ",
  "ปฺลิ-ตฺวฺ-กฺทฺ๒๑:๑ฯ๘ฯ๑": "อถ โข อายสฺมา มหากสฺสโป สงฺฆํ ญาเปสิ—",
  "ปฺลิ-ตฺวฺ-กฺทฺ๒๑:๑ฯ๘ฯ๒": "“สุณาตุ เม, อาวุโส, สงฺโฆฯ ",
  "ปฺลิ-ตฺวฺ-กฺทฺ๒๑:๑ฯ๘ฯ๓": "ยทิ สงฺฆสฺส ปตฺตกลฺลํ, อหํ อานนฺทํ ธมฺมํ ปุจฺเฉยฺยนฺ”ติฯ ",
  "ปฺลิ-ตฺวฺ-กฺทฺ๒๑:๑ฯ๘ฯ๔": "อายสฺมา อานนฺโท สงฺฆํ ญาเปสิ—",
  "ปฺลิ-ตฺวฺ-กฺทฺ๒๑:๑ฯ๘ฯ๕": "“สุณาตุ เม, ภนฺเต, สงฺโฆฯ ",
  "ปฺลิ-ตฺวฺ-กฺทฺ๒๑:๑ฯ๘ฯ๖": "ยทิ สงฺฆสฺส ปตฺตกลฺลํ, อหํ อายสฺมตา มหากสฺสเปน ธมฺมํ ปุฏฺโฐ วิสฺสชฺเชยฺยนฺ”ติฯ ",
  "ปฺลิ-ตฺวฺ-กฺทฺ๒๑:๑ฯ๘ฯ๗": "อถ โข อายสฺมา มหากสฺสโป อายสฺมนฺตํ อานนฺทํ เอตทโวจ—",
  "ปฺลิ-ตฺวฺ-กฺทฺ๒๑:๑ฯ๘ฯ๘": "“พฺรหฺมชาลํ, อาวุโส อานนฺท, กตฺถ ภาสิตนฺ”ติ? ",
  "ปฺลิ-ตฺวฺ-กฺทฺ๒๑:๑ฯ๘ฯ๙": "“อนฺตรา จ, ภนฺเต, ราชคหํ อนฺตรา จ นาฬนฺทํ ราชาคารเก อมฺพลฏฺฐิกายา”ติฯ ",
  "ปฺลิ-ตฺวฺ-กฺทฺ๒๑:๑ฯ๘ฯ๑๐": "“กํ อารพฺภา”ติ? ",
  "ปฺลิ-ตฺวฺ-กฺทฺ๒๑:๑ฯ๘ฯ๑๑": "“สุปฺปิยญฺจ ปริพฺพาชกํ พฺรหฺมทตฺตญฺจ มาณวนฺ”ติฯ ",
  "ปฺลิ-ตฺวฺ-กฺทฺ๒๑:๑ฯ๘ฯ๑๒": "อถ โข อายสฺมา มหากสฺสโป อายสฺมนฺตํ อานนฺทํ พฺรหฺมชาลสฺส นิทานมฺปิ ปุจฺฉิ, ปุคฺคลมฺปิ ปุจฺฉิฯ ",
  "ปฺลิ-ตฺวฺ-กฺทฺ๒๑:๑ฯ๘ฯ๑๓": "“สามญฺญผลํ ปนาวุโส อานนฺท, กตฺถ ภาสิตนฺ”ติ? ",
  "ปฺลิ-ตฺวฺ-กฺทฺ๒๑:๑ฯ๘ฯ๑๔": "“ราชคเห, ภนฺเต, ชีวกมฺพวเน”ติฯ ",
  "ปฺลิ-ตฺวฺ-กฺทฺ๒๑:๑ฯ๘ฯ๑๕": "“เกน สทฺธินฺ”ติ? ",
  "ปฺลิ-ตฺวฺ-กฺทฺ๒๑:๑ฯ๘ฯ๑๖": "“อชาตสตฺตุนา เวเทหิปุตฺเตน สทฺธินฺ”ติฯ ",
  "ปฺลิ-ตฺวฺ-กฺทฺ๒๑:๑ฯ๘ฯ๑๗": "อถ โข อายสฺมา มหากสฺสโป อายสฺมนฺตํ อานนฺทํ สามญฺญผลสฺส นิทานมฺปิ ปุจฺฉิ, ปุคฺคลมฺปิ ปุจฺฉิฯ ",
  "ปฺลิ-ตฺวฺ-กฺทฺ๒๑:๑ฯ๘ฯ๑๘": "เอเตเนว อุปาเยน ปญฺจปิ นิกาเย ปุจฺฉิฯ ",
  "ปฺลิ-ตฺวฺ-กฺทฺ๒๑:๑ฯ๘ฯ๑๙": "ปุฏฺโฐ ปุฏฺโฐ อายสฺมา อานนฺโท วิสฺสชฺเชสิฯ ",
  "ปฺลิ-ตฺวฺ-กฺทฺ๒๑:๑ฯ๙ฯ๐": "๒ฯ ขุทฺทานุขุทฺทกสิกฺขาปทกถา ",
  "ปฺลิ-ตฺวฺ-กฺทฺ๒๑:๑ฯ๙ฯ๑": "อถ โข อายสฺมา อานนฺโท เถเร ภิกฺขู เอตทโวจ—",
  "ปฺลิ-ตฺวฺ-กฺทฺ๒๑:๑ฯ๙ฯ๒": "“ภควา มํ, ภนฺเต, ปรินิพฺพานกาเล เอวมาห—",
  "ปฺลิ-ตฺวฺ-กฺทฺ๒๑:๑ฯ๙ฯ๓": "‘อากงฺขมาโน, อานนฺท, สงฺโฆ มมจฺจเยน ขุทฺทานุขุทฺทกานิ สิกฺขาปทานิ สมูหเนยฺยา’”ติฯ ",
  "ปฺลิ-ตฺวฺ-กฺทฺ๒๑:๑ฯ๙ฯ๔": "“ปุจฺฉิ ปน ตฺวํ, อาวุโส อานนฺท, ภควนฺตํ—",
  "ปฺลิ-ตฺวฺ-กฺทฺ๒๑:๑ฯ๙ฯ๕": "‘กตมานิ ปน, ภนฺเต, ขุทฺทานุขุทฺทกานิ สิกฺขาปทานี’”ติ? ",
  "ปฺลิ-ตฺวฺ-กฺทฺ๒๑:๑ฯ๙ฯ๖": "“น โขหํ, ภนฺเต, ภควนฺตํ ปุจฺฉึ—",
  "ปฺลิ-ตฺวฺ-กฺทฺ๒๑:๑ฯ๙ฯ๗": "‘กตมานิ ปน, ภนฺเต, ขุทฺทานุขุทฺทกานิ สิกฺขาปทานี’”ติฯ ",
  "ปฺลิ-ตฺวฺ-กฺทฺ๒๑:๑ฯ๙ฯ๘": "เอกจฺเจ เถรา เอวมาหํสุ—",
  "ปฺลิ-ตฺวฺ-กฺทฺ๒๑:๑ฯ๙ฯ๙": "“จตฺตาริ ปาราชิกานิ ฐเปตฺวา, อวเสสานิ ขุทฺทานุขุทฺทกานิ สิกฺขาปทานี”ติฯ ",
  "ปฺลิ-ตฺวฺ-กฺทฺ๒๑:๑ฯ๙ฯ๑๐": "เอกจฺเจ เถรา เอวมาหํสุ—",
  "ปฺลิ-ตฺวฺ-กฺทฺ๒๑:๑ฯ๙ฯ๑๑": "“จตฺตาริ ปาราชิกานิ ฐเปตฺวา, เตรส สงฺฆาทิเสเส ฐเปตฺวา, อวเสสานิ ขุทฺทานุขุทฺทกานิ สิกฺขาปทานี”ติฯ ",
  "ปฺลิ-ตฺวฺ-กฺทฺ๒๑:๑ฯ๙ฯ๑๒": "เอกจฺเจ เถรา เอวมาหํสุ—",
  "ปฺลิ-ตฺวฺ-กฺทฺ๒๑:๑ฯ๙ฯ๑๓": "“จตฺตาริ ปาราชิกานิ ฐเปตฺวา, เตรส สงฺฆาทิเสเส ฐเปตฺวา, เทฺว อนิยเต ฐเปตฺวา, อวเสสานิ ขุทฺทานุขุทฺทกานิ สิกฺขาปทานี”ติฯ ",
  "ปฺลิ-ตฺวฺ-กฺทฺ๒๑:๑ฯ๙ฯ๑๔": "เอกจฺเจ เถรา เอวมาหํสุ—",
  "ปฺลิ-ตฺวฺ-กฺทฺ๒๑:๑ฯ๙ฯ๑๕": "“จตฺตาริ ปาราชิกานิ ฐเปตฺวา, เตรส สงฺฆาทิเสเส ฐเปตฺวา, เทฺว อนิยเต ฐเปตฺวา, ตึส นิสฺสคฺคิเย ปาจิตฺติเย ฐเปตฺวา, อวเสสานิ ขุทฺทานุขุทฺทกานิ สิกฺขาปทานี”ติฯ ",
  "ปฺลิ-ตฺวฺ-กฺทฺ๒๑:๑ฯ๙ฯ๑๖": "เอกจฺเจ เถรา เอวมาหํสุ—",
  "ปฺลิ-ตฺวฺ-กฺทฺ๒๑:๑ฯ๙ฯ๑๗": "“จตฺตาริ ปาราชิกานิ ฐเปตฺวา, เตรส สงฺฆาทิเสเส ฐเปตฺวา, เทฺว อนิยเต ฐเปตฺวา, ตึส นิสฺสคฺคิเย ปาจิตฺติเย ฐเปตฺวา, เทฺวนวุติ ปาจิตฺติเย ฐเปตฺวา, อวเสสานิ ขุทฺทานุขุทฺทกานิ สิกฺขาปทานี”ติฯ ",
  "ปฺลิ-ตฺวฺ-กฺทฺ๒๑:๑ฯ๙ฯ๑๘": "เอกจฺเจ เถรา เอวมาหํสุ—",
  "ปฺลิ-ตฺวฺ-กฺทฺ๒๑:๑ฯ๙ฯ๑๙": "“จตฺตาริ ปาราชิกานิ ฐเปตฺวา, เตรส สงฺฆาทิเสเส ฐเปตฺวา, เทฺว อนิยเต ฐเปตฺวา, ตึส นิสฺสคฺคิเย ปาจิตฺติเย ฐเปตฺวา, เทฺวนวุติ ปาจิตฺติเย ฐเปตฺวา, จตฺตาโร ปาฏิเทสนีเย ฐเปตฺวา, อวเสสานิ ขุทฺทานุขุทฺทกานิ สิกฺขาปทานี”ติฯ ",
  "ปฺลิ-ตฺวฺ-กฺทฺ๒๑:๑ฯ๙ฯ๒๐": "อถ โข อายสฺมา มหากสฺสโป สงฺฆํ ญาเปสิ—",
  "ปฺลิ-ตฺวฺ-กฺทฺ๒๑:๑ฯ๙ฯ๒๑": "“สุณาตุ เม, อาวุโส, สงฺโฆฯ ",
  "ปฺลิ-ตฺวฺ-กฺทฺ๒๑:๑ฯ๙ฯ๒๒": "สนฺตมฺหากํ สิกฺขาปทานิ คิหิคตานิฯ ",
  "ปฺลิ-ตฺวฺ-กฺทฺ๒๑:๑ฯ๙ฯ๒๓": "คิหิโนปิ ชานนฺติ—",
  "ปฺลิ-ตฺวฺ-กฺทฺ๒๑:๑ฯ๙ฯ๒๔": "‘อิทํ โว สมณานํ สกฺยปุตฺติยานํ กปฺปติ, อิทํ โว น กปฺปตี’ติฯ ",
  "ปฺลิ-ตฺวฺ-กฺทฺ๒๑:๑ฯ๙ฯ๒๕": "สเจ มยํ ขุทฺทานุขุทฺทกานิ สิกฺขาปทานิ สมูหนิสฺสาม, ภวิสฺสนฺติ วตฺตาโร—",
  "ปฺลิ-ตฺวฺ-กฺทฺ๒๑:๑ฯ๙ฯ๒๖": "‘ธูมกาลิกํ สมเณน โคตเมน สาวกานํ สิกฺขาปทํ ปญฺญตฺตํฯ ",
  "ปฺลิ-ตฺวฺ-กฺทฺ๒๑:๑ฯ๙ฯ๒๗": "ยาวิเมสํ สตฺถา อฏฺฐาสิ ตาวิเม สิกฺขาปเทสุ สิกฺขึสุฯ ",
  "ปฺลิ-ตฺวฺ-กฺทฺ๒๑:๑ฯ๙ฯ๒๘": "ยโต อิเมสํ สตฺถา ปรินิพฺพุโต, น ทานิเม สิกฺขาปเทสุ สิกฺขนฺตี’ติฯ ",
  "ปฺลิ-ตฺวฺ-กฺทฺ๒๑:๑ฯ๙ฯ๒๙": "ยทิ สงฺฆสฺส ปตฺตกลฺลํ, สงฺโฆ อปญฺญตฺตํ นปฺปญฺญเปยฺย, ปญฺญตฺตํ น สมุจฺฉินฺเทยฺย, ยถาปญฺญตฺเตสุ สิกฺขาปเทสุ สมาทาย วตฺเตยฺยฯ ",
  "ปฺลิ-ตฺวฺ-กฺทฺ๒๑:๑ฯ๙ฯ๓๐": "เอสา ญตฺติฯ ",
  "ปฺลิ-ตฺวฺ-กฺทฺ๒๑:๑ฯ๙ฯ๓๑": "สุณาตุ เม, อาวุโส, สงฺโฆฯ ",
  "ปฺลิ-ตฺวฺ-กฺทฺ๒๑:๑ฯ๙ฯ๓๒": "สนฺตมฺหากํ สิกฺขาปทานิ คิหิคตานิฯ ",
  "ปฺลิ-ตฺวฺ-กฺทฺ๒๑:๑ฯ๙ฯ๓๓": "คิหิโนปิ ชานนฺติ—",
  "ปฺลิ-ตฺวฺ-กฺทฺ๒๑:๑ฯ๙ฯ๓๔": "‘อิทํ โว สมณานํ สกฺยปุตฺติยานํ กปฺปติ, อิทํ โว น กปฺปตี’ติฯ ",
  "ปฺลิ-ตฺวฺ-กฺทฺ๒๑:๑ฯ๙ฯ๓๕": "สเจ มยํ ขุทฺทานุขุทฺทกานิ สิกฺขาปทานิ สมูหนิสฺสาม, ภวิสฺสนฺติ วตฺตาโร—",
  "ปฺลิ-ตฺวฺ-กฺทฺ๒๑:๑ฯ๙ฯ๓๖": "‘ธูมกาลิกํ สมเณน โคตเมน สาวกานํ สิกฺขาปทํ ปญฺญตฺตํฯ ",
  "ปฺลิ-ตฺวฺ-กฺทฺ๒๑:๑ฯ๙ฯ๓๗": "ยาวิเมสํ สตฺถา อฏฺฐาสิ ตาวิเม สิกฺขาปเทสุ สิกฺขึสุฯ ",
  "ปฺลิ-ตฺวฺ-กฺทฺ๒๑:๑ฯ๙ฯ๓๘": "ยโต อิเมสํ สตฺถา ปรินิพฺพุโต, น ทานิเม สิกฺขาปเทสุ สิกฺขนฺตี’ติฯ ",
  "ปฺลิ-ตฺวฺ-กฺทฺ๒๑:๑ฯ๙ฯ๓๙": "สงฺโฆ อปญฺญตฺตํ นปฺปญฺญเปติ, ปญฺญตฺตํ น สมุจฺฉินฺทติ, ยถาปญฺญตฺเตสุ สิกฺขาปเทสุ สมาทาย วตฺตติฯ ",
  "ปฺลิ-ตฺวฺ-กฺทฺ๒๑:๑ฯ๙ฯ๔๐": "ยสฺสายสฺมโต ขมติ อปญฺญตฺตสฺส อปฺปญฺญาปนา, ปญฺญตฺตสฺส อสมุจฺเฉโท, ยถาปญฺญตฺเตสุ สิกฺขาปเทสุ สมาทาย วตฺตนา, โส ตุณฺหสฺส; ",
  "ปฺลิ-ตฺวฺ-กฺทฺ๒๑:๑ฯ๙ฯ๔๑": "ยสฺส นกฺขมติ, โส ภาเสยฺยฯ ",
  "ปฺลิ-ตฺวฺ-กฺทฺ๒๑:๑ฯ๙ฯ๔๒": "สงฺโฆ อปญฺญตฺตํ นปฺปญฺญเปติ, ปญฺญตฺตํ น สมุจฺฉินฺทติ, ยถาปญฺญตฺเตสุ สิกฺขาปเทสุ สมาทาย วตฺตติฯ ",
  "ปฺลิ-ตฺวฺ-กฺทฺ๒๑:๑ฯ๙ฯ๔๓": "ขมติ สงฺฆสฺส, ตสฺมา ตุณฺหี, เอวเมตํ ธารยามี”ติฯ ",
  "ปฺลิ-ตฺวฺ-กฺทฺ๒๑:๑ฯ๑๐ฯ๑": "อถ โข เถรา ภิกฺขู อายสฺมนฺตํ อานนฺทํ เอตทโวจุํ—",
  "ปฺลิ-ตฺวฺ-กฺทฺ๒๑:๑ฯ๑๐ฯ๒": "“อิทํ เต, อาวุโส อานนฺท, ทุกฺกฏํ, ยํ ตฺวํ ภควนฺตํ น ปุจฺฉิ—‘กตมานิ ปน, ภนฺเต, ขุทฺทานุขุทฺทกานิ สิกฺขาปทานี’ติฯ ",
  "ปฺลิ-ตฺวฺ-กฺทฺ๒๑:๑ฯ๑๐ฯ๓": "เทเสหิ ตํ ทุกฺกฏนฺ”ติฯ ",
  "ปฺลิ-ตฺวฺ-กฺทฺ๒๑:๑ฯ๑๐ฯ๔": "“อหํ โข, ภนฺเต, อสฺสติยา ภควนฺตํ น ปุจฺฉึ—‘กตมานิ ปน, ภนฺเต, ขุทฺทานุขุทฺทกานิ สิกฺขาปทานี’ติฯ ",
  "ปฺลิ-ตฺวฺ-กฺทฺ๒๑:๑ฯ๑๐ฯ๕": "นาหํ ตํ ทุกฺกฏํ ปสฺสามิ, อปิ จายสฺมนฺตานํ สทฺธาย เทเสมิ ตํ ทุกฺกฏนฺ”ติฯ ",
  "ปฺลิ-ตฺวฺ-กฺทฺ๒๑:๑ฯ๑๐ฯ๖": "“อิทมฺปิ เต, อาวุโส อานนฺท, ทุกฺกฏํ, ยํ ตฺวํ ภควโต วสฺสิกสาฏิกํ อกฺกมิตฺวา สิพฺเพสิฯ ",
  "ปฺลิ-ตฺวฺ-กฺทฺ๒๑:๑ฯ๑๐ฯ๗": "เทเสหิ ตํ ทุกฺกฏนฺ”ติฯ ",
  "ปฺลิ-ตฺวฺ-กฺทฺ๒๑:๑ฯ๑๐ฯ๘": "“อหํ โข, ภนฺเต, น อคารเวน ภควโต วสฺสิกสาฏิกํ อกฺกมิตฺวา สิพฺเพสึฯ ",
  "ปฺลิ-ตฺวฺ-กฺทฺ๒๑:๑ฯ๑๐ฯ๙": "นาหํ ตํ ทุกฺกฏํ ปสฺสามิ, อปิ จายสฺมนฺตานํ สทฺธาย เทเสมิ ตํ ทุกฺกฏนฺ”ติฯ ",
  "ปฺลิ-ตฺวฺ-กฺทฺ๒๑:๑ฯ๑๐ฯ๑๐": "“อิทมฺปิ เต, อาวุโส อานนฺท, ทุกฺกฏํ, ยํ ตฺวํ มาตุคาเมหิ ภควโต สรีรํ ปฐมํ วนฺทาเปสิ, ตาสํ โรทนฺตีนํ ภควโต สรีรํ อสฺสุเกน มกฺขิตํฯ ",
  "ปฺลิ-ตฺวฺ-กฺทฺ๒๑:๑ฯ๑๐ฯ๑๑": "เทเสหิ ตํ ทุกฺกฏนฺ”ติฯ ",
  "ปฺลิ-ตฺวฺ-กฺทฺ๒๑:๑ฯ๑๐ฯ๑๒": "“อหํ โข, ภนฺเต—มายิมาสํ วิกาเล อเหสุนฺติ—มาตุคาเมหิ ภควโต สรีรํ ปฐมํ วนฺทาเปสึฯ ",
  "ปฺลิ-ตฺวฺ-กฺทฺ๒๑:๑ฯ๑๐ฯ๑๓": "นาหํ ตํ ทุกฺกฏํ ปสฺสามิ, อปิ จายสฺมนฺตานํ สทฺธาย เทเสมิ ตํ ทุกฺกฏนฺ”ติฯ ",
  "ปฺลิ-ตฺวฺ-กฺทฺ๒๑:๑ฯ๑๐ฯ๑๔": "“อิทมฺปิ เต, อาวุโส อานนฺท, ทุกฺกฏํ, ยํ ตฺวํ ภควตา โอฬาริเก นิมิตฺเต กยิรมาเน, โอฬาริเก โอภาเส กยิรมาเน, น ภควนฺตํ ยาจิ—",
  "ปฺลิ-ตฺวฺ-กฺทฺ๒๑:๑ฯ๑๐ฯ๑๕": "‘ติฏฺฐตุ ภควา กปฺปํ, ติฏฺฐตุ สุคโต กปฺปํ, พหุชนหิตาย พหุชนสุขาย โลกานุกมฺปาย อตฺถาย หิตาย สุขาย เทวมนุสฺสานนฺ’ติฯ ",
  "ปฺลิ-ตฺวฺ-กฺทฺ๒๑:๑ฯ๑๐ฯ๑๖": "เทเสหิ ตํ ทุกฺกฏนฺ”ติฯ ",
  "ปฺลิ-ตฺวฺ-กฺทฺ๒๑:๑ฯ๑๐ฯ๑๗": "“อหํ โข, ภนฺเต, มาเรน ปริยุฏฺฐิตจิตฺโต น ภควนฺตํ ยาจึ—",
  "ปฺลิ-ตฺวฺ-กฺทฺ๒๑:๑ฯ๑๐ฯ๑๘": "‘ติฏฺฐตุ ภควา กปฺปํ, ติฏฺฐตุ สุคโต กปฺปํ, พหุชนหิตาย พหุชนสุขาย โลกานุกมฺปาย อตฺถาย หิตาย สุขาย เทวมนุสฺสานนฺ’ติฯ ",
  "ปฺลิ-ตฺวฺ-กฺทฺ๒๑:๑ฯ๑๐ฯ๑๙": "นาหํ ตํ ทุกฺกฏํ ปสฺสามิ, อปิ จายสฺมนฺตานํ สทฺธาย เทเสมิ ตํ ทุกฺกฏนฺ”ติฯ ",
  "ปฺลิ-ตฺวฺ-กฺทฺ๒๑:๑ฯ๑๐ฯ๒๐": "“อิทมฺปิ เต, อาวุโส อานนฺท, ทุกฺกฏํ ยํ ตฺวํ มาตุคามสฺส ตถาคตปฺปเวทิเต ธมฺมวินเย ปพฺพชฺชํ อุสฺสุกฺกํ อกาสิฯ ",
  "ปฺลิ-ตฺวฺ-กฺทฺ๒๑:๑ฯ๑๐ฯ๒๑": "เทเสหิ ตํ ทุกฺกฏนฺ”ติฯ ",
  "ปฺลิ-ตฺวฺ-กฺทฺ๒๑:๑ฯ๑๐ฯ๒๒": "“อหํ โข, ภนฺเต, อยํ มหาปชาปติ โคตมี ภควโต มาตุจฺฉา อาปาทิกา โปสิกา ขีรสฺส ทายิกา ภควนฺตํ ชเนตฺติยา กาลงฺกตาย ถญฺญํ ปาเยสีติ มาตุคามสฺส ตถาคตปฺปเวทิเต ธมฺมวินเย ปพฺพชฺชํ อุสฺสุกฺกํ อกาสึฯ ",
  "ปฺลิ-ตฺวฺ-กฺทฺ๒๑:๑ฯ๑๐ฯ๒๓": "นาหํ ตํ ทุกฺกฏํ ปสฺสามิ, อปิ จายสฺมนฺตานํ สทฺธาย เทเสมิ ตํ ทุกฺกฏนฺ”ติฯ ",
  "ปฺลิ-ตฺวฺ-กฺทฺ๒๑:๑ฯ๑๑ฯ๑": "เตน โข ปน สมเยน อายสฺมา ปุราโณ ทกฺขิณาคิริสฺมึ จาริกํ จรติ มหตา ภิกฺขุสงฺเฆน สทฺธึ ปญฺจมตฺเตหิ ภิกฺขุสเตหิฯ ",
  "ปฺลิ-ตฺวฺ-กฺทฺ๒๑:๑ฯ๑๑ฯ๒": "อถ โข อายสฺมา ปุราโณ เถเรหิ ภิกฺขูหิ ธมฺเม จ วินเย จ สงฺคีเต ทกฺขิณาคิริสฺมึ ยถาภิรนฺตํ วิหริตฺวา เยน ราชคหํ เยน เวฬุวนํ กลนฺทกนิวาโป เยน เถรา ภิกฺขู เตนุปสงฺกมิ, อุปสงฺกมิตฺวา เถเรหิ ภิกฺขูหิ สทฺธึ ปฏิสมฺโมทิตฺวา เอกมนฺตํ นิสีทิฯ ",
  "ปฺลิ-ตฺวฺ-กฺทฺ๒๑:๑ฯ๑๑ฯ๓": "เอกมนฺตํ นิสินฺนํ โข อายสฺมนฺตํ ปุราณํ เถรา ภิกฺขู เอตทโวจุํ—",
  "ปฺลิ-ตฺวฺ-กฺทฺ๒๑:๑ฯ๑๑ฯ๔": "“เถเรหิ, อาวุโส ปุราณ, ธมฺโม จ วินโย จ สงฺคีโตฯ ",
  "ปฺลิ-ตฺวฺ-กฺทฺ๒๑:๑ฯ๑๑ฯ๕": "อุเปหิ ตํ สงฺคีตินฺ”ติฯ ",
  "ปฺลิ-ตฺวฺ-กฺทฺ๒๑:๑ฯ๑๑ฯ๖": "“สุสงฺคีตาวุโส, เถเรหิ ธมฺโม จ วินโย จฯ ",
  "ปฺลิ-ตฺวฺ-กฺทฺ๒๑:๑ฯ๑๑ฯ๗": "อปิ จ ยเถว มยา ภควโต สมฺมุขา สุตํ, สมฺมุขา ปฏิคฺคหิตํ, ตเถวาหํ ธาเรสฺสามี”ติฯ ",
  "ปฺลิ-ตฺวฺ-กฺทฺ๒๑:๑ฯ๑๒ฯ๐": "๓ฯ พฺรหฺมทณฺฑกถา ",
  "ปฺลิ-ตฺวฺ-กฺทฺ๒๑:๑ฯ๑๒ฯ๑": "อถ โข อายสฺมา อานนฺโท เถเร ภิกฺขู เอตทโวจ—",
  "ปฺลิ-ตฺวฺ-กฺทฺ๒๑:๑ฯ๑๒ฯ๒": "“ภควา มํ, ภนฺเต, ปรินิพฺพานกาเล เอวมาห—",
  "ปฺลิ-ตฺวฺ-กฺทฺ๒๑:๑ฯ๑๒ฯ๓": "‘เตน หานนฺท, สงฺโฆ มมจฺจเยน ฉนฺนสฺส ภิกฺขุโน พฺรหฺมทณฺฑํ อาณาเปตู’”ติฯ ",
  "ปฺลิ-ตฺวฺ-กฺทฺ๒๑:๑ฯ๑๒ฯ๔": "“ปุจฺฉิ ปน ตฺวํ, อาวุโส อานนฺท, ภควนฺตํ—",
  "ปฺลิ-ตฺวฺ-กฺทฺ๒๑:๑ฯ๑๒ฯ๕": "‘กตโม ปน, ภนฺเต, พฺรหฺมทณฺโฑ’”ติ? ",
  "ปฺลิ-ตฺวฺ-กฺทฺ๒๑:๑ฯ๑๒ฯ๖": "“ปุจฺฉึ โขหํ, ภนฺเต, ภควนฺตํ—",
  "ปฺลิ-ตฺวฺ-กฺทฺ๒๑:๑ฯ๑๒ฯ๗": "‘กตโม ปน, ภนฺเต, พฺรหฺมทณฺโฑ’ติ? ",
  "ปฺลิ-ตฺวฺ-กฺทฺ๒๑:๑ฯ๑๒ฯ๘": "‘ฉนฺโน, อานนฺท, ภิกฺขุ ยํ อิจฺเฉยฺย ตํ วเทยฺยฯ ",
  "ปฺลิ-ตฺวฺ-กฺทฺ๒๑:๑ฯ๑๒ฯ๙": "ภิกฺขูหิ ฉนฺโน ภิกฺขุ เนว วตฺตพฺโพ, น โอวทิตพฺโพ, นานุสาสิตพฺโพ’”ติฯ ",
  "ปฺลิ-ตฺวฺ-กฺทฺ๒๑:๑ฯ๑๒ฯ๑๐": "“เตน หาวุโส อานนฺท, ตฺวํเยว ฉนฺนสฺส ภิกฺขุโน พฺรหฺมทณฺฑํ อาณาเปหี”ติฯ ",
  "ปฺลิ-ตฺวฺ-กฺทฺ๒๑:๑ฯ๑๒ฯ๑๑": "“กถาหํ, ภนฺเต, ฉนฺนสฺส ภิกฺขุโน พฺรหฺมทณฺฑํ อาณาเปมิ, จณฺโฑ โส ภิกฺขุ ผรุโส”ติ? ",
  "ปฺลิ-ตฺวฺ-กฺทฺ๒๑:๑ฯ๑๒ฯ๑๒": "“เตน หาวุโส อานนฺท, พหุเกหิ ภิกฺขูหิ สทฺธึ คจฺฉาหี”ติฯ ",
  "ปฺลิ-ตฺวฺ-กฺทฺ๒๑:๑ฯ๑๒ฯ๑๓": "“เอวํ, ภนฺเต”ติ โข อายสฺมา อานนฺโท เถรานํ ภิกฺขูนํ ปฏิสฺสุตฺวา มหตา ภิกฺขุสงฺเฆน สทฺธึ ปญฺจมตฺเตหิ ภิกฺขุสเตหิ นาวาย อุชฺชวนิกาย โกสมฺพึ อุชฺชวิ, นาวาย ปจฺโจโรหิตฺวา รญฺโญ อุเทนสฺส อุยฺยานสฺส อวิทูเร อญฺญตรสฺมึ รุกฺขมูเล นิสีทิฯ ",
  "ปฺลิ-ตฺวฺ-กฺทฺ๒๑:๑ฯ๑๓ฯ๑": "เตน โข ปน สมเยน ราชา อุเทโน อุยฺยาเน ปริจาเรสิ สทฺธึ โอโรเธนฯ ",
  "ปฺลิ-ตฺวฺ-กฺทฺ๒๑:๑ฯ๑๓ฯ๒": "อโสฺสสิ โข รญฺโญ อุเทนสฺส โอโรโธ—",
  "ปฺลิ-ตฺวฺ-กฺทฺ๒๑:๑ฯ๑๓ฯ๓": "“อมฺหากํ กิร อาจริโย อโยฺย อานนฺโท อุยฺยานสฺส อวิทูเร อญฺญตรสฺมึ รุกฺขมูเล นิสินฺโน”ติฯ ",
  "ปฺลิ-ตฺวฺ-กฺทฺ๒๑:๑ฯ๑๓ฯ๔": "อถ โข รญฺโญ อุเทนสฺส โอโรโธ ราชานํ อุเทนํ เอตทโวจ—",
  "ปฺลิ-ตฺวฺ-กฺทฺ๒๑:๑ฯ๑๓ฯ๕": "“อมฺหากํ กิร, เทว, อาจริโย อโยฺย อานนฺโท อุยฺยานสฺส อวิทูเร อญฺญตรสฺมึ รุกฺขมูเล นิสินฺโนฯ ",
  "ปฺลิ-ตฺวฺ-กฺทฺ๒๑:๑ฯ๑๓ฯ๖": "อิจฺฉาม มยํ, เทว, อยฺยํ อานนฺทํ ปสฺสิตุนฺ”ติฯ ",
  "ปฺลิ-ตฺวฺ-กฺทฺ๒๑:๑ฯ๑๓ฯ๗": "“เตน หิ ตุเมฺห สมณํ อานนฺทํ ปสฺสถา”ติฯ ",
  "ปฺลิ-ตฺวฺ-กฺทฺ๒๑:๑ฯ๑๓ฯ๘": "อถ โข รญฺโญ อุเทนสฺส โอโรโธ เยนายสฺมา อานนฺโท เตนุปสงฺกมิ, อุปสงฺกมิตฺวา อายสฺมนฺตํ อานนฺทํ อภิวาเทตฺวา เอกมนฺตํ นิสีทิฯ ",
  "ปฺลิ-ตฺวฺ-กฺทฺ๒๑:๑ฯ๑๓ฯ๙": "เอกมนฺตํ นิสินฺนํ โข รญฺโญ อุเทนสฺส โอโรธํ อายสฺมา อานนฺโท ธมฺมิยา กถาย สนฺทเสฺสสิ สมาทเปสิ สมุตฺเตเชสิ สมฺปหํเสสิฯ ",
  "ปฺลิ-ตฺวฺ-กฺทฺ๒๑:๑ฯ๑๓ฯ๑๐": "อถ โข รญฺโญ อุเทนสฺส โอโรโธ อายสฺมตา อานนฺเทน ธมฺมิยา กถาย สนฺทสฺสิโต สมาทปิโต สมุตฺเตชิโต สมฺปหํสิโต อายสฺมโต อานนฺทสฺส ปญฺจ อุตฺตราสงฺคสตานิ ปาทาสิฯ ",
  "ปฺลิ-ตฺวฺ-กฺทฺ๒๑:๑ฯ๑๓ฯ๑๑": "อถ โข รญฺโญ อุเทนสฺส โอโรโธ อายสฺมโต อานนฺทสฺส ภาสิตํ อภินนฺทิตฺวา อนุโมทิตฺวา อุฏฺฐายาสนา อายสฺมนฺตํ อานนฺทํ อภิวาเทตฺวา ปทกฺขิณํ กตฺวา เยน ราชา อุเทโน เตนุปสงฺกมิฯ ",
  "ปฺลิ-ตฺวฺ-กฺทฺ๒๑:๑ฯ๑๔ฯ๑": "อทฺทสา โข ราชา อุเทโน โอโรธํ ทูรโตว อาคจฺฉนฺตํฯ ",
  "ปฺลิ-ตฺวฺ-กฺทฺ๒๑:๑ฯ๑๔ฯ๒": "ทิสฺวาน โอโรธํ เอตทโวจ—",
  "ปฺลิ-ตฺวฺ-กฺทฺ๒๑:๑ฯ๑๔ฯ๓": "“อปิ นุ โข ตุเมฺห สมณํ อานนฺทํ ปสฺสิตฺถา”ติ? ",
  "ปฺลิ-ตฺวฺ-กฺทฺ๒๑:๑ฯ๑๔ฯ๔": "“อปสฺสิมฺหา โข มยํ, เทว, อยฺยํ อานนฺทนฺ”ติฯ ",
  "ปฺลิ-ตฺวฺ-กฺทฺ๒๑:๑ฯ๑๔ฯ๕": "“อปิ นุ ตุเมฺห สมณสฺส อานนฺทสฺส กิญฺจิ อทตฺถา”ติ? ",
  "ปฺลิ-ตฺวฺ-กฺทฺ๒๑:๑ฯ๑๔ฯ๖": "“อทมฺหา โข มยํ, เทว, อยฺยสฺส อานนฺทสฺส ปญฺจ อุตฺตราสงฺคสตานี”ติฯ ",
  "ปฺลิ-ตฺวฺ-กฺทฺ๒๑:๑ฯ๑๔ฯ๗": "ราชา อุเทโน อุชฺฌายติ ขิยฺยติ วิปาเจติ—",
  "ปฺลิ-ตฺวฺ-กฺทฺ๒๑:๑ฯ๑๔ฯ๘": "“กถญฺหิ นาม สมโณ อานนฺโท ตาว พหุํ จีวรํ ปฏิคฺคเหสฺสติฯ ",
  "ปฺลิ-ตฺวฺ-กฺทฺ๒๑:๑ฯ๑๔ฯ๙": "ทุสฺสวาณิชฺชํ วา สมโณ อานนฺโท กริสฺสติ, ปคฺคาหิกสาลํ วา ปสาเรสฺสตี”ติฯ ",
  "ปฺลิ-ตฺวฺ-กฺทฺ๒๑:๑ฯ๑๔ฯ๑๐": "อถ โข ราชา อุเทโน เยนายสฺมา อานนฺโท เตนุปสงฺกมิ, อุปสงฺกมิตฺวา อายสฺมตา อานนฺเทน สทฺธึ สมฺโมทิฯ ",
  "ปฺลิ-ตฺวฺ-กฺทฺ๒๑:๑ฯ๑๔ฯ๑๑": "สมฺโมทนียํ กถํ สารณียํ วีติสาเรตฺวา เอกมนฺตํ นิสีทิฯ ",
  "ปฺลิ-ตฺวฺ-กฺทฺ๒๑:๑ฯ๑๔ฯ๑๒": "เอกมนฺตํ นิสินฺโน โข ราชา อุเทโน อายสฺมนฺตํ อานนฺทํ เอตทโวจ—",
  "ปฺลิ-ตฺวฺ-กฺทฺ๒๑:๑ฯ๑๔ฯ๑๓": "“อาคมา นุ ขฺวิธ, โภ อานนฺท, อมฺหากํ โอโรโธ”ติ? ",
  "ปฺลิ-ตฺวฺ-กฺทฺ๒๑:๑ฯ๑๔ฯ๑๔": "“อาคมาสิ โข เต อิธ, มหาราช, โอโรโธ”ติฯ ",
  "ปฺลิ-ตฺวฺ-กฺทฺ๒๑:๑ฯ๑๔ฯ๑๕": "“อปิ ปน โภโต อานนฺทสฺส กิญฺจิ อทาสี”ติ? ",
  "ปฺลิ-ตฺวฺ-กฺทฺ๒๑:๑ฯ๑๔ฯ๑๖": "“อทาสิ โข เม, มหาราช, ปญฺจ อุตฺตราสงฺคสตานี”ติฯ ",
  "ปฺลิ-ตฺวฺ-กฺทฺ๒๑:๑ฯ๑๔ฯ๑๗": "“กึ ปน ภวํ อานนฺโท ตาว พหุํ จีวรํ กริสฺสตี”ติ? ",
  "ปฺลิ-ตฺวฺ-กฺทฺ๒๑:๑ฯ๑๔ฯ๑๘": "“เย เต, มหาราช, ภิกฺขู ทุพฺพลจีวรา เตหิ สทฺธึ สํวิภชิสฺสามี”ติฯ ",
  "ปฺลิ-ตฺวฺ-กฺทฺ๒๑:๑ฯ๑๔ฯ๑๙": "“ยานิ โข ปน, โภ อานนฺท, โปราณกานิ ทุพฺพลจีวรานิ ตานิ กถํ กริสฺสถา”ติ? ",
  "ปฺลิ-ตฺวฺ-กฺทฺ๒๑:๑ฯ๑๔ฯ๒๐": "“ตานิ, มหาราช, อุตฺตรตฺถรณํ กริสฺสามา”ติฯ ",
  "ปฺลิ-ตฺวฺ-กฺทฺ๒๑:๑ฯ๑๔ฯ๒๑": "“ยานิ ปน, โภ อานนฺท, โปราณกานิ อุตฺตรตฺถรณานิ ตานิ กถํ กริสฺสถา”ติ? ",
  "ปฺลิ-ตฺวฺ-กฺทฺ๒๑:๑ฯ๑๔ฯ๒๒": "“ตานิ, มหาราช, ภิสิจฺฉวิโย กริสฺสามา”ติฯ ",
  "ปฺลิ-ตฺวฺ-กฺทฺ๒๑:๑ฯ๑๔ฯ๒๓": "“ยา ปน, โภ อานนฺท, โปราณกา ภิสิจฺฉวิโย ตา กถํ กริสฺสถา”ติ? ",
  "ปฺลิ-ตฺวฺ-กฺทฺ๒๑:๑ฯ๑๔ฯ๒๔": "“ตา, มหาราช, ภูมตฺถรณํ กริสฺสามา”ติฯ ",
  "ปฺลิ-ตฺวฺ-กฺทฺ๒๑:๑ฯ๑๔ฯ๒๕": "“ยานิ ปน, โภ อานนฺท, โปราณกานิ ภูมตฺถรณานิ ตานิ กถํ กริสฺสถา”ติ? ",
  "ปฺลิ-ตฺวฺ-กฺทฺ๒๑:๑ฯ๑๔ฯ๒๖": "“ตานิ, มหาราช, ปาทปุญฺฉนิโย กริสฺสามา”ติฯ ",
  "ปฺลิ-ตฺวฺ-กฺทฺ๒๑:๑ฯ๑๔ฯ๒๗": "“ยา ปน, โภ อานนฺท, โปราณกา ปาทปุญฺฉนิโย ตา กถํ กริสฺสถา”ติ? ",
  "ปฺลิ-ตฺวฺ-กฺทฺ๒๑:๑ฯ๑๔ฯ๒๘": "“ตา, มหาราช, รโชหรณํ กริสฺสามา”ติฯ ",
  "ปฺลิ-ตฺวฺ-กฺทฺ๒๑:๑ฯ๑๔ฯ๒๙": "“ยานิ ปน, โภ อานนฺท, โปราณกานิ รโชหรณานิ ตานิ กถํ กริสฺสถา”ติ? ",
  "ปฺลิ-ตฺวฺ-กฺทฺ๒๑:๑ฯ๑๔ฯ๓๐": "“ตานิ, มหาราช, โกฏฺเฏตฺวา จิกฺขเลฺลน มทฺทิตฺวา ปริภณฺฑํ ลิมฺปิสฺสามา”ติฯ ",
  "ปฺลิ-ตฺวฺ-กฺทฺ๒๑:๑ฯ๑๔ฯ๓๑": "อถ โข ราชา อุเทโน—“สพฺเพวิเม สมณา สกฺยปุตฺติยา โยนิโส อุปเนนฺติ, น กุลวํ คเมนฺตี”ติ—",
  "ปฺลิ-ตฺวฺ-กฺทฺ๒๑:๑ฯ๑๔ฯ๓๒": "อายสฺมโต อานนฺทสฺส อญฺญานิปิ ปญฺจ ทุสฺสสตานิ ปาทาสิฯ ",
  "ปฺลิ-ตฺวฺ-กฺทฺ๒๑:๑ฯ๑๔ฯ๓๓": "อยญฺจรหิ อายสฺมโต อานนฺทสฺส ปฐมํ จีวรภิกฺขา อุปฺปชฺชิ จีวรสหสฺสํฯ ",
  "ปฺลิ-ตฺวฺ-กฺทฺ๒๑:๑ฯ๑๕ฯ๑": "อถ โข อายสฺมา อานนฺโท เยน โฆสิตาราโม เตนุปสงฺกมิ, อุปสงฺกมิตฺวา ปญฺญตฺเต อาสเน นิสีทิฯ ",
  "ปฺลิ-ตฺวฺ-กฺทฺ๒๑:๑ฯ๑๕ฯ๒": "อถ โข อายสฺมา ฉนฺโน เยนายสฺมา อานนฺโท เตนุปสงฺกมิ, อุปสงฺกมิตฺวา อายสฺมนฺตํ อานนฺทํ อภิวาเทตฺวา เอกมนฺตํ นิสีทิฯ ",
  "ปฺลิ-ตฺวฺ-กฺทฺ๒๑:๑ฯ๑๕ฯ๓": "เอกมนฺตํ นิสินฺนํ โข อายสฺมนฺตํ ฉนฺนํ อายสฺมา อานนฺโท เอตทโวจ—",
  "ปฺลิ-ตฺวฺ-กฺทฺ๒๑:๑ฯ๑๕ฯ๔": "“สงฺเฆน เต, อาวุโส ฉนฺน, พฺรหฺมทณฺโฑ อาณาปิโต”ติฯ ",
  "ปฺลิ-ตฺวฺ-กฺทฺ๒๑:๑ฯ๑๕ฯ๕": "“กตโม ปน, ภนฺเต อานนฺท, พฺรหฺมทณฺโฑ อาณาปิโต”ติ? ",
  "ปฺลิ-ตฺวฺ-กฺทฺ๒๑:๑ฯ๑๕ฯ๖": "“ตฺวํ, อาวุโส ฉนฺน, ภิกฺขู ยํ อิจฺเฉยฺยาสิ ตํ วเทยฺยาสิฯ ",
  "ปฺลิ-ตฺวฺ-กฺทฺ๒๑:๑ฯ๑๕ฯ๗": "ภิกฺขูหิ ตฺวํ เนว วตฺตพฺโพ, น โอวทิตพฺโพ, นานุสาสิตพฺโพ”ติฯ ",
  "ปฺลิ-ตฺวฺ-กฺทฺ๒๑:๑ฯ๑๕ฯ๘": "“นนฺวาหํ, ภนฺเต อานนฺท, หโต เอตฺตาวตา, ยโตหํ ภิกฺขูหิ เนว วตฺตพฺโพ, น โอวทิตพฺโพ, นานุสาสิตพฺโพ”ติ ตตฺเถว มุจฺฉิโต ปปโตฯ ",
  "ปฺลิ-ตฺวฺ-กฺทฺ๒๑:๑ฯ๑๕ฯ๙": "อถ โข อายสฺมา ฉนฺโน พฺรหฺมทณฺเฑน อฏฺฏียมาโน หรายมาโน ชิคุจฺฉมาโน เอโก วูปกฏฺโฐ อปฺปมตฺโต อาตาปี ปหิตตฺโต วิหรนฺโต นจิรเสฺสว—",
  "ปฺลิ-ตฺวฺ-กฺทฺ๒๑:๑ฯ๑๕ฯ๑๐": "ยสฺสตฺถาย กุลปุตฺตา สมฺมเทว อคารสฺมา อนคาริยํ ปพฺพชนฺติ, ตทนุตฺตรํ—",
  "ปฺลิ-ตฺวฺ-กฺทฺ๒๑:๑ฯ๑๕ฯ๑๑": "พฺรหฺมจริยปริโยสานํ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหาสิฯ ",
  "ปฺลิ-ตฺวฺ-กฺทฺ๒๑:๑ฯ๑๕ฯ๑๒": "“ขีณา ชาติ, วุสิตํ พฺรหฺมจริยํ, กตํ กรณียํ, นาปรํ อิตฺถตฺตายา”ติ อพฺภญฺญาสิฯ ",
  "ปฺลิ-ตฺวฺ-กฺทฺ๒๑:๑ฯ๑๕ฯ๑๓": "อญฺญตโร จ ปนายสฺมา ฉนฺโน อรหตํ อโหสิฯ ",
  "ปฺลิ-ตฺวฺ-กฺทฺ๒๑:๑ฯ๑๕ฯ๑๔": "อถ โข อายสฺมา ฉนฺโน อรหตฺตํ ปตฺโต เยนายสฺมา อานนฺโท เตนุปสงฺกมิ, อุปสงฺกมิตฺวา อายสฺมนฺตํ อานนฺทํ เอตทโวจ—",
  "ปฺลิ-ตฺวฺ-กฺทฺ๒๑:๑ฯ๑๕ฯ๑๕": "“ปฏิปฺปสฺสมฺเภหิ ทานิ เม, ภนฺเต อานนฺท, พฺรหฺมทณฺฑนฺ”ติฯ ",
  "ปฺลิ-ตฺวฺ-กฺทฺ๒๑:๑ฯ๑๕ฯ๑๖": "“ยทคฺเคน ตยา, อาวุโส ฉนฺน, อรหตฺตํ สจฺฉิกตํ ตทคฺเคน เต พฺรหฺมทณฺโฑ ปฏิปฺปสฺสทฺโธ”ติฯ ",
  "ปฺลิ-ตฺวฺ-กฺทฺ๒๑:๑ฯ๑๖ฯ๑": "อิมาย โข ปน วินยสงฺคีติยา ปญฺจ ภิกฺขุสตานิ อนูนานิ อนธิกานิ อเหสุํฯ ",
  "ปฺลิ-ตฺวฺ-กฺทฺ๒๑:๑ฯ๑๖ฯ๒": "ตสฺมา อยํ วินยสงฺคีติ “ปญฺจสติกา”ติ วุจฺจตีติฯ ",
  "ปฺลิ-ตฺวฺ-กฺทฺ๒๑:๑ฯ๑๖ฯ๓": "ปญฺจสติกกฺขนฺธโก เอกาทสโมฯ อิมมฺหิ ขนฺธเก วตฺถู เตวีสติฯ ",
  "ปฺลิ-ตฺวฺ-กฺทฺ๒๑:๑ฯ๑๖ฯ๔": "ตสฺสุทฺทานํ ",
  "ปฺลิ-ตฺวฺ-กฺทฺ๒๑:๑ฯ๑๖ฯ๕": "ปรินิพฺพุเต สมฺพุทฺเธ, ",
  "ปฺลิ-ตฺวฺ-กฺทฺ๒๑:๑ฯ๑๖ฯ๖": "เถโร กสฺสปสวฺหโย; ",
  "ปฺลิ-ตฺวฺ-กฺทฺ๒๑:๑ฯ๑๖ฯ๗": "อามนฺตยิ ภิกฺขุคณํ, ",
  "ปฺลิ-ตฺวฺ-กฺทฺ๒๑:๑ฯ๑๖ฯ๘": "สทฺธมฺมมนุปาลโกฯ ",
  "ปฺลิ-ตฺวฺ-กฺทฺ๒๑:๑ฯ๑๖ฯ๙": "ปาวายทฺธานมคฺคมฺหิ, ",
  "ปฺลิ-ตฺวฺ-กฺทฺ๒๑:๑ฯ๑๖ฯ๑๐": "สุภทฺเทน ปเวทิตํ; ",
  "ปฺลิ-ตฺวฺ-กฺทฺ๒๑:๑ฯ๑๖ฯ๑๑": "สงฺคายิสฺสาม สทฺธมฺมํ, ",
  "ปฺลิ-ตฺวฺ-กฺทฺ๒๑:๑ฯ๑๖ฯ๑๒": "อธมฺโม ปุเร ทิปฺปติฯ ",
  "ปฺลิ-ตฺวฺ-กฺทฺ๒๑:๑ฯ๑๖ฯ๑๓": "เอเกนูน ปญฺจสตํ, ",
  "ปฺลิ-ตฺวฺ-กฺทฺ๒๑:๑ฯ๑๖ฯ๑๔": "อานนฺทมฺปิ จ อุจฺจินิ; ",
  "ปฺลิ-ตฺวฺ-กฺทฺ๒๑:๑ฯ๑๖ฯ๑๕": "ธมฺมวินยสงฺคีตึ, ",
  "ปฺลิ-ตฺวฺ-กฺทฺ๒๑:๑ฯ๑๖ฯ๑๖": "วสนฺโต คุหมุตฺตเมฯ ",
  "ปฺลิ-ตฺวฺ-กฺทฺ๒๑:๑ฯ๑๖ฯ๑๗": "อุปาลึ วินยํ ปุจฺฉิ, ",
  "ปฺลิ-ตฺวฺ-กฺทฺ๒๑:๑ฯ๑๖ฯ๑๘": "สุตฺตนฺตานนฺทปณฺฑิตํ; ",
  "ปฺลิ-ตฺวฺ-กฺทฺ๒๑:๑ฯ๑๖ฯ๑๙": "ปิฏกํ ตีณิ สงฺคีตึ, ",
  "ปฺลิ-ตฺวฺ-กฺทฺ๒๑:๑ฯ๑๖ฯ๒๐": "อกํสุ ชินสาวกาฯ ",
  "ปฺลิ-ตฺวฺ-กฺทฺ๒๑:๑ฯ๑๖ฯ๒๑": "ขุทฺทานุขุทฺทเก นานา, ",
  "ปฺลิ-ตฺวฺ-กฺทฺ๒๑:๑ฯ๑๖ฯ๒๒": "ยถาปญฺญตฺติวตฺตนา; ",
  "ปฺลิ-ตฺวฺ-กฺทฺ๒๑:๑ฯ๑๖ฯ๒๓": "น ปุจฺฉิ อกฺกมิตฺวาน, ",
  "ปฺลิ-ตฺวฺ-กฺทฺ๒๑:๑ฯ๑๖ฯ๒๔": "วนฺทาเปสิ น ยาจิ จฯ ",
  "ปฺลิ-ตฺวฺ-กฺทฺ๒๑:๑ฯ๑๖ฯ๒๕": "ปพฺพชฺชํ มาตุคามสฺส, ",
  "ปฺลิ-ตฺวฺ-กฺทฺ๒๑:๑ฯ๑๖ฯ๒๖": "สทฺธาย ทุกฺกฏานิ เม; ",
  "ปฺลิ-ตฺวฺ-กฺทฺ๒๑:๑ฯ๑๖ฯ๒๗": "ปุราโณ พฺรหฺมทณฺฑญฺจ, ",
  "ปฺลิ-ตฺวฺ-กฺทฺ๒๑:๑ฯ๑๖ฯ๒๘": "โอโรโธ อุเทเนน สหฯ ",
  "ปฺลิ-ตฺวฺ-กฺทฺ๒๑:๑ฯ๑๖ฯ๒๙": "ตาว พหุ ทุพฺพลญฺจ, ",
  "ปฺลิ-ตฺวฺ-กฺทฺ๒๑:๑ฯ๑๖ฯ๓๐": "อุตฺตรตฺถรณา ภิสิ; ",
  "ปฺลิ-ตฺวฺ-กฺทฺ๒๑:๑ฯ๑๖ฯ๓๑": "ภูมตฺถรณา ปุญฺฉนิโย, ",
  "ปฺลิ-ตฺวฺ-กฺทฺ๒๑:๑ฯ๑๖ฯ๓๒": "รโช จิกฺขลฺลมทฺทนาฯ ",
  "ปฺลิ-ตฺวฺ-กฺทฺ๒๑:๑ฯ๑๖ฯ๓๓": "สหสฺสจีวรํ อุปฺปชฺชิ, ",
  "ปฺลิ-ตฺวฺ-กฺทฺ๒๑:๑ฯ๑๖ฯ๓๔": "ปฐมานนฺทสวฺหโย; ",
  "ปฺลิ-ตฺวฺ-กฺทฺ๒๑:๑ฯ๑๖ฯ๓๕": "ตชฺชิโต พฺรหฺมทณฺเฑน, ",
  "ปฺลิ-ตฺวฺ-กฺทฺ๒๑:๑ฯ๑๖ฯ๓๖": "จตุสฺสจฺจํ อปาปุณิ; ",
  "ปฺลิ-ตฺวฺ-กฺทฺ๒๑:๑ฯ๑๖ฯ๓๗": "วสีภูตา ปญฺจสตา, ",
  "ปฺลิ-ตฺวฺ-กฺทฺ๒๑:๑ฯ๑๖ฯ๓๘": "ตสฺมา ปญฺจสตี อิติฯ ",
  "ปฺลิ-ตฺวฺ-กฺทฺ๒๑:๑ฯ๑๖ฯ๓๙": "ปญฺจสติกกฺขนฺธโก นิฏฺฐิโตฯ "
}
