{
  "ปฺลิ-ตฺวฺ-พิ-วฺพฺ-นฺปฺ๕:๐ฯ๑": "เถรวาท วินย ",
  "ปฺลิ-ตฺวฺ-พิ-วฺพฺ-นฺปฺ๕:๐ฯ๒": "ภิกฺขุนิวิภงฺค ",
  "ปฺลิ-ตฺวฺ-พิ-วฺพฺ-นฺปฺ๕:๐ฯ๓": "นิสฺสคฺคิยกณฺฑ ",
  "ปฺลิ-ตฺวฺ-พิ-วฺพฺ-นฺปฺ๕:๐ฯ๔": "ปตฺตวคฺค ",
  "ปฺลิ-ตฺวฺ-พิ-วฺพฺ-นฺปฺ๕:๐ฯ๕": "๕ฯ อญฺญเจตาปนสิกฺขาปท ",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๑": "เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๒": "เตน โข ปน สมเยน ถุลฺลนนฺทา ภิกฺขุนี คิลานา โหติฯ ",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๓": "อถ โข อญฺญตโร อุปาสโก เยน ถุลฺลนนฺทา ภิกฺขุนี เตนุปสงฺกมิ; อุปสงฺกมิตฺวา ถุลฺลนนฺทํ ภิกฺขุนึ เอตทโวจ—",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๔": "“กจฺจิ, อเยฺย, ขมนียํ กจฺจิ ยาปนียนฺ”ติ? ",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๕": "“น เม, อาวุโส, ขมนียํ, น ยาปนียนฺ”ติฯ ",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๖": "“อมุกสฺส, อเยฺย, อาปณิกสฺส ฆเร กหาปณํ นิกฺขิปิสฺสามิ, ตโต ยํ อิจฺเฉยฺยาสิ ตํ อาหราเปยฺยาสี”ติฯ ",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๗": "ถุลฺลนนฺทา ภิกฺขุนี อญฺญตรํ สิกฺขมานํ อาณาเปสิ—",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๘": "“คจฺฉ, สิกฺขมาเน, อมุกสฺส อาปณิกสฺส ฆรา กหาปณสฺส เตลํ อาหรา”ติฯ ",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๙": "อถ โข สา สิกฺขมานา ตสฺส อาปณิกสฺส ฆรา กหาปณสฺส เตลํ อาหริตฺวา ถุลฺลนนฺทาย ภิกฺขุนิยา อทาสิฯ ",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๑๐": "ถุลฺลนนฺทา ภิกฺขุนี เอวมาห—",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๑๑": "“น เม, สิกฺขมาเน, เตเลน อตฺโถ, สปฺปินา เม อตฺโถ”ติฯ ",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๑๒": "อถ โข สา สิกฺขมานา เยน โส อาปณิโก เตนุปสงฺกมิ; อุปสงฺกมิตฺวา ตํ อาปณิกํ เอตทโวจ—",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๑๓": "“น กิร, อาวุโส, อยฺยาย เตเลน อตฺโถ, สปฺปินา อตฺโถ, หนฺท เต เตลํ, สปฺปึ เม เทหี”ติฯ ",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๑๔": "“สเจ มยํ, อเยฺย, วิกฺกีตํ ภณฺฑํ ปุน อาทิยิสฺสาม, กทา อมฺหากํ ภณฺฑํ วิกฺกายิสฺสติฯ ",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๑๕": "เตลสฺส กเยน เตลํ หฏํ, สปฺปิสฺส กยํ อาหร, สปฺปึ หริสฺสสี”ติฯ ",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๑๖": "อถ โข สา สิกฺขมานา โรทนฺตี อฏฺฐาสิฯ ",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๑๗": "ภิกฺขุนิโย ตํ สิกฺขมานํ เอตทโวจุํ—",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๑๘": "“กิสฺส ตฺวํ, สิกฺขมาเน, โรทสี”ติ? ",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๑๙": "อถ โข สา สิกฺขมานา ภิกฺขุนีนํ เอตมตฺถํ อาโรเจสิฯ ",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๒๐": "ยา ตา ภิกฺขุนิโย อปฺปิจฺฉา …เป… ตา อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๒๑": "“กถญฺหิ นาม อยฺยา ถุลฺลนนฺทา อญฺญํ เจตาเปตฺวา อญฺญํ เจตาเปสฺสตี”ติ …เป… ",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๒๒": "“สจฺจํ กิร, ภิกฺขเว, ถุลฺลนนฺทา ภิกฺขุนี อญฺญํ เจตาเปตฺวา อญฺญํ เจตาเปตี”ติ? ",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๒๓": "“สจฺจํ, ภควา”ติฯ ",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๒๔": "วิครหิ พุทฺโธ ภควา …เป… ",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๒๕": "กถญฺหิ นาม, ภิกฺขเว, ถุลฺลนนฺทา ภิกฺขุนี อญฺญํ เจตาเปตฺวา อญฺญํ เจตาเปสฺสติฯ ",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๒๖": "เนตํ, ภิกฺขเว, อปฺปสนฺนานํ วา ปสาทาย …เป… ",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๒๗": "เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—",
  "ปฺลิ-ตฺวฺ-พิ-วฺพฺ-นฺปฺ๕:๑ฯ๒๘ฯ๑": "“ยา ปน ภิกฺขุนี อญฺญํ เจตาเปตฺวา อญฺญํ เจตาเปยฺย, นิสฺสคฺคิยํ ปาจิตฺติยนฺ”ติฯ ",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๑": "ยา ปนาติ ",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๒": "ยา ยาทิสา …เป… ",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๓": "ภิกฺขุนีติ ",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๔": "…เป… อยํ อิมสฺมึ อตฺเถ อธิปฺเปตา ภิกฺขุนีติฯ ",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๕": "อญฺญํ เจตาเปตฺวาติ ",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๖": "ยํ กิญฺจิ เจตาเปตฺวาฯ ",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๗": "อญฺญํ เจตาเปยฺยาติ ",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๘": "ตํ ฐเปตฺวา อญฺญํ เจตาเปติ, ปโยเค ทุกฺกฏํฯ ",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๙": "ปฏิลาเภน นิสฺสคฺคิยํ โหติฯ ",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๑๐": "นิสฺสชฺชิตพฺพํ สงฺฆสฺส วา คณสฺส วา เอกภิกฺขุนิยา วาฯ ",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๑๑": "เอวญฺจ ปน, ภิกฺขเว, นิสฺสชฺชิตพฺพํฯ ",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๑๒": "…เป… ",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๑๓": "“อิทํ เม, อเยฺย, อญฺญํ เจตาเปตฺวา อญฺญํ เจตาปิตํ นิสฺสคฺคิยํ, อิมาหํ สงฺฆสฺส นิสฺสชฺชามี”ติ …เป… ",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๑๔": "ทเทยฺยาติ …เป… ",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๑๕": "ทเทยฺยุนฺติ …เป… ",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๑๖": "อยฺยาย ทมฺมีติฯ ",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๑๗ฯ๑": "อญฺเญ อญฺญสญฺญา อญฺญํ เจตาเปติ, นิสฺสคฺคิยํ ปาจิตฺติยํฯ ",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๑๘": "อญฺเญ เวมติกา อญฺญํ เจตาเปติ, นิสฺสคฺคิยํ ปาจิตฺติยํฯ ",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๑๙": "อญฺเญ อนญฺญสญฺญา อญฺญํ เจตาเปติ, นิสฺสคฺคิยํ ปาจิตฺติยํฯ ",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๒๐": "อนญฺเญ อญฺญสญฺญา อนญฺญํ เจตาเปติ, อาปตฺติ ทุกฺกฏสฺสฯ ",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๒๑": "อนญฺเญ เวมติกา อนญฺญํ เจตาเปติ, อาปตฺติ ทุกฺกฏสฺสฯ ",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๒๒": "อนญฺเญ อนญฺญสญฺญา อนาปตฺติฯ ",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๒๓ฯ๑": "อนาปตฺติ—",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๒๔": "ตญฺเญว เจตาเปติ, อญฺญญฺจ เจตาเปติ, ",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๒๕": "อานิสํสํ ทเสฺสตฺวา เจตาเปติ, ",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๒๖": "อุมฺมตฺติกาย, ",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๒๗": "อาทิกมฺมิกายาติฯ ",
  "ปฺลิ-ตฺวฺ-พิ-วฺพฺ-นฺปฺ๕:๒ฯ๒๘": "ปญฺจมสิกฺขาปทํ นิฏฺฐิตํฯ "
}
