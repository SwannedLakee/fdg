{
  "ปฺลิ-ตฺวฺ-ปฺวฺรฺ๑๐:๐ฯ๑": "ปริวาร ",
  "ปฺลิ-ตฺวฺ-ปฺวฺรฺ๑๐:๐ฯ๒": "๑๐ฯ คาถาสงฺคณิก ",
  "ปฺลิ-ตฺวฺ-ปฺวฺรฺ๑๐:๐ฯ๓": "๑ฯ สตฺตนคเรสุปญฺญตฺตสิกฺขาปท ",
  "ปฺลิ-ตฺวฺ-ปฺวฺรฺ๑๐:๑ฯ๑": "“เอกํสํ จีวรํ กตฺวา, ",
  "ปฺลิ-ตฺวฺ-ปฺวฺรฺ๑๐:๑ฯ๒": "ปคฺคณฺหิตฺวาน อญฺชลึ; ",
  "ปฺลิ-ตฺวฺ-ปฺวฺรฺ๑๐:๑ฯ๓": "อาสีสมานรูโปว, ",
  "ปฺลิ-ตฺวฺ-ปฺวฺรฺ๑๐:๑ฯ๔": "กิสฺส ตฺวํ อิธ มาคโต”ฯ ",
  "ปฺลิ-ตฺวฺ-ปฺวฺรฺ๑๐:๒ฯ๑": "“ทฺวีสุ วินเยสุ เย ปญฺญตฺตา, ",
  "ปฺลิ-ตฺวฺ-ปฺวฺรฺ๑๐:๒ฯ๒": "อุทฺเทสํ อาคจฺฉนฺติ อุโปสเถสุ; ",
  "ปฺลิ-ตฺวฺ-ปฺวฺรฺ๑๐:๒ฯ๓": "กติ เต สิกฺขาปทา โหนฺติ, ",
  "ปฺลิ-ตฺวฺ-ปฺวฺรฺ๑๐:๒ฯ๔": "กติสุ นคเรสุ ปญฺญตฺตา”ฯ ",
  "ปฺลิ-ตฺวฺ-ปฺวฺรฺ๑๐:๓ฯ๑": "“ภทฺทโก เต อุมฺมงฺโค, ",
  "ปฺลิ-ตฺวฺ-ปฺวฺรฺ๑๐:๓ฯ๒": "โยนิโส ปริปุจฺฉสิ; ",
  "ปฺลิ-ตฺวฺ-ปฺวฺรฺ๑๐:๓ฯ๓": "ตคฺฆ เต อหมกฺขิสฺสํ, ",
  "ปฺลิ-ตฺวฺ-ปฺวฺรฺ๑๐:๓ฯ๔": "ยถาสิ กุสโล ตถา”ฯ ",
  "ปฺลิ-ตฺวฺ-ปฺวฺรฺ๑๐:๔ฯ๑": "“ทฺวีสุ วินเยสุ เย ปญฺญตฺตา, ",
  "ปฺลิ-ตฺวฺ-ปฺวฺรฺ๑๐:๔ฯ๒": "อุทฺเทสํ อาคจฺฉนฺติ อุโปสเถสุ; ",
  "ปฺลิ-ตฺวฺ-ปฺวฺรฺ๑๐:๔ฯ๓": "อฑฺฒุฑฺฒสตานิ เต โหนฺติ, ",
  "ปฺลิ-ตฺวฺ-ปฺวฺรฺ๑๐:๔ฯ๔": "สตฺตสุ นคเรสุ ปญฺญตฺตา”ฯ ",
  "ปฺลิ-ตฺวฺ-ปฺวฺรฺ๑๐:๕ฯ๑": "“กตเมสุ สตฺตสุ นคเรสุ ปญฺญตฺตา, ",
  "ปฺลิ-ตฺวฺ-ปฺวฺรฺ๑๐:๕ฯ๒": "อิงฺฆ เม ตฺวํ พฺยากร นํ; ",
  "ปฺลิ-ตฺวฺ-ปฺวฺรฺ๑๐:๕ฯ๓": "ตํ วจนปถํ นิสามยิตฺวา, ",
  "ปฺลิ-ตฺวฺ-ปฺวฺรฺ๑๐:๕ฯ๔": "ปฏิปชฺเชม หิตาย โน สิยา”ฯ ",
  "ปฺลิ-ตฺวฺ-ปฺวฺรฺ๑๐:๖ฯ๑": "“เวสาลิยํ ราชคเห, ",
  "ปฺลิ-ตฺวฺ-ปฺวฺรฺ๑๐:๖ฯ๒": "สาวตฺถิยญฺจ อาฬวิยํ; ",
  "ปฺลิ-ตฺวฺ-ปฺวฺรฺ๑๐:๖ฯ๓": "โกสมฺพิยญฺจ สกฺเกสุ, ",
  "ปฺลิ-ตฺวฺ-ปฺวฺรฺ๑๐:๖ฯ๔": "ภคฺเคสุ เจว ปญฺญตฺตา”ฯ ",
  "ปฺลิ-ตฺวฺ-ปฺวฺรฺ๑๐:๗ฯ๑": "“กติ เวสาลิยํ ปญฺญตฺตา, ",
  "ปฺลิ-ตฺวฺ-ปฺวฺรฺ๑๐:๗ฯ๒": "กติ ราชคเห กตา; ",
  "ปฺลิ-ตฺวฺ-ปฺวฺรฺ๑๐:๗ฯ๓": "สาวตฺถิยํ กติ โหนฺติ, ",
  "ปฺลิ-ตฺวฺ-ปฺวฺรฺ๑๐:๗ฯ๔": "กติ อาฬวิยํ กตา”ฯ ",
  "ปฺลิ-ตฺวฺ-ปฺวฺรฺ๑๐:๘ฯ๑": "“กติ โกสมฺพิยํ ปญฺญตฺตา, ",
  "ปฺลิ-ตฺวฺ-ปฺวฺรฺ๑๐:๘ฯ๒": "กติ สกฺเกสุ วุจฺจนฺติ; ",
  "ปฺลิ-ตฺวฺ-ปฺวฺรฺ๑๐:๘ฯ๓": "กติ ภคฺเคสุ ปญฺญตฺตา, ",
  "ปฺลิ-ตฺวฺ-ปฺวฺรฺ๑๐:๘ฯ๔": "ตํ เม อกฺขาหิ ปุจฺฉิโต”ฯ ",
  "ปฺลิ-ตฺวฺ-ปฺวฺรฺ๑๐:๙ฯ๑": "“ทส เวสาลิยํ ปญฺญตฺตา, ",
  "ปฺลิ-ตฺวฺ-ปฺวฺรฺ๑๐:๙ฯ๒": "เอกวีส ราชคเห กตา; ",
  "ปฺลิ-ตฺวฺ-ปฺวฺรฺ๑๐:๙ฯ๓": "ฉอูน ตีณิสตานิ, ",
  "ปฺลิ-ตฺวฺ-ปฺวฺรฺ๑๐:๙ฯ๔": "สพฺเพ สาวตฺถิยํ กตาฯ ",
  "ปฺลิ-ตฺวฺ-ปฺวฺรฺ๑๐:๑๐ฯ๑": "ฉ อาฬวิยํ ปญฺญตฺตา, ",
  "ปฺลิ-ตฺวฺ-ปฺวฺรฺ๑๐:๑๐ฯ๒": "อฏฺฐ โกสมฺพิยํ กตา; ",
  "ปฺลิ-ตฺวฺ-ปฺวฺรฺ๑๐:๑๐ฯ๓": "อฏฺฐ สกฺเกสุ วุจฺจนฺติ, ",
  "ปฺลิ-ตฺวฺ-ปฺวฺรฺ๑๐:๑๐ฯ๔": "ตโย ภคฺเคสุ ปญฺญตฺตาฯ ",
  "ปฺลิ-ตฺวฺ-ปฺวฺรฺ๑๐:๑๑ฯ๑": "เย เวสาลิยํ ปญฺญตฺตา, ",
  "ปฺลิ-ตฺวฺ-ปฺวฺรฺ๑๐:๑๑ฯ๒": "เต สุโณหิ ยถาตถํ; ",
  "ปฺลิ-ตฺวฺ-ปฺวฺรฺ๑๐:๑๑ฯ๓": "เมถุนวิคฺคหุตฺตริ, ",
  "ปฺลิ-ตฺวฺ-ปฺวฺรฺ๑๐:๑๑ฯ๔": "อติเรกญฺจ กาฬกํฯ ",
  "ปฺลิ-ตฺวฺ-ปฺวฺรฺ๑๐:๑๒ฯ๑": "ภูตํ ปรมฺปรภตฺตํ, ",
  "ปฺลิ-ตฺวฺ-ปฺวฺรฺ๑๐:๑๒ฯ๒": "ทนฺตโปเนน อเจลโก; ",
  "ปฺลิ-ตฺวฺ-ปฺวฺรฺ๑๐:๑๒ฯ๓": "ภิกฺขุนีสุ จ อกฺโกโส, ",
  "ปฺลิ-ตฺวฺ-ปฺวฺรฺ๑๐:๑๒ฯ๔": "ทเสเต เวสาลิยํ กตาฯ ",
  "ปฺลิ-ตฺวฺ-ปฺวฺรฺ๑๐:๑๓ฯ๑": "เย ราชคเห ปญฺญตฺตา, ",
  "ปฺลิ-ตฺวฺ-ปฺวฺรฺ๑๐:๑๓ฯ๒": "เต สุโณหิ ยถาตถํ; ",
  "ปฺลิ-ตฺวฺ-ปฺวฺรฺ๑๐:๑๓ฯ๓": "อทินฺนาทานํ ราชคเห, ",
  "ปฺลิ-ตฺวฺ-ปฺวฺรฺ๑๐:๑๓ฯ๔": "เทฺว อนุทฺธํสนา เทฺวปิ จ เภทาฯ ",
  "ปฺลิ-ตฺวฺ-ปฺวฺรฺ๑๐:๑๔ฯ๑": "อนฺตรวาสกํ รูปิยํ สุตฺตํ, ",
  "ปฺลิ-ตฺวฺ-ปฺวฺรฺ๑๐:๑๔ฯ๒": "อุชฺฌาปเนน จ ปาจิตปิณฺฑํ; ",
  "ปฺลิ-ตฺวฺ-ปฺวฺรฺ๑๐:๑๔ฯ๓": "คณโภชนํ วิกาเล จ, ",
  "ปฺลิ-ตฺวฺ-ปฺวฺรฺ๑๐:๑๔ฯ๔": "จาริตฺตํ นหานํ อูนวีสติฯ ",
  "ปฺลิ-ตฺวฺ-ปฺวฺรฺ๑๐:๑๕ฯ๑": "จีวรํ ทตฺวา โวสาสนฺติ, ",
  "ปฺลิ-ตฺวฺ-ปฺวฺรฺ๑๐:๑๕ฯ๒": "เอเต ราชคเห กตา; ",
  "ปฺลิ-ตฺวฺ-ปฺวฺรฺ๑๐:๑๕ฯ๓": "คิรคฺคจริยา ตตฺเถว, ",
  "ปฺลิ-ตฺวฺ-ปฺวฺรฺ๑๐:๑๕ฯ๔": "ฉนฺททาเนน เอกวีสติฯ ",
  "ปฺลิ-ตฺวฺ-ปฺวฺรฺ๑๐:๑๖ฯ๑": "เย สาวตฺถิยํ ปญฺญตฺตา, ",
  "ปฺลิ-ตฺวฺ-ปฺวฺรฺ๑๐:๑๖ฯ๒": "เต สุโณหิ ยถาตถํ; ",
  "ปฺลิ-ตฺวฺ-ปฺวฺรฺ๑๐:๑๖ฯ๓": "ปาราชิกานิ จตฺตาริ, ",
  "ปฺลิ-ตฺวฺ-ปฺวฺรฺ๑๐:๑๖ฯ๔": "สงฺฆาทิเสสา ภวนฺติ โสฬสฯ ",
  "ปฺลิ-ตฺวฺ-ปฺวฺรฺ๑๐:๑๗ฯ๑": "อนิยตา จ เทฺว โหนฺติ, ",
  "ปฺลิ-ตฺวฺ-ปฺวฺรฺ๑๐:๑๗ฯ๒": "นิสฺสคฺคิยา จตุวีสติ; ",
  "ปฺลิ-ตฺวฺ-ปฺวฺรฺ๑๐:๑๗ฯ๓": "ฉปญฺญาสสตญฺเจว, ",
  "ปฺลิ-ตฺวฺ-ปฺวฺรฺ๑๐:๑๗ฯ๔": "ขุทฺทกานิ ปวุจฺจนฺติฯ ",
  "ปฺลิ-ตฺวฺ-ปฺวฺรฺ๑๐:๑๘ฯ๑": "ทสเยว จ คารยฺหา, ",
  "ปฺลิ-ตฺวฺ-ปฺวฺรฺ๑๐:๑๘ฯ๒": "เทฺวสตฺตติ จ เสขิยา; ",
  "ปฺลิ-ตฺวฺ-ปฺวฺรฺ๑๐:๑๘ฯ๓": "ฉอูน ตีณิสตานิ, ",
  "ปฺลิ-ตฺวฺ-ปฺวฺรฺ๑๐:๑๘ฯ๔": "สพฺเพ สาวตฺถิยํ กตาฯ ",
  "ปฺลิ-ตฺวฺ-ปฺวฺรฺ๑๐:๑๙ฯ๑": "เย อาฬวิยํ ปญฺญตฺตา, ",
  "ปฺลิ-ตฺวฺ-ปฺวฺรฺ๑๐:๑๙ฯ๒": "เต สุโณหิ ยถาตถํ; ",
  "ปฺลิ-ตฺวฺ-ปฺวฺรฺ๑๐:๑๙ฯ๓": "กุฏิโกสิยเสยฺยา จ, ",
  "ปฺลิ-ตฺวฺ-ปฺวฺรฺ๑๐:๑๙ฯ๔": "ขณเน คจฺฉ เทวเต; ",
  "ปฺลิ-ตฺวฺ-ปฺวฺรฺ๑๐:๑๙ฯ๕": "สปฺปาณกญฺจ สิญฺจนฺติ, ",
  "ปฺลิ-ตฺวฺ-ปฺวฺรฺ๑๐:๑๙ฯ๖": "ฉ เอเต อาฬวิยํ กตาฯ ",
  "ปฺลิ-ตฺวฺ-ปฺวฺรฺ๑๐:๒๐ฯ๑": "เย โกสมฺพิยํ ปญฺญตฺตา, ",
  "ปฺลิ-ตฺวฺ-ปฺวฺรฺ๑๐:๒๐ฯ๒": "เต สุโณหิ ยถาตถํ; ",
  "ปฺลิ-ตฺวฺ-ปฺวฺรฺ๑๐:๒๐ฯ๓": "มหาวิหาโร โทวจสฺสํ, ",
  "ปฺลิ-ตฺวฺ-ปฺวฺรฺ๑๐:๒๐ฯ๔": "อญฺญํ ทฺวารํ สุราย จ; ",
  "ปฺลิ-ตฺวฺ-ปฺวฺรฺ๑๐:๒๐ฯ๕": "อนาทริยํ สหธมฺโม, ",
  "ปฺลิ-ตฺวฺ-ปฺวฺรฺ๑๐:๒๐ฯ๖": "ปโยปาเนน อฏฺฐมํฯ ",
  "ปฺลิ-ตฺวฺ-ปฺวฺรฺ๑๐:๒๑ฯ๑": "เย สกฺเกสุ ปญฺญตฺตา, ",
  "ปฺลิ-ตฺวฺ-ปฺวฺรฺ๑๐:๒๑ฯ๒": "เต สุโณหิ ยถาตถํ; ",
  "ปฺลิ-ตฺวฺ-ปฺวฺรฺ๑๐:๒๑ฯ๓": "เอฬกโลมานิ ปตฺโต จ, ",
  "ปฺลิ-ตฺวฺ-ปฺวฺรฺ๑๐:๒๑ฯ๔": "โอวาโท เจว เภสชฺชํฯ ",
  "ปฺลิ-ตฺวฺ-ปฺวฺรฺ๑๐:๒๒ฯ๑": "สูจิ อารญฺญิโก เจว, ",
  "ปฺลิ-ตฺวฺ-ปฺวฺรฺ๑๐:๒๒ฯ๒": "อฏฺเฐเต กาปิลวตฺถเว; ",
  "ปฺลิ-ตฺวฺ-ปฺวฺรฺ๑๐:๒๒ฯ๓": "อุทกสุทฺธิยา โอวาโท, ",
  "ปฺลิ-ตฺวฺ-ปฺวฺรฺ๑๐:๒๒ฯ๔": "ภิกฺขุนีสุ ปวุจฺจนฺติฯ ",
  "ปฺลิ-ตฺวฺ-ปฺวฺรฺ๑๐:๒๓ฯ๑": "เย ภคฺเคสุ ปญฺญตฺตา, ",
  "ปฺลิ-ตฺวฺ-ปฺวฺรฺ๑๐:๒๓ฯ๒": "เต สุโณหิ ยถาตถํ; ",
  "ปฺลิ-ตฺวฺ-ปฺวฺรฺ๑๐:๒๓ฯ๓": "สมาทหิตฺวา วิสิพฺเพนฺติ, ",
  "ปฺลิ-ตฺวฺ-ปฺวฺรฺ๑๐:๒๓ฯ๔": "สามิเสน สสิตฺถกํฯ ",
  "ปฺลิ-ตฺวฺ-ปฺวฺรฺ๑๐:๒๔ฯ๑": "ปาราชิกานิ จตฺตาริ, ",
  "ปฺลิ-ตฺวฺ-ปฺวฺรฺ๑๐:๒๔ฯ๒": "สงฺฆาทิเสสานิ ภวนฺติ; ",
  "ปฺลิ-ตฺวฺ-ปฺวฺรฺ๑๐:๒๔ฯ๓": "สตฺต จ นิสฺสคฺคิยานิ, ",
  "ปฺลิ-ตฺวฺ-ปฺวฺรฺ๑๐:๒๔ฯ๔": "อฏฺฐ ทฺวตฺตึส ขุทฺทกาฯ ",
  "ปฺลิ-ตฺวฺ-ปฺวฺรฺ๑๐:๒๕ฯ๑": "เทฺว คารยฺหา ตโย เสกฺขา, ",
  "ปฺลิ-ตฺวฺ-ปฺวฺรฺ๑๐:๒๕ฯ๒": "ฉปฺปญฺญาส สิกฺขาปทา; ",
  "ปฺลิ-ตฺวฺ-ปฺวฺรฺ๑๐:๒๕ฯ๓": "ฉสุ นคเรสุ ปญฺญตฺตา, ",
  "ปฺลิ-ตฺวฺ-ปฺวฺรฺ๑๐:๒๕ฯ๔": "พุทฺเธนาทิจฺจพนฺธุนาฯ ",
  "ปฺลิ-ตฺวฺ-ปฺวฺรฺ๑๐:๒๖ฯ๑": "ฉอูน ตีณิสตานิ, ",
  "ปฺลิ-ตฺวฺ-ปฺวฺรฺ๑๐:๒๖ฯ๒": "สพฺเพ สาวตฺถิยํ กตา; ",
  "ปฺลิ-ตฺวฺ-ปฺวฺรฺ๑๐:๒๖ฯ๓": "การุณิเกน พุทฺเธน, ",
  "ปฺลิ-ตฺวฺ-ปฺวฺรฺ๑๐:๒๖ฯ๔": "โคตเมน ยสสฺสินา”ฯ ",
  "ปฺลิ-ตฺวฺ-ปฺวฺรฺ๑๐:๒๗ฯ๐": "๒ฯ จตุวิปตฺติ ",
  "ปฺลิ-ตฺวฺ-ปฺวฺรฺ๑๐:๒๗ฯ๑": "“ยํ ตํ ปุจฺฉิมฺห อกิตฺตยิ โน, ",
  "ปฺลิ-ตฺวฺ-ปฺวฺรฺ๑๐:๒๗ฯ๒": "ตํ ตํ พฺยากตํ อนญฺญถา; ",
  "ปฺลิ-ตฺวฺ-ปฺวฺรฺ๑๐:๒๗ฯ๓": "อญฺญํ ตํ ปุจฺฉามิ ตทิงฺฆ พฺรูหิ, ",
  "ปฺลิ-ตฺวฺ-ปฺวฺรฺ๑๐:๒๗ฯ๔": "ครุก ลหุกญฺจาปิ สาวเสสํ; ",
  "ปฺลิ-ตฺวฺ-ปฺวฺรฺ๑๐:๒๗ฯ๕": "อนวเสสํ ทุฏฺฐุลฺลญฺจ อทุฏฺฐุลฺลํ, ",
  "ปฺลิ-ตฺวฺ-ปฺวฺรฺ๑๐:๒๗ฯ๖": "เย จ ยาวตติยกาฯ ",
  "ปฺลิ-ตฺวฺ-ปฺวฺรฺ๑๐:๒๘ฯ๑": "สาธารณํ อสาธารณํ, ",
  "ปฺลิ-ตฺวฺ-ปฺวฺรฺ๑๐:๒๘ฯ๒": "วิภตฺติโย จ เยหิ สมเถหิ สมฺมนฺติ; ",
  "ปฺลิ-ตฺวฺ-ปฺวฺรฺ๑๐:๒๘ฯ๓": "สพฺพานิเปตานิ วิยากโรหิ, ",
  "ปฺลิ-ตฺวฺ-ปฺวฺรฺ๑๐:๒๘ฯ๔": "หนฺท วากฺยํ สุโณม เต”ฯ ",
  "ปฺลิ-ตฺวฺ-ปฺวฺรฺ๑๐:๒๙ฯ๑": "“เอกตึสา เย ครุกา, ",
  "ปฺลิ-ตฺวฺ-ปฺวฺรฺ๑๐:๒๙ฯ๒": "อฏฺเฐตฺถ อนวเสสา; ",
  "ปฺลิ-ตฺวฺ-ปฺวฺรฺ๑๐:๒๙ฯ๓": "เย ครุกา เต ทุฏฺฐุลฺลา, ",
  "ปฺลิ-ตฺวฺ-ปฺวฺรฺ๑๐:๒๙ฯ๔": "เย ทุฏฺฐุลฺลา สา สีลวิปตฺติ; ",
  "ปฺลิ-ตฺวฺ-ปฺวฺรฺ๑๐:๒๙ฯ๕": "ปาราชิกํ สงฺฆาทิเสโส, ",
  "ปฺลิ-ตฺวฺ-ปฺวฺรฺ๑๐:๒๙ฯ๖": "‘สีลวิปตฺตี’ติ วุจฺจติฯ ",
  "ปฺลิ-ตฺวฺ-ปฺวฺรฺ๑๐:๓๐ฯ๑": "ถุลฺลจฺจยํ ปาจิตฺติยา, ",
  "ปฺลิ-ตฺวฺ-ปฺวฺรฺ๑๐:๓๐ฯ๒": "ปาฏิเทสนียํ ทุกฺกฏํ; ",
  "ปฺลิ-ตฺวฺ-ปฺวฺรฺ๑๐:๓๐ฯ๓": "ทุพฺภาสิตํ โย จายํ, ",
  "ปฺลิ-ตฺวฺ-ปฺวฺรฺ๑๐:๓๐ฯ๔": "อกฺโกสติ หสาธิปฺปาโย; ",
  "ปฺลิ-ตฺวฺ-ปฺวฺรฺ๑๐:๓๐ฯ๕": "อยํ สา อาจารวิปตฺติสมฺมตาฯ ",
  "ปฺลิ-ตฺวฺ-ปฺวฺรฺ๑๐:๓๑ฯ๑": "วิปรีตทิฏฺฐึ คณฺหนฺติ, ",
  "ปฺลิ-ตฺวฺ-ปฺวฺรฺ๑๐:๓๑ฯ๒": "อสทฺธมฺเมหิ ปุรกฺขตา; ",
  "ปฺลิ-ตฺวฺ-ปฺวฺรฺ๑๐:๓๑ฯ๓": "อพฺภาจิกฺขนฺติ สมฺพุทฺธํ, ",
  "ปฺลิ-ตฺวฺ-ปฺวฺรฺ๑๐:๓๑ฯ๔": "ทุปฺปญฺญา โมหปารุตา; ",
  "ปฺลิ-ตฺวฺ-ปฺวฺรฺ๑๐:๓๑ฯ๕": "อยํ สา ทิฏฺฐิวิปตฺติสมฺมตาฯ ",
  "ปฺลิ-ตฺวฺ-ปฺวฺรฺ๑๐:๓๒ฯ๑": "อาชีวเหตุ อาชีวการณา ปาปิจฺโฉ อิจฺฉาปกโต อสนฺตํ อภูตํ อุตฺตริมนุสฺสธมฺมํ อุลฺลปติ, อาชีวเหตุ อาชีวการณา สญฺจริตฺตํ สมาปชฺชติ, อาชีวเหตุ อาชีวการณา ‘โย เต วิหาเร วสติ, โส ภิกฺขุ อรหา’ติ ภณติ, อาชีวเหตุ อาชีวการณา ภิกฺขุ ปณีตโภชนานิ อตฺตโน อตฺถาย วิญฺญาเปตฺวา ภุญฺชติ, อาชีวเหตุ อาชีวการณา ภิกฺขุนี ปณีตโภชนานิ อตฺตโน อตฺถาย วิญฺญาเปตฺวา ภุญฺชติ, อาชีวเหตุ อาชีวการณา สูปํ วา โอทนํ วา อคิลาโน อตฺตโน อตฺถาย วิญฺญาเปตฺวา ภุญฺชติฯ ",
  "ปฺลิ-ตฺวฺ-ปฺวฺรฺ๑๐:๓๒ฯ๒": "อยํ สา อาชีววิปตฺติ สมฺมตาฯ ",
  "ปฺลิ-ตฺวฺ-ปฺวฺรฺ๑๐:๓๓ฯ๑": "เอกาทส ยาวตติยกา, ",
  "ปฺลิ-ตฺวฺ-ปฺวฺรฺ๑๐:๓๓ฯ๒": "เต สุโณหิ ยถาตถํ; ",
  "ปฺลิ-ตฺวฺ-ปฺวฺรฺ๑๐:๓๓ฯ๓": "อุกฺขิตฺตานุวตฺติกา, ",
  "ปฺลิ-ตฺวฺ-ปฺวฺรฺ๑๐:๓๓ฯ๔": "อฏฺฐ ยาวตติยกา; ",
  "ปฺลิ-ตฺวฺ-ปฺวฺรฺ๑๐:๓๓ฯ๕": "อริฏฺโฐ จณฺฑกาฬี จ, ",
  "ปฺลิ-ตฺวฺ-ปฺวฺรฺ๑๐:๓๓ฯ๖": "อิเม เต ยาวตติยกา”ฯ ",
  "ปฺลิ-ตฺวฺ-ปฺวฺรฺ๑๐:๓๔ฯ๐": "๓ฯ เฉทนกาทิ ",
  "ปฺลิ-ตฺวฺ-ปฺวฺรฺ๑๐:๓๔ฯ๑": "“กติ เฉทนกานิ? ",
  "ปฺลิ-ตฺวฺ-ปฺวฺรฺ๑๐:๓๔ฯ๒": "กติ เภทนกานิ? ",
  "ปฺลิ-ตฺวฺ-ปฺวฺรฺ๑๐:๓๔ฯ๓": "กติ อุทฺทาลนกานิ? ",
  "ปฺลิ-ตฺวฺ-ปฺวฺรฺ๑๐:๓๔ฯ๔": "กติ อนญฺญปาจิตฺติยานิ? ",
  "ปฺลิ-ตฺวฺ-ปฺวฺรฺ๑๐:๓๔ฯ๕": "กติ ภิกฺขุสมฺมุติโย? ",
  "ปฺลิ-ตฺวฺ-ปฺวฺรฺ๑๐:๓๔ฯ๖": "กติ สามีจิโย? ",
  "ปฺลิ-ตฺวฺ-ปฺวฺรฺ๑๐:๓๔ฯ๗": "กติ ปรมานิ? ",
  "ปฺลิ-ตฺวฺ-ปฺวฺรฺ๑๐:๓๕ฯ๑": "กติ ชานนฺติ ปญฺญตฺตา, ",
  "ปฺลิ-ตฺวฺ-ปฺวฺรฺ๑๐:๓๕ฯ๒": "พุทฺเธนาทิจฺจพนฺธุนา”ฯ ",
  "ปฺลิ-ตฺวฺ-ปฺวฺรฺ๑๐:๓๖ฯ๑": "“ฉ เฉทนกานิฯ ",
  "ปฺลิ-ตฺวฺ-ปฺวฺรฺ๑๐:๓๖ฯ๒": "เอกํ เภทนกํฯ ",
  "ปฺลิ-ตฺวฺ-ปฺวฺรฺ๑๐:๓๖ฯ๓": "เอกํ อุทฺทาลนกํฯ ",
  "ปฺลิ-ตฺวฺ-ปฺวฺรฺ๑๐:๓๖ฯ๔": "จตฺตาริ อนญฺญปาจิตฺติยานิฯ ",
  "ปฺลิ-ตฺวฺ-ปฺวฺรฺ๑๐:๓๖ฯ๕": "จตโสฺส ภิกฺขุสมฺมุติโยฯ ",
  "ปฺลิ-ตฺวฺ-ปฺวฺรฺ๑๐:๓๖ฯ๖": "สตฺต สามีจิโยฯ ",
  "ปฺลิ-ตฺวฺ-ปฺวฺรฺ๑๐:๓๖ฯ๗": "จุทฺทส ปรมานิฯ ",
  "ปฺลิ-ตฺวฺ-ปฺวฺรฺ๑๐:๓๗ฯ๑": "โสทส ชานนฺติ ปญฺญตฺตา, ",
  "ปฺลิ-ตฺวฺ-ปฺวฺรฺ๑๐:๓๗ฯ๒": "พุทฺเธนาทิจฺจพนฺธุนา”ฯ ",
  "ปฺลิ-ตฺวฺ-ปฺวฺรฺ๑๐:๓๘ฯ๐": "๔ฯ อสาธารณาทิ ",
  "ปฺลิ-ตฺวฺ-ปฺวฺรฺ๑๐:๓๘ฯ๑": "“วีสํ เทฺว สตานิ, ",
  "ปฺลิ-ตฺวฺ-ปฺวฺรฺ๑๐:๓๘ฯ๒": "ภิกฺขูนํ สิกฺขาปทานิ; ",
  "ปฺลิ-ตฺวฺ-ปฺวฺรฺ๑๐:๓๘ฯ๓": "อุทฺเทสํ อาคจฺฉนฺติ อุโปสเถสุ, ",
  "ปฺลิ-ตฺวฺ-ปฺวฺรฺ๑๐:๓๘ฯ๔": "ตีณิ สตานิ จตฺตาริ; ",
  "ปฺลิ-ตฺวฺ-ปฺวฺรฺ๑๐:๓๘ฯ๕": "ภิกฺขุนีนํ สิกฺขาปทานิ, ",
  "ปฺลิ-ตฺวฺ-ปฺวฺรฺ๑๐:๓๘ฯ๖": "อุทฺเทสํ อาคจฺฉนฺติ อุโปสเถสุฯ ",
  "ปฺลิ-ตฺวฺ-ปฺวฺรฺ๑๐:๓๙ฯ๑": "ฉจตฺตารีสา ภิกฺขูนํ, ",
  "ปฺลิ-ตฺวฺ-ปฺวฺรฺ๑๐:๓๙ฯ๒": "ภิกฺขุนีหิ อสาธารณา; ",
  "ปฺลิ-ตฺวฺ-ปฺวฺรฺ๑๐:๓๙ฯ๓": "สตํ ตึสา จ ภิกฺขุนีนํ, ",
  "ปฺลิ-ตฺวฺ-ปฺวฺรฺ๑๐:๓๙ฯ๔": "ภิกฺขูหิ อสาธารณาฯ ",
  "ปฺลิ-ตฺวฺ-ปฺวฺรฺ๑๐:๔๐ฯ๑": "สตํ สตฺตติ ฉจฺเจว, ",
  "ปฺลิ-ตฺวฺ-ปฺวฺรฺ๑๐:๔๐ฯ๒": "อุภินฺนํ อสาธารณา; ",
  "ปฺลิ-ตฺวฺ-ปฺวฺรฺ๑๐:๔๐ฯ๓": "สตํ สตฺตติ จตฺตาริ, ",
  "ปฺลิ-ตฺวฺ-ปฺวฺรฺ๑๐:๔๐ฯ๔": "อุภินฺนํ สมสิกฺขตาฯ ",
  "ปฺลิ-ตฺวฺ-ปฺวฺรฺ๑๐:๔๑ฯ๑": "วีสํ เทฺว สตานิ, ",
  "ปฺลิ-ตฺวฺ-ปฺวฺรฺ๑๐:๔๑ฯ๒": "ภิกฺขูนํ สิกฺขาปทานิ; ",
  "ปฺลิ-ตฺวฺ-ปฺวฺรฺ๑๐:๔๑ฯ๓": "อุทฺเทสํ อาคจฺฉนฺติ อุโปสเถสุ, ",
  "ปฺลิ-ตฺวฺ-ปฺวฺรฺ๑๐:๔๑ฯ๔": "เต สุโณหิ ยถาตถํฯ ",
  "ปฺลิ-ตฺวฺ-ปฺวฺรฺ๑๐:๔๒ฯ๑": "ปาราชิกานิ จตฺตาริ, ",
  "ปฺลิ-ตฺวฺ-ปฺวฺรฺ๑๐:๔๒ฯ๒": "สงฺฆาทิเสสานิ ภวนฺติ เตรส; ",
  "ปฺลิ-ตฺวฺ-ปฺวฺรฺ๑๐:๔๒ฯ๓": "อนิยตา เทฺว โหนฺติฯ ",
  "ปฺลิ-ตฺวฺ-ปฺวฺรฺ๑๐:๔๓ฯ๑": "นิสฺสคฺคิยานิ ตึเสว, ",
  "ปฺลิ-ตฺวฺ-ปฺวฺรฺ๑๐:๔๓ฯ๒": "เทฺวนวุติ จ ขุทฺทกา; ",
  "ปฺลิ-ตฺวฺ-ปฺวฺรฺ๑๐:๔๓ฯ๓": "จตฺตาโร ปาฏิเทสนียา, ",
  "ปฺลิ-ตฺวฺ-ปฺวฺรฺ๑๐:๔๓ฯ๔": "ปญฺจสตฺตติ เสขิยาฯ ",
  "ปฺลิ-ตฺวฺ-ปฺวฺรฺ๑๐:๔๔ฯ๑": "วีสํ เทฺว สตานิ จิเม โหนฺติ, ",
  "ปฺลิ-ตฺวฺ-ปฺวฺรฺ๑๐:๔๔ฯ๒": "ภิกฺขูนํ สิกฺขาปทานิ; ",
  "ปฺลิ-ตฺวฺ-ปฺวฺรฺ๑๐:๔๔ฯ๓": "อุทฺเทสํ อาคจฺฉนฺติ อุโปสเถสุฯ ",
  "ปฺลิ-ตฺวฺ-ปฺวฺรฺ๑๐:๔๕ฯ๑": "ตีณิ สตานิ จตฺตาริ, ",
  "ปฺลิ-ตฺวฺ-ปฺวฺรฺ๑๐:๔๕ฯ๒": "ภิกฺขุนีนํ สิกฺขาปทานิ; ",
  "ปฺลิ-ตฺวฺ-ปฺวฺรฺ๑๐:๔๕ฯ๓": "อุทฺเทสํ อาคจฺฉนฺติ อุโปสเถสุ, ",
  "ปฺลิ-ตฺวฺ-ปฺวฺรฺ๑๐:๔๕ฯ๔": "เต สุโณหิ ยถาตถํฯ ",
  "ปฺลิ-ตฺวฺ-ปฺวฺรฺ๑๐:๔๖ฯ๑": "ปาราชิกานิ อฏฺฐ, ",
  "ปฺลิ-ตฺวฺ-ปฺวฺรฺ๑๐:๔๖ฯ๒": "สงฺฆาทิเสสานิ ภวนฺติ สตฺตรส; ",
  "ปฺลิ-ตฺวฺ-ปฺวฺรฺ๑๐:๔๖ฯ๓": "นิสฺสคฺคิยานิ ตึเสว, ",
  "ปฺลิ-ตฺวฺ-ปฺวฺรฺ๑๐:๔๖ฯ๔": "สตํ สฏฺฐิ ฉ เจว; ",
  "ปฺลิ-ตฺวฺ-ปฺวฺรฺ๑๐:๔๖ฯ๕": "ขุทฺทกานิ ปวุจฺจนฺติฯ ",
  "ปฺลิ-ตฺวฺ-ปฺวฺรฺ๑๐:๔๗ฯ๑": "อฏฺฐ ปาฏิเทสนียา, ",
  "ปฺลิ-ตฺวฺ-ปฺวฺรฺ๑๐:๔๗ฯ๒": "ปญฺจสตฺตติ เสขิยา; ",
  "ปฺลิ-ตฺวฺ-ปฺวฺรฺ๑๐:๔๗ฯ๓": "ตีณิ สตานิ จตฺตาริ จิเม โหนฺติ, ",
  "ปฺลิ-ตฺวฺ-ปฺวฺรฺ๑๐:๔๗ฯ๔": "ภิกฺขุนีนํ สิกฺขาปทานิ; ",
  "ปฺลิ-ตฺวฺ-ปฺวฺรฺ๑๐:๔๗ฯ๕": "อุทฺเทสํ อาคจฺฉนฺติ อุโปสเถสุฯ ",
  "ปฺลิ-ตฺวฺ-ปฺวฺรฺ๑๐:๔๘ฯ๑": "ฉจตฺตารีสา ภิกฺขูนํ, ",
  "ปฺลิ-ตฺวฺ-ปฺวฺรฺ๑๐:๔๘ฯ๒": "ภิกฺขุนีหิ อสาธารณา; ",
  "ปฺลิ-ตฺวฺ-ปฺวฺรฺ๑๐:๔๘ฯ๓": "เต สุโณหิ ยถาตถํฯ ",
  "ปฺลิ-ตฺวฺ-ปฺวฺรฺ๑๐:๔๙ฯ๑": "ฉ สงฺฆาทิเสสา, ",
  "ปฺลิ-ตฺวฺ-ปฺวฺรฺ๑๐:๔๙ฯ๒": "เทฺว อนิยเตหิ อฏฺฐ; ",
  "ปฺลิ-ตฺวฺ-ปฺวฺรฺ๑๐:๔๙ฯ๓": "นิสฺสคฺคิยานิ ทฺวาทส, ",
  "ปฺลิ-ตฺวฺ-ปฺวฺรฺ๑๐:๔๙ฯ๔": "เตหิ เต โหนฺติ วีสติฯ ",
  "ปฺลิ-ตฺวฺ-ปฺวฺรฺ๑๐:๕๐ฯ๑": "เทฺววีสติ ขุทฺทกา, ",
  "ปฺลิ-ตฺวฺ-ปฺวฺรฺ๑๐:๕๐ฯ๒": "จตุโร ปาฏิเทสนียา; ",
  "ปฺลิ-ตฺวฺ-ปฺวฺรฺ๑๐:๕๐ฯ๓": "ฉจตฺตารีสา จิเม โหนฺติ, ",
  "ปฺลิ-ตฺวฺ-ปฺวฺรฺ๑๐:๕๐ฯ๔": "ภิกฺขูนํ ภิกฺขุนีหิ อสาธารณาฯ ",
  "ปฺลิ-ตฺวฺ-ปฺวฺรฺ๑๐:๕๑ฯ๑": "สตํ ตึสา จ ภิกฺขุนีนํ, ",
  "ปฺลิ-ตฺวฺ-ปฺวฺรฺ๑๐:๕๑ฯ๒": "ภิกฺขูหิ อสาธารณา; ",
  "ปฺลิ-ตฺวฺ-ปฺวฺรฺ๑๐:๕๑ฯ๓": "เต สุโณหิ ยถาตถํฯ ",
  "ปฺลิ-ตฺวฺ-ปฺวฺรฺ๑๐:๕๒ฯ๑": "ปาราชิกานิ จตฺตาริ, ",
  "ปฺลิ-ตฺวฺ-ปฺวฺรฺ๑๐:๕๒ฯ๒": "สงฺฆมฺหา ทส นิสฺสเร; ",
  "ปฺลิ-ตฺวฺ-ปฺวฺรฺ๑๐:๕๒ฯ๓": "นิสฺสคฺคิยานิ ทฺวาทส, ",
  "ปฺลิ-ตฺวฺ-ปฺวฺรฺ๑๐:๕๒ฯ๔": "ฉนฺนวุติ จ ขุทฺทกา; ",
  "ปฺลิ-ตฺวฺ-ปฺวฺรฺ๑๐:๕๒ฯ๕": "อฏฺฐ ปาฏิเทสนียาฯ ",
  "ปฺลิ-ตฺวฺ-ปฺวฺรฺ๑๐:๕๓ฯ๑": "สตํ ตึสา จิเม โหนฺติ, ",
  "ปฺลิ-ตฺวฺ-ปฺวฺรฺ๑๐:๕๓ฯ๒": "ภิกฺขุนีนํ ภิกฺขูหิ อสาธารณา; ",
  "ปฺลิ-ตฺวฺ-ปฺวฺรฺ๑๐:๕๓ฯ๓": "สตํ สตฺตติ ฉจฺเจว, ",
  "ปฺลิ-ตฺวฺ-ปฺวฺรฺ๑๐:๕๓ฯ๔": "อุภินฺนํ อสาธารณา; ",
  "ปฺลิ-ตฺวฺ-ปฺวฺรฺ๑๐:๕๓ฯ๕": "เต สุโณหิ ยถาตถํฯ ",
  "ปฺลิ-ตฺวฺ-ปฺวฺรฺ๑๐:๕๔ฯ๑": "ปาราชิกานิ จตฺตาริ, ",
  "ปฺลิ-ตฺวฺ-ปฺวฺรฺ๑๐:๕๔ฯ๒": "สงฺฆาทิเสสานิ ภวนฺติ โสฬส; ",
  "ปฺลิ-ตฺวฺ-ปฺวฺรฺ๑๐:๕๔ฯ๓": "อนิยตา เทฺว โหนฺติ, ",
  "ปฺลิ-ตฺวฺ-ปฺวฺรฺ๑๐:๕๔ฯ๔": "นิสฺสคฺคิยานิ จตุวีสติ; ",
  "ปฺลิ-ตฺวฺ-ปฺวฺรฺ๑๐:๕๔ฯ๕": "สตํ อฏฺฐารสา เจว, ",
  "ปฺลิ-ตฺวฺ-ปฺวฺรฺ๑๐:๕๔ฯ๖": "ขุทฺทกานิ ปวุจฺจนฺติ; ",
  "ปฺลิ-ตฺวฺ-ปฺวฺรฺ๑๐:๕๔ฯ๗": "ทฺวาทส ปาฏิเทสนียาฯ ",
  "ปฺลิ-ตฺวฺ-ปฺวฺรฺ๑๐:๕๕ฯ๑": "สตํ สตฺตติ ฉจฺเจวิเม โหนฺติ, ",
  "ปฺลิ-ตฺวฺ-ปฺวฺรฺ๑๐:๕๕ฯ๒": "อุภินฺนํ อสาธารณา; ",
  "ปฺลิ-ตฺวฺ-ปฺวฺรฺ๑๐:๕๕ฯ๓": "สตํ สตฺตติ จตฺตาริ, ",
  "ปฺลิ-ตฺวฺ-ปฺวฺรฺ๑๐:๕๕ฯ๔": "อุภินฺนํ สมสิกฺขตา; ",
  "ปฺลิ-ตฺวฺ-ปฺวฺรฺ๑๐:๕๕ฯ๕": "เต สุโณหิ ยถาตถํฯ ",
  "ปฺลิ-ตฺวฺ-ปฺวฺรฺ๑๐:๕๖ฯ๑": "ปาราชิกานิ จตฺตาริ, ",
  "ปฺลิ-ตฺวฺ-ปฺวฺรฺ๑๐:๕๖ฯ๒": "สงฺฆาทิเสสานิ ภวนฺติ สตฺต; ",
  "ปฺลิ-ตฺวฺ-ปฺวฺรฺ๑๐:๕๖ฯ๓": "นิสฺสคฺคิยานิ อฏฺฐารส, ",
  "ปฺลิ-ตฺวฺ-ปฺวฺรฺ๑๐:๕๖ฯ๔": "สมสตฺตติ ขุทฺทกา; ",
  "ปฺลิ-ตฺวฺ-ปฺวฺรฺ๑๐:๕๖ฯ๕": "ปญฺจสตฺตติ เสขิยานิฯ ",
  "ปฺลิ-ตฺวฺ-ปฺวฺรฺ๑๐:๕๗ฯ๑": "สตํ สตฺตติ จตฺตาริ จิเม โหนฺติ, ",
  "ปฺลิ-ตฺวฺ-ปฺวฺรฺ๑๐:๕๗ฯ๒": "อุภินฺนํ สมสิกฺขตา; ",
  "ปฺลิ-ตฺวฺ-ปฺวฺรฺ๑๐:๕๗ฯ๓": "อฏฺเฐว ปาราชิกา เย ทุราสทา, ",
  "ปฺลิ-ตฺวฺ-ปฺวฺรฺ๑๐:๕๗ฯ๔": "ตาลวตฺถุสมูปมาฯ ",
  "ปฺลิ-ตฺวฺ-ปฺวฺรฺ๑๐:๕๘ฯ๑": "ปณฺฑุปลาโส ปุถุสิลา, ",
  "ปฺลิ-ตฺวฺ-ปฺวฺรฺ๑๐:๕๘ฯ๒": "สีสจฺฉินฺโนว โส นโร; ",
  "ปฺลิ-ตฺวฺ-ปฺวฺรฺ๑๐:๕๘ฯ๓": "ตาโลว มตฺถกจฺฉินฺโน, ",
  "ปฺลิ-ตฺวฺ-ปฺวฺรฺ๑๐:๕๘ฯ๔": "อวิรุฬฺหี ภวนฺติ เตฯ ",
  "ปฺลิ-ตฺวฺ-ปฺวฺรฺ๑๐:๕๙ฯ๑": "เตวีสติ สงฺฆาทิเสสา, ",
  "ปฺลิ-ตฺวฺ-ปฺวฺรฺ๑๐:๕๙ฯ๒": "เทฺว อนิยตา; ",
  "ปฺลิ-ตฺวฺ-ปฺวฺรฺ๑๐:๕๙ฯ๓": "เทฺว จตฺตารีส นิสฺสคฺคิยา, ",
  "ปฺลิ-ตฺวฺ-ปฺวฺรฺ๑๐:๕๙ฯ๔": "อฏฺฐาสีติสตํ ปาจิตฺติยา; ",
  "ปฺลิ-ตฺวฺ-ปฺวฺรฺ๑๐:๕๙ฯ๕": "ทฺวาทส ปาฏิเทสนียาฯ ",
  "ปฺลิ-ตฺวฺ-ปฺวฺรฺ๑๐:๖๐ฯ๑": "ปญฺจสตฺตติ เสขิยา, ",
  "ปฺลิ-ตฺวฺ-ปฺวฺรฺ๑๐:๖๐ฯ๒": "ตีหิ สมเถหิ สมฺมนฺติ; ",
  "ปฺลิ-ตฺวฺ-ปฺวฺรฺ๑๐:๖๐ฯ๓": "สมฺมุขา จ ปฏิญฺญาย, ",
  "ปฺลิ-ตฺวฺ-ปฺวฺรฺ๑๐:๖๐ฯ๔": "ติณวตฺถารเกน จฯ ",
  "ปฺลิ-ตฺวฺ-ปฺวฺรฺ๑๐:๖๑ฯ๑": "เทฺว อุโปสถา เทฺว ปวารณา, ",
  "ปฺลิ-ตฺวฺ-ปฺวฺรฺ๑๐:๖๑ฯ๒": "จตฺตาริ กมฺมานิ ชิเนน เทสิตา; ",
  "ปฺลิ-ตฺวฺ-ปฺวฺรฺ๑๐:๖๑ฯ๓": "ปญฺเจว อุทฺเทสา จตุโร ภวนฺติ, ",
  "ปฺลิ-ตฺวฺ-ปฺวฺรฺ๑๐:๖๑ฯ๔": "อนญฺญถา อาปตฺติกฺขนฺธา จ ภวนฺติ สตฺตฯ ",
  "ปฺลิ-ตฺวฺ-ปฺวฺรฺ๑๐:๖๒ฯ๑": "อธิกรณานิ จตฺตาริ, ",
  "ปฺลิ-ตฺวฺ-ปฺวฺรฺ๑๐:๖๒ฯ๒": "สตฺตหิ สมเถหิ สมฺมนฺติ; ",
  "ปฺลิ-ตฺวฺ-ปฺวฺรฺ๑๐:๖๒ฯ๓": "ทฺวีหิ จตูหิ ตีหิ, ",
  "ปฺลิ-ตฺวฺ-ปฺวฺรฺ๑๐:๖๒ฯ๔": "กิจฺจํ เอเกน สมฺมติ”ฯ ",
  "ปฺลิ-ตฺวฺ-ปฺวฺรฺ๑๐:๖๓ฯ๐": "๕ฯ ปาราชิกาทิอาปตฺติ ",
  "ปฺลิ-ตฺวฺ-ปฺวฺรฺ๑๐:๖๓ฯ๑": "“ปาราชิกนฺ”ติ ยํ วุตฺตํ, ",
  "ปฺลิ-ตฺวฺ-ปฺวฺรฺ๑๐:๖๓ฯ๒": "ตํ สุโณหิ ยถาตถํ; ",
  "ปฺลิ-ตฺวฺ-ปฺวฺรฺ๑๐:๖๓ฯ๓": "จุโต ปรทฺโธ ภฏฺโฐ จ, ",
  "ปฺลิ-ตฺวฺ-ปฺวฺรฺ๑๐:๖๓ฯ๔": "สทฺธมฺมา หิ นิรงฺกโต; ",
  "ปฺลิ-ตฺวฺ-ปฺวฺรฺ๑๐:๖๓ฯ๕": "สํวาโสปิ ตหึ นตฺถิ, ",
  "ปฺลิ-ตฺวฺ-ปฺวฺรฺ๑๐:๖๓ฯ๖": "เตเนตํ อิติ วุจฺจติฯ ",
  "ปฺลิ-ตฺวฺ-ปฺวฺรฺ๑๐:๖๔ฯ๑": "“สงฺฆาทิเสโส”ติ ยํ วุตฺตํ, ",
  "ปฺลิ-ตฺวฺ-ปฺวฺรฺ๑๐:๖๔ฯ๒": "ตํ สุโณหิ ยถาตถํ; ",
  "ปฺลิ-ตฺวฺ-ปฺวฺรฺ๑๐:๖๔ฯ๓": "สงฺโฆว เทติ ปริวาสํ, ",
  "ปฺลิ-ตฺวฺ-ปฺวฺรฺ๑๐:๖๔ฯ๔": "มูลาย ปฏิกสฺสติ; ",
  "ปฺลิ-ตฺวฺ-ปฺวฺรฺ๑๐:๖๔ฯ๕": "มานตฺตํ เทติ อพฺเภติ, ",
  "ปฺลิ-ตฺวฺ-ปฺวฺรฺ๑๐:๖๔ฯ๖": "เตเนตํ อิติ วุจฺจติฯ ",
  "ปฺลิ-ตฺวฺ-ปฺวฺรฺ๑๐:๖๕ฯ๑": "“อนิยโต”ติ ยํ วุตฺตํ, ",
  "ปฺลิ-ตฺวฺ-ปฺวฺรฺ๑๐:๖๕ฯ๒": "ตํ สุโณหิ ยถาตถํ; ",
  "ปฺลิ-ตฺวฺ-ปฺวฺรฺ๑๐:๖๕ฯ๓": "อนิยโต น นิยโต, ",
  "ปฺลิ-ตฺวฺ-ปฺวฺรฺ๑๐:๖๕ฯ๔": "อเนกํสิกตํ ปทํ; ",
  "ปฺลิ-ตฺวฺ-ปฺวฺรฺ๑๐:๖๕ฯ๕": "ติณฺณมญฺญตรํ ฐานํ, ",
  "ปฺลิ-ตฺวฺ-ปฺวฺรฺ๑๐:๖๕ฯ๖": "“อนิยโต”ติ ปวุจฺจติฯ ",
  "ปฺลิ-ตฺวฺ-ปฺวฺรฺ๑๐:๖๖ฯ๑": "“ถุลฺลจฺจยนฺ”ติ ยํ วุตฺตํ, ",
  "ปฺลิ-ตฺวฺ-ปฺวฺรฺ๑๐:๖๖ฯ๒": "ตํ สุโณหิ ยถาตถํ; ",
  "ปฺลิ-ตฺวฺ-ปฺวฺรฺ๑๐:๖๖ฯ๓": "เอกสฺส มูเล โย เทเสติ, ",
  "ปฺลิ-ตฺวฺ-ปฺวฺรฺ๑๐:๖๖ฯ๔": "โย จ ตํ ปฏิคณฺหติ; ",
  "ปฺลิ-ตฺวฺ-ปฺวฺรฺ๑๐:๖๖ฯ๕": "อจฺจโย เตน สโม นตฺถิ, ",
  "ปฺลิ-ตฺวฺ-ปฺวฺรฺ๑๐:๖๖ฯ๖": "เตเนตํ อิติ วุจฺจติฯ ",
  "ปฺลิ-ตฺวฺ-ปฺวฺรฺ๑๐:๖๗ฯ๑": "“นิสฺสคฺคิยนฺ”ติ ยํ วุตฺตํ, ",
  "ปฺลิ-ตฺวฺ-ปฺวฺรฺ๑๐:๖๗ฯ๒": "ตํ สุโณหิ ยถาตถํ; ",
  "ปฺลิ-ตฺวฺ-ปฺวฺรฺ๑๐:๖๗ฯ๓": "สงฺฆมชฺเฌ คณมชฺเฌ, ",
  "ปฺลิ-ตฺวฺ-ปฺวฺรฺ๑๐:๖๗ฯ๔": "เอกเสฺสว จ เอกโต; ",
  "ปฺลิ-ตฺวฺ-ปฺวฺรฺ๑๐:๖๗ฯ๕": "นิสฺสชฺชิตฺวาน เทเสติ, ",
  "ปฺลิ-ตฺวฺ-ปฺวฺรฺ๑๐:๖๗ฯ๖": "เตเนตํ อิติ วุจฺจติฯ ",
  "ปฺลิ-ตฺวฺ-ปฺวฺรฺ๑๐:๖๘ฯ๑": "“ปาจิตฺติยนฺ”ติ ยํ วุตฺตํ, ",
  "ปฺลิ-ตฺวฺ-ปฺวฺรฺ๑๐:๖๘ฯ๒": "ตํ สุโณหิ ยถาตถํ; ",
  "ปฺลิ-ตฺวฺ-ปฺวฺรฺ๑๐:๖๘ฯ๓": "ปาเตติ กุสลํ ธมฺมํ, ",
  "ปฺลิ-ตฺวฺ-ปฺวฺรฺ๑๐:๖๘ฯ๔": "อริยมคฺคํ อปรชฺฌติ; ",
  "ปฺลิ-ตฺวฺ-ปฺวฺรฺ๑๐:๖๘ฯ๕": "จิตฺตสมฺโมหนฏฺฐานํ, ",
  "ปฺลิ-ตฺวฺ-ปฺวฺรฺ๑๐:๖๘ฯ๖": "เตเนตํ อิติ วุจฺจติฯ ",
  "ปฺลิ-ตฺวฺ-ปฺวฺรฺ๑๐:๖๙ฯ๑": "“ปาฏิเทสนียนฺ”ติ ยํ วุตฺตํ, ",
  "ปฺลิ-ตฺวฺ-ปฺวฺรฺ๑๐:๖๙ฯ๒": "ตํ สุโณหิ ยถาตถํ; ",
  "ปฺลิ-ตฺวฺ-ปฺวฺรฺ๑๐:๖๙ฯ๓": "ภิกฺขุ อญฺญาตโก สนฺโต, ",
  "ปฺลิ-ตฺวฺ-ปฺวฺรฺ๑๐:๖๙ฯ๔": "กิจฺฉา ลทฺธาย โภชนํ; ",
  "ปฺลิ-ตฺวฺ-ปฺวฺรฺ๑๐:๖๙ฯ๕": "สามํ คเหตฺวา ภุญฺเชยฺย, ",
  "ปฺลิ-ตฺวฺ-ปฺวฺรฺ๑๐:๖๙ฯ๖": "“คารยฺหนฺ”ติ ปวุจฺจติฯ ",
  "ปฺลิ-ตฺวฺ-ปฺวฺรฺ๑๐:๗๐ฯ๑": "นิมนฺตนาสุ ภุญฺชนฺตา ฉนฺทาย, ",
  "ปฺลิ-ตฺวฺ-ปฺวฺรฺ๑๐:๗๐ฯ๒": "โวสาสติ ตตฺถ ภิกฺขุนึ; ",
  "ปฺลิ-ตฺวฺ-ปฺวฺรฺ๑๐:๗๐ฯ๓": "อนิวาเรตฺวา ตหึ ภุญฺเช, ",
  "ปฺลิ-ตฺวฺ-ปฺวฺรฺ๑๐:๗๐ฯ๔": "“คารยฺหนฺ”ติ ปวุจฺจติฯ ",
  "ปฺลิ-ตฺวฺ-ปฺวฺรฺ๑๐:๗๑ฯ๑": "สทฺธาจิตฺตํ กุลํ คนฺตฺวา, ",
  "ปฺลิ-ตฺวฺ-ปฺวฺรฺ๑๐:๗๑ฯ๒": "อปฺปโภคํ อนาฬิยํ; ",
  "ปฺลิ-ตฺวฺ-ปฺวฺรฺ๑๐:๗๑ฯ๓": "อคิลาโน ตหึ ภุญฺเช, ",
  "ปฺลิ-ตฺวฺ-ปฺวฺรฺ๑๐:๗๑ฯ๔": "“คารยฺหนฺ”ติ ปวุจฺจติฯ ",
  "ปฺลิ-ตฺวฺ-ปฺวฺรฺ๑๐:๗๒ฯ๑": "โย เจ อรญฺเญ วิหรนฺโต, ",
  "ปฺลิ-ตฺวฺ-ปฺวฺรฺ๑๐:๗๒ฯ๒": "สาสงฺเก สภยานเก; ",
  "ปฺลิ-ตฺวฺ-ปฺวฺรฺ๑๐:๗๒ฯ๓": "อวิทิตํ ตหึ ภุญฺเช, ",
  "ปฺลิ-ตฺวฺ-ปฺวฺรฺ๑๐:๗๒ฯ๔": "“คารยฺหนฺ”ติ ปวุจฺจติฯ ",
  "ปฺลิ-ตฺวฺ-ปฺวฺรฺ๑๐:๗๓ฯ๑": "ภิกฺขุนี อญฺญาติกา สนฺตา, ",
  "ปฺลิ-ตฺวฺ-ปฺวฺรฺ๑๐:๗๓ฯ๒": "ยํ ปเรสํ มมายิตํ; ",
  "ปฺลิ-ตฺวฺ-ปฺวฺรฺ๑๐:๗๓ฯ๓": "สปฺปิ เตลํ มธุํ ผาณิตํ, ",
  "ปฺลิ-ตฺวฺ-ปฺวฺรฺ๑๐:๗๓ฯ๔": "มจฺฉมํสํ อโถ ขีรํ; ",
  "ปฺลิ-ตฺวฺ-ปฺวฺรฺ๑๐:๗๓ฯ๕": "ทธึ สยํ วิญฺญาเปยฺย ภิกฺขุนี, ",
  "ปฺลิ-ตฺวฺ-ปฺวฺรฺ๑๐:๗๓ฯ๖": "คารยฺหปตฺตา สุคตสฺส สาสเนฯ ",
  "ปฺลิ-ตฺวฺ-ปฺวฺรฺ๑๐:๗๔ฯ๑": "“ทุกฺกฏนฺ”ติ ยํ วุตฺตํ, ",
  "ปฺลิ-ตฺวฺ-ปฺวฺรฺ๑๐:๗๔ฯ๒": "ตํ สุโณหิ ยถาตถํ; ",
  "ปฺลิ-ตฺวฺ-ปฺวฺรฺ๑๐:๗๔ฯ๓": "อปรทฺธํ วิรทฺธญฺจ, ",
  "ปฺลิ-ตฺวฺ-ปฺวฺรฺ๑๐:๗๔ฯ๔": "ขลิตํ ยญฺจ ทุกฺกฏํฯ ",
  "ปฺลิ-ตฺวฺ-ปฺวฺรฺ๑๐:๗๕ฯ๑": "ยํ มนุโสฺส กเร ปาปํ, ",
  "ปฺลิ-ตฺวฺ-ปฺวฺรฺ๑๐:๗๕ฯ๒": "อาวิ วา ยทิ วา รโห; ",
  "ปฺลิ-ตฺวฺ-ปฺวฺรฺ๑๐:๗๕ฯ๓": "“ทุกฺกฏนฺ”ติ ปเวเทนฺติ, ",
  "ปฺลิ-ตฺวฺ-ปฺวฺรฺ๑๐:๗๕ฯ๔": "เตเนตํ อิติ วุจฺจติฯ ",
  "ปฺลิ-ตฺวฺ-ปฺวฺรฺ๑๐:๗๖ฯ๑": "“ทุพฺภาสิตนฺ”ติ ยํ วุตฺตํ, ",
  "ปฺลิ-ตฺวฺ-ปฺวฺรฺ๑๐:๗๖ฯ๒": "ตํ สุโณหิ ยถาตถํ; ",
  "ปฺลิ-ตฺวฺ-ปฺวฺรฺ๑๐:๗๖ฯ๓": "ทุพฺภาสิตํ ทุราภฏฺฐํ, ",
  "ปฺลิ-ตฺวฺ-ปฺวฺรฺ๑๐:๗๖ฯ๔": "สงฺกิลิฏฺฐญฺจ ยํ ปทํ; ",
  "ปฺลิ-ตฺวฺ-ปฺวฺรฺ๑๐:๗๖ฯ๕": "ยญฺจ วิญฺญู ครหนฺติ, ",
  "ปฺลิ-ตฺวฺ-ปฺวฺรฺ๑๐:๗๖ฯ๖": "เตเนตํ อิติ วุจฺจติฯ ",
  "ปฺลิ-ตฺวฺ-ปฺวฺรฺ๑๐:๗๗ฯ๑": "“เสขิยนฺ”ติ ยํ วุตฺตํ, ",
  "ปฺลิ-ตฺวฺ-ปฺวฺรฺ๑๐:๗๗ฯ๒": "ตํ สุโณหิ ยถาตถํ; ",
  "ปฺลิ-ตฺวฺ-ปฺวฺรฺ๑๐:๗๗ฯ๓": "เสกฺขสฺส สิกฺขมานสฺส, ",
  "ปฺลิ-ตฺวฺ-ปฺวฺรฺ๑๐:๗๗ฯ๔": "อุชุมคฺคานุสาริโนฯ ",
  "ปฺลิ-ตฺวฺ-ปฺวฺรฺ๑๐:๗๘ฯ๑": "อาทิ เจตํ จรณญฺจ, ",
  "ปฺลิ-ตฺวฺ-ปฺวฺรฺ๑๐:๗๘ฯ๒": "มุขํ สญฺญมสํวโร; ",
  "ปฺลิ-ตฺวฺ-ปฺวฺรฺ๑๐:๗๘ฯ๓": "สิกฺขา เอตาทิสี นตฺถิ, ",
  "ปฺลิ-ตฺวฺ-ปฺวฺรฺ๑๐:๗๘ฯ๔": "เตเนตํ อิติ วุจฺจติฯ ",
  "ปฺลิ-ตฺวฺ-ปฺวฺรฺ๑๐:๗๙ฯ๑": "ฉนฺนมติวสฺสติ, ",
  "ปฺลิ-ตฺวฺ-ปฺวฺรฺ๑๐:๗๙ฯ๒": "วิวฏํ นาติวสฺสติ; ",
  "ปฺลิ-ตฺวฺ-ปฺวฺรฺ๑๐:๗๙ฯ๓": "ตสฺมา ฉนฺนํ วิวเรถ, ",
  "ปฺลิ-ตฺวฺ-ปฺวฺรฺ๑๐:๗๙ฯ๔": "เอวํ ตํ นาติวสฺสติฯ ",
  "ปฺลิ-ตฺวฺ-ปฺวฺรฺ๑๐:๘๐ฯ๑": "คติ มิคานํ ปวนํ, ",
  "ปฺลิ-ตฺวฺ-ปฺวฺรฺ๑๐:๘๐ฯ๒": "อากาโส ปกฺขินํ คติ; ",
  "ปฺลิ-ตฺวฺ-ปฺวฺรฺ๑๐:๘๐ฯ๓": "วิภโว คติ ธมฺมานํ, ",
  "ปฺลิ-ตฺวฺ-ปฺวฺรฺ๑๐:๘๐ฯ๔": "นิพฺพานํ อรหโต คตีติฯ ",
  "ปฺลิ-ตฺวฺ-ปฺวฺรฺ๑๐:๘๑ฯ๑": "คาถาสงฺคณิกํ นิฏฺฐิตํฯ ",
  "ปฺลิ-ตฺวฺ-ปฺวฺรฺ๑๐:๘๒ฯ๑": "ตสฺสุทฺทานํ ",
  "ปฺลิ-ตฺวฺ-ปฺวฺรฺ๑๐:๘๓ฯ๑": "สตฺตนคเรสุ ปญฺญตฺตา, ",
  "ปฺลิ-ตฺวฺ-ปฺวฺรฺ๑๐:๘๓ฯ๒": "วิปตฺติ จตุโรปิ จ; ",
  "ปฺลิ-ตฺวฺ-ปฺวฺรฺ๑๐:๘๓ฯ๓": "ภิกฺขูนํ ภิกฺขุนีนญฺจ, ",
  "ปฺลิ-ตฺวฺ-ปฺวฺรฺ๑๐:๘๓ฯ๔": "สาธารณา อสาธารณา; ",
  "ปฺลิ-ตฺวฺ-ปฺวฺรฺ๑๐:๘๓ฯ๕": "สาสนํ อนุคฺคหาย, ",
  "ปฺลิ-ตฺวฺ-ปฺวฺรฺ๑๐:๘๓ฯ๖": "คาถาสงฺคณิกํ อิทนฺติฯ ",
  "ปฺลิ-ตฺวฺ-ปฺวฺรฺ๑๐:๘๔ฯ๑": "คาถาสงฺคณิกํ นิฏฺฐิตํฯ "
}
