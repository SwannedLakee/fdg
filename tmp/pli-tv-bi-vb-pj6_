{
  "ปฺลิ-ตฺวฺ-พิ-วฺพฺ-ปฺชฺ๖:๐ฯ๑": "เถรวาท วินย ",
  "ปฺลิ-ตฺวฺ-พิ-วฺพฺ-ปฺชฺ๖:๐ฯ๒": "ภิกฺขุนิวิภงฺค ",
  "ปฺลิ-ตฺวฺ-พิ-วฺพฺ-ปฺชฺ๖:๐ฯ๓": "ปาราชิกกณฺฑ ",
  "ปฺลิ-ตฺวฺ-พิ-วฺพฺ-ปฺชฺ๖:๐ฯ๔": "๖ฯ วชฺชปฺปฏิจฺฉาทิกาสิกฺขาปท ",
  "ปฺลิ-ตฺวฺ-พิ-วฺพฺ-ปฺชฺ๖:๑ฯ๑": "เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
  "ปฺลิ-ตฺวฺ-พิ-วฺพฺ-ปฺชฺ๖:๑ฯ๒": "เตน โข ปน สมเยน สุนฺทรีนนฺทา ภิกฺขุนี สาเฬฺหน มิคารนตฺตุนา คพฺภินี โหติฯ ",
  "ปฺลิ-ตฺวฺ-พิ-วฺพฺ-ปฺชฺ๖:๑ฯ๓": "ยาว คพฺโภ ตรุโณ อโหสิ ตาว ฉาเทสิฯ ",
  "ปฺลิ-ตฺวฺ-พิ-วฺพฺ-ปฺชฺ๖:๑ฯ๔": "ปริปกฺเก คพฺเภ วิพฺภมิตฺวา วิชายิฯ ",
  "ปฺลิ-ตฺวฺ-พิ-วฺพฺ-ปฺชฺ๖:๑ฯ๕": "ภิกฺขุนิโย ถุลฺลนนฺทํ ภิกฺขุนึ เอตทโวจุํ—",
  "ปฺลิ-ตฺวฺ-พิ-วฺพฺ-ปฺชฺ๖:๑ฯ๖": "“สุนฺทรีนนฺทา โข, อเยฺย, อจิรวิพฺภนฺตา วิชาตาฯ ",
  "ปฺลิ-ตฺวฺ-พิ-วฺพฺ-ปฺชฺ๖:๑ฯ๗": "กจฺจิ โน สา ภิกฺขุนีเยว สมานา คพฺภินี”ติ? ",
  "ปฺลิ-ตฺวฺ-พิ-วฺพฺ-ปฺชฺ๖:๑ฯ๘": "“เอวํ, อเยฺย”ติฯ ",
  "ปฺลิ-ตฺวฺ-พิ-วฺพฺ-ปฺชฺ๖:๑ฯ๙": "“กิสฺส ปน ตฺวํ, อเยฺย, ชานํ ปาราชิกํ ธมฺมํ อชฺฌาปนฺนํ ภิกฺขุนึ เนวตฺตนา ปฏิโจเทสิ น คณสฺส อาโรเจสี”ติ? ",
  "ปฺลิ-ตฺวฺ-พิ-วฺพฺ-ปฺชฺ๖:๑ฯ๑๐": "“โย เอติสฺสา อวณฺโณ มเยฺหโส อวณฺโณ, ยา เอติสฺสา อกิตฺติ มเยฺหสา อกิตฺติ, โย เอติสฺสา อยโส มเยฺหโส อยโส, โย เอติสฺสา อลาโภ มเยฺหโส อลาโภฯ ",
  "ปฺลิ-ตฺวฺ-พิ-วฺพฺ-ปฺชฺ๖:๑ฯ๑๑": "กฺยาหํ, อเยฺย, อตฺตโน อวณฺณํ อตฺตโน อกิตฺตึ อตฺตโน อยสํ อตฺตโน อลาภํ ปเรสํ อาโรเจสฺสามี”ติ? ",
  "ปฺลิ-ตฺวฺ-พิ-วฺพฺ-ปฺชฺ๖:๑ฯ๑๒": "ยา ตา ภิกฺขุนิโย อปฺปิจฺฉา …เป… ตา อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-พิ-วฺพฺ-ปฺชฺ๖:๑ฯ๑๓": "“กถญฺหิ นาม อยฺยา ถุลฺลนนฺทา ชานํ ปาราชิกํ ธมฺมํ อชฺฌาปนฺนํ ภิกฺขุนึ เนวตฺตนา ปฏิโจเทสฺสติ น คณสฺส อาโรเจสฺสตี”ติฯ ",
  "ปฺลิ-ตฺวฺ-พิ-วฺพฺ-ปฺชฺ๖:๑ฯ๑๔": "อถ โข ตา ภิกฺขุนิโย ภิกฺขูนํ เอตมตฺถํ อาโรเจสุํฯ ",
  "ปฺลิ-ตฺวฺ-พิ-วฺพฺ-ปฺชฺ๖:๑ฯ๑๕": "ภิกฺขู ภควโต เอตมตฺถํ อาโรเจสุํฯ ",
  "ปฺลิ-ตฺวฺ-พิ-วฺพฺ-ปฺชฺ๖:๑ฯ๑๖": "อถ โข ภควา เอตสฺมึ นิทาเน เอตสฺมึ ปกรเณ ภิกฺขุสงฺฆํ สนฺนิปาตาเปตฺวา ภิกฺขู ปฏิปุจฺฉิ—",
  "ปฺลิ-ตฺวฺ-พิ-วฺพฺ-ปฺชฺ๖:๑ฯ๑๗": "“สจฺจํ กิร, ภิกฺขเว, ถุลฺลนนฺทา ภิกฺขุนี ชานํ ปาราชิกํ ธมฺมํ อชฺฌาปนฺนํ ภิกฺขุนึ เนวตฺตนา ปฏิโจเทติ น คณสฺส อาโรเจตี”ติ? ",
  "ปฺลิ-ตฺวฺ-พิ-วฺพฺ-ปฺชฺ๖:๑ฯ๑๘": "“สจฺจํ, ภควา”ติฯ ",
  "ปฺลิ-ตฺวฺ-พิ-วฺพฺ-ปฺชฺ๖:๑ฯ๑๙": "วิครหิ พุทฺโธ ภควา …เป… ",
  "ปฺลิ-ตฺวฺ-พิ-วฺพฺ-ปฺชฺ๖:๑ฯ๒๐": "กถญฺหิ นาม, ภิกฺขเว, ถุลฺลนนฺทา ภิกฺขุนี ชานํ ปาราชิกํ ธมฺมํ อชฺฌาปนฺนํ ภิกฺขุนึ เนวตฺตนา ปฏิโจเทสฺสติ น คณสฺส อาโรเจสฺสติฯ ",
  "ปฺลิ-ตฺวฺ-พิ-วฺพฺ-ปฺชฺ๖:๑ฯ๒๑": "เนตํ, ภิกฺขเว, อปฺปสนฺนานํ วา ปสาทาย …เป… ",
  "ปฺลิ-ตฺวฺ-พิ-วฺพฺ-ปฺชฺ๖:๑ฯ๒๒": "เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—",
  "ปฺลิ-ตฺวฺ-พิ-วฺพฺ-ปฺชฺ๖:๑ฯ๒๓ฯ๑": "“ยา ปน ภิกฺขุนี ชานํ ปาราชิกํ ธมฺมํ อชฺฌาปนฺนํ ภิกฺขุนึ เนวตฺตนา ปฏิโจเทยฺย น คณสฺส อาโรเจยฺย, ยทา จ สา ฐิตา วา อสฺส จุตา วา นาสิตา วา อวสฺสฏา วา, สา ปจฺฉา เอวํ วเทยฺย—‘ปุพฺเพวาหํ, อเยฺย, อญฺญาสึ เอตํ ภิกฺขุนึ เอวรูปา จ เอวรูปา จ สา ภคินีติ, โน จ โข อตฺตนา ปฏิโจเทสฺสํ น คณสฺส อาโรเจสฺสนฺ’ติ, อยมฺปิ ปาราชิกา โหติ อสํวาสา วชฺชปฺปฏิจฺฉาทิกา”ติฯ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๑": "ยา ปนาติ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๒": "ยา ยาทิสา …เป… ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๓": "ภิกฺขุนีติ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๔": "…เป… อยํ อิมสฺมึ อตฺเถ อธิปฺเปตา ภิกฺขุนีติฯ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๕": "ชานาติ นาม ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๖": "สามํ วา ชานาติ, อญฺเญ วา ตสฺสา อาโรเจนฺติ, สา วา อาโรเจติฯ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๗": "ปาราชิกํ ธมฺมํ อชฺฌาปนฺนนฺติ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๘": "อฏฺฐนฺนํ ปาราชิกานํ อญฺญตรํ ปาราชิกํ อชฺฌาปนฺนํฯ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๙": "เนวตฺตนา ปฏิโจเทยฺยาติ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๑๐": "น สยํ โจเทยฺยฯ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๑๑": "น คณสฺส อาโรเจยฺยาติ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๑๒": "น อญฺญาสํ ภิกฺขุนีนํ อาโรเจยฺยฯ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๑๓": "ยทา จ สา ฐิตา วา อสฺส จุตา วาติ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๑๔": "ฐิตา นาม สลิงฺเค ฐิตา วุจฺจติฯ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๑๕": "จุตา นาม กาลงฺกตา วุจฺจติฯ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๑๖": "นาสิตา นาม ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๑๗": "สยํ วา วิพฺภนฺตา โหติ อญฺเญหิ วา นาสิตาฯ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๑๘": "อวสฺสฏา นาม ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๑๙": "ติตฺถายตนํ สงฺกนฺตา วุจฺจติฯ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๒๐": "สา ปจฺฉา เอวํ วเทยฺย— “ปุพฺเพวาหํ, อเยฺย, อญฺญาสึ เอตํ ภิกฺขุนึ เอวรูปา จ เอวรูปา จ สา ภคินี”ติฯ โน จ โข อตฺตนา ปฏิโจเทสฺสนฺติ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๒๑": "สยํ วา น โจเทสฺสํฯ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๒๒": "น คณสฺส อาโรเจสฺสนฺติ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๒๓": "น อญฺญาสํ ภิกฺขุนีนํ อาโรเจสฺสํฯ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๒๔": "อยมฺปีติ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๒๕": "ปุริมาโย อุปาทาย วุจฺจติฯ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๒๖": "ปาราชิกา โหตีติ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๒๗": "เสยฺยถาปิ นาม ปณฺฑุปลาโส พนฺธนา ปมุตฺโต อภพฺโพ หริตตฺถาย, เอวเมว ภิกฺขุนี ชานํ ปาราชิกํ ธมฺมํ อชฺฌาปนฺนํ ภิกฺขุนึ เนวตฺตนา ปฏิโจเทสฺสามิ น คณสฺส อาโรเจสฺสามีติ ธุรํ นิกฺขิตฺตมตฺเต อสฺสมณี โหติ อสกฺยธีตาฯ เตน วุจฺจติ ปาราชิกา โหตีติฯ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๒๘": "อสํวาสาติ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๒๙": "สํวาโส นาม เอกกมฺมํ เอกุทฺเทโส สมสิกฺขตาฯ เอโส สํวาโส นามฯ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๑ฯ๓๐": "โส ตาย สทฺธึ นตฺถิฯ เตน วุจฺจติ อสํวาสาติฯ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๒ฯ๑": "อนาปตฺติ—",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๒ฯ๒": "“สงฺฆสฺส ภณฺฑนํ วา กลโห วา วิคฺคโห วา วิวาโท วา ภวิสฺสตี”ติ นาโรเจติ, ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๒ฯ๓": "“สงฺฆเภโท วา สงฺฆราชิ วา ภวิสฺสตี”ติ นาโรเจติ, ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๒ฯ๔": "“อยํ กกฺขฬา ผรุสา ชีวิตนฺตรายํ วา พฺรหฺมจริยนฺตรายํ วา กริสฺสตี”ติ นาโรเจติ, ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๒ฯ๕": "อญฺญา ปติรูปา ภิกฺขุนิโย อปสฺสนฺตี นาโรเจติ, ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๒ฯ๖": "นจฺฉาเทตุกามา นาโรเจติ, ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๒ฯ๗": "ปญฺญายิสฺสติ สเกน กมฺเมนาติ นาโรเจติ, ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๒ฯ๘": "อุมฺมตฺติกาย ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๒ฯ๙": "…เป… ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๒ฯ๑๐": "",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๒ฯ๑๑": "อาทิกมฺมิกายาติฯ ",
  "ปฺลิ-ตฺวฺ-พิ-วฺพฺ-ปฺชฺ๖:๒ฯ๒ฯ๑๒": "ทุติยปาราชิกํ สมตฺตํฯ "
}
