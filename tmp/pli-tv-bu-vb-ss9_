{
  "ปฺลิ-ตฺวฺ-พุ-วฺพฺ-สฺสฺ๙:๐ฯ๑": "เถรวาท วินย ",
  "ปฺลิ-ตฺวฺ-พุ-วฺพฺ-สฺสฺ๙:๐ฯ๒": "มหาวิภงฺค ",
  "ปฺลิ-ตฺวฺ-พุ-วฺพฺ-สฺสฺ๙:๐ฯ๓": "สงฺฆาทิเสสกณฺฑ ",
  "ปฺลิ-ตฺวฺ-พุ-วฺพฺ-สฺสฺ๙:๐ฯ๔": "๙ฯ ทุติยทุฏฺฐโทสสิกฺขาปท ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๑": "เตน สมเยน พุทฺโธ ภควา ราชคเห วิหรติ เวฬุวเน กลนฺทกนิวาเปฯ ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๒": "เตน โข ปน สมเยน เมตฺติยภูมชกา ภิกฺขู คิชฺฌกูฏา ปพฺพตา โอโรหนฺตา อทฺทสํสุ ฉคลกํ อชิกาย วิปฺปฏิปชฺชนฺตํฯ ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๓": "ทิสฺวาน เอวมาหํสุ—",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๔": "“หนฺท มยํ, อาวุโส, อิมํ ฉคลกํ ทพฺพํ มลฺลปุตฺตํ นาม กโรมฯ ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๕": "อิมํ อชิกํ เมตฺติยํ นาม ภิกฺขุนึ กโรมฯ ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๖": "เอวํ มยํ โวหริสฺสามฯ ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๗": "ปุพฺเพ มยํ, อาวุโส, ทพฺพํ มลฺลปุตฺตํ สุเตน อโวจุมฺหาฯ ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๘": "อิทานิ ปน อเมฺหหิ สามํ ทิฏฺโฐ เมตฺติยาย ภิกฺขุนิยา วิปฺปฏิปชฺชนฺโต”ติฯ ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๙": "เต ตํ ฉคลกํ ทพฺพํ มลฺลปุตฺตํ นาม อกํสุฯ ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๑๐": "ตํ อชิกํ เมตฺติยํ นาม ภิกฺขุนึ อกํสุฯ ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๑๑": "เต ภิกฺขูนํ อาโรเจสุํ—",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๑๒": "“ปุพฺเพ มยํ, อาวุโส, ทพฺพํ มลฺลปุตฺตํ สุเตน อโวจุมฺหาฯ ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๑๓": "อิทานิ ปน อเมฺหหิ สามํ ทิฏฺโฐ เมตฺติยาย ภิกฺขุนิยา วิปฺปฏิปชฺชนฺโต”ติฯ ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๑๔": "ภิกฺขู เอวมาหํสุ—",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๑๕": "“มาวุโส, เอวํ อวจุตฺถฯ ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๑๖": "นายสฺมา ทพฺโพ มลฺลปุตฺโต เอวํ กริสฺสตี”ติฯ ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๑๗": "อถ โข เต ภิกฺขู ภควโต เอตมตฺถํ อาโรเจสุํฯ ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๑๘": "อถ โข ภควา เอตสฺมึ นิทาเน เอตสฺมึ ปกรเณ ภิกฺขุสงฺฆํ สนฺนิปาตาเปตฺวา อายสฺมนฺตํ ทพฺพํ มลฺลปุตฺตํ ปฏิปุจฺฉิ—",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๑๙": "“สรสิ ตฺวํ, ทพฺพ, เอวรูปํ กตฺตา ยถยิเม ภิกฺขู อาหํสู”ติ? ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๒๐": "“ยถา มํ, ภนฺเต, ภควา ชานาตี”ติฯ ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๒๑": "ทุติยมฺปิ โข ภควา …เป… ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๒๒": "ตติยมฺปิ โข ภควา อายสฺมนฺตํ ทพฺพํ มลฺลปุตฺตํ เอตทโวจ—",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๒๓": "“สรสิ ตฺวํ, ทพฺพ, เอวรูปํ กตฺตา ยถยิเม ภิกฺขู อาหํสู”ติ? ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๒๔": "“ยถา มํ, ภนฺเต, ภควา ชานาตี”ติฯ ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๒๕": "“น โข, ทพฺพ, ทพฺพา เอวํ นิพฺเพเฐนฺติฯ ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๒๖": "สเจ ตยา กตํ กตนฺติ วเทหิ, ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๒๗": "สเจ ตยา อกตํ อกตนฺติ วเทหี”ติฯ ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๒๘": "“ยโต อหํ, ภนฺเต, ชาโต นาภิชานามิ สุปินนฺเตนปิ เมถุนธมฺมํ ปฏิเสวิตา, ปเคว ชาคโร”ติฯ ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๒๙": "อถ โข ภควา ภิกฺขู อามนฺเตสิ—“เตน หิ, ภิกฺขเว, อิเม ภิกฺขู อนุยุญฺชถา”ติฯ ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๑ฯ๓๐": "อิทํ วตฺวา ภควา อุฏฺฐายาสนา วิหารํ ปาวิสิฯ ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๒ฯ๑": "อถ โข เต ภิกฺขู เมตฺติยภูมชเก ภิกฺขู อนุยุญฺชึสุฯ ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๒ฯ๒": "เต ภิกฺขูหิ อนุยุญฺชียมานา ภิกฺขูนํ เอตมตฺถํ อาโรเจสุํ—",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๒ฯ๓": "“กึ ปน ตุเมฺห, อาวุโส, อายสฺมนฺตํ ทพฺพํ มลฺลปุตฺตํ อญฺญภาคิยสฺส อธิกรณสฺส กิญฺจิ เทสํ เลสมตฺตํ อุปาทาย ปาราชิเกน ธมฺเมน อนุทฺธํเสถา”ติ? ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๒ฯ๔": "“เอวมาวุโส”ติฯ ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๒ฯ๕": "เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๒ฯ๖": "“กถญฺหิ นาม เมตฺติยภูมชกา ภิกฺขู อายสฺมนฺตํ ทพฺพํ มลฺลปุตฺตํ อญฺญภาคิยสฺส อธิกรณสฺส กิญฺจิ เทสํ เลสมตฺตํ อุปาทาย ปาราชิเกน ธมฺเมน อนุทฺธํเสสฺสนฺตี”ติฯ ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๒ฯ๗": "อถ โข เต ภิกฺขู เมตฺติยภูมชเก ภิกฺขู อเนกปริยาเยน วิครหิตฺวา ภควโต เอตมตฺถํ อาโรเจสุํ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๒ฯ๘": "“สจฺจํ กิร ตุเมฺห, ภิกฺขเว, ทพฺพํ มลฺลปุตฺตํ อญฺญภาคิยสฺส อธิกรณสฺส กิญฺจิ เทสํ เลสมตฺตํ อุปาทาย ปาราชิเกน ธมฺเมน อนุทฺธํเสถา”ติ? ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๒ฯ๙": "“สจฺจํ, ภควา”ติฯ ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๒ฯ๑๐": "วิครหิ พุทฺโธ ภควา …เป… ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๒ฯ๑๑": "“กถญฺหิ นาม ตุเมฺห, โมฆปุริสา, ทพฺพํ มลฺลปุตฺตํ อญฺญภาคิยสฺส อธิกรณสฺส กิญฺจิ เทสํ เลสมตฺตํ อุปาทาย ปาราชิเกน ธมฺเมน อนุทฺธํเสสฺสถฯ ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๒ฯ๑๒": "เนตํ, โมฆปุริสา, อปฺปสนฺนานํ วา ปสาทาย …เป… ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๒ฯ๑๓": "เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๒ฯ๑๔ฯ๑": "“โย ปน ภิกฺขุ ภิกฺขุํ ทุฏฺโฐ โทโส อปฺปตีโต อญฺญภาคิยสฺส อธิกรณสฺส กิญฺจิ เทสํ เลสมตฺตํ อุปาทาย ปาราชิเกน ธมฺเมน อนุทฺธํเสยฺย— ‘อปฺเปว นาม นํ อิมมฺหา พฺรหฺมจริยา จาเวยฺยนฺ’ติฯ ",
  "ปฺลิ-ตฺวฺ-พุ-วฺพฺ-สฺสฺ๙:๑ฯ๒ฯ๑๕": "ตโต อปเรน สมเยน สมนุคฺคาหียมาโน วา อสมนุคฺคาหียมาโน วา อญฺญภาคิยญฺเจว ตํ อธิกรณํ โหติ โกจิ เทโส เลสมตฺโต อุปาทินฺโน, ภิกฺขุ จ โทสํ ปติฏฺฐาติ, สงฺฆาทิเสโส”ติฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๑ฯ๑": "โย ปนาติ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๑ฯ๒": "โย ยาทิโส …เป… ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๑ฯ๓": "ภิกฺขูติ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๑ฯ๔": "…เป… อยํ อิมสฺมึ อตฺเถ อธิปฺเปโต ภิกฺขูติฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๑ฯ๕": "ภิกฺขุนฺติ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๑ฯ๖": "อญฺญํ ภิกฺขุํฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๑ฯ๗": "ทุฏฺโฐ โทโสติ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๑ฯ๘": "กุปิโต อนตฺตมโน อนภิรทฺโธ อาหตจิตฺโต ขิลชาโตฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๑ฯ๙": "อปฺปตีโตติ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๑ฯ๑๐": "เตน จ โกเปน, เตน จ โทเสน, ตาย จ อนตฺตมนตาย, ตาย จ อนภิรทฺธิยา อปฺปตีโต โหติฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๒ฯ๑": "อญฺญภาคิยสฺส อธิกรณสฺสาติ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๒ฯ๒": "อาปตฺตญฺญภาคิยํ วา โหติ อธิกรณญฺญภาคิยํ วาฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๒ฯ๓": "กถํ อธิกรณํ อธิกรณสฺส อญฺญภาคิยํ? ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๒ฯ๔": "วิวาทาธิกรณํ อนุวาทาธิกรณสฺส อาปตฺตาธิกรณสฺส กิจฺจาธิกรณสฺส อญฺญภาคิยํฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๒ฯ๕": "อนุวาทาธิกรณํ อาปตฺตาธิกรณสฺส กิจฺจาธิกรณสฺส วิวาทาธิกรณสฺส อญฺญภาคิยํฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๒ฯ๖": "อาปตฺตาธิกรณํ กิจฺจาธิกรณสฺส วิวาทาธิกรณสฺส อนุวาทาธิกรณสฺส อญฺญภาคิยํฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๒ฯ๗": "กิจฺจาธิกรณํ วิวาทาธิกรณสฺส อนุวาทาธิกรณสฺส อาปตฺตาธิกรณสฺส อญฺญภาคิยํฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๒ฯ๘": "เอวํ อธิกรณํ อธิกรณสฺส อญฺญภาคิยํฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๒ฯ๙": "กถํ อธิกรณํ อธิกรณสฺส ตพฺภาคิยํ? ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๒ฯ๑๐": "วิวาทาธิกรณํ วิวาทาธิกรณสฺส ตพฺภาคิยํฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๒ฯ๑๑": "อนุวาทาธิกรณํ อนุวาทาธิกรณสฺส ตพฺภาคิยํฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๒ฯ๑๒": "อาปตฺตาธิกรณํ อาปตฺตาธิกรณสฺส สิยา ตพฺภาคิยํ สิยา อญฺญภาคิยํฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๒ฯ๑๓": "กถํ อาปตฺตาธิกรณํ อาปตฺตาธิกรณสฺส อญฺญภาคิยํ? ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๒ฯ๑๔": "เมถุนธมฺมปาราชิกาปตฺติ อทินฺนาทานปาราชิกาปตฺติยา มนุสฺสวิคฺคหปาราชิกาปตฺติยา อุตฺตริมนุสฺสธมฺมปาราชิกาปตฺติยา อญฺญภาคิยาฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๒ฯ๑๕": "อทินฺนาทานปาราชิกาปตฺติ มนุสฺสวิคฺคหปาราชิกาปตฺติยา อุตฺตริมนุสฺสธมฺมปาราชิกาปตฺติยา เมถุนธมฺมปาราชิกาปตฺติยา อญฺญภาคิยาฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๒ฯ๑๖": "มนุสฺสวิคฺคหปาราชิกาปตฺติ อุตฺตริมนุสฺสธมฺมปาราชิกาปตฺติยา เมถุนธมฺมปาราชิกาปตฺติยา อทินฺนาทานปาราชิกาปตฺติยา อญฺญภาคิยาฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๒ฯ๑๗": "อุตฺตริมนุสฺสธมฺมปาราชิกาปตฺติ เมถุนธมฺมปาราชิกาปตฺติยา อทินฺนาทานปาราชิกาปตฺติยา มนุสฺสวิคฺคหปาราชิกาปตฺติยา อญฺญภาคิยาฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๒ฯ๑๘": "เอวํ อาปตฺตาธิกรณํ อาปตฺตาธิกรณสฺส อญฺญภาคิยํฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๒ฯ๑๙": "กถํ อาปตฺตาธิกรณํ อาปตฺตาธิกรณสฺส ตพฺภาคิยํ? ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๒ฯ๒๐": "เมถุนธมฺมปาราชิกาปตฺติ เมถุนธมฺมปาราชิกาปตฺติยา ตพฺภาคิยาฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๒ฯ๒๑": "อทินฺนาทานปาราชิกาปตฺติ อทินฺนาทานปาราชิกาปตฺติยา ตพฺภาคิยาฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๒ฯ๒๒": "มนุสฺสวิคฺคหปาราชิกาปตฺติ มนุสฺสวิคฺคหปาราชิกาปตฺติยา ตพฺภาคิยาฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๒ฯ๒๓": "อุตฺตริมนุสฺสธมฺมปาราชิกาปตฺติ อุตฺตริมนุสฺสธมฺมปาราชิกาปตฺติยา ตพฺภาคิยาฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๒ฯ๒๔": "เอวํ อาปตฺตาธิกรณํ อาปตฺตาธิกรณสฺส ตพฺภาคิยํฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๒ฯ๒๕": "กิจฺจาธิกรณํ กิจฺจาธิกรณสฺส ตพฺภาคิยํฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๒ฯ๒๖": "เอวํ อธิกรณํ อธิกรณสฺส ตพฺภาคิยํฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๑": "กิญฺจิ เทสํ เลสมตฺตํ อุปาทายาติ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๒": "เลโส นาม ทส เลสา— ชาติเลโส, นามเลโส, โคตฺตเลโส, ลิงฺคเลโส, อาปตฺติเลโส, ปตฺตเลโส, จีวรเลโส, อุปชฺฌายเลโส, อาจริยเลโส, เสนาสนเลโสฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๓": "ชาติเลโส นาม ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๔": "ขตฺติโย ทิฏฺโฐ โหติ ปาราชิกํ ธมฺมํ อชฺฌาปชฺชนฺโตฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๕": "อญฺญํ ขตฺติยํ ปสฺสิตฺวา โจเทติ—",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๖": "“ขตฺติโย มยา ทิฏฺโฐฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๗": "ปาราชิกํ ธมฺมํ อชฺฌาปนฺโนสิ, ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๘": "อสฺสมโณสิ, อสกฺยปุตฺติโยสิ, ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๙": "นตฺถิ ตยา สทฺธึ อุโปสโถ วา ปวารณา วา สงฺฆกมฺมํ วา”ติ, ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๑๐": "อาปตฺติ วาจาย, วาจาย สงฺฆาทิเสสสฺสฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๑๑": "พฺราหฺมโณ ทิฏฺโฐ โหติ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๑๒": "เวโสฺส ทิฏฺโฐ โหติ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๑๓": "สุทฺโท ทิฏฺโฐ โหติ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๑๔": "ปาราชิกํ ธมฺมํ อชฺฌาปชฺชนฺโตฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๑๕": "อญฺญํ สุทฺทํ ปสฺสิตฺวา โจเทติ—",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๑๖": "“สุทฺโท มยา ทิฏฺโฐฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๑๗": "ปาราชิกํ ธมฺมํ อชฺฌาปนฺโนสิ, อสฺสมโณสิ, อสกฺยปุตฺติโยสิ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๑๘": "อาปตฺติ วาจาย, วาจาย สงฺฆาทิเสสสฺสฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๑๙": "นามเลโส นาม ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๒๐": "พุทฺธรกฺขิโต ทิฏฺโฐ โหติ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๒๑": "ธมฺมรกฺขิโต ทิฏฺโฐ โหติ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๒๒": "สงฺฆรกฺขิโต ทิฏฺโฐ โหติ ปาราชิกํ ธมฺมํ อชฺฌาปชฺชนฺโตฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๒๓": "อญฺญํ สงฺฆรกฺขิตํ ปสฺสิตฺวา โจเทติ—",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๒๔": "“สงฺฆรกฺขิโต มยา ทิฏฺโฐฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๒๕": "ปาราชิกํ ธมฺมํ อชฺฌาปนฺโนสิ, อสฺสมโณสิ, อสกฺยปุตฺติโยสิ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๒๖": "อาปตฺติ วาจาย, วาจาย สงฺฆาทิเสสสฺสฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๒๗": "โคตฺตเลโส นาม ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๒๘": "โคตโม ทิฏฺโฐ โหติ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๒๙": "โมคฺคลฺลาโน ทิฏฺโฐ โหติ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๓๐": "กจฺจายโน ทิฏฺโฐ โหติ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๓๑": "วาสิฏฺโฐ ทิฏฺโฐ โหติ ปาราชิกํ ธมฺมํ อชฺฌาปชฺชนฺโตฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๓๒": "อญฺญํ วาสิฏฺฐํ ปสฺสิตฺวา โจเทติ—",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๓๓": "“วาสิฏฺโฐ มยา ทิฏฺโฐฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๓๔": "ปาราชิกํ ธมฺมํ อชฺฌาปนฺโนสิ, อสฺสมโณสิ, อสกฺยปุตฺติโยสิ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๓๕": "อาปตฺติ วาจาย, วาจาย สงฺฆาทิเสสสฺสฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๓๖": "ลิงฺคเลโส นาม ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๓๗": "ทีโฆ ทิฏฺโฐ โหติ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๓๘": "รโสฺส ทิฏฺโฐ โหติ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๓๙": "กโณฺห ทิฏฺโฐ โหติ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๔๐": "โอทาโต ทิฏฺโฐ โหติ ปาราชิกํ ธมฺมํ อชฺฌาปชฺชนฺโตฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๔๑": "อญฺญํ โอทาตํ ปสฺสิตฺวา โจเทติ—",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๔๒": "“โอทาโต มยา ทิฏฺโฐฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๔๓": "ปาราชิกํ ธมฺมํ อชฺฌาปนฺโนสิ, อสฺสมโณสิ, อสกฺยปุตฺติโยสิ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๔๔": "อาปตฺติ วาจาย, วาจาย สงฺฆาทิเสสสฺสฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๔๕": "อาปตฺติเลโส นาม ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๔๖": "ลหุกํ อาปตฺตึ อาปชฺชนฺโต ทิฏฺโฐ โหติฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๔๗": "ตญฺเจ ปาราชิเกน โจเทติ—",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๔๘": "“อสฺสมโณสิ, อสกฺยปุตฺติโยสิ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๔๙": "อาปตฺติ วาจาย, วาจาย สงฺฆาทิเสสสฺสฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๕๐": "ปตฺตเลโส นาม ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๕๑": "โลหปตฺตธโร ทิฏฺโฐ โหติ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๕๒": "สาฏกปตฺตธโร ทิฏฺโฐ โหติ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๕๓": "สุมฺภกปตฺตธโร ทิฏฺโฐ โหติ ปาราชิกํ ธมฺมํ อชฺฌาปชฺชนฺโตฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๕๔": "อญฺญํ สุมฺภกปตฺตธรํ ปสฺสิตฺวา โจเทติ—",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๕๕": "“สุมฺภกปตฺตธโร มยา ทิฏฺโฐฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๕๖": "ปาราชิกํ ธมฺมํ อชฺฌาปนฺโนสิ, อสฺสมโณสิ, อสกฺยปุตฺติโยสิ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๕๗": "อาปตฺติ วาจาย, วาจาย สงฺฆาทิเสสสฺสฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๕๘": "จีวรเลโส นาม ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๕๙": "ปํสุกูลิโก ทิฏฺโฐ โหติ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๖๐": "คหปติจีวรธโร ทิฏฺโฐ โหติ ปาราชิกํ ธมฺมํ อชฺฌาปชฺชนฺโตฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๖๑": "อญฺญํ คหปติจีวรธรํ ปสฺสิตฺวา โจเทติ—",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๖๒": "“คหปติจีวรธโร มยา ทิฏฺโฐฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๖๓": "ปาราชิกํ ธมฺมํ อชฺฌาปนฺโนสิ, อสฺสมโณสิ, อสกฺยปุตฺติโยสิ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๖๔": "อาปตฺติ วาจาย, วาจาย สงฺฆาทิเสสสฺสฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๖๕": "อุปชฺฌายเลโส นาม ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๖๖": "อิตฺถนฺนามสฺส สทฺธิวิหาริโก ทิฏฺโฐ โหติ ปาราชิกํ ธมฺมํ อชฺฌาปชฺชนฺโตฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๖๗": "อญฺญํ อิตฺถนฺนามสฺส สทฺธิวิหาริกํ ปสฺสิตฺวา โจเทติ—",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๖๘": "“อิตฺถนฺนามสฺส สทฺธิวิหาริโก มยา ทิฏฺโฐฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๖๙": "ปาราชิกํ ธมฺมํ อชฺฌาปนฺโนสิ, อสฺสมโณสิ, อสกฺยปุตฺติโยสิ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๗๐": "อาปตฺติ วาจาย, วาจาย สงฺฆาทิเสสสฺสฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๗๑": "อาจริยเลโส นาม ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๗๒": "อิตฺถนฺนามสฺส อนฺเตวาสิโก ทิฏฺโฐ โหติ ปาราชิกํ ธมฺมํ อชฺฌาปชฺชนฺโตฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๗๓": "อญฺญํ อิตฺถนฺนามสฺส อนฺเตวาสิกํ ปสฺสิตฺวา โจเทติ—",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๗๔": "“อิตฺถนฺนามสฺส อนฺเตวาสิโก มยา ทิฏฺโฐฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๗๕": "ปาราชิกํ ธมฺมํ อชฺฌาปนฺโนสิ, อสฺสมโณสิ, อสกฺยปุตฺติโยสิ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๗๖": "อาปตฺติ วาจาย, วาจาย สงฺฆาทิเสสสฺสฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๗๗": "เสนาสนเลโส นาม ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๗๘": "อิตฺถนฺนามเสนาสนวาสิโก ทิฏฺโฐ โหติ ปาราชิกํ ธมฺมํ อชฺฌาปชฺชนฺโตฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๗๙": "อญฺญํ อิตฺถนฺนามเสนาสนวาสิกํ ปสฺสิตฺวา โจเทติ—",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๘๐": "“อิตฺถนฺนามเสนาสนวาสิโก มยา ทิฏฺโฐฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๘๑": "ปาราชิกํ ธมฺมํ อชฺฌาปนฺโนสิ, ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๘๒": "อสฺสมโณสิ, อสกฺยปุตฺติโยสิ, ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๘๓": "นตฺถิ ตยา สทฺธึ อุโปสโถ วา ปวารณา วา สงฺฆกมฺมํ วา”ติ, ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๓ฯ๘๔": "อาปตฺติ วาจาย, วาจาย สงฺฆาทิเสสสฺสฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๔ฯ๑": "ปาราชิเกน ธมฺเมนาติ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๔ฯ๒": "จตุนฺนํ อญฺญตเรนฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๔ฯ๓": "อนุทฺธํเสยฺยาติ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๔ฯ๔": "โจเทติ วา โจทาเปติ วาฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๔ฯ๕": "อปฺเปว นาม นํ อิมมฺหา พฺรหฺมจริยา จาเวยฺยนฺติ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๔ฯ๖": "ภิกฺขุภาวา จาเวยฺยํ, สมณธมฺมา จาเวยฺยํ, สีลกฺขนฺธา จาเวยฺยํ, ตโปคุณา จาเวยฺยํฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๔ฯ๗": "ตโต อปเรน สมเยนาติ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๔ฯ๘": "ยสฺมึ ขเณ อนุทฺธํสิโต โหติ, ตํ ขณํ ตํ ลยํ ตํ มุหุตฺตํ วีติวตฺเตฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๔ฯ๙": "สมนุคฺคาหียมาโนติ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๔ฯ๑๐": "เยน วตฺถุนา อนุทฺธํสิโต โหติ ตสฺมึ วตฺถุสฺมึ สมนุคฺคาหียมาโนฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๔ฯ๑๑": "อสมนุคฺคาหียมาโนติ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๔ฯ๑๒": "น เกนจิ วุจฺจมาโนฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๔ฯ๑๓": "อธิกรณํ นาม ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๔ฯ๑๔": "จตฺตาริ อธิกรณานิ— วิวาทาธิกรณํ, อนุวาทาธิกรณํ, อาปตฺตาธิกรณํ, กิจฺจาธิกรณํฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๔ฯ๑๕": "โกจิ เทโส เลสมตฺโต อุปาทินฺโนติ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๔ฯ๑๖": "เตสํ เลสานํ อญฺญตโร เลโส อุปาทินฺโน โหติฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๔ฯ๑๗": "ภิกฺขุ จ โทสํ ปติฏฺฐาตีติ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๔ฯ๑๘": "ตุจฺฉกํ มยา ภณิตํ, มุสา มยา ภณิตํ, อภูตํ มยา ภณิตํ, อชานนฺเตน มยา ภณิตํฯ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๔ฯ๑๙": "สงฺฆาทิเสโสติ ",
  "ปฺลิ-ตฺวฺ-พุ-วฺพฺ-สฺสฺ๙:๒ฯ๔ฯ๒๐": "…เป… เตนปิ วุจฺจติ “สงฺฆาทิเสโส”ติฯ ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๑": "ภิกฺขุ สงฺฆาทิเสสํ อชฺฌาปชฺชนฺโต ทิฏฺโฐ โหติ, สงฺฆาทิเสเส สงฺฆาทิเสสทิฏฺฐิ โหติฯ ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๒": "ตญฺเจ ปาราชิเกน โจเทติ—",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๓": "“อสฺสมโณสิ, อสกฺยปุตฺติโยสิ, ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๔": "นตฺถิ ตยา สทฺธึ อุโปสโถ วา ปวารณา วา สงฺฆกมฺมํ วา”ติ, ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๕": "เอวมฺปิ อาปตฺตญฺญภาคิยํ โหติ เลโส จ อุปาทินฺโน, อาปตฺติ วาจาย, วาจาย สงฺฆาทิเสสสฺสฯ ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๖": "ภิกฺขุ สงฺฆาทิเสสํ อชฺฌาปชฺชนฺโต ทิฏฺโฐ โหติ, สงฺฆาทิเสเส ถุลฺลจฺจยทิฏฺฐิ โหติ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๗": "ปาจิตฺติยทิฏฺฐิ โหติ … ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๘": "ปาฏิเทสนียทิฏฺฐิ โหติ … ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๙": "ทุกฺกฏทิฏฺฐิ โหติ … ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๑๐": "ทุพฺภาสิตทิฏฺฐิ โหติฯ ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๑๑": "ตญฺเจ ปาราชิเกน โจเทติ—",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๑๒": "“อสฺสมโณสิ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๑๓": "เอวมฺปิ อาปตฺตญฺญภาคิยํ โหติ เลโส จ อุปาทินฺโน, อาปตฺติ วาจาย, วาจาย สงฺฆาทิเสสสฺสฯ ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๑๔": "ภิกฺขุ ถุลฺลจฺจยํ อชฺฌาปชฺชนฺโต ทิฏฺโฐ โหติ ถุลฺลจฺจเย ถุลฺลจฺจยทิฏฺฐิ โหติ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๑๕": "ถุลฺลจฺจเย ปาจิตฺติยทิฏฺฐิ โหติ … ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๑๖": "ปาฏิเทสนียทิฏฺฐิ โหติ … ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๑๗": "ทุกฺกฏทิฏฺฐิ โหติ … ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๑๘": "ทุพฺภาสิตทิฏฺฐิ โหติ … ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๑๙": "สงฺฆาทิเสสทิฏฺฐิ โหติฯ ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๒๐": "ตญฺเจ ปาราชิเกน โจเทติ—",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๒๑": "“อสฺสมโณสิ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๒๒": "เอวมฺปิ อาปตฺตญฺญภาคิยํ โหติ เลโส จ อุปาทินฺโน, อาปตฺติ วาจาย, วาจาย สงฺฆาทิเสสสฺสฯ ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๒๓": "ภิกฺขุ ปาจิตฺติยํ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๒๔": "ปาฏิเทสนียํ … ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๒๕": "ทุกฺกฏํ … ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๒๖": "ทุพฺภาสิตํ อชฺฌาปชฺชนฺโต ทิฏฺโฐ โหติ, ทุพฺภาสิเต ทุพฺภาสิตทิฏฺฐิ โหติ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๒๗": "ทุพฺภาสิเต สงฺฆาทิเสสทิฏฺฐิ โหติ … ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๒๘": "ถุลฺลจฺจยทิฏฺฐิ โหติ … ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๒๙": "ปาจิตฺติยทิฏฺฐิ โหติ … ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๓๐": "ปาฏิเทสนียทิฏฺฐิ โหติ … ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๓๑": "ทุกฺกฏทิฏฺฐิ โหติฯ ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๓๒": "ตญฺเจ ปาราชิเกน โจเทติ—",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๓๓": "“อสฺสมโณสิ, อสกฺยปุตฺติโยสิ, ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๓๔": "นตฺถิ ตยา สทฺธึ อุโปสโถ วา ปวารณา วา สงฺฆกมฺมํ วา”ติ, ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๓๕": "เอวมฺปิ อาปตฺตญฺญภาคิยํ โหติ เลโส จ อุปาทินฺโน, อาปตฺติ วาจาย, วาจาย สงฺฆาทิเสสสฺสฯ ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๑ฯ๓๖": "เอเกกํ มูลํ กาตุน จกฺกํ พนฺธิตพฺพํฯ ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๑": "ภิกฺขุ สงฺฆาทิเสสํ อชฺฌาปชฺชนฺโต ทิฏฺโฐ โหติ สงฺฆาทิเสเส สงฺฆาทิเสสทิฏฺฐิ โหติฯ ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๒": "ตญฺเจ ปาราชิเกน โจทาเปติ—",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๓": "“อสฺสมโณสิ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๔": "เอวมฺปิ อาปตฺตญฺญภาคิยํ โหติ เลโส จ อุปาทินฺโน, อาปตฺติ วาจาย, วาจาย สงฺฆาทิเสสสฺสฯ ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๕": "ภิกฺขุ สงฺฆาทิเสสํ อชฺฌาปชฺชนฺโต ทิฏฺโฐ โหติ, สงฺฆาทิเสเส ถุลฺลจฺจยทิฏฺฐิ โหติ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๖": "ปาจิตฺติยทิฏฺฐิ โหติ … ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๗": "ปาฏิเทสนียทิฏฺฐิ โหติ … ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๘": "ทุกฺกฏทิฏฺฐิ โหติ … ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๙": "ทุพฺภาสิตทิฏฺฐิ โหติฯ ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๑๐": "ตญฺเจ ปาราชิเกน โจทาเปติ—",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๑๑": "“อสฺสมโณสิ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๑๒": "เอวมฺปิ อาปตฺตญฺญภาคิยํ โหติ เลโส จ อุปาทินฺโน, อาปตฺติ วาจาย, วาจาย สงฺฆาทิเสสสฺสฯ ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๑๓": "ภิกฺขุ ถุลฺลจฺจยํ อชฺฌาปชฺชนฺโต ทิฏฺโฐ โหติ ถุลฺลจฺจเย ถุลฺลจฺจยทิฏฺฐิ โหติ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๑๔": "ถุลฺลจฺจเย ปาจิตฺติยทิฏฺฐิ โหติ … ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๑๕": "ปาฏิเทสนียทิฏฺฐิ โหติ … ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๑๖": "ทุกฺกฏทิฏฺฐิ โหติ … ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๑๗": "ทุพฺภาสิตทิฏฺฐิ โหติ … ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๑๘": "สงฺฆาทิเสสทิฏฺฐิ โหติฯ ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๑๙": "ตญฺเจ ปาราชิเกน โจทาเปติ—",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๒๐": "“อสฺสมโณสิ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๒๑": "เอวมฺปิ อาปตฺตญฺญภาคิยํ โหติ เลโส จ อุปาทินฺโน, อาปตฺติ วาจาย, วาจาย สงฺฆาทิเสสสฺสฯ ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๒๒": "ภิกฺขุ ปาจิตฺติยํ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๒๓": "ปาฏิเทสนียํ … ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๒๔": "ทุกฺกฏํ … ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๒๕": "ทุพฺภาสิตํ อชฺฌาปชฺชนฺโต ทิฏฺโฐ โหติ ทุพฺภาสิเต ทุพฺภาสิตทิฏฺฐิ โหติ …เป… ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๒๖": "ทุพฺภาสิเต สงฺฆาทิเสสทิฏฺฐิ โหติ … ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๒๗": "ถุลฺลจฺจยทิฏฺฐิ โหติ … ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๒๘": "ปาจิตฺติยทิฏฺฐิ โหติ … ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๒๙": "ปาฏิเทสนียทิฏฺฐิ โหติ … ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๓๐": "ทุกฺกฏทิฏฺฐิ โหติฯ ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๓๑": "ตญฺเจ ปาราชิเกน โจทาเปติ—",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๓๒": "“อสฺสมโณสิ, อสกฺยปุตฺติโยสิ, ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๓๓": "นตฺถิ ตยา สทฺธึ อุโปสโถ วา ปวารณา วา สงฺฆกมฺมํ วา”ติ, ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๒ฯ๓๔": "เอวมฺปิ อาปตฺตญฺญภาคิยํ โหติ เลโส จ อุปาทินฺโน, อาปตฺติ วาจาย, วาจาย สงฺฆาทิเสสสฺสฯ ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๓ฯ๑": "อนาปตฺติ—",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๓ฯ๒": "ตถาสญฺญี โจเทติ วา โจทาเปติ วา, ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๓ฯ๓": "อุมฺมตฺตกสฺส, ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๓ฯ๔": "อาทิกมฺมิกสฺสาติฯ ",
  "ปฺลิ-ตฺวฺ-พุ-วฺพฺ-สฺสฺ๙:๓ฯ๓ฯ๕": "(อญฺญภาคิย) กิญฺจิเลสสิกฺขาปทํ นิฏฺฐิตํ นวมํฯ "
}
