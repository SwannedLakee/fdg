{
  "ปฺลิ-ตฺวฺ-ปฺวฺรฺ๑๔:๐ฯ๑": "ปริวาร ",
  "ปฺลิ-ตฺวฺ-ปฺวฺรฺ๑๔:๐ฯ๒": "จูฬสงฺคาม ",
  "ปฺลิ-ตฺวฺ-ปฺวฺรฺ๑๔:๐ฯ๓": "๑๔ฯ อนุวิชฺชกสฺสปฏิปตฺติ ",
  "ปฺลิ-ตฺวฺ-ปฺวฺรฺ๑๔:๑ฯ๑": "สงฺคามาวจเรน ภิกฺขุนา สงฺฆํ อุปสงฺกมนฺเตน: ",
  "ปฺลิ-ตฺวฺ-ปฺวฺรฺ๑๔:๑ฯ๒": "นีจจิตฺเตน สงฺโฆ อุปสงฺกมิตพฺโพ; ",
  "ปฺลิ-ตฺวฺ-ปฺวฺรฺ๑๔:๑ฯ๓": "รโชหรณสเมน จิตฺเตน; ",
  "ปฺลิ-ตฺวฺ-ปฺวฺรฺ๑๔:๑ฯ๔": "อาสนกุสเลน ภวิตพฺพํ นิสชฺชกุสเลน; เถเร ภิกฺขู อนุปขชฺชนฺเตน, นเว ภิกฺขู อาสเนน อปฺปฏิพาหนฺเตน, ยถาปติรูเป อาสเน นิสีทิตพฺพํ; ",
  "ปฺลิ-ตฺวฺ-ปฺวฺรฺ๑๔:๑ฯ๕": "อนานากถิเกน ภวิตพฺพํ อติรจฺฉานกถิเกน; สามํ วา ธมฺโม ภาสิตพฺโพ ปโร วา อชฺเฌสิตพฺโพ อริโย วา ตุณฺหีภาโว นาติมญฺญิตพฺโพฯ ",
  "ปฺลิ-ตฺวฺ-ปฺวฺรฺ๑๔:๒ฯ๑": "สงฺเฆน อนุมเตน ปุคฺคเลน อนุวิชฺชเกน อนุวิชฺชิตุกาเมน น อุปชฺฌาโย ปุจฺฉิตพฺโพ, น อาจริโย ปุจฺฉิตพฺโพ, น สทฺธิวิหาริโก ปุจฺฉิตพฺโพ, น อนฺเตวาสิโก ปุจฺฉิตพฺโพ, น สมานุปชฺฌายโก ปุจฺฉิตพฺโพ, น สมานาจริยโก ปุจฺฉิตพฺโพ, น ชาติ ปุจฺฉิตพฺพา, น นามํ ปุจฺฉิตพฺพํ, น โคตฺตํ ปุจฺฉิตพฺพํ, น อาคโม ปุจฺฉิตพฺโพ, น กุลปเทโส ปุจฺฉิตพฺโพ, น ชาติภูมิ ปุจฺฉิตพฺพาฯ ",
  "ปฺลิ-ตฺวฺ-ปฺวฺรฺ๑๔:๒ฯ๒": "ตํ กึ การณา? ",
  "ปฺลิ-ตฺวฺ-ปฺวฺรฺ๑๔:๒ฯ๓": "อตฺรสฺส เปมํ วา โทโส วาฯ ",
  "ปฺลิ-ตฺวฺ-ปฺวฺรฺ๑๔:๒ฯ๔": "เปเม วา สติ โทเส วา, ฉนฺทาปิ คจฺเฉยฺย, โทสาปิ คจฺเฉยฺย, โมหาปิ คจฺเฉยฺย, ภยาปิ คจฺเฉยฺยฯ ",
  "ปฺลิ-ตฺวฺ-ปฺวฺรฺ๑๔:๓ฯ๑": "สงฺเฆน อนุมเตน ปุคฺคเลน อนุวิชฺชเกน อนุวิชฺชิตุกาเมน สงฺฆครุเกน ภวิตพฺพํ โน ปุคฺคลครุเกน, สทฺธมฺมครุเกน ภวิตพฺพํ โน อามิสครุเกน, อตฺถวสิเกน ภวิตพฺพํ โน ปริสกปฺปิเกน, กาเลน อนุวิชฺชิตพฺพํ โน อกาเลน, ภูเตน อนุวิชฺชิตพฺพํ โน อภูเตน, สเณฺหน อนุวิชฺชิตพฺพํ โน ผรุเสน, อตฺถสํหิเตน อนุวิชฺชิตพฺพํ โน อนตฺถสํหิเตน, เมตฺตาจิตฺเตน อนุวิชฺชิตพฺพํ โน โทสนฺตเรน, น อุปกณฺณกชปฺปินา ภวิตพฺพํ, น ชิมฺหํ เปกฺขิตพฺพํ, น อกฺขิ นิขณิตพฺพํ, น ภมุกํ อุกฺขิปิตพฺพํ, น สีสํ อุกฺขิปิตพฺพํ, น หตฺถวิกาโร กาตพฺโพ, น หตฺถมุทฺทา ทเสฺสตพฺพาฯ ",
  "ปฺลิ-ตฺวฺ-ปฺวฺรฺ๑๔:๔ฯ๑": "อาสนกุสเลน ภวิตพฺพํ นิสชฺชกุสเลน, ยุคมตฺตํ เปกฺขนฺเตน อตฺถํ อนุวิธิยนฺเตน สเก อาสเน นิสีทิตพฺพํ, น จ อาสนา วุฏฺฐาตพฺพํ, น วีติหาตพฺพํ, น กุมฺมคฺโค เสวิตพฺโพ, น พาหาวิกฺเขปกํ ภณิตพฺพํ, อตุริเตน ภวิตพฺพํ อสาหสิเกน, อจณฺฑิกเตน ภวิตพฺพํ วจนกฺขเมน, เมตฺตาจิตฺเตน ภวิตพฺพํ หิตานุกมฺปินา, การุณิเกน ภวิตพฺพํ หิตปริสกฺกินา, อสมฺผปฺปลาปินา ภวิตพฺพํ ปริยนฺตภาณินา, อเวรวสิเกน ภวิตพฺพํ อนสุรุตฺเตน, อตฺตา ปริคฺคเหตพฺโพ, ปโร ปริคฺคเหตพฺโพ, โจทโก ปริคฺคเหตพฺโพ, จุทิตโก ปริคฺคเหตพฺโพ, อธมฺมโจทโก ปริคฺคเหตพฺโพ, อธมฺมจุทิตโก ปริคฺคเหตพฺโพ, ธมฺมโจทโก ปริคฺคเหตพฺโพ, ธมฺมจุทิตโก ปริคฺคเหตพฺโพ, วุตฺตํ อหาเปนฺเตน อวุตฺตํ อปกาเสนฺเตน โอติณฺณานิ ปทพฺยญฺชนานิ สาธุกํ ปริคฺคเหตฺวา ปโร ปฏิปุจฺฉิตฺวา ยถา ปฏิญฺญาย กาเรตพฺโพ, มนฺโท หาเสตพฺโพ, ภีรู อสฺสาเสตพฺโพ, จณฺโฑ นิเสเธตพฺโพ, อสุจิ วิภาเวตพฺโพ, อุชุมทฺทเวน น ฉนฺทาคตึ คนฺตพฺพํ, น โทสาคตึ คนฺตพฺพํ, น โมหาคตึ คนฺตพฺพํ, น ภยาคตึ คนฺตพฺพํ, มชฺฌตฺเตน ภวิตพฺพํ ธมฺเมสุ จ ปุคฺคเลสุ จฯ ",
  "ปฺลิ-ตฺวฺ-ปฺวฺรฺ๑๔:๔ฯ๒": "เอวญฺจ ปน อนุวิชฺชโก อนุวิชฺชมาโน สตฺถุ เจว สาสนกโร โหติ, วิญฺญูนญฺจ สพฺรหฺมจารีนํ ปิโย จ โหติ มนาโป จ ครุ จ ภาวนีโย จฯ ",
  "ปฺลิ-ตฺวฺ-ปฺวฺรฺ๑๔:๕ฯ๑": "สุตฺตํ สํสนฺทนตฺถาย, โอปมฺมํ นิทสฺสนตฺถาย, อตฺโถ วิญฺญาปนตฺถาย, ปฏิปุจฺฉา ฐปนตฺถาย, โอกาสกมฺมํ โจทนตฺถาย, โจทนา สารณตฺถาย, สารณา สวจนียตฺถาย, สวจนียํ ปลิโพธตฺถาย, ปลิโพโธ วินิจฺฉยตฺถาย, วินิจฺฉโย สนฺตีรณตฺถาย, สนฺตีรณํ ฐานาฐานคมนตฺถาย, ฐานาฐานคมนํ ทุมฺมงฺกูนํ ปุคฺคลานํ นิคฺคหตฺถาย, เปสลานํ ภิกฺขูนํ สมฺปคฺคหตฺถาย, สงฺโฆ สมฺปริคฺคหสมฺปฏิจฺฉนตฺถาย, สงฺเฆน อนุมตา ปุคฺคลา ปจฺเจกฏฺฐายิโน อวิสํวาทกฏฺฐายิโนฯ ",
  "ปฺลิ-ตฺวฺ-ปฺวฺรฺ๑๔:๖ฯ๑": "วินโย สํวรตฺถาย, สํวโร อวิปฺปฏิสารตฺถาย, อวิปฺปฏิสาโร ปามุชฺชตฺถาย, ปามุชฺชํ ปีตตฺถาย, ปีติ ปสฺสทฺธตฺถาย, ปสฺสทฺธิ สุขตฺถาย, สุขํ สมาธตฺถาย, สมาธิ ยถาภูตญาณทสฺสนตฺถาย, ยถาภูตญาณทสฺสนํ นิพฺพิทตฺถาย, นิพฺพิทา วิราคตฺถาย, วิราโค วิมุตฺตตฺถาย, วิมุตฺติ วิมุตฺติญาณทสฺสนตฺถาย, วิมุตฺติญาณทสฺสนํ อนุปาทาปรินิพฺพานตฺถายฯ ",
  "ปฺลิ-ตฺวฺ-ปฺวฺรฺ๑๔:๖ฯ๒": "เอตทตฺถา กถา, เอตทตฺถา มนฺตนา, เอตทตฺถา อุปนิสา, เอตทตฺถํ โสตาวธานํ—",
  "ปฺลิ-ตฺวฺ-ปฺวฺรฺ๑๔:๖ฯ๓": "ยทิทํ อนุปาทาจิตฺตสฺส วิโมกฺโขติฯ ",
  "ปฺลิ-ตฺวฺ-ปฺวฺรฺ๑๔:๗ฯ๑": "อนุโยควตฺตํ นิสามย, ",
  "ปฺลิ-ตฺวฺ-ปฺวฺรฺ๑๔:๗ฯ๒": "กุสเลน พุทฺธิมตา กตํ; ",
  "ปฺลิ-ตฺวฺ-ปฺวฺรฺ๑๔:๗ฯ๓": "สุวุตฺตํ สิกฺขาปทานุโลมิกํ, ",
  "ปฺลิ-ตฺวฺ-ปฺวฺรฺ๑๔:๗ฯ๔": "คตึ น นาเสนฺโต สมฺปรายิกํฯ ",
  "ปฺลิ-ตฺวฺ-ปฺวฺรฺ๑๔:๘ฯ๑": "วตฺถุํ วิปตฺตึ อาปตฺตึ, ",
  "ปฺลิ-ตฺวฺ-ปฺวฺรฺ๑๔:๘ฯ๒": "นิทานํ อาการอโกวิโท; ",
  "ปฺลิ-ตฺวฺ-ปฺวฺรฺ๑๔:๘ฯ๓": "ปุพฺพาปรํ น ชานาติ, ",
  "ปฺลิ-ตฺวฺ-ปฺวฺรฺ๑๔:๘ฯ๔": "กตากตํ สเมน จฯ ",
  "ปฺลิ-ตฺวฺ-ปฺวฺรฺ๑๔:๙ฯ๑": "กมฺมญฺจ อธิกรณญฺจ, ",
  "ปฺลิ-ตฺวฺ-ปฺวฺรฺ๑๔:๙ฯ๒": "สมเถ จาปิ อโกวิโท; ",
  "ปฺลิ-ตฺวฺ-ปฺวฺรฺ๑๔:๙ฯ๓": "รตฺโต ทุฏฺโฐ จ มูโฬฺห จ, ",
  "ปฺลิ-ตฺวฺ-ปฺวฺรฺ๑๔:๙ฯ๔": "ภยา โมหา จ คจฺฉติฯ ",
  "ปฺลิ-ตฺวฺ-ปฺวฺรฺ๑๔:๑๐ฯ๑": "น จ สญฺญตฺติกุสโล, ",
  "ปฺลิ-ตฺวฺ-ปฺวฺรฺ๑๔:๑๐ฯ๒": "นิชฺฌตฺติยา จ อโกวิโท; ",
  "ปฺลิ-ตฺวฺ-ปฺวฺรฺ๑๔:๑๐ฯ๓": "ลทฺธปกฺโข อหิริโก, ",
  "ปฺลิ-ตฺวฺ-ปฺวฺรฺ๑๔:๑๐ฯ๔": "กณฺหกมฺโม อนาทโร; ",
  "ปฺลิ-ตฺวฺ-ปฺวฺรฺ๑๔:๑๐ฯ๕": "ส เว ตาทิสโก ภิกฺขุ, ",
  "ปฺลิ-ตฺวฺ-ปฺวฺรฺ๑๔:๑๐ฯ๖": "อปฺปฏิกฺโขติ วุจฺจติฯ ",
  "ปฺลิ-ตฺวฺ-ปฺวฺรฺ๑๔:๑๑ฯ๑": "วตฺถุํ วิปตฺตึ อาปตฺตึ, ",
  "ปฺลิ-ตฺวฺ-ปฺวฺรฺ๑๔:๑๑ฯ๒": "นิทานํ อาการโกวิโท; ",
  "ปฺลิ-ตฺวฺ-ปฺวฺรฺ๑๔:๑๑ฯ๓": "ปุพฺพาปรญฺจ ชานาติ, ",
  "ปฺลิ-ตฺวฺ-ปฺวฺรฺ๑๔:๑๑ฯ๔": "กตากตํ สเมน จฯ ",
  "ปฺลิ-ตฺวฺ-ปฺวฺรฺ๑๔:๑๒ฯ๑": "กมฺมญฺจ อธิกรณญฺจ, ",
  "ปฺลิ-ตฺวฺ-ปฺวฺรฺ๑๔:๑๒ฯ๒": "สมเถ จาปิ โกวิโท; ",
  "ปฺลิ-ตฺวฺ-ปฺวฺรฺ๑๔:๑๒ฯ๓": "อรตฺโต อทุฏฺโฐ อมูโฬฺห, ",
  "ปฺลิ-ตฺวฺ-ปฺวฺรฺ๑๔:๑๒ฯ๔": "ภยา โมหา น คจฺฉติฯ ",
  "ปฺลิ-ตฺวฺ-ปฺวฺรฺ๑๔:๑๓ฯ๑": "สญฺญตฺติยา จ กุสโล, ",
  "ปฺลิ-ตฺวฺ-ปฺวฺรฺ๑๔:๑๓ฯ๒": "นิชฺฌตฺติยา จ โกวิโท; ",
  "ปฺลิ-ตฺวฺ-ปฺวฺรฺ๑๔:๑๓ฯ๓": "ลทฺธปกฺโข หิริมโน, ",
  "ปฺลิ-ตฺวฺ-ปฺวฺรฺ๑๔:๑๓ฯ๔": "สุกฺกกมฺโม สคารโว; ",
  "ปฺลิ-ตฺวฺ-ปฺวฺรฺ๑๔:๑๓ฯ๕": "ส เว ตาทิสโก ภิกฺขุ, ",
  "ปฺลิ-ตฺวฺ-ปฺวฺรฺ๑๔:๑๓ฯ๖": "สปฺปฏิกฺโขติ วุจฺจตีติฯ ",
  "ปฺลิ-ตฺวฺ-ปฺวฺรฺ๑๔:๑๔ฯ๑": "จูฬสงฺคามํ นิฏฺฐิตํฯ ",
  "ปฺลิ-ตฺวฺ-ปฺวฺรฺ๑๔:๑๕ฯ๑": "ตสฺสุทฺทานํ ",
  "ปฺลิ-ตฺวฺ-ปฺวฺรฺ๑๔:๑๖ฯ๑": "นีจจิตฺเตน ปุจฺเฉยฺย, ",
  "ปฺลิ-ตฺวฺ-ปฺวฺรฺ๑๔:๑๖ฯ๒": "ครุ สงฺเฆ น ปุคฺคเล; ",
  "ปฺลิ-ตฺวฺ-ปฺวฺรฺ๑๔:๑๖ฯ๓": "สุตฺตํ สํสนฺทนตฺถาย, ",
  "ปฺลิ-ตฺวฺ-ปฺวฺรฺ๑๔:๑๖ฯ๔": "วินยานุคฺคเหน จ; ",
  "ปฺลิ-ตฺวฺ-ปฺวฺรฺ๑๔:๑๖ฯ๕": "อุทฺทานํ จูฬสงฺคาเม, ",
  "ปฺลิ-ตฺวฺ-ปฺวฺรฺ๑๔:๑๖ฯ๖": "เอกุทฺเทโส อิทํ กตนฺติฯ "
}
