{
  "ปฺลิ-ตฺวฺ-กฺทฺ๒๒:๐ฯ๑": "เถรวาท วินยปิฏก ",
  "ปฺลิ-ตฺวฺ-กฺทฺ๒๒:๐ฯ๒": "จูฬวคฺค ",
  "ปฺลิ-ตฺวฺ-กฺทฺ๒๒:๐ฯ๓": "๒๒ฯ สตฺตสติกกฺขนฺธก ",
  "ปฺลิ-ตฺวฺ-กฺทฺ๒๒:๑ฯ๑ฯ๑": "เตน โข ปน สมเยน วสฺสสตปรินิพฺพุเต ภควติ เวสาลิกา วชฺชิปุตฺตกา ภิกฺขู เวสาลิยํ ทส วตฺถูนิ ทีเปนฺติ—",
  "ปฺลิ-ตฺวฺ-กฺทฺ๒๒:๑ฯ๑ฯ๒": "กปฺปติ สิงฺคิโลณกปฺโป, กปฺปติ ทฺวงฺคุลกปฺโป, กปฺปติ คามนฺตรกปฺโป, กปฺปติ อาวาสกปฺโป, กปฺปติ อนุมติกปฺโป, กปฺปติ อาจิณฺณกปฺโป, กปฺปติ อมถิตกปฺโป, กปฺปติ ชโฬคึ ปาตุํ, กปฺปติ อทสกํ นิสีทนํ, กปฺปติ ชาตรูปรชตนฺติฯ ",
  "ปฺลิ-ตฺวฺ-กฺทฺ๒๒:๑ฯ๑ฯ๓": "เตน โข ปน สมเยน อายสฺมา ยโส กากณฺฑกปุตฺโต วชฺชีสุ จาริกํ จรมาโน เยน เวสาลี ตทวสริฯ ",
  "ปฺลิ-ตฺวฺ-กฺทฺ๒๒:๑ฯ๑ฯ๔": "ตตฺร สุทํ อายสฺมา ยโส กากณฺฑกปุตฺโต เวสาลิยํ วิหรติ มหาวเน กูฏาคารสาลายํฯ ",
  "ปฺลิ-ตฺวฺ-กฺทฺ๒๒:๑ฯ๑ฯ๕": "เตน โข ปน สมเยน เวสาลิกา วชฺชิปุตฺตกา ภิกฺขู ตทหุโปสเถ กํสปาตึ อุทเกน ปูเรตฺวา มชฺเฌ ภิกฺขุสงฺฆสฺส ฐเปตฺวา อาคตาคเต เวสาลิเก อุปาสเก เอวํ วทนฺติ—",
  "ปฺลิ-ตฺวฺ-กฺทฺ๒๒:๑ฯ๑ฯ๖": "“เทถาวุโส, สงฺฆสฺส กหาปณมฺปิ อฑฺฒมฺปิ ปาทมฺปิ มาสกรูปมฺปิฯ ",
  "ปฺลิ-ตฺวฺ-กฺทฺ๒๒:๑ฯ๑ฯ๗": "ภวิสฺสติ สงฺฆสฺส ปริกฺขาเรน กรณียนฺ”ติฯ ",
  "ปฺลิ-ตฺวฺ-กฺทฺ๒๒:๑ฯ๑ฯ๘": "เอวํ วุตฺเต, อายสฺมา ยโส กากณฺฑกปุตฺโต เวสาลิเก อุปาสเก เอตทโวจ—",
  "ปฺลิ-ตฺวฺ-กฺทฺ๒๒:๑ฯ๑ฯ๙": "“มาวุโส, อทตฺถ สงฺฆสฺส กหาปณมฺปิ อฑฺฒมฺปิ ปาทมฺปิ มาสกรูปมฺปิฯ ",
  "ปฺลิ-ตฺวฺ-กฺทฺ๒๒:๑ฯ๑ฯ๑๐": "น กปฺปติ สมณานํ สกฺยปุตฺติยานํ ชาตรูปรชตํ; ",
  "ปฺลิ-ตฺวฺ-กฺทฺ๒๒:๑ฯ๑ฯ๑๑": "น สาทิยนฺติ สมณา สกฺยปุตฺติยา ชาตรูปรชตํ; ",
  "ปฺลิ-ตฺวฺ-กฺทฺ๒๒:๑ฯ๑ฯ๑๒": "น ปฏิคฺคณฺหนฺติ สมณา สกฺยปุตฺติยา ชาตรูปรชตํ; ",
  "ปฺลิ-ตฺวฺ-กฺทฺ๒๒:๑ฯ๑ฯ๑๓": "นิกฺขิตฺตมณิสุวณฺณา สมณา สกฺยปุตฺติยา อเปตชาตรูปรชตา”ติฯ ",
  "ปฺลิ-ตฺวฺ-กฺทฺ๒๒:๑ฯ๑ฯ๑๔": "เอวมฺปิ โข เวสาลิกา อุปาสกา อายสฺมตา ยเสน กากณฺฑกปุตฺเตน วุจฺจมานา อทํสุเยว สงฺฆสฺส กหาปณมฺปิ อฑฺฒมฺปิ ปาทมฺปิ มาสกรูปมฺปิฯ ",
  "ปฺลิ-ตฺวฺ-กฺทฺ๒๒:๑ฯ๑ฯ๑๕": "อถ โข เวสาลิกา วชฺชิปุตฺตกา ภิกฺขู ตสฺสา รตฺติยา อจฺจเยน ตํ หิรญฺญํ ภิกฺขคฺเคน ปฏิวีสํ ฐเปตฺวา ภาเชสุํฯ ",
  "ปฺลิ-ตฺวฺ-กฺทฺ๒๒:๑ฯ๑ฯ๑๖": "อถ โข เวสาลิกา วชฺชิปุตฺตกา ภิกฺขู อายสฺมนฺตํ ยสํ กากณฺฑกปุตฺตํ เอตทโวจุํ—",
  "ปฺลิ-ตฺวฺ-กฺทฺ๒๒:๑ฯ๑ฯ๑๗": "“เอโส เต, อาวุโส ยส, หิรญฺญสฺส ปฏิวีโส”ติฯ ",
  "ปฺลิ-ตฺวฺ-กฺทฺ๒๒:๑ฯ๑ฯ๑๘": "“นตฺถิ เม, อาวุโส, หิรญฺญสฺส ปฏิวีโส, นาหํ หิรญฺญํ สาทิยามี”ติฯ ",
  "ปฺลิ-ตฺวฺ-กฺทฺ๒๒:๑ฯ๒ฯ๑": "อถ โข เวสาลิกา วชฺชิปุตฺตกา ภิกฺขู—",
  "ปฺลิ-ตฺวฺ-กฺทฺ๒๒:๑ฯ๒ฯ๒": "“อยํ, อาวุโส, ยโส กากณฺฑกปุตฺโต อุปาสเก สทฺเธ ปสนฺเน อกฺโกสติ, ปริภาสติ, อปฺปสาทํ กโรติ; ",
  "ปฺลิ-ตฺวฺ-กฺทฺ๒๒:๑ฯ๒ฯ๓": "หนฺทสฺส มยํ ปฏิสารณียกมฺมํ กโรมา”ติ เต ตสฺส ปฏิสารณียกมฺมํ อกํสุฯ ",
  "ปฺลิ-ตฺวฺ-กฺทฺ๒๒:๑ฯ๒ฯ๔": "อถ โข อายสฺมา ยโส กากณฺฑกปุตฺโต เวสาลิเก วชฺชิปุตฺตเก ภิกฺขู เอตทโวจ—",
  "ปฺลิ-ตฺวฺ-กฺทฺ๒๒:๑ฯ๒ฯ๕": "“ภควตา, อาวุโส, ปญฺญตฺตํ—",
  "ปฺลิ-ตฺวฺ-กฺทฺ๒๒:๑ฯ๒ฯ๖": "‘ปฏิสารณียกมฺมกตสฺส ภิกฺขุโน อนุทูโต ทาตพฺโพ’ติฯ ",
  "ปฺลิ-ตฺวฺ-กฺทฺ๒๒:๑ฯ๒ฯ๗": "เทถ เม, อาวุโส, อนุทูตํ ภิกฺขุนฺ”ติฯ ",
  "ปฺลิ-ตฺวฺ-กฺทฺ๒๒:๑ฯ๒ฯ๘": "อถ โข เวสาลิกา วชฺชิปุตฺตกา ภิกฺขู เอกํ ภิกฺขุํ สมฺมนฺนิตฺวา อายสฺมโต ยสสฺส กากณฺฑกปุตฺตสฺส อนุทูตํ อทํสุฯ ",
  "ปฺลิ-ตฺวฺ-กฺทฺ๒๒:๑ฯ๒ฯ๙": "อถ โข อายสฺมา ยโส กากณฺฑกปุตฺโต อนุทูเตน ภิกฺขุนา สทฺธึ เวสาลึ ปวิสิตฺวา เวสาลิเก อุปาสเก เอตทโวจ—",
  "ปฺลิ-ตฺวฺ-กฺทฺ๒๒:๑ฯ๒ฯ๑๐": "“อหํ กิรายสฺมนฺเต อุปาสเก สทฺเธ ปสนฺเน อกฺโกสามิ, ปริภาสามิ, อปฺปสาทํ กโรมิ; ",
  "ปฺลิ-ตฺวฺ-กฺทฺ๒๒:๑ฯ๒ฯ๑๑": "โยหํ อธมฺมํ อธมฺโมติ วทามิ, ธมฺมํ ธมฺโมติ วทามิ, อวินยํ อวินโยติ วทามิ, วินยํ วินโยติ วทามิฯ ",
  "ปฺลิ-ตฺวฺ-กฺทฺ๒๒:๑ฯ๓ฯ๑": "เอกมิทํ, อาวุโส, สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
  "ปฺลิ-ตฺวฺ-กฺทฺ๒๒:๑ฯ๓ฯ๒": "ตตฺร โข, อาวุโส, ภควา ภิกฺขู อามนฺเตสิ—",
  "ปฺลิ-ตฺวฺ-กฺทฺ๒๒:๑ฯ๓ฯ๓": "‘จตฺตาโรเม, ภิกฺขเว, จนฺทิมสูริยานํ อุปกฺกิเลสา, เยหิ อุปกฺกิเลเสหิ อุปกฺกิลิฏฺฐา จนฺทิมสูริยา น ตปนฺติ, น ภาสนฺติ, น วิโรจนฺติฯ ",
  "ปฺลิ-ตฺวฺ-กฺทฺ๒๒:๑ฯ๓ฯ๔": "กตเม จตฺตาโร? อพฺภํ, ภิกฺขเว, จนฺทิมสูริยานํ อุปกฺกิเลโส, เยน อุปกฺกิเลเสน อุปกฺกิลิฏฺฐา จนฺทิมสูริยา น ตปนฺติ, น ภาสนฺติ น วิโรจนฺติฯ ",
  "ปฺลิ-ตฺวฺ-กฺทฺ๒๒:๑ฯ๓ฯ๕": "มหิกา, ภิกฺขเว, จนฺทิมสูริยานํ อุปกฺกิเลโส, เยน อุปกฺกิเลเสน อุปกฺกิลิฏฺฐา จนฺทิมสูริยา น ตปนฺติ, น ภาสนฺติ, น วิโรจนฺติฯ ",
  "ปฺลิ-ตฺวฺ-กฺทฺ๒๒:๑ฯ๓ฯ๖": "ธูมรโช, ภิกฺขเว, จนฺทิมสูริยานํ อุปกฺกิเลโส, เยน อุปกฺกิเลเสน อุปกฺกิลิฏฺฐา จนฺทิมสูริยา น ตปนฺติ, น ภาสนฺติ, น วิโรจนฺติฯ ",
  "ปฺลิ-ตฺวฺ-กฺทฺ๒๒:๑ฯ๓ฯ๗": "ราหุ, ภิกฺขเว, อสุรินฺโท จนฺทิมสูริยานํ อุปกฺกิเลโส, เยน อุปกฺกิเลเสน อุปกฺกิลิฏฺฐา จนฺทิมสูริยา น ตปนฺติ, น ภาสนฺติ, น วิโรจนฺติฯ ",
  "ปฺลิ-ตฺวฺ-กฺทฺ๒๒:๑ฯ๓ฯ๘": "อิเม โข, ภิกฺขเว, จตฺตาโร จนฺทิมสูริยานํ อุปกฺกิเลสา, เยหิ อุปกฺกิเลเสหิ อุปกฺกิลิฏฺฐา จนฺทิมสูริยา น ตปนฺติ, น ภาสนฺติ, น วิโรจนฺติฯ ",
  "ปฺลิ-ตฺวฺ-กฺทฺ๒๒:๑ฯ๓ฯ๙": "เอวเมว โข, ภิกฺขเว, จตฺตาโรเม สมณพฺราหฺมณานํ อุปกฺกิเลสา, เยหิ อุปกฺกิเลเสหิ อุปกฺกิลิฏฺฐา เอเก สมณพฺราหฺมณา น ตปนฺติ, น ภาสนฺติ, น วิโรจนฺติฯ ",
  "ปฺลิ-ตฺวฺ-กฺทฺ๒๒:๑ฯ๓ฯ๑๐": "กตเม จตฺตาโร? ",
  "ปฺลิ-ตฺวฺ-กฺทฺ๒๒:๑ฯ๓ฯ๑๑": "สนฺติ, ภิกฺขเว, เอเก สมณพฺราหฺมณา สุรํ ปิวนฺติ, เมรยํ ปิวนฺติ, สุราเมรยปานา อปฺปฏิวิรตา—",
  "ปฺลิ-ตฺวฺ-กฺทฺ๒๒:๑ฯ๓ฯ๑๒": "อยํ, ภิกฺขเว, ปฐโม สมณพฺราหฺมณานํ อุปกฺกิเลโส, เยน อุปกฺกิเลเสน อุปกฺกิลิฏฺฐา เอเก สมณพฺราหฺมณา น ตปนฺติ, น ภาสนฺติ, น วิโรจนฺติฯ ",
  "ปฺลิ-ตฺวฺ-กฺทฺ๒๒:๑ฯ๓ฯ๑๓": "ปุน จปรํ, ภิกฺขเว, เอเก สมณพฺราหฺมณา เมถุนํ ธมฺมํ ปฏิเสวนฺติ, เมถุนธมฺมา อปฺปฏิวิรตา—",
  "ปฺลิ-ตฺวฺ-กฺทฺ๒๒:๑ฯ๓ฯ๑๔": "อยํ, ภิกฺขเว, ทุติโย สมณพฺราหฺมณานํ อุปกฺกิเลโส, เยน อุปกฺกิเลเสน อุปกฺกิลิฏฺฐา เอเก สมณพฺราหฺมณา น ตปนฺติ, น ภาสนฺติ, น วิโรจนฺติฯ ",
  "ปฺลิ-ตฺวฺ-กฺทฺ๒๒:๑ฯ๓ฯ๑๕": "ปุน จปรํ, ภิกฺขเว, เอเก สมณพฺราหฺมณา ชาตรูปรชตํ สาทิยนฺติ, ชาตรูปรชตปฺปฏิคฺคหณา อปฺปฏิวิรตา—",
  "ปฺลิ-ตฺวฺ-กฺทฺ๒๒:๑ฯ๓ฯ๑๖": "อยํ, ภิกฺขเว, ตติโย สมณพฺราหฺมณานํ อุปกฺกิเลโส, เยน อุปกฺกิเลเสน อุปกฺกิลิฏฺฐา เอเก สมณพฺราหฺมณา น ตปนฺติ, น ภาสนฺติ, น วิโรจนฺติฯ ",
  "ปฺลิ-ตฺวฺ-กฺทฺ๒๒:๑ฯ๓ฯ๑๗": "ปุน จปรํ, ภิกฺขเว, เอเก สมณพฺราหฺมณา มิจฺฉาชีเวน ชีวิตํ กปฺเปนฺติ; ",
  "ปฺลิ-ตฺวฺ-กฺทฺ๒๒:๑ฯ๓ฯ๑๘": "มิจฺฉาชีวา อปฺปฏิวิรตา—",
  "ปฺลิ-ตฺวฺ-กฺทฺ๒๒:๑ฯ๓ฯ๑๙": "อยํ, ภิกฺขเว, จตุตฺโถ สมณพฺราหฺมณานํ อุปกฺกิเลโส, เยน อุปกฺกิเลเสน อุปกฺกิลิฏฺฐา เอเก สมณพฺราหฺมณา น ตปนฺติ, น ภาสนฺติ, น วิโรจนฺติฯ ",
  "ปฺลิ-ตฺวฺ-กฺทฺ๒๒:๑ฯ๓ฯ๒๐": "อิเม โข, ภิกฺขเว, จตฺตาโร สมณพฺราหฺมณานํ อุปกฺกิเลสา, เยหิ อุปกฺกิเลเสหิ อุปกฺกิลิฏฺฐา เอเก สมณพฺราหฺมณา น ตปนฺติ, น ภาสนฺติ, น วิโรจนฺติ’ฯ ",
  "ปฺลิ-ตฺวฺ-กฺทฺ๒๒:๑ฯ๓ฯ๒๑": "อิทมโวจาวุโส, ภควาฯ ",
  "ปฺลิ-ตฺวฺ-กฺทฺ๒๒:๑ฯ๓ฯ๒๒": "อิทํ วตฺวาน สุคโต อถาปรํ เอตทโวจ สตฺถา—",
  "ปฺลิ-ตฺวฺ-กฺทฺ๒๒:๑ฯ๓ฯ๒๓": "‘ราคโทสปริกฺลิฏฺฐา, ",
  "ปฺลิ-ตฺวฺ-กฺทฺ๒๒:๑ฯ๓ฯ๒๔": "เอเก สมณพฺราหฺมณา; ",
  "ปฺลิ-ตฺวฺ-กฺทฺ๒๒:๑ฯ๓ฯ๒๕": "อวิชฺชานิวุฏา โปสา, ",
  "ปฺลิ-ตฺวฺ-กฺทฺ๒๒:๑ฯ๓ฯ๒๖": "ปิยรูปาภินนฺทิโนฯ ",
  "ปฺลิ-ตฺวฺ-กฺทฺ๒๒:๑ฯ๓ฯ๒๗": "สุรํ ปิวนฺติ เมรยํ, ",
  "ปฺลิ-ตฺวฺ-กฺทฺ๒๒:๑ฯ๓ฯ๒๘": "ปฏิเสวนฺติ เมถุนํ; ",
  "ปฺลิ-ตฺวฺ-กฺทฺ๒๒:๑ฯ๓ฯ๒๙": "รชตํ ชาตรูปญฺจ, ",
  "ปฺลิ-ตฺวฺ-กฺทฺ๒๒:๑ฯ๓ฯ๓๐": "สาทิยนฺติ อวิทฺทสูฯ ",
  "ปฺลิ-ตฺวฺ-กฺทฺ๒๒:๑ฯ๓ฯ๓๑": "มิจฺฉาชีเวน ชีวนฺติ, ",
  "ปฺลิ-ตฺวฺ-กฺทฺ๒๒:๑ฯ๓ฯ๓๒": "เอเก สมณพฺราหฺมณา; ",
  "ปฺลิ-ตฺวฺ-กฺทฺ๒๒:๑ฯ๓ฯ๓๓": "เอเต อุปกฺกิเลสา วุตฺตา, ",
  "ปฺลิ-ตฺวฺ-กฺทฺ๒๒:๑ฯ๓ฯ๓๔": "พุทฺเธนาทิจฺจพนฺธุนาฯ ",
  "ปฺลิ-ตฺวฺ-กฺทฺ๒๒:๑ฯ๓ฯ๓๕": "เยหิ อุปกฺกิเลเสหิ อุปกฺกิลิฏฺฐา, ",
  "ปฺลิ-ตฺวฺ-กฺทฺ๒๒:๑ฯ๓ฯ๓๖": "เอเก สมณพฺราหฺมณา; ",
  "ปฺลิ-ตฺวฺ-กฺทฺ๒๒:๑ฯ๓ฯ๓๗": "น ตปนฺติ น ภาสนฺติ, ",
  "ปฺลิ-ตฺวฺ-กฺทฺ๒๒:๑ฯ๓ฯ๓๘": "อสุทฺธา สรชา มคาฯ ",
  "ปฺลิ-ตฺวฺ-กฺทฺ๒๒:๑ฯ๓ฯ๓๙": "อนฺธกาเรน โอนทฺธา, ",
  "ปฺลิ-ตฺวฺ-กฺทฺ๒๒:๑ฯ๓ฯ๔๐": "ตณฺหาทาสา สเนตฺติกา; ",
  "ปฺลิ-ตฺวฺ-กฺทฺ๒๒:๑ฯ๓ฯ๔๑": "วฑฺเฒนฺติ กฏสึ โฆรํ, ",
  "ปฺลิ-ตฺวฺ-กฺทฺ๒๒:๑ฯ๓ฯ๔๒": "อาทิยนฺติ ปุนพฺภวนฺ’ติฯ ",
  "ปฺลิ-ตฺวฺ-กฺทฺ๒๒:๑ฯ๓ฯ๔๓": "เอวํวาที กิราหํ อายสฺมนฺเต อุปาสเก สทฺเธ ปสนฺเน อกฺโกสามิ, ปริภาสามิ, อปฺปสาทํ กโรมิ; ",
  "ปฺลิ-ตฺวฺ-กฺทฺ๒๒:๑ฯ๓ฯ๔๔": "โยหํ อธมฺมํ อธมฺโมติ วทามิ, ธมฺมํ ธมฺโมติ วทามิ, อวินยํ อวินโยติ วทามิ, วินยํ วินโยติ วทามิฯ ",
  "ปฺลิ-ตฺวฺ-กฺทฺ๒๒:๑ฯ๔ฯ๑": "เอกมิทํ, อาวุโส, สมยํ ภควา ราชคเห วิหรติ เวฬุวเน กลนฺทกนิวาเปฯ ",
  "ปฺลิ-ตฺวฺ-กฺทฺ๒๒:๑ฯ๔ฯ๒": "เตน โข ปน สมเยน ราชนฺเตปุเร ราชปริสายํ สนฺนิสินฺนานํ สนฺนิปติตานํ อยมนฺตรกถา อุทปาทิ—",
  "ปฺลิ-ตฺวฺ-กฺทฺ๒๒:๑ฯ๔ฯ๓": "‘กปฺปติ สมณานํ สกฺยปุตฺติยานํ ชาตรูปรชตํ; ",
  "ปฺลิ-ตฺวฺ-กฺทฺ๒๒:๑ฯ๔ฯ๔": "สาทิยนฺติ สมณา สกฺยปุตฺติยา ชาตรูปรชตํ; ",
  "ปฺลิ-ตฺวฺ-กฺทฺ๒๒:๑ฯ๔ฯ๕": "ปฏิคฺคณฺหนฺติ สมณา สกฺยปุตฺติยา ชาตรูปรชตนฺ’ติฯ ",
  "ปฺลิ-ตฺวฺ-กฺทฺ๒๒:๑ฯ๔ฯ๖": "เตน โข ปนาวุโส, สมเยน มณิจูฬโก คามณี ตสฺสํ ปริสายํ นิสินฺโน โหติฯ ",
  "ปฺลิ-ตฺวฺ-กฺทฺ๒๒:๑ฯ๔ฯ๗": "อถ โข, อาวุโส, มณิจูฬโก คามณี ตํ ปริสํ เอตทโวจ—",
  "ปฺลิ-ตฺวฺ-กฺทฺ๒๒:๑ฯ๔ฯ๘": "‘มา, อยฺยา, เอวํ อวจุตฺถฯ ",
  "ปฺลิ-ตฺวฺ-กฺทฺ๒๒:๑ฯ๔ฯ๙": "น กปฺปติ สมณานํ สกฺยปุตฺติยานํ ชาตรูปรชตํ; ",
  "ปฺลิ-ตฺวฺ-กฺทฺ๒๒:๑ฯ๔ฯ๑๐": "น สาทิยนฺติ สมณา สกฺยปุตฺติยา ชาตรูปรชตํ; ",
  "ปฺลิ-ตฺวฺ-กฺทฺ๒๒:๑ฯ๔ฯ๑๑": "น ปฏิคฺคณฺหนฺติ สมณา สกฺยปุตฺติยา ชาตรูปรชตํ; ",
  "ปฺลิ-ตฺวฺ-กฺทฺ๒๒:๑ฯ๔ฯ๑๒": "นิกฺขิตฺตมณิสุวณฺณา สมณา สกฺยปุตฺติยา อเปตชาตรูปรชตา’ติฯ ",
  "ปฺลิ-ตฺวฺ-กฺทฺ๒๒:๑ฯ๔ฯ๑๓": "อสกฺขิ โข, อาวุโส, มณิจูฬโก คามณี ตํ ปริสํ สญฺญาเปตุํฯ ",
  "ปฺลิ-ตฺวฺ-กฺทฺ๒๒:๑ฯ๔ฯ๑๔": "อถ โข, อาวุโส, มณิจูฬโก คามณี ตํ ปริสํ สญฺญาเปตฺวา เยน ภควา เตนุปสงฺกมิ, อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ ",
  "ปฺลิ-ตฺวฺ-กฺทฺ๒๒:๑ฯ๔ฯ๑๕": "เอกมนฺตํ นิสินฺโน โข, อาวุโส, มณิจูฬโก คามณี ภควนฺตํ เอตทโวจ—",
  "ปฺลิ-ตฺวฺ-กฺทฺ๒๒:๑ฯ๔ฯ๑๖": "‘อิธ, ภนฺเต, ราชนฺเตปุเร ราชปริสายํ สนฺนิสินฺนานํ สนฺนิปติตานํ อยมนฺตรกถา อุทปาทิ—",
  "ปฺลิ-ตฺวฺ-กฺทฺ๒๒:๑ฯ๔ฯ๑๗": "กปฺปติ สมณานํ สกฺยปุตฺติยานํ ชาตรูปรชตํ; ",
  "ปฺลิ-ตฺวฺ-กฺทฺ๒๒:๑ฯ๔ฯ๑๘": "สาทิยนฺติ สมณา สกฺยปุตฺติยา ชาตรูปรชตํ; ",
  "ปฺลิ-ตฺวฺ-กฺทฺ๒๒:๑ฯ๔ฯ๑๙": "ปฏิคฺคณฺหนฺติ สมณา สกฺยปุตฺติยา ชาตรูปรชตนฺติฯ ",
  "ปฺลิ-ตฺวฺ-กฺทฺ๒๒:๑ฯ๔ฯ๒๐": "เอวํ วุตฺเต, อหํ, ภนฺเต, ตํ ปริสํ เอตทโวจํ—",
  "ปฺลิ-ตฺวฺ-กฺทฺ๒๒:๑ฯ๔ฯ๒๑": "มา, อยฺยา, เอวํ อวจุตฺถฯ ",
  "ปฺลิ-ตฺวฺ-กฺทฺ๒๒:๑ฯ๔ฯ๒๒": "น กปฺปติ สมณานํ สกฺยปุตฺติยานํ ชาตรูปรชตํ; ",
  "ปฺลิ-ตฺวฺ-กฺทฺ๒๒:๑ฯ๔ฯ๒๓": "น สาทิยนฺติ สมณา สกฺยปุตฺติยา ชาตรูปรชตํ; ",
  "ปฺลิ-ตฺวฺ-กฺทฺ๒๒:๑ฯ๔ฯ๒๔": "น ปฏิคฺคณฺหนฺติ สมณา สกฺยปุตฺติยา ชาตรูปรชตํ; ",
  "ปฺลิ-ตฺวฺ-กฺทฺ๒๒:๑ฯ๔ฯ๒๕": "นิกฺขิตฺตมณิสุวณฺณา สมณา สกฺยปุตฺติยา อเปตชาตรูปรชตาติฯ ",
  "ปฺลิ-ตฺวฺ-กฺทฺ๒๒:๑ฯ๔ฯ๒๖": "อสกฺขึ โข อหํ, ภนฺเต, ตํ ปริสํ สญฺญาเปตุํฯ ",
  "ปฺลิ-ตฺวฺ-กฺทฺ๒๒:๑ฯ๔ฯ๒๗": "กจฺจาหํ, ภนฺเต, เอวํ พฺยากรมาโน วุตฺตวาที เจว ภควโต โหมิ, น จ ภควนฺตํ อภูเตน อพฺภาจิกฺขามิ, ธมฺมสฺส จานุธมฺมํ พฺยากโรมิ, น จ โกจิ สหธมฺมิโก วาทานุวาโท คารยฺหํ ฐานํ อาคจฺฉตี’ติ? ",
  "ปฺลิ-ตฺวฺ-กฺทฺ๒๒:๑ฯ๔ฯ๒๘": "‘ตคฺฆ ตฺวํ, คามณิ, เอวํ พฺยากรมาโน วุตฺตวาที เจว เม โหสิ; ",
  "ปฺลิ-ตฺวฺ-กฺทฺ๒๒:๑ฯ๔ฯ๒๙": "น จ มํ อภูเตน อพฺภาจิกฺขสิ, ธมฺมสฺส จานุธมฺมํ พฺยากโรสิ, น จ โกจิ สหธมฺมิโก วาทานุวาโท คารยฺหํ ฐานํ อาคจฺฉติฯ ",
  "ปฺลิ-ตฺวฺ-กฺทฺ๒๒:๑ฯ๔ฯ๓๐": "น หิ, คามณิ, กปฺปติ สมณานํ สกฺยปุตฺติยานํ ชาตรูปรชตํ; ",
  "ปฺลิ-ตฺวฺ-กฺทฺ๒๒:๑ฯ๔ฯ๓๑": "น สาทิยนฺติ สมณา สกฺยปุตฺติยา ชาตรูปรชตํ; ",
  "ปฺลิ-ตฺวฺ-กฺทฺ๒๒:๑ฯ๔ฯ๓๒": "น ปฏิคฺคณฺหนฺติ สมณา สกฺยปุตฺติยา ชาตรูปรชตํ; ",
  "ปฺลิ-ตฺวฺ-กฺทฺ๒๒:๑ฯ๔ฯ๓๓": "นิกฺขิตฺตมณิสุวณฺณา สมณา สกฺยปุตฺติยา อเปตชาตรูปรชตาฯ ",
  "ปฺลิ-ตฺวฺ-กฺทฺ๒๒:๑ฯ๔ฯ๓๔": "ยสฺส โข, คามณิ, ชาตรูปรชตํ กปฺปติ, ปญฺจปิ ตสฺส กามคุณา กปฺปนฺติฯ ",
  "ปฺลิ-ตฺวฺ-กฺทฺ๒๒:๑ฯ๔ฯ๓๕": "ยสฺส ปญฺจ กามคุณา กปฺปนฺติ เอกํเสเนตํ, คามณิ, ธาเรยฺยาสิ—",
  "ปฺลิ-ตฺวฺ-กฺทฺ๒๒:๑ฯ๔ฯ๓๖": "อสฺสมณธมฺโม อสกฺยปุตฺติยธมฺโมติฯ ",
  "ปฺลิ-ตฺวฺ-กฺทฺ๒๒:๑ฯ๔ฯ๓๗": "อปิ จาหํ, คามณิ, เอวํ วทามิ ติณํ ติณตฺถิเกน ปริเยสิตพฺพํ; ",
  "ปฺลิ-ตฺวฺ-กฺทฺ๒๒:๑ฯ๔ฯ๓๘": "ทารุ ทารุตฺถิเกน ปริเยสิตพฺพํ; ",
  "ปฺลิ-ตฺวฺ-กฺทฺ๒๒:๑ฯ๔ฯ๓๙": "สกฏํ สกฏตฺถิเกน ปริเยสิตพฺพํ; ",
  "ปฺลิ-ตฺวฺ-กฺทฺ๒๒:๑ฯ๔ฯ๔๐": "ปุริโส ปุริสตฺถิเกน ปริเยสิตพฺโพฯ ",
  "ปฺลิ-ตฺวฺ-กฺทฺ๒๒:๑ฯ๔ฯ๔๑": "น เตฺววาหํ, คามณิ, เกนจิ ปริยาเยน ชาตรูปรชตํ สาทิตพฺพํ ปริเยสิตพฺพนฺติ วทามี’ติฯ ",
  "ปฺลิ-ตฺวฺ-กฺทฺ๒๒:๑ฯ๔ฯ๔๒": "เอวํวาที กิราหํ อายสฺมนฺเต อุปาสเก สทฺเธ ปสนฺเน อกฺโกสามิ, ปริภาสามิ, อปฺปสาทํ กโรมิ; ",
  "ปฺลิ-ตฺวฺ-กฺทฺ๒๒:๑ฯ๔ฯ๔๓": "โยหํ อธมฺมํ อธมฺโมติ วทามิ, ธมฺมํ ธมฺโมติ วทามิ, อวินยํ อวินโยติ วทามิ, วินยํ วินโยติ วทามิฯ ",
  "ปฺลิ-ตฺวฺ-กฺทฺ๒๒:๑ฯ๕ฯ๑": "เอกมิทํ, อาวุโส, สมยํ ภควา ราชคเห อายสฺมนฺตํ อุปนนฺทํ สกฺยปุตฺตํ อารพฺภ ชาตรูปรชตํ ปฏิกฺขิปิ, สิกฺขาปทญฺจ ปญฺญเปสิฯ ",
  "ปฺลิ-ตฺวฺ-กฺทฺ๒๒:๑ฯ๕ฯ๒": "เอวํวาที กิราหํ อายสฺมนฺเต อุปาสเก สทฺเธ ปสนฺเน อกฺโกสามิ, ปริภาสามิ, อปฺปสาทํ กโรมิ; ",
  "ปฺลิ-ตฺวฺ-กฺทฺ๒๒:๑ฯ๕ฯ๓": "โยหํ อธมฺมํ อธมฺโมติ วทามิ, ธมฺมํ ธมฺโมติ วทามิ, อวินยํ อวินโยติ วทามิ, วินยํ วินโยติ วทามี”ติฯ ",
  "ปฺลิ-ตฺวฺ-กฺทฺ๒๒:๑ฯ๖ฯ๑": "เอวํ วุตฺเต, เวสาลิกา อุปาสกา อายสฺมนฺตํ ยสํ กากณฺฑกปุตฺตํ เอตทโวจุํ—",
  "ปฺลิ-ตฺวฺ-กฺทฺ๒๒:๑ฯ๖ฯ๒": "“เอโกว, ภนฺเต, อโยฺย ยโส กากณฺฑกปุตฺโต สมโณ สกฺยปุตฺติโยฯ ",
  "ปฺลิ-ตฺวฺ-กฺทฺ๒๒:๑ฯ๖ฯ๓": "สพฺเพวิเม อสฺสมณา อสกฺยปุตฺติยาฯ ",
  "ปฺลิ-ตฺวฺ-กฺทฺ๒๒:๑ฯ๖ฯ๔": "วสตุ, ภนฺเต, อโยฺย ยโส กากณฺฑกปุตฺโต เวสาลิยํฯ ",
  "ปฺลิ-ตฺวฺ-กฺทฺ๒๒:๑ฯ๖ฯ๕": "มยํ อยฺยสฺส ยสสฺส กากณฺฑกปุตฺตสฺส อุสฺสุกฺกํ กริสฺสาม จีวรปิณฺฑปาตเสนาสนคิลานปฺปจฺจยเภสชฺชปริกฺขารานนฺ”ติฯ ",
  "ปฺลิ-ตฺวฺ-กฺทฺ๒๒:๑ฯ๖ฯ๖": "อถ โข อายสฺมา ยโส กากณฺฑกปุตฺโต เวสาลิเก อุปาสเก สญฺญาเปตฺวา อนุทูเตน ภิกฺขุนา สทฺธึ อารามํ อคมาสิฯ ",
  "ปฺลิ-ตฺวฺ-กฺทฺ๒๒:๑ฯ๗ฯ๑": "อถ โข เวสาลิกา วชฺชิปุตฺตกา ภิกฺขู อนุทูตํ ภิกฺขุํ ปุจฺฉึสุ—",
  "ปฺลิ-ตฺวฺ-กฺทฺ๒๒:๑ฯ๗ฯ๒": "“ขมาปิตาวุโส, ยเสน กากณฺฑกปุตฺเตน เวสาลิกา อุปาสกา”ติ? ",
  "ปฺลิ-ตฺวฺ-กฺทฺ๒๒:๑ฯ๗ฯ๓": "“อุปาสเกหิ ปาปิกํ โน, อาวุโส, กตํฯ ",
  "ปฺลิ-ตฺวฺ-กฺทฺ๒๒:๑ฯ๗ฯ๔": "เอโกว ยโส กากณฺฑกปุตฺโต สมโณ สกฺยปุตฺติโย กโตฯ ",
  "ปฺลิ-ตฺวฺ-กฺทฺ๒๒:๑ฯ๗ฯ๕": "สพฺเพว มยํ อสฺสมณา อสกฺยปุตฺติยา กตา”ติฯ ",
  "ปฺลิ-ตฺวฺ-กฺทฺ๒๒:๑ฯ๗ฯ๖": "อถ โข เวสาลิกา วชฺชิปุตฺตกา ภิกฺขู—",
  "ปฺลิ-ตฺวฺ-กฺทฺ๒๒:๑ฯ๗ฯ๗": "“อยํ, อาวุโส, ยโส กากณฺฑกปุตฺโต อเมฺหหิ อสมฺมโต คิหีนํ ปกาเสสิ; ",
  "ปฺลิ-ตฺวฺ-กฺทฺ๒๒:๑ฯ๗ฯ๘": "หนฺทสฺส มยํ อุกฺเขปนียกมฺมํ กโรมา”ติฯ ",
  "ปฺลิ-ตฺวฺ-กฺทฺ๒๒:๑ฯ๗ฯ๙": "เต ตสฺส อุกฺเขปนียกมฺมํ กตฺตุกามา สนฺนิปตึสุฯ ",
  "ปฺลิ-ตฺวฺ-กฺทฺ๒๒:๑ฯ๗ฯ๑๐": "อถ โข อายสฺมา ยโส กากณฺฑกปุตฺโต เวหาสํ อพฺภุคฺคนฺตฺวา โกสมฺพิยํ ปจฺจุฏฺฐาสิฯ ",
  "ปฺลิ-ตฺวฺ-กฺทฺ๒๒:๑ฯ๗ฯ๑๑ฯ๑": "อถ โข อายสฺมา ยโส กากณฺฑกปุตฺโต ปาเวยฺยกานญฺจ อวนฺติทกฺขิณาปถกานญฺจ ภิกฺขูนํ สนฺติเก ทูตํ ปาเหสิ—",
  "ปฺลิ-ตฺวฺ-กฺทฺ๒๒:๑ฯ๗ฯ๑๒": "“อาคจฺฉนฺตุ อายสฺมนฺตา; ",
  "ปฺลิ-ตฺวฺ-กฺทฺ๒๒:๑ฯ๗ฯ๑๓": "อิมํ อธิกรณํ อาทิยิสฺสามฯ ",
  "ปฺลิ-ตฺวฺ-กฺทฺ๒๒:๑ฯ๗ฯ๑๔": "ปุเร อธมฺโม ทิปฺปติ, ธมฺโม ปฏิพาหิยฺยติ; ",
  "ปฺลิ-ตฺวฺ-กฺทฺ๒๒:๑ฯ๗ฯ๑๕": "อวินโย ทิปฺปติ, วินโย ปฏิพาหิยฺยติ; ",
  "ปฺลิ-ตฺวฺ-กฺทฺ๒๒:๑ฯ๗ฯ๑๖": "ปุเร อธมฺมวาทิโน พลวนฺโต โหนฺติ, ธมฺมวาทิโน ทุพฺพลา โหนฺติ; ",
  "ปฺลิ-ตฺวฺ-กฺทฺ๒๒:๑ฯ๗ฯ๑๗": "อวินยวาทิโน พลวนฺโต โหนฺติ, วินยวาทิโน ทุพฺพลา โหนฺตี”ติฯ ",
  "ปฺลิ-ตฺวฺ-กฺทฺ๒๒:๑ฯ๘ฯ๑": "เตน โข ปน สมเยน อายสฺมา สมฺภูโต สาณวาสี อโหคงฺเค ปพฺพเต ปฏิวสติฯ ",
  "ปฺลิ-ตฺวฺ-กฺทฺ๒๒:๑ฯ๘ฯ๒": "อถ โข อายสฺมา ยโส กากณฺฑกปุตฺโต เยน อโหคงฺโค ปพฺพโต, เยนายสฺมา สมฺภูโต สาณวาสี เตนุปสงฺกมิ, อุปสงฺกมิตฺวา อายสฺมนฺตํ สมฺภูตํ สาณวาสึ อภิวาเทตฺวา เอกมนฺตํ นิสีทิฯ ",
  "ปฺลิ-ตฺวฺ-กฺทฺ๒๒:๑ฯ๘ฯ๓": "เอกมนฺตํ นิสินฺโน โข อายสฺมา ยโส กากณฺฑกปุตฺโต อายสฺมนฺตํ สมฺภูตํ สาณวาสึ เอตทโวจ—",
  "ปฺลิ-ตฺวฺ-กฺทฺ๒๒:๑ฯ๘ฯ๔": "“อิเม, ภนฺเต, เวสาลิกา วชฺชิปุตฺตกา ภิกฺขู เวสาลิยํ ทส วตฺถูนิ ทีเปนฺติ—",
  "ปฺลิ-ตฺวฺ-กฺทฺ๒๒:๑ฯ๘ฯ๕": "กปฺปติ สิงฺคิโลณกปฺโป, กปฺปติ ทฺวงฺคุลกปฺโป, กปฺปติ คามนฺตรกปฺโป, กปฺปติ อาวาสกปฺโป, กปฺปติ อนุมติกปฺโป, กปฺปติ อาจิณฺณกปฺโป, กปฺปติ อมถิตกปฺโป, กปฺปติ ชโฬคึ ปาตุํ, กปฺปติ อทสกํ นิสีทนํ, กปฺปติ ชาตรูปรชตนฺติฯ ",
  "ปฺลิ-ตฺวฺ-กฺทฺ๒๒:๑ฯ๘ฯ๖": "หนฺท มยํ, ภนฺเต, อิมํ อธิกรณํ อาทิยิสฺสามฯ ",
  "ปฺลิ-ตฺวฺ-กฺทฺ๒๒:๑ฯ๘ฯ๗": "ปุเร อธมฺโม ทิปฺปติ, ธมฺโม ปฏิพาหิยฺยติ; ",
  "ปฺลิ-ตฺวฺ-กฺทฺ๒๒:๑ฯ๘ฯ๘": "อวินโย ทิปฺปติ, วินโย ปฏิพาหิยฺยติ; ",
  "ปฺลิ-ตฺวฺ-กฺทฺ๒๒:๑ฯ๘ฯ๙": "ปุเร อธมฺมวาทิโน พลวนฺโต โหนฺติ, ธมฺมวาทิโน ทุพฺพลา โหนฺติ; ",
  "ปฺลิ-ตฺวฺ-กฺทฺ๒๒:๑ฯ๘ฯ๑๐": "อวินยวาทิโน พลวนฺโต โหนฺติ, วินยวาทิโน ทุพฺพลา โหนฺตี”ติฯ ",
  "ปฺลิ-ตฺวฺ-กฺทฺ๒๒:๑ฯ๘ฯ๑๑": "“เอวมาวุโส”ติ โข อายสฺมา สมฺภูโต สาณวาสี อายสฺมโต ยสสฺส กากณฺฑกปุตฺตสฺส ปจฺจโสฺสสิฯ ",
  "ปฺลิ-ตฺวฺ-กฺทฺ๒๒:๑ฯ๘ฯ๑๒": "อถ โข สฏฺฐิมตฺตา ปาเวยฺยกา ภิกฺขู—",
  "ปฺลิ-ตฺวฺ-กฺทฺ๒๒:๑ฯ๘ฯ๑๓": "สพฺเพ อารญฺญิกา, สพฺเพ ปิณฺฑปาติกา, สพฺเพ ปํสุกูลิกา, สพฺเพ เตจีวริกา, สพฺเพว อรหนฺโต—",
  "ปฺลิ-ตฺวฺ-กฺทฺ๒๒:๑ฯ๘ฯ๑๔": "อโหคงฺเค ปพฺพเต สนฺนิปตึสุฯ ",
  "ปฺลิ-ตฺวฺ-กฺทฺ๒๒:๑ฯ๘ฯ๑๕": "อฏฺฐาสีติมตฺตา อวนฺติทกฺขิณาปถกา ภิกฺขู—",
  "ปฺลิ-ตฺวฺ-กฺทฺ๒๒:๑ฯ๘ฯ๑๖": "อปฺเปกจฺเจ อารญฺญิกา, อปฺเปกจฺเจ ปิณฺฑปาติกา, อปฺเปกจฺเจ ปํสุกูลิกา, อปฺเปกจฺเจ เตจีวริกา, สพฺเพว อรหนฺโต—",
  "ปฺลิ-ตฺวฺ-กฺทฺ๒๒:๑ฯ๘ฯ๑๗": "อโหคงฺเค ปพฺพเต สนฺนิปตึสุฯ ",
  "ปฺลิ-ตฺวฺ-กฺทฺ๒๒:๑ฯ๙ฯ๑": "อถ โข เถรานํ ภิกฺขูนํ มนฺตยมานานํ เอตทโหสิ—",
  "ปฺลิ-ตฺวฺ-กฺทฺ๒๒:๑ฯ๙ฯ๒": "“อิทํ โข อธิกรณํ กกฺขฬญฺจ, วาฬญฺจ; ",
  "ปฺลิ-ตฺวฺ-กฺทฺ๒๒:๑ฯ๙ฯ๓": "กํ นุ โข มยํ ปกฺขํ ลเภยฺยาม, เยน มยํ อิมสฺมึ อธิกรเณ พลวนฺตตรา อสฺสามา”ติฯ ",
  "ปฺลิ-ตฺวฺ-กฺทฺ๒๒:๑ฯ๙ฯ๔": "เตน โข ปน สมเยน อายสฺมา เรวโต โสเรเยฺย ปฏิวสติ—",
  "ปฺลิ-ตฺวฺ-กฺทฺ๒๒:๑ฯ๙ฯ๕": "พหุสฺสุโต อาคตาคโม ธมฺมธโร วินยธโร มาติกาธโร ปณฺฑิโต วิยตฺโต เมธาวี ลชฺชี กุกฺกุจฺจโก สิกฺขากาโมฯ ",
  "ปฺลิ-ตฺวฺ-กฺทฺ๒๒:๑ฯ๙ฯ๖": "อถ โข เถรานํ ภิกฺขูนํ เอตทโหสิ—",
  "ปฺลิ-ตฺวฺ-กฺทฺ๒๒:๑ฯ๙ฯ๗": "“อยํ โข อายสฺมา เรวโต โสเรเยฺย ปฏิวสติ—",
  "ปฺลิ-ตฺวฺ-กฺทฺ๒๒:๑ฯ๙ฯ๘": "พหุสฺสุโต อาคตาคโม ธมฺมธโร วินยธโร มาติกาธโร ปณฺฑิโต วิยตฺโต เมธาวี ลชฺชี กุกฺกุจฺจโก สิกฺขากาโมฯ ",
  "ปฺลิ-ตฺวฺ-กฺทฺ๒๒:๑ฯ๙ฯ๙": "สเจ มยํ อายสฺมนฺตํ เรวตํ ปกฺขํ ลภิสฺสาม, เอวํ มยํ อิมสฺมึ อธิกรเณ พลวนฺตตรา อสฺสามา”ติฯ ",
  "ปฺลิ-ตฺวฺ-กฺทฺ๒๒:๑ฯ๙ฯ๑๐": "อโสฺสสิ โข อายสฺมา เรวโต—",
  "ปฺลิ-ตฺวฺ-กฺทฺ๒๒:๑ฯ๙ฯ๑๑": "ทิพฺพาย โสตธาตุยา วิสุทฺธาย อติกฺกนฺตมานุสิกาย—",
  "ปฺลิ-ตฺวฺ-กฺทฺ๒๒:๑ฯ๙ฯ๑๒": "เถรานํ ภิกฺขูนํ มนฺตยมานานํฯ ",
  "ปฺลิ-ตฺวฺ-กฺทฺ๒๒:๑ฯ๙ฯ๑๓": "สุตฺวานสฺส เอตทโหสิ—",
  "ปฺลิ-ตฺวฺ-กฺทฺ๒๒:๑ฯ๙ฯ๑๔": "“อิทํ โข อธิกรณํ กกฺขฬญฺจ วาฬญฺจฯ ",
  "ปฺลิ-ตฺวฺ-กฺทฺ๒๒:๑ฯ๙ฯ๑๕": "น โข เมตํ ปติรูปํ โยหํ เอวรูเป อธิกรเณ โอสกฺเกยฺยํฯ ",
  "ปฺลิ-ตฺวฺ-กฺทฺ๒๒:๑ฯ๙ฯ๑๖": "อิทานิ จ ปน เต ภิกฺขู อาคจฺฉิสฺสนฺติฯ ",
  "ปฺลิ-ตฺวฺ-กฺทฺ๒๒:๑ฯ๙ฯ๑๗": "โสหํ เตหิ อากิณฺโณ น ผาสุ คมิสฺสามิฯ ",
  "ปฺลิ-ตฺวฺ-กฺทฺ๒๒:๑ฯ๙ฯ๑๘": "ยนฺนูนาหํ ปฏิกจฺเจว คจฺเฉยฺยนฺ”ติฯ ",
  "ปฺลิ-ตฺวฺ-กฺทฺ๒๒:๑ฯ๙ฯ๑๙": "อถ โข อายสฺมา เรวโต โสเรยฺยา สงฺกสฺสํ อคมาสิฯ ",
  "ปฺลิ-ตฺวฺ-กฺทฺ๒๒:๑ฯ๙ฯ๒๐": "อถ โข เถรา ภิกฺขู โสเรยฺยํ คนฺตฺวา ปุจฺฉึสุ—",
  "ปฺลิ-ตฺวฺ-กฺทฺ๒๒:๑ฯ๙ฯ๒๑": "“กหํ อายสฺมา เรวโต”ติ? ",
  "ปฺลิ-ตฺวฺ-กฺทฺ๒๒:๑ฯ๙ฯ๒๒": "เต เอวมาหํสุ—",
  "ปฺลิ-ตฺวฺ-กฺทฺ๒๒:๑ฯ๙ฯ๒๓": "“เอสายสฺมา เรวโต สงฺกสฺสํ คโต”ติฯ ",
  "ปฺลิ-ตฺวฺ-กฺทฺ๒๒:๑ฯ๙ฯ๒๔": "อถ โข อายสฺมา เรวโต สงฺกสฺสา กณฺณกุชฺชํ อคมาสิฯ ",
  "ปฺลิ-ตฺวฺ-กฺทฺ๒๒:๑ฯ๙ฯ๒๕": "อถ โข เถรา ภิกฺขู สงฺกสฺสํ คนฺตฺวา ปุจฺฉึสุ—",
  "ปฺลิ-ตฺวฺ-กฺทฺ๒๒:๑ฯ๙ฯ๒๖": "“กหํ อายสฺมา เรวโต”ติ? ",
  "ปฺลิ-ตฺวฺ-กฺทฺ๒๒:๑ฯ๙ฯ๒๗": "เต เอวมาหํสุ—",
  "ปฺลิ-ตฺวฺ-กฺทฺ๒๒:๑ฯ๙ฯ๒๘": "“เอสายสฺมา เรวโต กณฺณกุชฺชํ คโต”ติฯ ",
  "ปฺลิ-ตฺวฺ-กฺทฺ๒๒:๑ฯ๙ฯ๒๙": "อถ โข อายสฺมา เรวโต กณฺณกุชฺชา อุทุมฺพรํ อคมาสิฯ ",
  "ปฺลิ-ตฺวฺ-กฺทฺ๒๒:๑ฯ๙ฯ๓๐": "อถ โข เถรา ภิกฺขู กณฺณกุชฺชํ คนฺตฺวา ปุจฺฉึสุ—",
  "ปฺลิ-ตฺวฺ-กฺทฺ๒๒:๑ฯ๙ฯ๓๑": "“กหํ อายสฺมา เรวโต”ติ? ",
  "ปฺลิ-ตฺวฺ-กฺทฺ๒๒:๑ฯ๙ฯ๓๒": "เต เอวมาหํสุ—",
  "ปฺลิ-ตฺวฺ-กฺทฺ๒๒:๑ฯ๙ฯ๓๓": "“เอสายสฺมา เรวโต อุทุมฺพรํ คโต”ติฯ ",
  "ปฺลิ-ตฺวฺ-กฺทฺ๒๒:๑ฯ๙ฯ๓๔": "อถ โข อายสฺมา เรวโต อุทุมฺพรา อคฺคฬปุรํ อคมาสิฯ ",
  "ปฺลิ-ตฺวฺ-กฺทฺ๒๒:๑ฯ๙ฯ๓๕": "อถ โข เถรา ภิกฺขู อุทุมฺพรํ คนฺตฺวา ปุจฺฉึสุ—",
  "ปฺลิ-ตฺวฺ-กฺทฺ๒๒:๑ฯ๙ฯ๓๖": "“กหํ อายสฺมา เรวโต”ติ? ",
  "ปฺลิ-ตฺวฺ-กฺทฺ๒๒:๑ฯ๙ฯ๓๗": "เต เอวมาหํสุ—",
  "ปฺลิ-ตฺวฺ-กฺทฺ๒๒:๑ฯ๙ฯ๓๘": "“เอสายสฺมา เรวโต อคฺคฬปุรํ คโต”ติฯ ",
  "ปฺลิ-ตฺวฺ-กฺทฺ๒๒:๑ฯ๙ฯ๓๙": "อถ โข อายสฺมา เรวโต อคฺคฬปุรา สหชาตึ อคมาสิฯ ",
  "ปฺลิ-ตฺวฺ-กฺทฺ๒๒:๑ฯ๙ฯ๔๐": "อถ โข เถรา ภิกฺขู อคฺคฬปุรํ คนฺตฺวา ปุจฺฉึสุ—",
  "ปฺลิ-ตฺวฺ-กฺทฺ๒๒:๑ฯ๙ฯ๔๑": "“กหํ อายสฺมา เรวโต”ติ? ",
  "ปฺลิ-ตฺวฺ-กฺทฺ๒๒:๑ฯ๙ฯ๔๒": "เต เอวมาหํสุ—",
  "ปฺลิ-ตฺวฺ-กฺทฺ๒๒:๑ฯ๙ฯ๔๓": "“เอสายสฺมา เรวโต สหชาตึ คโต”ติฯ ",
  "ปฺลิ-ตฺวฺ-กฺทฺ๒๒:๑ฯ๙ฯ๔๔": "อถ โข เถรา ภิกฺขู อายสฺมนฺตํ เรวตํ สหชาติยํ สมฺภาเวสุํฯ ",
  "ปฺลิ-ตฺวฺ-กฺทฺ๒๒:๑ฯ๑๐ฯ๑": "อถ โข อายสฺมา สมฺภูโต สาณวาสี อายสฺมนฺตํ ยสํ กากณฺฑกปุตฺตํ เอตทโวจ—",
  "ปฺลิ-ตฺวฺ-กฺทฺ๒๒:๑ฯ๑๐ฯ๒": "“อยํ, อาวุโส, อายสฺมา เรวโต พหุสฺสุโต อาคตาคโม ธมฺมธโร วินยธโร มาติกาธโร ปณฺฑิโต วิยตฺโต เมธาวี ลชฺชี กุกฺกุจฺจโก สิกฺขากาโมฯ ",
  "ปฺลิ-ตฺวฺ-กฺทฺ๒๒:๑ฯ๑๐ฯ๓": "สเจ มยํ อายสฺมนฺตํ เรวตํ ปญฺหํ ปุจฺฉิสฺสาม, ปฏิพโล อายสฺมา เรวโต เอเกเนว ปเญฺหน สกลมฺปิ รตฺตึ วีตินาเมตุํฯ ",
  "ปฺลิ-ตฺวฺ-กฺทฺ๒๒:๑ฯ๑๐ฯ๔": "อิทานิ จ ปนายสฺมา เรวโต อนฺเตวาสิกํ สรภาณกํ ภิกฺขุํ อชฺเฌสิสฺสติฯ ",
  "ปฺลิ-ตฺวฺ-กฺทฺ๒๒:๑ฯ๑๐ฯ๕": "โส ตฺวํ ตสฺส ภิกฺขุโน สรภญฺญปริโยสาเน อายสฺมนฺตํ เรวตํ อุปสงฺกมิตฺวา อิมานิ ทส วตฺถูนิ ปุจฺเฉยฺยาสี”ติฯ ",
  "ปฺลิ-ตฺวฺ-กฺทฺ๒๒:๑ฯ๑๐ฯ๖": "“เอวํ, ภนฺเต”ติ โข อายสฺมา ยโส กากณฺฑกปุตฺโต อายสฺมโต สมฺภูตสฺส สาณวาสิสฺส ปจฺจโสฺสสิฯ ",
  "ปฺลิ-ตฺวฺ-กฺทฺ๒๒:๑ฯ๑๐ฯ๗": "อถ โข อายสฺมา เรวโต อนฺเตวาสิกํ สรภาณกํ ภิกฺขุํ อชฺเฌสิฯ ",
  "ปฺลิ-ตฺวฺ-กฺทฺ๒๒:๑ฯ๑๐ฯ๘": "อถ โข อายสฺมา ยโส กากณฺฑกปุตฺโต ตสฺส ภิกฺขุโน สรภญฺญปริโยสาเน เยนายสฺมา เรวโต เตนุปสงฺกมิ, อุปสงฺกมิตฺวา อายสฺมนฺตํ เรวตํ อภิวาเทตฺวา เอกมนฺตํ นิสีทิฯ ",
  "ปฺลิ-ตฺวฺ-กฺทฺ๒๒:๑ฯ๑๐ฯ๙": "เอกมนฺตํ นิสินฺโน โข อายสฺมา ยโส กากณฺฑกปุตฺโต อายสฺมนฺตํ เรวตํ เอตทโวจ—",
  "ปฺลิ-ตฺวฺ-กฺทฺ๒๒:๑ฯ๑๐ฯ๑๐": "“กปฺปติ, ภนฺเต, สิงฺคิโลณกปฺโป”ติ? ",
  "ปฺลิ-ตฺวฺ-กฺทฺ๒๒:๑ฯ๑๐ฯ๑๑": "“โก โส, อาวุโส, สิงฺคิโลณกปฺโป”ติ? ",
  "ปฺลิ-ตฺวฺ-กฺทฺ๒๒:๑ฯ๑๐ฯ๑๒": "“กปฺปติ, ภนฺเต, สิงฺคินา โลณํ ปริหริตุํ—",
  "ปฺลิ-ตฺวฺ-กฺทฺ๒๒:๑ฯ๑๐ฯ๑๓": "ยตฺถ อโลณกํ ภวิสฺสติ ตตฺถ ปริภุญฺชิสฺสามี”ติ? ",
  "ปฺลิ-ตฺวฺ-กฺทฺ๒๒:๑ฯ๑๐ฯ๑๔": "“นาวุโส, กปฺปตี”ติฯ ",
  "ปฺลิ-ตฺวฺ-กฺทฺ๒๒:๑ฯ๑๐ฯ๑๕": "“กปฺปติ, ภนฺเต, ทฺวงฺคุลกปฺโป”ติ? ",
  "ปฺลิ-ตฺวฺ-กฺทฺ๒๒:๑ฯ๑๐ฯ๑๖": "“โก โส, อาวุโส, ทฺวงฺคุลกปฺโป”ติ? ",
  "ปฺลิ-ตฺวฺ-กฺทฺ๒๒:๑ฯ๑๐ฯ๑๗": "“กปฺปติ, ภนฺเต, ทฺวงฺคุลาย ฉายาย วีติวตฺตาย, วิกาเล โภชนํ ภุญฺชิตุนฺ”ติ? ",
  "ปฺลิ-ตฺวฺ-กฺทฺ๒๒:๑ฯ๑๐ฯ๑๘": "“นาวุโส, กปฺปตี”ติฯ ",
  "ปฺลิ-ตฺวฺ-กฺทฺ๒๒:๑ฯ๑๐ฯ๑๙": "“กปฺปติ, ภนฺเต, คามนฺตรกปฺโป”ติ? ",
  "ปฺลิ-ตฺวฺ-กฺทฺ๒๒:๑ฯ๑๐ฯ๒๐": "“โก โส, อาวุโส, คามนฺตรกปฺโป”ติ? ",
  "ปฺลิ-ตฺวฺ-กฺทฺ๒๒:๑ฯ๑๐ฯ๒๑": "“กปฺปติ, ภนฺเต—อิทานิ คามนฺตรํ คมิสฺสามีติ—ภุตฺตาวินา ปวาริเตน อนติริตฺตํ โภชนํ ภุญฺชิตุนฺ”ติ? ",
  "ปฺลิ-ตฺวฺ-กฺทฺ๒๒:๑ฯ๑๐ฯ๒๒": "“นาวุโส, กปฺปตี”ติฯ ",
  "ปฺลิ-ตฺวฺ-กฺทฺ๒๒:๑ฯ๑๐ฯ๒๓": "“กปฺปติ, ภนฺเต, อาวาสกปฺโป”ติ? ",
  "ปฺลิ-ตฺวฺ-กฺทฺ๒๒:๑ฯ๑๐ฯ๒๔": "“โก โส, อาวุโส, อาวาสกปฺโป”ติ? ",
  "ปฺลิ-ตฺวฺ-กฺทฺ๒๒:๑ฯ๑๐ฯ๒๕": "“กปฺปติ, ภนฺเต, สมฺพหุลา อาวาสา สมานสีมา นานุโปสถํ กาตุนฺ”ติ? ",
  "ปฺลิ-ตฺวฺ-กฺทฺ๒๒:๑ฯ๑๐ฯ๒๖": "“นาวุโส, กปฺปตี”ติฯ ",
  "ปฺลิ-ตฺวฺ-กฺทฺ๒๒:๑ฯ๑๐ฯ๒๗": "“กปฺปติ, ภนฺเต, อนุมติกปฺโป”ติ? ",
  "ปฺลิ-ตฺวฺ-กฺทฺ๒๒:๑ฯ๑๐ฯ๒๘": "“โก โส, อาวุโส, อนุมติกปฺโป”ติ? ",
  "ปฺลิ-ตฺวฺ-กฺทฺ๒๒:๑ฯ๑๐ฯ๒๙": "“กปฺปติ, ภนฺเต, วคฺเคน สงฺเฆน กมฺมํ กาตุํ—",
  "ปฺลิ-ตฺวฺ-กฺทฺ๒๒:๑ฯ๑๐ฯ๓๐": "อาคเต ภิกฺขู อนุมาเนสฺสามา”ติ? ",
  "ปฺลิ-ตฺวฺ-กฺทฺ๒๒:๑ฯ๑๐ฯ๓๑": "“นาวุโส, กปฺปตี”ติฯ ",
  "ปฺลิ-ตฺวฺ-กฺทฺ๒๒:๑ฯ๑๐ฯ๓๒": "“กปฺปติ, ภนฺเต, อาจิณฺณกปฺโป”ติ? ",
  "ปฺลิ-ตฺวฺ-กฺทฺ๒๒:๑ฯ๑๐ฯ๓๓": "“โก โส, อาวุโส, อาจิณฺณกปฺโป”ติ? ",
  "ปฺลิ-ตฺวฺ-กฺทฺ๒๒:๑ฯ๑๐ฯ๓๔": "“กปฺปติ, ภนฺเต, อิทํ เม อุปชฺฌาเยน อชฺฌาจิณฺณํ, อิทํ เม อาจริเยน อชฺฌาจิณฺณํ, ตํ อชฺฌาจริตุนฺ”ติ? ",
  "ปฺลิ-ตฺวฺ-กฺทฺ๒๒:๑ฯ๑๐ฯ๓๕": "“อาจิณฺณกปฺโป โข, อาวุโส, เอกจฺโจ กปฺปติ, เอกจฺโจ น กปฺปตี”ติฯ ",
  "ปฺลิ-ตฺวฺ-กฺทฺ๒๒:๑ฯ๑๐ฯ๓๖": "“กปฺปติ, ภนฺเต, อมถิตกปฺโป”ติ? ",
  "ปฺลิ-ตฺวฺ-กฺทฺ๒๒:๑ฯ๑๐ฯ๓๗": "“โก โส, อาวุโส, อมถิตกปฺโป”ติ? ",
  "ปฺลิ-ตฺวฺ-กฺทฺ๒๒:๑ฯ๑๐ฯ๓๘": "“กปฺปติ, ภนฺเต, ยํ ตํ ขีรํ ขีรภาวํ วิชหิตํ, อสมฺปตฺตํ ทธิภาวํ, ตํ ภุตฺตาวินา ปวาริเตน อนติริตฺตํ ปาตุนฺ”ติ? ",
  "ปฺลิ-ตฺวฺ-กฺทฺ๒๒:๑ฯ๑๐ฯ๓๙": "“นาวุโส, กปฺปตี”ติ? ",
  "ปฺลิ-ตฺวฺ-กฺทฺ๒๒:๑ฯ๑๐ฯ๔๐": "“กปฺปติ, ภนฺเต, ชโฬคึ ปาตุนฺ”ติ? ",
  "ปฺลิ-ตฺวฺ-กฺทฺ๒๒:๑ฯ๑๐ฯ๔๑": "“กา สา, อาวุโส, ชโฬคี”ติ? ",
  "ปฺลิ-ตฺวฺ-กฺทฺ๒๒:๑ฯ๑๐ฯ๔๒": "“กปฺปติ, ภนฺเต, ยา สา สุรา อาสุตา, อสมฺปตฺตา มชฺชภาวํ, สา ปาตุนฺ”ติ? ",
  "ปฺลิ-ตฺวฺ-กฺทฺ๒๒:๑ฯ๑๐ฯ๔๓": "“นาวุโส, กปฺปตี”ติฯ ",
  "ปฺลิ-ตฺวฺ-กฺทฺ๒๒:๑ฯ๑๐ฯ๔๔": "“กปฺปติ, ภนฺเต, อทสกํ นิสีทนนฺ”ติ? ",
  "ปฺลิ-ตฺวฺ-กฺทฺ๒๒:๑ฯ๑๐ฯ๔๕": "“นาวุโส, กปฺปตี”ติฯ ",
  "ปฺลิ-ตฺวฺ-กฺทฺ๒๒:๑ฯ๑๐ฯ๔๖": "“กปฺปติ, ภนฺเต, ชาตรูปรชตนฺ”ติ? ",
  "ปฺลิ-ตฺวฺ-กฺทฺ๒๒:๑ฯ๑๐ฯ๔๗": "“นาวุโส, กปฺปตี”ติฯ ",
  "ปฺลิ-ตฺวฺ-กฺทฺ๒๒:๑ฯ๑๐ฯ๔๘": "“อิเม, ภนฺเต, เวสาลิกา วชฺชิปุตฺตกา ภิกฺขู เวสาลิยํ อิมานิ ทส วตฺถูนิ ทีเปนฺติฯ ",
  "ปฺลิ-ตฺวฺ-กฺทฺ๒๒:๑ฯ๑๐ฯ๔๙": "หนฺท มยํ, ภนฺเต, อิมํ อธิกรณํ อาทิยิสฺสามฯ ",
  "ปฺลิ-ตฺวฺ-กฺทฺ๒๒:๑ฯ๑๐ฯ๕๐": "ปุเร อธมฺโม ทิปฺปติ, ธมฺโม ปฏิพาหิยฺยติ; ",
  "ปฺลิ-ตฺวฺ-กฺทฺ๒๒:๑ฯ๑๐ฯ๕๑": "อวินโย ทิปฺปติ, วินโย ปฏิพาหิยฺยติ; ",
  "ปฺลิ-ตฺวฺ-กฺทฺ๒๒:๑ฯ๑๐ฯ๕๒": "ปุเร อธมฺมวาทิโน พลวนฺโต โหนฺติ, ธมฺมวาทิโน ทุพฺพลา โหนฺติ; ",
  "ปฺลิ-ตฺวฺ-กฺทฺ๒๒:๑ฯ๑๐ฯ๕๓": "อวินยวาทิโน พลวนฺโต โหนฺติ, วินยวาทิโน ทุพฺพลา โหนฺตี”ติฯ ",
  "ปฺลิ-ตฺวฺ-กฺทฺ๒๒:๑ฯ๑๐ฯ๕๔": "“เอวมาวุโส”ติ โข อายสฺมา เรวโต อายสฺมโต ยสสฺส กากณฺฑกปุตฺตสฺส ปจฺจโสฺสสิฯ ",
  "ปฺลิ-ตฺวฺ-กฺทฺ๒๒:๑ฯ๑๐ฯ๕๕": "ปฐมภาณวาโร นิฏฺฐิโตฯ ",
  "ปฺลิ-ตฺวฺ-กฺทฺ๒๒:๒ฯ๑ฯ๑": "อโสฺสสุํ โข เวสาลิกา วชฺชิปุตฺตกา ภิกฺขู—",
  "ปฺลิ-ตฺวฺ-กฺทฺ๒๒:๒ฯ๑ฯ๒": "“ยโส กิร กากณฺฑกปุตฺโต อิทํ อธิกรณํ อาทิยิตุกาโม ปกฺขํ ปริเยสติ, ลภติ จ กิร ปกฺขนฺ”ติฯ ",
  "ปฺลิ-ตฺวฺ-กฺทฺ๒๒:๒ฯ๑ฯ๓": "อถ โข เวสาลิกานํ วชฺชิปุตฺตกานํ ภิกฺขูนํ เอตทโหสิ—",
  "ปฺลิ-ตฺวฺ-กฺทฺ๒๒:๒ฯ๑ฯ๔": "“อิทํ โข อธิกรณํ กกฺขฬญฺจ วาฬญฺจฯ ",
  "ปฺลิ-ตฺวฺ-กฺทฺ๒๒:๒ฯ๑ฯ๕": "กํ นุ โข มยํ ปกฺขํ ลเภยฺยาม, เยน มยํ อิมสฺมึ อธิกรเณ พลวนฺตตรา อสฺสามา”ติฯ ",
  "ปฺลิ-ตฺวฺ-กฺทฺ๒๒:๒ฯ๑ฯ๖": "อถ โข เวสาลิกานํ วชฺชิปุตฺตกานํ ภิกฺขูนํ เอตทโหสิ—",
  "ปฺลิ-ตฺวฺ-กฺทฺ๒๒:๒ฯ๑ฯ๗": "“อยํ โข อายสฺมา เรวโต พหุสฺสุโต อาคตาคโม ธมฺมธโร วินยธโร มาติกาธโร ปณฺฑิโต วิยตฺโต เมธาวี ลชฺชี กุกฺกุจฺจโก สิกฺขากาโมฯ ",
  "ปฺลิ-ตฺวฺ-กฺทฺ๒๒:๒ฯ๑ฯ๘": "สเจ มยํ อายสฺมนฺตํ เรวตํ ปกฺขํ ลเภยฺยาม, เอวํ มยํ อิมสฺมึ อธิกรเณ พลวนฺตตรา อสฺสามา”ติฯ ",
  "ปฺลิ-ตฺวฺ-กฺทฺ๒๒:๒ฯ๑ฯ๙": "อถ โข เวสาลิกา วชฺชิปุตฺตกา ภิกฺขู ปหูตํ สามณกํ ปริกฺขารํ ปฏิยาเทสุํ—",
  "ปฺลิ-ตฺวฺ-กฺทฺ๒๒:๒ฯ๑ฯ๑๐": "ปตฺตมฺปิ, จีวรมฺปิ, นิสีทนมฺปิ, สูจิฆรมฺปิ, กายพนฺธนมฺปิ, ปริสฺสาวนมฺปิ, ธมฺมกรณมฺปิฯ ",
  "ปฺลิ-ตฺวฺ-กฺทฺ๒๒:๒ฯ๑ฯ๑๑": "อถ โข เวสาลิกา วชฺชิปุตฺตกา ภิกฺขู ตํ สามณกํ ปริกฺขารํ อาทาย นาวาย สหชาตึ อุชฺชวึสุ; ",
  "ปฺลิ-ตฺวฺ-กฺทฺ๒๒:๒ฯ๑ฯ๑๒": "นาวาย ปจฺโจโรหิตฺวา อญฺญตรสฺมึ รุกฺขมูเล ภตฺตวิสฺสคฺคํ กโรนฺติฯ ",
  "ปฺลิ-ตฺวฺ-กฺทฺ๒๒:๒ฯ๒ฯ๑": "อถ โข อายสฺมโต สาฬฺหสฺส รโหคตสฺส ปฏิสลฺลีนสฺส เอวํ เจตโส ปริวิตกฺโก อุทปาทิ—",
  "ปฺลิ-ตฺวฺ-กฺทฺ๒๒:๒ฯ๒ฯ๒": "“เก นุ โข ธมฺมวาทิโน—",
  "ปฺลิ-ตฺวฺ-กฺทฺ๒๒:๒ฯ๒ฯ๓": "ปาจีนกา วา ภิกฺขู, ปาเวยฺยกา วา”ติ? ",
  "ปฺลิ-ตฺวฺ-กฺทฺ๒๒:๒ฯ๒ฯ๔": "อถ โข อายสฺมโต สาฬฺหสฺส, ธมฺมญฺจ วินยญฺจ เจตสา ปจฺจเวกฺขนฺตสฺส, เอตทโหสิ—",
  "ปฺลิ-ตฺวฺ-กฺทฺ๒๒:๒ฯ๒ฯ๕": "“อธมฺมวาทิโน ปาจีนกา ภิกฺขู, ธมฺมวาทิโน ปาเวยฺยกา ภิกฺขู”ติฯ ",
  "ปฺลิ-ตฺวฺ-กฺทฺ๒๒:๒ฯ๒ฯ๖": "อถ โข อญฺญตรา สุทฺธาวาสกายิกา เทวตา อายสฺมโต สาฬฺหสฺส เจตสา เจโตปริวิตกฺกมญฺญาย—",
  "ปฺลิ-ตฺวฺ-กฺทฺ๒๒:๒ฯ๒ฯ๗": "เสยฺยถาปิ นาม พลวา ปุริโส สมิญฺชิตํ วา พาหํ ปสาเรยฺย, ปสาริตํ วา พาหํ สมิญฺเชยฺย; เอวเมว—สุทฺธาวาเสสุ เทเวสุ อนฺตรหิตา อายสฺมโต สาฬฺหสฺส สมฺมุเข ปาตุรโหสิฯ ",
  "ปฺลิ-ตฺวฺ-กฺทฺ๒๒:๒ฯ๒ฯ๘": "อถ โข สา เทวตา อายสฺมนฺตํ สาฬฺหํ เอตทโวจ—",
  "ปฺลิ-ตฺวฺ-กฺทฺ๒๒:๒ฯ๒ฯ๙": "“สาธุ, ภนฺเต สาฬฺห, อธมฺมวาที ปาจีนกา ภิกฺขู, ธมฺมวาที ปาเวยฺยกา ภิกฺขูฯ ",
  "ปฺลิ-ตฺวฺ-กฺทฺ๒๒:๒ฯ๒ฯ๑๐": "เตน หิ, ภนฺเต สาฬฺห, ยถาธมฺโม ตถา ติฏฺฐาหี”ติฯ ",
  "ปฺลิ-ตฺวฺ-กฺทฺ๒๒:๒ฯ๒ฯ๑๑": "“ปุพฺเพปิ จาหํ, เทวเต, เอตรหิ จ ยถาธมฺโม ตถา ฐิโต; ",
  "ปฺลิ-ตฺวฺ-กฺทฺ๒๒:๒ฯ๒ฯ๑๒": "อปิ จาหํ น ตาว ทิฏฺฐึ อาวิ กโรมิ, อปฺเปว นาม มํ อิมสฺมึ อธิกรเณ สมฺมนฺเนยฺยา”ติฯ ",
  "ปฺลิ-ตฺวฺ-กฺทฺ๒๒:๒ฯ๓ฯ๑": "อถ โข เวสาลิกา วชฺชิปุตฺตกา ภิกฺขู ตํ สามณกํ ปริกฺขารํ อาทาย เยนายสฺมา เรวโต เตนุปสงฺกมึสุ, อุปสงฺกมิตฺวา อายสฺมนฺตํ เรวตํ เอตทโวจุํ—",
  "ปฺลิ-ตฺวฺ-กฺทฺ๒๒:๒ฯ๓ฯ๒": "“ปฏิคฺคณฺหาตุ, ภนฺเต, เถโร สามณกํ ปริกฺขารํ—",
  "ปฺลิ-ตฺวฺ-กฺทฺ๒๒:๒ฯ๓ฯ๓": "ปตฺตมฺปิ, จีวรมฺปิ, นิสีทนมฺปิ, สูจิฆรมฺปิ, กายพนฺธนมฺปิ, ปริสฺสาวนมฺปิ, ธมฺมกรณมฺปี”ติฯ ",
  "ปฺลิ-ตฺวฺ-กฺทฺ๒๒:๒ฯ๓ฯ๔": "“อลํ, อาวุโส, ปริปุณฺณํ เม ปตฺตจีวรนฺ”ติ น อิจฺฉิ ปฏิคฺคเหตุํฯ ",
  "ปฺลิ-ตฺวฺ-กฺทฺ๒๒:๒ฯ๓ฯ๕": "เตน โข ปน สมเยน อุตฺตโร นาม ภิกฺขุ วีสติวโสฺส อายสฺมโต เรวตสฺส อุปฏฺฐาโก โหติฯ ",
  "ปฺลิ-ตฺวฺ-กฺทฺ๒๒:๒ฯ๓ฯ๖": "อถ โข เวสาลิกา วชฺชิปุตฺตกา ภิกฺขู เยนายสฺมา อุตฺตโร เตนุปสงฺกมึสุ, อุปสงฺกมิตฺวา อายสฺมนฺตํ อุตฺตรํ เอตทโวจุํ—",
  "ปฺลิ-ตฺวฺ-กฺทฺ๒๒:๒ฯ๓ฯ๗": "“ปฏิคฺคณฺหาตุ อายสฺมา อุตฺตโร สามณกํ ปริกฺขารํ—",
  "ปฺลิ-ตฺวฺ-กฺทฺ๒๒:๒ฯ๓ฯ๘": "ปตฺตมฺปิ, จีวรมฺปิ, นิสีทนมฺปิ, สูจิฆรมฺปิ, กายพนฺธนมฺปิ, ปริสฺสาวนมฺปิ, ธมฺมกรณมฺปี”ติฯ ",
  "ปฺลิ-ตฺวฺ-กฺทฺ๒๒:๒ฯ๓ฯ๙": "“อลํ, อาวุโส, ปริปุณฺณํ เม ปตฺตจีวรนฺ”ติ น อิจฺฉิ ปฏิคฺคเหตุํฯ ",
  "ปฺลิ-ตฺวฺ-กฺทฺ๒๒:๒ฯ๓ฯ๑๐": "“มนุสฺสา โข, อาวุโส อุตฺตร, ภควโต สามณกํ ปริกฺขารํ อุปนาเมนฺติฯ ",
  "ปฺลิ-ตฺวฺ-กฺทฺ๒๒:๒ฯ๓ฯ๑๑": "สเจ ภควา ปฏิคฺคณฺหาติ, เตเนว เต อตฺตมนา โหนฺติฯ ",
  "ปฺลิ-ตฺวฺ-กฺทฺ๒๒:๒ฯ๓ฯ๑๒": "โน เจ ภควา ปฏิคฺคณฺหาติ, อายสฺมโต อานนฺทสฺส อุปนาเมนฺติ—",
  "ปฺลิ-ตฺวฺ-กฺทฺ๒๒:๒ฯ๓ฯ๑๓": "ปฏิคฺคณฺหาตุ, ภนฺเต, เถโร สามณกํ ปริกฺขารํฯ ",
  "ปฺลิ-ตฺวฺ-กฺทฺ๒๒:๒ฯ๓ฯ๑๔": "ยถา ภควตา ปฏิคฺคหิโต, เอวเมว โส ภวิสฺสตีติฯ ",
  "ปฺลิ-ตฺวฺ-กฺทฺ๒๒:๒ฯ๓ฯ๑๕": "ปฏิคฺคณฺหาตุ อายสฺมา อุตฺตโร สามณกํ ปริกฺขารํฯ ",
  "ปฺลิ-ตฺวฺ-กฺทฺ๒๒:๒ฯ๓ฯ๑๖": "ยถา เถเรน ปฏิคฺคหิโต, เอวเมว โส ภวิสฺสตี”ติฯ ",
  "ปฺลิ-ตฺวฺ-กฺทฺ๒๒:๒ฯ๓ฯ๑๗": "อถ โข อายสฺมา อุตฺตโร เวสาลิเกหิ วชฺชิปุตฺเตหิ ภิกฺขูหิ นิปฺปีฬิยมาโน เอกํ จีวรํ อคฺคเหสิฯ ",
  "ปฺลิ-ตฺวฺ-กฺทฺ๒๒:๒ฯ๓ฯ๑๘": "“วเทยฺยาถ, อาวุโส, เยน อตฺโถ”ติฯ ",
  "ปฺลิ-ตฺวฺ-กฺทฺ๒๒:๒ฯ๓ฯ๑๙": "“เอตฺตกํ อายสฺมา อุตฺตโร เถรํ วเทตุ; ",
  "ปฺลิ-ตฺวฺ-กฺทฺ๒๒:๒ฯ๓ฯ๒๐": "เอตฺตกญฺจ, ภนฺเต, เถโร สงฺฆมชฺเฌ วเทตุ—",
  "ปฺลิ-ตฺวฺ-กฺทฺ๒๒:๒ฯ๓ฯ๒๑": "‘ปุรตฺถิเมสุ ชนปเทสุ พุทฺธา ภควนฺโต อุปฺปชฺชนฺติฯ ",
  "ปฺลิ-ตฺวฺ-กฺทฺ๒๒:๒ฯ๓ฯ๒๒": "ธมฺมวาที ปาจีนกา ภิกฺขู, อธมฺมวาที ปาเวยฺยกา ภิกฺขู’”ติฯ ",
  "ปฺลิ-ตฺวฺ-กฺทฺ๒๒:๒ฯ๓ฯ๒๓": "“เอวมาวุโส”ติ ",
  "ปฺลิ-ตฺวฺ-กฺทฺ๒๒:๒ฯ๓ฯ๒๔": "โข อายสฺมา อุตฺตโร เวสาลิกานํ วชฺชิปุตฺตกานํ ภิกฺขูนํ ปฏิสฺสุตฺวา เยนายสฺมา เรวโต เตนุปสงฺกมิ, อุปสงฺกมิตฺวา อายสฺมนฺตํ เรวตํ เอตทโวจ—",
  "ปฺลิ-ตฺวฺ-กฺทฺ๒๒:๒ฯ๓ฯ๒๕": "“เอตฺตกํ, ภนฺเต, เถโร สงฺฆมชฺเฌ วเทตุ—",
  "ปฺลิ-ตฺวฺ-กฺทฺ๒๒:๒ฯ๓ฯ๒๖": "‘ปุรตฺถิเมสุ ชนปเทสุ พุทฺธา ภควนฺโต อุปฺปชฺชนฺติฯ ",
  "ปฺลิ-ตฺวฺ-กฺทฺ๒๒:๒ฯ๓ฯ๒๗": "ธมฺมวาที ปาจีนกา ภิกฺขู, อธมฺมวาที ปาเวยฺยกา ภิกฺขู’”ติฯ ",
  "ปฺลิ-ตฺวฺ-กฺทฺ๒๒:๒ฯ๓ฯ๒๘": "“อธมฺเม มํ ตฺวํ, ภิกฺขุ, นิโยเชสี”ติ เถโร อายสฺมนฺตํ อุตฺตรํ ปณาเมสิฯ ",
  "ปฺลิ-ตฺวฺ-กฺทฺ๒๒:๒ฯ๓ฯ๒๙": "อถ โข เวสาลิกา วชฺชิปุตฺตกา ภิกฺขู อายสฺมนฺตํ อุตฺตรํ เอตทโวจุํ—",
  "ปฺลิ-ตฺวฺ-กฺทฺ๒๒:๒ฯ๓ฯ๓๐": "“กึ, อาวุโส อุตฺตร, เถโร อาหา”ติ? ",
  "ปฺลิ-ตฺวฺ-กฺทฺ๒๒:๒ฯ๓ฯ๓๑": "“ปาปิกํ โน, อาวุโส, กตํฯ ",
  "ปฺลิ-ตฺวฺ-กฺทฺ๒๒:๒ฯ๓ฯ๓๒": "‘อธมฺเม มํ ตฺวํ, ภิกฺขุ, นิโยเชสี’ติ เถโร มํ ปณาเมสี”ติฯ ",
  "ปฺลิ-ตฺวฺ-กฺทฺ๒๒:๒ฯ๓ฯ๓๓": "“นนุ ตฺวํ, อาวุโส, วุฑฺโฒ วีสติวโสฺสสี”ติ? ",
  "ปฺลิ-ตฺวฺ-กฺทฺ๒๒:๒ฯ๓ฯ๓๔": "“อามาวุโส, อปิ จ มยํ ครุนิสฺสยํ คณฺหามา”ติฯ ",
  "ปฺลิ-ตฺวฺ-กฺทฺ๒๒:๒ฯ๔ฯ๑": "อถ โข สงฺโฆ ตํ อธิกรณํ วินิจฺฉินิตุกาโม สนฺนิปติฯ ",
  "ปฺลิ-ตฺวฺ-กฺทฺ๒๒:๒ฯ๔ฯ๒": "อถ โข อายสฺมา เรวโต สงฺฆํ ญาเปสิ—",
  "ปฺลิ-ตฺวฺ-กฺทฺ๒๒:๒ฯ๔ฯ๓": "“สุณาตุ เม, อาวุโส, สงฺโฆฯ ",
  "ปฺลิ-ตฺวฺ-กฺทฺ๒๒:๒ฯ๔ฯ๔": "สเจ มยํ อิมํ อธิกรณํ อิธ วูปสเมสฺสาม, สิยาปิ มูลาทายกา ภิกฺขู ปุนกมฺมาย อุกฺโกเฏยฺยุํฯ ",
  "ปฺลิ-ตฺวฺ-กฺทฺ๒๒:๒ฯ๔ฯ๕": "ยทิ สงฺฆสฺส ปตฺตกลฺลํ, ยตฺเถวิมํ อธิกรณํ สมุปฺปนฺนํ, สงฺโฆ ตตฺเถวิมํ อธิกรณํ วูปสเมยฺยา”ติฯ ",
  "ปฺลิ-ตฺวฺ-กฺทฺ๒๒:๒ฯ๔ฯ๖": "อถ โข เถรา ภิกฺขู เวสาลึ อคมํสุ—",
  "ปฺลิ-ตฺวฺ-กฺทฺ๒๒:๒ฯ๔ฯ๗": "ตํ อธิกรณํ วินิจฺฉินิตุกามาฯ ",
  "ปฺลิ-ตฺวฺ-กฺทฺ๒๒:๒ฯ๔ฯ๘": "เตน โข ปน สมเยน สพฺพกามี นาม ปถพฺยา สงฺฆตฺเถโร วีสวสฺสสติโก อุปสมฺปทาย, อายสฺมโต อานนฺทสฺส สทฺธิวิหาริโก, เวสาลิยํ ปฏิวสติฯ ",
  "ปฺลิ-ตฺวฺ-กฺทฺ๒๒:๒ฯ๔ฯ๙": "อถ โข อายสฺมา เรวโต อายสฺมนฺตํ สมฺภูตํ สาณวาสึ เอตทโวจ—",
  "ปฺลิ-ตฺวฺ-กฺทฺ๒๒:๒ฯ๔ฯ๑๐": "“อหํ, อาวุโส, ยสฺมึ วิหาเร สพฺพกามี เถโร วิหรติ, ตํ วิหารํ อุปคจฺฉามิฯ ",
  "ปฺลิ-ตฺวฺ-กฺทฺ๒๒:๒ฯ๔ฯ๑๑": "โส ตฺวํ กาลเสฺสว อายสฺมนฺตํ สพฺพกามึ อุปสงฺกมิตฺวา อิมานิ ทส วตฺถูนิ ปุจฺเฉยฺยาสี”ติฯ ",
  "ปฺลิ-ตฺวฺ-กฺทฺ๒๒:๒ฯ๔ฯ๑๒": "“เอวํ, ภนฺเต”ติ โข อายสฺมา สมฺภูโต สาณวาสี อายสฺมโต เรวตสฺส ปจฺจโสฺสสิฯ ",
  "ปฺลิ-ตฺวฺ-กฺทฺ๒๒:๒ฯ๔ฯ๑๓": "อถ โข อายสฺมา เรวโต, ยสฺมึ วิหาเร สพฺพกามี เถโร วิหรติ, ตํ วิหารํ อุปคจฺฉิฯ ",
  "ปฺลิ-ตฺวฺ-กฺทฺ๒๒:๒ฯ๔ฯ๑๔": "คพฺเภ อายสฺมโต สพฺพกามิสฺส เสนาสนํ ปญฺญตฺตํ โหติ, คพฺภปฺปมุเข อายสฺมโต เรวตสฺสฯ ",
  "ปฺลิ-ตฺวฺ-กฺทฺ๒๒:๒ฯ๔ฯ๑๕": "อถ โข อายสฺมา เรวโต—",
  "ปฺลิ-ตฺวฺ-กฺทฺ๒๒:๒ฯ๔ฯ๑๖": "“อยํ เถโร มหลฺลโก น นิปชฺชตี”ติ—",
  "ปฺลิ-ตฺวฺ-กฺทฺ๒๒:๒ฯ๔ฯ๑๗": "น เสยฺยํ กปฺเปสิฯ ",
  "ปฺลิ-ตฺวฺ-กฺทฺ๒๒:๒ฯ๔ฯ๑๘": "อายสฺมา สพฺพกามี—",
  "ปฺลิ-ตฺวฺ-กฺทฺ๒๒:๒ฯ๔ฯ๑๙": "“อยํ ภิกฺขุ อาคนฺตุโก กิลนฺโต น นิปชฺชตี”ติ—",
  "ปฺลิ-ตฺวฺ-กฺทฺ๒๒:๒ฯ๔ฯ๒๐": "น เสยฺยํ กปฺเปสิฯ ",
  "ปฺลิ-ตฺวฺ-กฺทฺ๒๒:๒ฯ๕ฯ๑": "อถ โข อายสฺมา สพฺพกามี รตฺติยา ปจฺจูสสมยํ ปจฺจุฏฺฐาย อายสฺมนฺตํ เรวตํ เอตทโวจ—",
  "ปฺลิ-ตฺวฺ-กฺทฺ๒๒:๒ฯ๕ฯ๒": "“กตเมน ตฺวํ ภูมิ วิหาเรน เอตรหิ พหุลํ วิหรสี”ติ? ",
  "ปฺลิ-ตฺวฺ-กฺทฺ๒๒:๒ฯ๕ฯ๓": "“เมตฺตาวิหาเรน โข อหํ, ภนฺเต, เอตรหิ พหุลํ วิหรามี”ติฯ ",
  "ปฺลิ-ตฺวฺ-กฺทฺ๒๒:๒ฯ๕ฯ๔": "“กุลฺลกวิหาเรน กิร ตฺวํ ภูมิ เอตรหิ พหุลํ วิหรสิฯ ",
  "ปฺลิ-ตฺวฺ-กฺทฺ๒๒:๒ฯ๕ฯ๕": "กุลฺลกวิหาโร เอโส ภูมิ ยทิทํ เมตฺตา”ติฯ ",
  "ปฺลิ-ตฺวฺ-กฺทฺ๒๒:๒ฯ๕ฯ๖": "“ปุพฺเพปิ เม, ภนฺเต, คิหิภูตสฺส อาจิณฺณา เมตฺตาฯ ",
  "ปฺลิ-ตฺวฺ-กฺทฺ๒๒:๒ฯ๕ฯ๗": "เตนาหํ เอตรหิปิ เมตฺตาวิหาเรน พหุลํ วิหรามิ, อปิ จ มยา จิรปฺปตฺตํ อรหตฺตนฺติฯ ",
  "ปฺลิ-ตฺวฺ-กฺทฺ๒๒:๒ฯ๕ฯ๘": "เถโร ปน, ภนฺเต, กตเมน วิหาเรน เอตรหิ พหุลํ วิหรตี”ติ? ",
  "ปฺลิ-ตฺวฺ-กฺทฺ๒๒:๒ฯ๕ฯ๙": "“สุญฺญตาวิหาเรน โข อหํ ภูมิ เอตรหิ พหุลํ วิหรามี”ติฯ ",
  "ปฺลิ-ตฺวฺ-กฺทฺ๒๒:๒ฯ๕ฯ๑๐": "“มหาปุริสวิหาเรน กิร, ภนฺเต, เถโร เอตรหิ พหุลํ วิหรติฯ ",
  "ปฺลิ-ตฺวฺ-กฺทฺ๒๒:๒ฯ๕ฯ๑๑": "มหาปุริสวิหาโร เอโส, ภนฺเต, ยทิทํ สุญฺญตา”ติฯ ",
  "ปฺลิ-ตฺวฺ-กฺทฺ๒๒:๒ฯ๕ฯ๑๒": "“ปุพฺเพปิ เม ภูมิ คิหิภูตสฺส อาจิณฺณา สุญฺญตาฯ ",
  "ปฺลิ-ตฺวฺ-กฺทฺ๒๒:๒ฯ๕ฯ๑๓": "เตนาหํ เอตรหิปิ สุญฺญตาวิหาเรน พหุลํ วิหรามิ, อปิ จ มยา จิรปฺปตฺตํ อรหตฺตนฺ”ติฯ ",
  "ปฺลิ-ตฺวฺ-กฺทฺ๒๒:๒ฯ๖ฯ๑": "อยญฺจรหิ เถรานํ ภิกฺขูนํ อนฺตรากถา วิปฺปกตา, อถายสฺมา สมฺภูโต สาณวาสี ตสฺมึ อนุปฺปตฺโต โหติฯ ",
  "ปฺลิ-ตฺวฺ-กฺทฺ๒๒:๒ฯ๖ฯ๒": "อถ โข อายสฺมา สมฺภูโต สาณวาสี เยนายสฺมา สพฺพกามี เตนุปสงฺกมิ, อุปสงฺกมิตฺวา อายสฺมนฺตํ สพฺพกามึ อภิวาเทตฺวา เอกมนฺตํ นิสีทิฯ ",
  "ปฺลิ-ตฺวฺ-กฺทฺ๒๒:๒ฯ๖ฯ๓": "เอกมนฺตํ นิสินฺโน โข อายสฺมา สมฺภูโต สาณวาสี อายสฺมนฺตํ สพฺพกามึ เอตทโวจ—",
  "ปฺลิ-ตฺวฺ-กฺทฺ๒๒:๒ฯ๖ฯ๔": "“อิเม, ภนฺเต, เวสาลิกา วชฺชิปุตฺตกา ภิกฺขู เวสาลิยํ ทส วตฺถูนิ ทีเปนฺติ—",
  "ปฺลิ-ตฺวฺ-กฺทฺ๒๒:๒ฯ๖ฯ๕": "กปฺปติ สิงฺคิโลณกปฺโป, กปฺปติ ทฺวงฺคุลกปฺโป, กปฺปติ คามนฺตรกปฺโป, กปฺปติ อาวาสกปฺโป, กปฺปติ อนุมติกปฺโป, กปฺปติ อาจิณฺณกปฺโป, กปฺปติ อมถิตกปฺโป, กปฺปติ ชโฬคึ, ปาตุํ กปฺปติ อทสกํ นิสีทนํ, กปฺปติ ชาตรูปรชตนฺติฯ ",
  "ปฺลิ-ตฺวฺ-กฺทฺ๒๒:๒ฯ๖ฯ๖": "เถเรน, ภนฺเต, อุปชฺฌายสฺส มูเล พหุธมฺโม จ วินโย จ ปริยตฺโตฯ ",
  "ปฺลิ-ตฺวฺ-กฺทฺ๒๒:๒ฯ๖ฯ๗": "เถรสฺส, ภนฺเต, ธมฺมญฺจ วินยญฺจ ปจฺจเวกฺขนฺตสฺส กถํ โหติ? ",
  "ปฺลิ-ตฺวฺ-กฺทฺ๒๒:๒ฯ๖ฯ๘": "เก นุ โข ธมฺมวาทิโน—",
  "ปฺลิ-ตฺวฺ-กฺทฺ๒๒:๒ฯ๖ฯ๙": "ปาจีนกา วา ภิกฺขู, ปาเวยฺยกา วา”ติ? ",
  "ปฺลิ-ตฺวฺ-กฺทฺ๒๒:๒ฯ๖ฯ๑๐": "“ตยาปิ โข, อาวุโส, อุปชฺฌายสฺส มูเล พหุ ธมฺโม จ วินโย จ ปริยตฺโตฯ ",
  "ปฺลิ-ตฺวฺ-กฺทฺ๒๒:๒ฯ๖ฯ๑๑": "ตุยฺหํ ปน, อาวุโส, ธมฺมญฺจ วินยญฺจ ปจฺจเวกฺขนฺตสฺส กถํ โหติ? ",
  "ปฺลิ-ตฺวฺ-กฺทฺ๒๒:๒ฯ๖ฯ๑๒": "เก นุ โข ธมฺมวาทิโน—",
  "ปฺลิ-ตฺวฺ-กฺทฺ๒๒:๒ฯ๖ฯ๑๓": "ปาจีนกา วา ภิกฺขู, ปาเวยฺยกา วา”ติ? ",
  "ปฺลิ-ตฺวฺ-กฺทฺ๒๒:๒ฯ๖ฯ๑๔": "“มยฺหํ โข, ภนฺเต, ธมฺมญฺจ วินยญฺจ ปจฺจเวกฺขนฺตสฺส เอวํ โหติ—",
  "ปฺลิ-ตฺวฺ-กฺทฺ๒๒:๒ฯ๖ฯ๑๕": "อธมฺมวาที ปาจีนกา ภิกฺขู, ธมฺมวาที ปาเวยฺยกา ภิกฺขูติ; ",
  "ปฺลิ-ตฺวฺ-กฺทฺ๒๒:๒ฯ๖ฯ๑๖": "อปิ จาหํ น ตาว ทิฏฺฐึ อาวิ กโรมิ, อปฺเปว นาม มํ อิมสฺมึ อธิกรเณ สมฺมนฺเนยฺยา”ติฯ ",
  "ปฺลิ-ตฺวฺ-กฺทฺ๒๒:๒ฯ๖ฯ๑๗": "“มยฺหมฺปิ โข, อาวุโส, ธมฺมญฺจ วินยญฺจ ปจฺจเวกฺขนฺตสฺส เอวํ โหติ—",
  "ปฺลิ-ตฺวฺ-กฺทฺ๒๒:๒ฯ๖ฯ๑๘": "อธมฺมวาที ปาจีนกา ภิกฺขู, ธมฺมวาที ปาเวยฺยกา ภิกฺขูติ; ",
  "ปฺลิ-ตฺวฺ-กฺทฺ๒๒:๒ฯ๖ฯ๑๙": "อปิ จาหํ น ตาว ทิฏฺฐึ อาวิ กโรมิ, อปฺเปว นาม มํ อิมสฺมึ อธิกรเณ สมฺมนฺเนยฺยา”ติฯ ",
  "ปฺลิ-ตฺวฺ-กฺทฺ๒๒:๒ฯ๗ฯ๑": "อถ โข สงฺโฆ ตํ อธิกรณํ วินิจฺฉินิตุกาโม สนฺนิปติฯ ",
  "ปฺลิ-ตฺวฺ-กฺทฺ๒๒:๒ฯ๗ฯ๒": "ตสฺมึ โข ปน อธิกรเณ วินิจฺฉิยมาเน อนคฺคานิ เจว ภสฺสานิ ชายนฺติ, น เจกสฺส ภาสิตสฺส อตฺโถ วิญฺญายติฯ ",
  "ปฺลิ-ตฺวฺ-กฺทฺ๒๒:๒ฯ๗ฯ๓": "อถ โข อายสฺมา เรวโต สงฺฆํ ญาเปสิ—",
  "ปฺลิ-ตฺวฺ-กฺทฺ๒๒:๒ฯ๗ฯ๔": "“สุณาตุ เม, ภนฺเต, สงฺโฆฯ ",
  "ปฺลิ-ตฺวฺ-กฺทฺ๒๒:๒ฯ๗ฯ๕": "อมฺหากํ อิมสฺมึ อธิกรเณ วินิจฺฉิยมาเน อนคฺคานิ เจว ภสฺสานิ ชายนฺติ, น เจกสฺส ภาสิตสฺส อตฺโถ วิญฺญายติฯ ",
  "ปฺลิ-ตฺวฺ-กฺทฺ๒๒:๒ฯ๗ฯ๖": "ยทิ สงฺฆสฺส ปตฺตกลฺลํ, สงฺโฆ อิมํ อธิกรณํ อุพฺพาหิกาย วูปสเมยฺยา”ติฯ ",
  "ปฺลิ-ตฺวฺ-กฺทฺ๒๒:๒ฯ๗ฯ๗": "สงฺโฆ จตฺตาโร ปาจีนเก ภิกฺขู, จตฺตาโร ปาเวยฺยเก ภิกฺขู อุจฺจินิฯ ",
  "ปฺลิ-ตฺวฺ-กฺทฺ๒๒:๒ฯ๗ฯ๘": "ปาจีนกานํ ภิกฺขูนํ—",
  "ปฺลิ-ตฺวฺ-กฺทฺ๒๒:๒ฯ๗ฯ๙": "อายสฺมนฺตญฺจ สพฺพกามึ, อายสฺมนฺตญฺจ สาฬฺหํ, อายสฺมนฺตญฺจ ขุชฺชโสภิตํ, อายสฺมนฺตญฺจ วาสภคามิกํ; ",
  "ปฺลิ-ตฺวฺ-กฺทฺ๒๒:๒ฯ๗ฯ๑๐": "ปาเวยฺยกานํ ภิกฺขูนํ—",
  "ปฺลิ-ตฺวฺ-กฺทฺ๒๒:๒ฯ๗ฯ๑๑": "อายสฺมนฺตญฺจ เรวตํ, อายสฺมนฺตญฺจ สมฺภูตํ สาณวาสึ, อายสฺมนฺตญฺจ ยสํ กากณฺฑกปุตฺตํ, อายสฺมนฺตญฺจ สุมนนฺติฯ ",
  "ปฺลิ-ตฺวฺ-กฺทฺ๒๒:๒ฯ๗ฯ๑๒": "อถ โข อายสฺมา เรวโต สงฺฆํ ญาเปสิ—",
  "ปฺลิ-ตฺวฺ-กฺทฺ๒๒:๒ฯ๗ฯ๑๓": "“สุณาตุ เม, ภนฺเต, สงฺโฆฯ ",
  "ปฺลิ-ตฺวฺ-กฺทฺ๒๒:๒ฯ๗ฯ๑๔": "อมฺหากํ อิมสฺมึ อธิกรเณ วินิจฺฉิยมาเน อนคฺคานิ เจว ภสฺสานิ ชายนฺติ, น เจกสฺส ภาสิตสฺส อตฺโถ วิญฺญายติฯ ",
  "ปฺลิ-ตฺวฺ-กฺทฺ๒๒:๒ฯ๗ฯ๑๕": "ยทิ สงฺฆสฺส ปตฺตกลฺลํ, สงฺโฆ จตฺตาโร ปาจีนเก ภิกฺขู, จตฺตาโร ปาเวยฺยเก ภิกฺขู สมฺมนฺเนยฺย อุพฺพาหิกาย อิมํ อธิกรณํ วูปสเมตุํฯ ",
  "ปฺลิ-ตฺวฺ-กฺทฺ๒๒:๒ฯ๗ฯ๑๖": "เอสา ญตฺติฯ ",
  "ปฺลิ-ตฺวฺ-กฺทฺ๒๒:๒ฯ๗ฯ๑๗": "สุณาตุ เม, ภนฺเต, สงฺโฆฯ ",
  "ปฺลิ-ตฺวฺ-กฺทฺ๒๒:๒ฯ๗ฯ๑๘": "อมฺหากํ อิมสฺมึ อธิกรเณ วินิจฺฉิยมาเน อนคฺคานิ เจว ภสฺสานิ ชายนฺติ, น เจกสฺส ภาสิตสฺส อตฺโถ วิญฺญายติฯ ",
  "ปฺลิ-ตฺวฺ-กฺทฺ๒๒:๒ฯ๗ฯ๑๙": "สงฺโฆ จตฺตาโร ปาจีนเก ภิกฺขู, จตฺตาโร ปาเวยฺยเก ภิกฺขู สมฺมนฺนติ อุพฺพาหิกาย อิมํ อธิกรณํ วูปสเมตุํฯ ",
  "ปฺลิ-ตฺวฺ-กฺทฺ๒๒:๒ฯ๗ฯ๒๐": "ยสฺสายสฺมโต ขมติ จตุนฺนํ ปาจีนกานํ ภิกฺขูนํ, จตุนฺนํ ปาเวยฺยกานํ ภิกฺขูนํ สมฺมุติ, อุพฺพาหิกาย อิมํ อธิกรณํ วูปสเมตุํ, โส ตุณฺหสฺส; ",
  "ปฺลิ-ตฺวฺ-กฺทฺ๒๒:๒ฯ๗ฯ๒๑": "ยสฺส นกฺขมติ, โส ภาเสยฺยฯ ",
  "ปฺลิ-ตฺวฺ-กฺทฺ๒๒:๒ฯ๗ฯ๒๒": "สมฺมตา สงฺเฆน จตฺตาโร ปาจีนกา ภิกฺขู, จตฺตาโร ปาเวยฺยกา ภิกฺขู, อุพฺพาหิกาย อิมํ อธิกรณํ วูปสเมตุํฯ ",
  "ปฺลิ-ตฺวฺ-กฺทฺ๒๒:๒ฯ๗ฯ๒๓": "ขมติ สงฺฆสฺส, ตสฺมา ตุณฺหี, เอวเมตํ ธารยามี”ติฯ ",
  "ปฺลิ-ตฺวฺ-กฺทฺ๒๒:๒ฯ๗ฯ๒๔": "เตน โข ปน สมเยน อชิโต นาม ภิกฺขุ ทสวโสฺส สงฺฆสฺส ปาติโมกฺขุทฺเทสโก โหติฯ ",
  "ปฺลิ-ตฺวฺ-กฺทฺ๒๒:๒ฯ๗ฯ๒๕": "อถ โข สงฺโฆ อายสฺมนฺตมฺปิ อชิตํ สมฺมนฺนติ—",
  "ปฺลิ-ตฺวฺ-กฺทฺ๒๒:๒ฯ๗ฯ๒๖": "เถรานํ ภิกฺขูนํ อาสนปญฺญาปกํฯ ",
  "ปฺลิ-ตฺวฺ-กฺทฺ๒๒:๒ฯ๗ฯ๒๗": "อถ โข เถรานํ ภิกฺขูนํ เอตทโหสิ—",
  "ปฺลิ-ตฺวฺ-กฺทฺ๒๒:๒ฯ๗ฯ๒๘": "“กตฺถ นุ โข มยํ อิมํ อธิกรณํ วูปสเมยฺยามา”ติ? ",
  "ปฺลิ-ตฺวฺ-กฺทฺ๒๒:๒ฯ๗ฯ๒๙": "อถ โข เถรานํ ภิกฺขูนํ เอตทโหสิ—",
  "ปฺลิ-ตฺวฺ-กฺทฺ๒๒:๒ฯ๗ฯ๓๐": "“อยํ โข วาลิการาโม รมณีโย อปฺปสทฺโท อปฺปนิคฺโฆโสฯ ",
  "ปฺลิ-ตฺวฺ-กฺทฺ๒๒:๒ฯ๗ฯ๓๑": "ยนฺนูน มยํ วาลิการาเม อิมํ อธิกรณํ วูปสเมยฺยามา”ติฯ ",
  "ปฺลิ-ตฺวฺ-กฺทฺ๒๒:๒ฯ๗ฯ๓๒": "อถ โข เถรา ภิกฺขู วาลิการามํ อคมํสุ—",
  "ปฺลิ-ตฺวฺ-กฺทฺ๒๒:๒ฯ๗ฯ๓๓": "ตํ อธิกรณํ วินิจฺฉินิตุกามาฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑": "อถ โข อายสฺมา เรวโต สงฺฆํ ญาเปสิ—",
  "ปฺลิ-ตฺวฺ-กฺทฺ๒๒:๒ฯ๘ฯ๒": "“สุณาตุ เม, ภนฺเต, สงฺโฆฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๓": "ยทิ สงฺฆสฺส ปตฺตกลฺลํ, อหํ อายสฺมนฺตํ สพฺพกามึ วินยํ ปุจฺเฉยฺยนฺ”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๔": "อายสฺมา สพฺพกามี สงฺฆํ ญาเปสิ—",
  "ปฺลิ-ตฺวฺ-กฺทฺ๒๒:๒ฯ๘ฯ๕": "“สุณาตุ เม, อาวุโส, สงฺโฆฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๖": "ยทิ สงฺฆสฺส ปตฺตกลฺลํ, อหํ เรวเตน วินยํ ปุฏฺโฐ วิสฺสชฺเชยฺยนฺ”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๗": "อถ โข อายสฺมา เรวโต อายสฺมนฺตํ สพฺพกามึ เอตทโวจ—",
  "ปฺลิ-ตฺวฺ-กฺทฺ๒๒:๒ฯ๘ฯ๘": "“กปฺปติ, ภนฺเต, สิงฺคิโลณกปฺโป”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๙": "“โก โส, อาวุโส, สิงฺคิโลณกปฺโป”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๑๐": "“กปฺปติ, ภนฺเต, สิงฺคินา โลณํ ปริหริตุํ—",
  "ปฺลิ-ตฺวฺ-กฺทฺ๒๒:๒ฯ๘ฯ๑๑": "ยตฺถ อโลณกํ ภวิสฺสติ ตตฺถ ปริภุญฺชิสฺสามา”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๑๒": "“นาวุโส, กปฺปตี”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๓": "“ กตฺถ ปฏิกฺขิตฺตนฺ”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๑๔": "“สาวตฺถิยํ, สุตฺตวิภงฺเค”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๕": "“กึ อาปชฺชตี”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๑๖": "“สนฺนิธิการกโภชเน ปาจิตฺติยนฺ”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๗": "“สุณาตุ เม, ภนฺเต, สงฺโฆฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๘": "อิทํ ปฐมํ วตฺถุ สงฺเฆน วินิจฺฉิตํฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๙": "อิติปิทํ วตฺถุ อุทฺธมฺมํ, อุพฺพินยํ, อปคตสตฺถุสาสนํฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๒๐": "อิทํ ปฐมํ สลากํ นิกฺขิปามิ”ฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๒๑": "“กปฺปติ, ภนฺเต, ทฺวงฺคุลกปฺโป”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๒๒": "“โก โส, อาวุโส, ทฺวงฺคุลกปฺโป”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๒๓": "“กปฺปติ, ภนฺเต, ทฺวงฺคุลาย ฉายาย วีติวตฺตาย วิกาเล โภชนํ ภุญฺชิตุนฺ”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๒๔": "“นาวุโส, กปฺปตี”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๒๕": "“ กตฺถ ปฏิกฺขิตฺตนฺ”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๒๖": "“ราชคเห, สุตฺตวิภงฺเค”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๒๗": "“กึ อาปชฺชตี”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๒๘": "“วิกาลโภชเน ปาจิตฺติยนฺ”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๒๙": "“สุณาตุ เม, ภนฺเต, สงฺโฆฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๓๐": "อิทํ ทุติยํ วตฺถุ สงฺเฆน วินิจฺฉิตํฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๓๑": "อิติปิทํ วตฺถุ อุทฺธมฺมํ, อุพฺพินยํ, อปคตสตฺถุสาสนํฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๓๒": "อิทํ ทุติยํ สลากํ นิกฺขิปามิ”ฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๓๓": "“กปฺปติ, ภนฺเต, คามนฺตรกปฺโป”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๓๔": "“โก โส, อาวุโส, คามนฺตรกปฺโป”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๓๕": "“กปฺปติ, ภนฺเต—อิทานิ คามนฺตรํ คมิสฺสามีติ—ภุตฺตาวินา ปวาริเตน อนติริตฺตํ โภชนํ ภุญฺชิตุนฺ”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๓๖": "“นาวุโส, กปฺปตี”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๓๗": "“กตฺถ ปฏิกฺขิตฺตนฺ”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๓๘": "“สาวตฺถิยํ, สุตฺตวิภงฺเค”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๓๙": "“กึ อาปชฺชตี”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๔๐": "“อนติริตฺตโภชเน ปาจิตฺติยนฺ”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๔๑": "“สุณาตุ เม, ภนฺเต, สงฺโฆฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๔๒": "อิทํ ตติยํ วตฺถุ สงฺเฆน วินิจฺฉิตํฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๔๓": "อิติปิทํ วตฺถุ อุทฺธมฺมํ, อุพฺพินยํ, อปคตสตฺถุสาสนํฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๔๔": "อิทํ ตติยํ สลากํ นิกฺขิปามิ”ฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๔๕": "“กปฺปติ, ภนฺเต, อาวาสกปฺโป”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๔๖": "“โก โส, อาวุโส, อาวาสกปฺโป”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๔๗": "“กปฺปติ, ภนฺเต, สมฺพหุลา อาวาสา สมานสีมา นานุโปสถํ กาตุนฺ”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๔๘": "“นาวุโส, กปฺปตี”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๔๙": "“ กตฺถ ปฏิกฺขิตฺตนฺ”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๕๐": "“ราชคเห, อุโปสถสํยุตฺเต”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๕๑": "“กึ อาปชฺชตี”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๕๒": "“วินยาติสาเร ทุกฺกฏนฺ”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๕๓": "“สุณาตุ เม, ภนฺเต, สงฺโฆฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๕๔": "อิทํ จตุตฺถํ วตฺถุ สงฺเฆน วินิจฺฉิตํฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๕๕": "อิติปิทํ วตฺถุ อุทฺธมฺมํ, อุพฺพินยํ, อปคตสตฺถุสาสนํฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๕๖": "อิทํ จตุตฺถํ สลากํ นิกฺขิปามิ”ฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๕๗": "“กปฺปติ, ภนฺเต, อนุมติกปฺโป”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๕๘": "“โก โส, อาวุโส, อนุมติกปฺโป”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๕๙": "“กปฺปติ, ภนฺเต, วคฺเคน สงฺเฆน กมฺมํ กาตุํ—",
  "ปฺลิ-ตฺวฺ-กฺทฺ๒๒:๒ฯ๘ฯ๖๐": "อาคเต ภิกฺขู อนุมาเนสฺสามา”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๖๑": "“นาวุโส, กปฺปตี”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๖๒": "“ กตฺถ ปฏิกฺขิตฺตนฺ”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๖๓": "“จมฺเปยฺยเก, วินยวตฺถุสฺมินฺ”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๖๔": "“กึ อาปชฺชตี”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๖๕": "“วินยาติสาเร ทุกฺกฏนฺ”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๖๖": "“สุณาตุ เม, ภนฺเต, สงฺโฆฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๖๗": "อิทํ ปญฺจมํ วตฺถุ สงฺเฆน วินิจฺฉิตํฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๖๘": "อิติปิทํ วตฺถุ อุทฺธมฺมํ, อุพฺพินยํ, อปคตสตฺถุสาสนํฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๖๙": "อิทํ ปญฺจมํ สลากํ นิกฺขิปามิ”ฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๗๐": "“กปฺปติ, ภนฺเต, อาจิณฺณกปฺโป”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๗๑": "“โก โส, อาวุโส, อาจิณฺณกปฺโป”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๗๒": "“กปฺปติ, ภนฺเต—",
  "ปฺลิ-ตฺวฺ-กฺทฺ๒๒:๒ฯ๘ฯ๗๓": "อิทํ เม อุปชฺฌาเยน อชฺฌาจิณฺณํ, อิทํ เม อาจริเยน อชฺฌาจิณฺณํ—",
  "ปฺลิ-ตฺวฺ-กฺทฺ๒๒:๒ฯ๘ฯ๗๔": "ตํ อชฺฌาจริตุนฺ”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๗๕": "“อาจิณฺณกปฺโป โข, อาวุโส, เอกจฺโจ กปฺปติ, เอกจฺโจ น กปฺปตี”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๗๖": "“สุณาตุ เม, ภนฺเต, สงฺโฆฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๗๗": "อิทํ ฉฏฺฐํ วตฺถุ สงฺเฆน วินิจฺฉิตํฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๗๘": "อิติปิทํ วตฺถุ อุทฺธมฺมํ, อุพฺพินยํ, อปคตสตฺถุสาสนํฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๗๙": "อิทํ ฉฏฺฐํ สลากํ นิกฺขิปามิ”ฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๘๐": "“กปฺปติ, ภนฺเต, อมถิตกปฺโป”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๘๑": "“โก โส, อาวุโส, อมถิตกปฺโป”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๘๒": "“กปฺปติ, ภนฺเต, ยํ ตํ ขีรํ ขีรภาวํ วิชหิตํ, อสมฺปตฺตํ ทธิภาวํ, ตํ ภุตฺตาวินา ปวาริเตน อนติริตฺตํ ปาตุนฺ”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๘๓": "“นาวุโส, กปฺปตี”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๘๔": "“ กตฺถ ปฏิกฺขิตฺตนฺ”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๘๕": "“สาวตฺถิยํ, สุตฺตวิภงฺเค”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๘๖": "“กึ อาปชฺชตี”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๘๗": "“อนติริตฺตโภชเน ปาจิตฺติยนฺ”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๘๘": "“สุณาตุ เม, ภนฺเต, สงฺโฆฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๘๙": "อิทํ สตฺตมํ วตฺถุ สงฺเฆน วินิจฺฉิตํฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๙๐": "อิติปิทํ วตฺถุ อุทฺธมฺมํ, อุพฺพินยํ, อปคตสตฺถุสาสนํฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๙๑": "อิทํ สตฺตมํ สลากํ นิกฺขิปามิ”ฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๙๒": "“กปฺปติ, ภนฺเต, ชโฬคึ ปาตุนฺ”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๙๓": "“กา สา, อาวุโส, ชโฬคี”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๙๔": "“กปฺปติ, ภนฺเต, ยา สา สุรา อาสุตา อสมฺปตฺตา มชฺชภาวํ, สา ปาตุนฺ”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๙๕": "“นาวุโส, กปฺปตี”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๙๖": "“ กตฺถ ปฏิกฺขิตฺตนฺ”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๙๗": "“โกสมฺพิยํ, สุตฺตวิภงฺเค”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๙๘": "“กึ อาปชฺชตี”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๙๙": "“สุราเมรยปาเน ปาจิตฺติยนฺ”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๐๐": "“สุณาตุ เม, ภนฺเต, สงฺโฆฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๐๑": "อิทํ อฏฺฐมํ วตฺถุ สงฺเฆน วินิจฺฉิตํฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๐๒": "อิติปิทํ วตฺถุ อุทฺธมฺมํ, อุพฺพินยํ, อปคตสตฺถุสาสนํฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๐๓": "อิทํ อฏฺฐมํ สลากํ นิกฺขิปามิ”ฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๐๔": "“กปฺปติ, ภนฺเต, อทสกํ นิสีทนนฺ”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๑๐๕": "“นาวุโส, กปฺปตี”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๐๖": "“ กตฺถ ปฏิกฺขิตฺตนฺ”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๑๐๗": "“สาวตฺถิยํ, สุตฺตวิภงฺเค”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๐๘": "“กึ อาปชฺชตี”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๑๐๙": "“เฉทนเก ปาจิตฺติยนฺ”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๑๐": "“สุณาตุ เม, ภนฺเต, สงฺโฆฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๑๑": "อิทํ นวมํ วตฺถุ สงฺเฆน วินิจฺฉิตํฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๑๒": "อิติปิทํ วตฺถุ อุทฺธมฺมํ, อุพฺพินยํ, อปคตสตฺถุสาสนํฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๑๓": "อิทํ นวมํ สลากํ นิกฺขิปามิ”ฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๑๔": "“กปฺปติ, ภนฺเต, ชาตรูปรชตนฺ”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๑๑๕": "“นาวุโส, กปฺปตี”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๑๖": "“ กตฺถ ปฏิกฺขิตฺตนฺ”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๑๗": "“ราชคเห, สุตฺตวิภงฺเค”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๑๘": "“กึ อาปชฺชตี”ติ? ",
  "ปฺลิ-ตฺวฺ-กฺทฺ๒๒:๒ฯ๘ฯ๑๑๙": "“ชาตรูปรชตปฏิคฺคหเณ ปาจิตฺติยนฺ”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๒๐": "“สุณาตุ เม, ภนฺเต, สงฺโฆฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๒๑": "อิทํ ทสมํ วตฺถุ สงฺเฆน วินิจฺฉิตํฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๒๒": "อิติปิทํ วตฺถุ อุทฺธมฺมํ, อุพฺพินยํ, อปคตสตฺถุสาสนํฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๒๓": "อิทํ ทสมํ สลากํ นิกฺขิปามิฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๒๔": "สุณาตุ เม, ภนฺเต, สงฺโฆฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๒๕": "อิมานิ ทส วตฺถูนิ สงฺเฆน วินิจฺฉิตานิฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๒๖": "อิติปิมานิ ทสวตฺถูนิ อุทฺธมฺมานิ, อุพฺพินยานิ, อปคตสตฺถุสาสนานี”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๒๗": "“นิหตเมตํ, อาวุโส, อธิกรณํ, สนฺตํ วูปสนฺตํ สุวูปสนฺตํฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๒๘": "อปิ จ มํ ตฺวํ, อาวุโส, สงฺฆมชฺเฌปิ อิมานิ ทส วตฺถูนิ ปุจฺเฉยฺยาสิ—เตสํ ภิกฺขูนํ สญฺญตฺติยา”ติฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๒๙": "อถ โข อายสฺมา เรวโต อายสฺมนฺตํ สพฺพกามึ สงฺฆมชฺเฌปิ อิมานิ ทส วตฺถูนิ ปุจฺฉิฯ ",
  "ปฺลิ-ตฺวฺ-กฺทฺ๒๒:๒ฯ๘ฯ๑๓๐": "ปุฏฺโฐ ปุฏฺโฐ อายสฺมา สพฺพกามี วิสฺสชฺเชสิฯ ",
  "ปฺลิ-ตฺวฺ-กฺทฺ๒๒:๒ฯ๙ฯ๑": "อิมาย โข ปน วินยสงฺคีติยา สตฺต ภิกฺขุสตานิ อนูนานิ อนธิกานิ อเหสุํ, ตสฺมายํ วินยสงฺคีติ “สตฺตสติกา”ติ วุจฺจตีติฯ ",
  "ปฺลิ-ตฺวฺ-กฺทฺ๒๒:๒ฯ๙ฯ๒": "สตฺตสติกกฺขนฺธโก ทฺวาทสโมฯ อิมมฺหิ ขนฺธเก วตฺถู ปญฺจวีสติฯ ",
  "ปฺลิ-ตฺวฺ-กฺทฺ๒๒:๒ฯ๙ฯ๓": "ตสฺสุทฺทานํ ",
  "ปฺลิ-ตฺวฺ-กฺทฺ๒๒:๒ฯ๙ฯ๔": "ทส วตฺถูนิ ปูเรตฺวา, ",
  "ปฺลิ-ตฺวฺ-กฺทฺ๒๒:๒ฯ๙ฯ๕": "กมฺมํ ทูเตน ปาวิสิ; ",
  "ปฺลิ-ตฺวฺ-กฺทฺ๒๒:๒ฯ๙ฯ๖": "จตฺตาโร ปุน รูปญฺจ, ",
  "ปฺลิ-ตฺวฺ-กฺทฺ๒๒:๒ฯ๙ฯ๗": "โกสมฺพิ จ ปาเวยฺยโกฯ ",
  "ปฺลิ-ตฺวฺ-กฺทฺ๒๒:๒ฯ๙ฯ๘": "มคฺโค โสเรยฺยํ สงฺกสฺสํ, ",
  "ปฺลิ-ตฺวฺ-กฺทฺ๒๒:๒ฯ๙ฯ๙": "กณฺณกุชฺชํ อุทุมฺพรํ; ",
  "ปฺลิ-ตฺวฺ-กฺทฺ๒๒:๒ฯ๙ฯ๑๐": "สหชาติ จ มชฺเฌสิ, ",
  "ปฺลิ-ตฺวฺ-กฺทฺ๒๒:๒ฯ๙ฯ๑๑": "อโสฺสสิ กํ นุ โข มยํฯ ",
  "ปฺลิ-ตฺวฺ-กฺทฺ๒๒:๒ฯ๙ฯ๑๒": "ปตฺตนาวาย อุชฺชวิ, ",
  "ปฺลิ-ตฺวฺ-กฺทฺ๒๒:๒ฯ๙ฯ๑๓": "รโหสิ อุปนามยํ; ",
  "ปฺลิ-ตฺวฺ-กฺทฺ๒๒:๒ฯ๙ฯ๑๔": "ครุ สงฺโฆ จ เวสาลึ, ",
  "ปฺลิ-ตฺวฺ-กฺทฺ๒๒:๒ฯ๙ฯ๑๕": "เมตฺตา สงฺโฆ อุพฺพาหิกาติฯ ",
  "ปฺลิ-ตฺวฺ-กฺทฺ๒๒:๒ฯ๙ฯ๑๖": "สตฺตสติกกฺขนฺธโก นิฏฺฐิโตฯ ",
  "ปฺลิ-ตฺวฺ-กฺทฺ๒๒:๒ฯ๙ฯ๑๗": "จูฬวคฺโค นิฏฺฐิโตฯ ",
  "ปฺลิ-ตฺวฺ-กฺทฺ๒๒:๒ฯ๙ฯ๑๘": "จูฬวคฺคปาฬิ นิฏฺฐิตาฯ "
}
