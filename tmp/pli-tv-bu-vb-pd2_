{
  "ปฺลิ-ตฺวฺ-พุ-วฺพฺ-ปฺทฺ๒:๐ฯ๑": "เถรวาท วินย ",
  "ปฺลิ-ตฺวฺ-พุ-วฺพฺ-ปฺทฺ๒:๐ฯ๒": "มหาวิภงฺค ",
  "ปฺลิ-ตฺวฺ-พุ-วฺพฺ-ปฺทฺ๒:๐ฯ๓": "ปาฏิเทสนียกณฺฑ ",
  "ปฺลิ-ตฺวฺ-พุ-วฺพฺ-ปฺทฺ๒:๐ฯ๔": "๒ฯ ทุติยปาฏิเทสนียสิกฺขาปท ",
  "ปฺลิ-ตฺวฺ-พุ-วฺพฺ-ปฺทฺ๒:๑ฯ๑": "เตน สมเยน พุทฺโธ ภควา ราชคเห วิหรติ เวฬุวเน กลนฺทกนิวาเปฯ ",
  "ปฺลิ-ตฺวฺ-พุ-วฺพฺ-ปฺทฺ๒:๑ฯ๒": "เตน โข ปน สมเยน ภิกฺขู กุเลสุ นิมนฺติตา ภุญฺชนฺติฯ ",
  "ปฺลิ-ตฺวฺ-พุ-วฺพฺ-ปฺทฺ๒:๑ฯ๓": "ฉพฺพคฺคิยา ภิกฺขุนิโย ฉพฺพคฺคิยานํ ภิกฺขูนํ โวสาสนฺติโย ฐิตา โหนฺติ—",
  "ปฺลิ-ตฺวฺ-พุ-วฺพฺ-ปฺทฺ๒:๑ฯ๔": "“อิธ สูปํ เทถ, อิธ โอทนํ เทถา”ติฯ ",
  "ปฺลิ-ตฺวฺ-พุ-วฺพฺ-ปฺทฺ๒:๑ฯ๕": "ฉพฺพคฺคิยา ภิกฺขู ยาวทตฺถํ ภุญฺชนฺติฯ ",
  "ปฺลิ-ตฺวฺ-พุ-วฺพฺ-ปฺทฺ๒:๑ฯ๖": "อญฺเญ ภิกฺขู น จิตฺตรูปํ ภุญฺชนฺติฯ ",
  "ปฺลิ-ตฺวฺ-พุ-วฺพฺ-ปฺทฺ๒:๑ฯ๗": "เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-พุ-วฺพฺ-ปฺทฺ๒:๑ฯ๘": "“กถญฺหิ นาม ฉพฺพคฺคิยา ภิกฺขู ภิกฺขุนิโย โวสาสนฺติโย น นิวาเรสฺสนฺตี”ติ …เป… ",
  "ปฺลิ-ตฺวฺ-พุ-วฺพฺ-ปฺทฺ๒:๑ฯ๙": "“สจฺจํ กิร ตุเมฺห, ภิกฺขเว, ภิกฺขุนิโย โวสาสนฺติโย น นิวาเรถา”ติ? ",
  "ปฺลิ-ตฺวฺ-พุ-วฺพฺ-ปฺทฺ๒:๑ฯ๑๐": "“สจฺจํ, ภควา”ติฯ ",
  "ปฺลิ-ตฺวฺ-พุ-วฺพฺ-ปฺทฺ๒:๑ฯ๑๑": "วิครหิ พุทฺโธ ภควา …เป… ",
  "ปฺลิ-ตฺวฺ-พุ-วฺพฺ-ปฺทฺ๒:๑ฯ๑๒": "กถญฺหิ นาม ตุเมฺห, โมฆปุริสา, ภิกฺขุนิโย โวสาสนฺติโย น นิวาเรสฺสถฯ ",
  "ปฺลิ-ตฺวฺ-พุ-วฺพฺ-ปฺทฺ๒:๑ฯ๑๓": "เนตํ, โมฆปุริสา, อปฺปสนฺนานํ วา ปสาทาย …เป… ",
  "ปฺลิ-ตฺวฺ-พุ-วฺพฺ-ปฺทฺ๒:๑ฯ๑๔": "เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
  "ปฺลิ-ตฺวฺ-พุ-วฺพฺ-ปฺทฺ๒:๑ฯ๑๕ฯ๑": "“ภิกฺขู ปเนว กุเลสุ นิมนฺติตา ภุญฺชนฺติ, ตตฺร เจ สา ภิกฺขุนี โวสาสมานรูปา ฐิตา โหติ—‘อิธ สูปํ เทถ, อิธ โอทนํ เทถา’ติ, เตหิ ภิกฺขูหิ สา ภิกฺขุนี อปสาเทตพฺพา— ‘อปสกฺก ตาว, ภคินิ, ยาว ภิกฺขู ภุญฺชนฺตี’ติฯ เอกสฺส เจปิ ภิกฺขุโน น ปฏิภาเสยฺย ตํ ภิกฺขุนึ อปสาเทตุํ— ‘อปสกฺก ตาว, ภคินิ, ยาว ภิกฺขู ภุญฺชนฺตี’ติ ปฏิเทเสตพฺพํ เตหิ ภิกฺขูหิ—",
  "ปฺลิ-ตฺวฺ-พุ-วฺพฺ-ปฺทฺ๒:๑ฯ๑๖": "‘คารยฺหํ, อาวุโส, ธมฺมํ อาปชฺชิมฺหา อสปฺปายํ ปาฏิเทสนียํ, ตํ ปฏิเทเสมา’”ติฯ ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๑ฯ๑": "ภิกฺขู ปเนว กุเลสุ นิมนฺติตา ภุญฺชนฺตีติ ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๑ฯ๒": "กุลํ นาม จตฺตาริ กุลานิ— ขตฺติยกุลํ, พฺราหฺมณกุลํ, เวสฺสกุลํ, สุทฺทกุลํฯ ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๑ฯ๓": "นิมนฺติตา ภุญฺชนฺตีติ ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๑ฯ๔": "ปญฺจนฺนํ โภชนานํ อญฺญตเรน โภชเนน นิมนฺติตา ภุญฺชนฺติฯ ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๑ฯ๕": "ภิกฺขุนี นาม ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๑ฯ๖": "อุภโตสงฺเฆ อุปสมฺปนฺนาฯ ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๑ฯ๗": "โวสาสนฺตี นาม ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๑ฯ๘": "ยถามิตฺตตา ยถาสนฺทิฏฺฐตา ยถาสมฺภตฺตตา ยถาสมานุปชฺฌายกตา ยถาสมานาจริยกตา— “อิธ สูปํ เทถ, อิธ โอทนํ เทถา”ติฯ เอสา โวสาสนฺตี นามฯ ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๑ฯ๙": "เตหิ ภิกฺขูหีติ ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๑ฯ๑๐": "ภุญฺชมาเนหิ ภิกฺขูหิฯ ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๑ฯ๑๑": "สา ภิกฺขุนีติ ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๑ฯ๑๒": "ยา สา โวสาสนฺตี ภิกฺขุนีฯ ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๑ฯ๑๓": "เตหิ ภิกฺขูหิ สา ภิกฺขุนี อปสาเทตพฺพา— “อปสกฺก ตาว, ภคินิ, ยาว ภิกฺขู ภุญฺชนฺตี”ติฯ ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๑ฯ๑๔": "เอกสฺส เจปิ ภิกฺขุโน อนปสาทิโต— “ขาทิสฺสามิ ภุญฺชิสฺสามี”ติ ปฏิคฺคณฺหาติ, อาปตฺติ ทุกฺกฏสฺสฯ ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๑ฯ๑๕": "อชฺโฌหาเร อชฺโฌหาเร อาปตฺติ ปาฏิเทสนียสฺสฯ ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๒ฯ๑": "อุปสมฺปนฺนาย อุปสมฺปนฺนสญฺญี โวสาสนฺติยา น นิวาเรติ, อาปตฺติ ปาฏิเทสนียสฺสฯ ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๒ฯ๒": "อุปสมฺปนฺนาย เวมติโก โวสาสนฺติยา น นิวาเรติ, อาปตฺติ ปาฏิเทสนียสฺสฯ ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๒ฯ๓": "อุปสมฺปนฺนาย อนุปสมฺปนฺนสญฺญี โวสาสนฺติยา น นิวาเรติ, อาปตฺติ ปาฏิเทสนียสฺสฯ ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๒ฯ๔": "เอกโตอุปสมฺปนฺนาย โวสาสนฺติยา น นิวาเรติ, อาปตฺติ ทุกฺกฏสฺสฯ ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๒ฯ๕": "อนุปสมฺปนฺนาย อุปสมฺปนฺนสญฺญี, อาปตฺติ ทุกฺกฏสฺสฯ ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๒ฯ๖": "อนุปสมฺปนฺนาย เวมติโก, อาปตฺติ ทุกฺกฏสฺสฯ ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๒ฯ๗": "อนุปสมฺปนฺนาย อนุปสมฺปนฺนสญฺญี, อนาปตฺติฯ ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๓ฯ๑": "อนาปตฺติ—",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๓ฯ๒": "อตฺตโน ภตฺตํ ทาเปติ น เทติ, ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๓ฯ๓": "อญฺเญสํ ภตฺตํ เทติ น ทาเปติ, ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๓ฯ๔": "ยํ น ทินฺนํ ตํ ทาเปติ, ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๓ฯ๕": "ยตฺถ น ทินฺนํ ตตฺถ ทาเปติ, ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๓ฯ๖": "สพฺเพสํ สมกํ ทาเปติ, ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๓ฯ๗": "สิกฺขมานา โวสาสติ, ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๓ฯ๘": "สามเณรี โวสาสติ, ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๓ฯ๙": "ปญฺจ โภชนานิ ฐเปตฺวา สพฺพตฺถ, อนาปตฺติ, ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๓ฯ๑๐": "อุมฺมตฺตกสฺส, ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๓ฯ๑๑": "อาทิกมฺมิกสฺสาติฯ ",
  "ปฺลิ-ตฺวฺ-พุ-วฺพฺ-ปฺทฺ๒:๒ฯ๓ฯ๑๒": "ทุติยปาฏิเทสนียสิกฺขาปทํ นิฏฺฐิตํฯ "
}
