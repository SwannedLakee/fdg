{
  "ปฺลิ-ตฺวฺ-พุ-วฺพฺ-นฺปฺ๒๓:๐ฯ๑": "เถรวาท วินย ",
  "ปฺลิ-ตฺวฺ-พุ-วฺพฺ-นฺปฺ๒๓:๐ฯ๒": "มหาวิภงฺค ",
  "ปฺลิ-ตฺวฺ-พุ-วฺพฺ-นฺปฺ๒๓:๐ฯ๓": "นิสฺสคฺคิยกณฺฑ ",
  "ปฺลิ-ตฺวฺ-พุ-วฺพฺ-นฺปฺ๒๓:๐ฯ๔": "ปตฺตวคฺค ",
  "ปฺลิ-ตฺวฺ-พุ-วฺพฺ-นฺปฺ๒๓:๐ฯ๕": "๒๓ฯ เภสชฺชสิกฺขาปท ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๑ฯ๑": "เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๑ฯ๒": "เตน โข ปน สมเยน อายสฺมา ปิลินฺทวจฺโฉ ราชคเห ปพฺภารํ โสธาเปติ เลณํ กตฺตุกาโมฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๑ฯ๓": "อถ โข ราชา มาคโธ เสนิโย พิมฺพิสาโร เยนายสฺมา ปิลินฺทวจฺโฉ เตนุปสงฺกมิ; อุปสงฺกมิตฺวา อายสฺมนฺตํ ปิลินฺทวจฺฉํ อภิวาเทตฺวา เอกมนฺตํ นิสีทิฯ เอกมนฺตํ นิสินฺโน โข ราชา มาคโธ เสนิโย พิมฺพิสาโร อายสฺมนฺตํ ปิลินฺทวจฺฉํ เอตทโวจ—“กึ, ภนฺเต, เถโร การาเปตี”ติ? ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๑ฯ๔": "“ปพฺภารํ, มหาราช, โสธาเปมิ เลณํ กตฺตุกาโม”ติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๑ฯ๕": "“อตฺโถ, ภนฺเต, อยฺยสฺส อารามิเกนา”ติ? ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๑ฯ๖": "“น โข, มหาราช, ภควตา อารามิโก อนุญฺญาโต”ติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๑ฯ๗": "“เตน หิ, ภนฺเต, ภควนฺตํ ปฏิปุจฺฉิตฺวา มม อาโรเจยฺยาถา”ติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๑ฯ๘": "“เอวํ, มหาราชา”ติ โข อายสฺมา ปิลินฺทวจฺโฉ รญฺโญ มาคธสฺส เสนิยสฺส พิมฺพิสารสฺส ปจฺจโสฺสสิฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๑ฯ๙": "อถ โข อายสฺมา ปิลินฺทวจฺโฉ ราชานํ มาคธํ เสนิยํ พิมฺพิสารํ ธมฺมิยา กถาย สนฺทเสฺสสิ สมาทเปสิ สมุตฺเตเชสิ สมฺปหํเสสิฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๑ฯ๑๐": "อถ โข ราชา มาคโธ เสนิโย พิมฺพิสาโร อายสฺมตา ปิลินฺทวจฺเฉน ธมฺมิยา กถาย สนฺทสฺสิโต สมาทปิโต สมุตฺเตชิโต สมฺปหํสิโต อุฏฺฐายาสนา อายสฺมนฺตํ ปิลินฺทวจฺฉํ อภิวาเทตฺวา ปทกฺขิณํ กตฺวา ปกฺกามิฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๑ฯ๑๑": "อถ โข อายสฺมา ปิลินฺทวจฺโฉ ภควโต สนฺติเก ทูตํ ปาเหสิ—",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๑ฯ๑๒": "“ราชา, ภนฺเต, มาคโธ เสนิโย พิมฺพิสาโร อารามิกํ ทาตุกาโมฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๑ฯ๑๓": "กถํ นุ โข, ภนฺเต, มยา ปฏิปชฺชิตพฺพนฺ”ติ? ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๑ฯ๑๔": "อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๑ฯ๑๕": "“อนุชานามิ, ภิกฺขเว, อารามิกนฺ”ติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๑ฯ๑๖": "ทุติยมฺปิ โข ราชา มาคโธ เสนิโย พิมฺพิสาโร เยนายสฺมา ปิลินฺทวจฺโฉ เตนุปสงฺกมิ; อุปสงฺกมิตฺวา อายสฺมนฺตํ ปิลินฺทวจฺฉํ อภิวาเทตฺวา เอกมนฺตํ นิสีทิฯ เอกมนฺตํ นิสินฺโน โข ราชา มาคโธ เสนิโย พิมฺพิสาโร อายสฺมนฺตํ ปิลินฺทวจฺฉํ เอตทโวจ—",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๑ฯ๑๗": "“อนุญฺญาโต, ภนฺเต, ภควตา อารามิโก”ติ? ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๑ฯ๑๘": "“เอวํ, มหาราชา”ติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๑ฯ๑๙": "“เตน หิ, ภนฺเต, อยฺยสฺส อารามิกํ ทมฺมี”ติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๑ฯ๒๐": "อถ โข ราชา มาคโธ เสนิโย พิมฺพิสาโร อายสฺมโต ปิลินฺทวจฺฉสฺส อารามิกํ ปฏิสฺสุณิตฺวา วิสฺสริตฺวา จิเรน สตึ ปฏิลภิตฺวา อญฺญตรํ สพฺพตฺถกํ มหามตฺตํ อามนฺเตสิ—“โย มยา, ภเณ, อยฺยสฺส อารามิโก ปฏิสฺสุโต, ทินฺโน โส อารามิโก”ติ? ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๑ฯ๒๑": "“น โข, เทว, อยฺยสฺส อารามิโก ทินฺโน”ติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๑ฯ๒๒": "“กีวจิรํ นุ โข, ภเณ, อิโต หิ ตํ โหตี”ติ? ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๑ฯ๒๓": "อถ โข โส มหามตฺโต รตฺติโย คเณตฺวา ราชานํ มาคธํ เสนิยํ พิมฺพิสารํ เอตทโวจ—“ปญฺจ, เทว, รตฺติสตานี”ติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๑ฯ๒๔": "“เตน หิ, ภเณ, อยฺยสฺส ปญฺจ อารามิกสตานิ เทหี”ติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๑ฯ๒๕": "“เอวํ, เทวา”ติ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๑ฯ๒๖": "โข โส มหามตฺโต รญฺโญ มาคธสฺส เสนิยสฺส พิมฺพิสารสฺส ปฏิสฺสุณิตฺวา อายสฺมโต ปิลินฺทวจฺฉสฺส ปญฺจ อารามิกสตานิ ปาทาสิ, ปาฏิเยกฺโก คาโม นิวิสิฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๑ฯ๒๗": "อารามิกคามโกติปิ นํ อาหํสุ, ปิลินฺทคามโกติปิ นํ อาหํสุฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๒ฯ๑": "เตน โข ปน สมเยน อายสฺมา ปิลินฺทวจฺโฉ ตสฺมึ คามเก กุลูปโก โหติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๒ฯ๒": "อถ โข อายสฺมา ปิลินฺทวจฺโฉ ปุพฺพณฺหสมยํ นิวาเสตฺวา ปตฺตจีวรํ อาทาย ปิลินฺทคามกํ ปิณฺฑาย ปาวิสิฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๒ฯ๓": "เตน โข ปน สมเยน ตสฺมึ คามเก อุสฺสโว โหติฯ ทารกา อลงฺกตา มาลากิตา กีฬนฺติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๒ฯ๔": "อถ โข อายสฺมา ปิลินฺทวจฺโฉ ปิลินฺทคามเก สปทานํ ปิณฺฑาย จรมาโน เยน อญฺญตรสฺส อารามิกสฺส นิเวสนํ เตนุปสงฺกมิ; อุปสงฺกมิตฺวา ปญฺญตฺเต อาสเน นิสีทิฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๒ฯ๕": "เตน โข ปน สมเยน ตสฺสา อารามิกินิยา ธีตา อญฺเญ ทารเก อลงฺกเต มาลากิเต ปสฺสิตฺวา โรทติ—“มาลํ เม เทถ, อลงฺการํ เม เทถา”ติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๒ฯ๖": "อถ โข อายสฺมา ปิลินฺทวจฺโฉ ตํ อารามิกินึ เอตทโวจ—“กิสฺสายํ ทาริกา โรทตี”ติ? ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๒ฯ๗": "“อยํ, ภนฺเต, ทาริกา อญฺเญ ทารเก อลงฺกเต มาลากิเต ปสฺสิตฺวา โรทติ—‘มาลํ เม เทถ, อลงฺการํ เม เทถา’ติฯ กุโต อมฺหากํ ทุคฺคตานํ มาลา กุโต, อลงฺกาโร”ติ? ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๒ฯ๘": "อถ โข อายสฺมา ปิลินฺทวจฺโฉ อญฺญตรํ ติณณฺฑุปกํ คเหตฺวา ตํ อารามิกินึ เอตทโวจ—“หนฺทิมํ ติณณฺฑุปกํ ตสฺสา ทาริกาย สีเส ปฏิมุญฺจา”ติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๒ฯ๙": "อถ โข สา อารามิกินี ตํ ติณณฺฑุปกํ คเหตฺวา ตสฺสา ทาริกาย สีเส ปฏิมุญฺจิฯ สา อโหสิ สุวณฺณมาลา อภิรูปา ทสฺสนียา ปาสาทิกาฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๒ฯ๑๐": "นตฺถิ ตาทิสา รญฺโญปิ อนฺเตปุเร สุวณฺณมาลาฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๒ฯ๑๑": "มนุสฺสา รญฺโญ มาคธสฺส เสนิยสฺส พิมฺพิสารสฺส อาโรเจสุํ—“อมุกสฺส, เทว, อารามิกสฺส ฆเร สุวณฺณมาลา อภิรูปา ทสฺสนียา ปาสาทิกาฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๒ฯ๑๒": "นตฺถิ ตาทิสา เทวสฺสาปิ อนฺเตปุเร สุวณฺณมาลาฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๒ฯ๑๓": "กุโต ตสฺส ทุคฺคตสฺสฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๒ฯ๑๔": "นิสฺสํสยํ โจริกาย อาภตา”ติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๒ฯ๑๕": "อถ โข ราชา มาคโธ เสนิโย พิมฺพิสาโร ตํ อารามิกกุลํ พนฺธาเปสิฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๒ฯ๑๖": "ทุติยมฺปิ โข อายสฺมา ปิลินฺทวจฺโฉ ปุพฺพณฺหสมยํ นิวาเสตฺวา ปตฺตจีวรํ อาทาย ปิลินฺทคามกํ ปิณฺฑาย ปาวิสิฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๒ฯ๑๗": "ปิลินฺทคามเก สปทานํ ปิณฺฑาย จรมาโน เยน ตสฺส อารามิกสฺส นิเวสนํ เตนุปสงฺกมิ; อุปสงฺกมิตฺวา ปฏิวิสฺสเก ปุจฺฉิ—“กหํ อิมํ อารามิกกุลํ คตนฺ”ติ? ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๒ฯ๑๘": "“เอติสฺสา, ภนฺเต, สุวณฺณมาลาย การณา รญฺญา พนฺธาปิตนฺ”ติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๑": "อถ โข อายสฺมา ปิลินฺทวจฺโฉ เยน รญฺโญ มาคธสฺส เสนิยสฺส พิมฺพิสารสฺส นิเวสนํ เตนุปสงฺกมิ; อุปสงฺกมิตฺวา ปญฺญตฺเต อาสเน นิสีทิฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๒": "อถ โข ราชา มาคโธ เสนิโย พิมฺพิสาโร เยนายสฺมา ปิลินฺทวจฺโฉ เตนุปสงฺกมิ; อุปสงฺกมิตฺวา อายสฺมนฺตํ ปิลินฺทวจฺฉํ อภิวาเทตฺวา เอกมนฺตํ นิสีทิฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๓": "เอกมนฺตํ นิสินฺนํ โข ราชานํ มาคธํ เสนิยํ พิมฺพิสารํ อายสฺมา ปิลินฺทวจฺโฉ เอตทโวจ—“กิสฺส, มหาราช, อารามิกกุลํ พนฺธาปิตนฺ”ติ? ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๔": "“ตสฺส, ภนฺเต, อารามิกสฺส ฆเร สุวณฺณมาลา อภิรูปา ทสฺสนียา ปาสาทิกาฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๕": "นตฺถิ ตาทิสา อมฺหากมฺปิ อนฺเตปุเร สุวณฺณมาลาฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๖": "กุโต ตสฺส ทุคฺคตสฺสฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๗": "นิสฺสํสยํ โจริกาย อาภตา”ติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๘": "อถ โข อายสฺมา ปิลินฺทวจฺโฉ รญฺโญ มาคธสฺส เสนิยสฺส พิมฺพิสารสฺส ปาสาทํ สุวณฺณนฺติ อธิมุจฺจิฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๙": "โส อโหสิ สพฺพโสวณฺณมโยฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๑๐": "“อิทํ ปน เต, มหาราช, ตาว พหุํ สุวณฺณํ กุโต”ติ? ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๑๑": "“อญฺญาตํ, ภนฺเต, อยฺยเสฺสเวโส อิทฺธานุภาโว”ติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๑๒": "ตํ อารามิกกุลํ มุญฺจาเปสิฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๑๓": "มนุสฺสา—“อเยฺยน กิร ปิลินฺทวจฺเฉน สราชิกาย ปริสาย อุตฺตริมนุสฺสธมฺมํ อิทฺธิปาฏิหาริยํ ทสฺสิตนฺ”ติ, ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๑๔": "อตฺตมนา อภิปฺปสนฺนา อายสฺมโต ปิลินฺทวจฺฉสฺส ปญฺจ เภสชฺชานิ อภิหรึสุ, เสยฺยถิทํ—สปฺปิ นวนีตํ เตลํ มธุ ผาณิตํฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๑๕": "ปกติยาปิ จ อายสฺมา ปิลินฺทวจฺโฉ ลาภี โหติ ปญฺจนฺนํ เภสชฺชานํฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๑๖": "ลทฺธํ ลทฺธํ ปริสาย วิสฺสชฺเชติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๑๗": "ปริสา จสฺส โหติ พาหุลฺลิกาฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๑๘": "ลทฺธํ ลทฺธํ โกลมฺเพปิ ฆเฏปิ ปูเรตฺวา ปฏิสาเมติ, ปริสฺสาวนานิปิ ถวิกาโยปิ ปูเรตฺวา วาตปาเนสุ ลคฺเคติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๑๙": "ตานิ โอลีนวิลีนานิ ติฏฺฐนฺติฯ อุนฺทูเรหิปิ วิหารา โอกิณฺณวิกิณฺณา โหนฺติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๒๐": "มนุสฺสา วิหารจาริกํ อาหิณฺฑนฺตา ปสฺสิตฺวา อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๒๑": "“อนฺโตโกฏฺฐาคาริกา อิเม สมณา สกฺยปุตฺติยา, เสยฺยถาปิ ราชา มาคโธ เสนิโย พิมฺพิสาโร”ติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๒๒": "อโสฺสสุํ โข ภิกฺขู เตสํ มนุสฺสานํ อุชฺฌายนฺตานํ ขิยฺยนฺตานํ วิปาเจนฺตานํฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๒๓": "เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๒๔": "“กถญฺหิ นาม ภิกฺขู เอวรูปาย พาหุลฺลาย เจเตสฺสนฺตี”ติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๒๕": "อถ โข เต ภิกฺขู เต อเนกปริยาเยน วิครหิตฺวา ภควโต เอตมตฺถํ อาโรเจสุํ …เป… ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๒๖": "“สจฺจํ กิร, ภิกฺขเว, ภิกฺขู เอวรูปาย พาหุลฺลาย เจเตนฺตี”ติ? ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๒๗": "“สจฺจํ, ภควา”ติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๒๘": "วิครหิ พุทฺโธ ภควา …เป… ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๒๙": "กถญฺหิ นาม เต, ภิกฺขเว, โมฆปุริสา เอวรูปาย พาหุลฺลาย เจเตสฺสนฺติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๓๐": "เนตํ, ภิกฺขเว, อปฺปสนฺนานํ วา ปสาทาย …เป… ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๓๑": "เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๓๒ฯ๑": "“ยานิ โข ปน ตานิ คิลานานํ ภิกฺขูนํ ปฏิสายนียานิ เภสชฺชานิ, เสยฺยถิทํ— สปฺปิ นวนีตํ เตลํ มธุ ผาณิตํ, ตานิ ปฏิคฺคเหตฺวา สตฺตาหปรมํ สนฺนิธิการกํ ปริภุญฺชิตพฺพานิฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๑ฯ๓ฯ๓๓": "ตํ อติกฺกามยโต นิสฺสคฺคิยํ ปาจิตฺติยนฺ”ติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๑": "ยานิ โข ปน ตานิ คิลานานํ ภิกฺขูนํ ปฏิสายนียานิ เภสชฺชานีติ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๒": "สปฺปิ นาม ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๓": "โคสปฺปิ วา อชิกาสปฺปิ วา มหึสสปฺปิ วา เยสํ มํสํ กปฺปติ เตสํ สปฺปิฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๔": "นวนีตํ นาม ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๕": "เตสํเยว นวนีตํฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๖": "เตลํ นาม ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๗": "ติลเตลํ สาสปเตลํ มธุกเตลํ เอรณฺฑเตลํ วสาเตลํฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๘": "มธุ นาม ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๙": "มกฺขิกามธุฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๑๐": "ผาณิตํ นาม ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๑๑": "อุจฺฉุมฺหา นิพฺพตฺตํฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๑๒": "ตานิ ปฏิคฺคเหตฺวา สตฺตาหปรมํ สนฺนิธิการกํ ปริภุญฺชิตพฺพานีติ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๑๓": "สตฺตาหปรมตา ปริภุญฺชิตพฺพานิฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๑๔": "ตํ อติกฺกามยโต นิสฺสคฺคิยํ โหตีติ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๑๕": "อฏฺฐเม อรุณุคฺคมเน นิสฺสคฺคิยํ โหติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๑๖": "นิสฺสชฺชิตพฺพํ สงฺฆสฺส วา คณสฺส วา ปุคฺคลสฺส วาฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๑๗": "เอวญฺจ ปน, ภิกฺขเว, นิสฺสชฺชิตพฺพํฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๑๘": "…เป… ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๑๙": "อิทํ เม, ภนฺเต, เภสชฺชํ สตฺตาหาติกฺกนฺตํ นิสฺสคฺคิยํ, ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๒๐": "อิมาหํ สงฺฆสฺส นิสฺสชฺชามีติ …เป… ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๒๑": "ทเทยฺยาติ …เป… ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๒๒": "ทเทยฺยุนฺติ …เป… ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๒๓": "อายสฺมโต ทมฺมีติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๒๔ฯ๑": "สตฺตาหาติกฺกนฺเต อติกฺกนฺตสญฺญี, นิสฺสคฺคิยํ ปาจิตฺติยํฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๒๕": "สตฺตาหาติกฺกนฺเต เวมติโก, นิสฺสคฺคิยํ ปาจิตฺติยํฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๒๖": "สตฺตาหาติกฺกนฺเต อนติกฺกนฺตสญฺญี, นิสฺสคฺคิยํ ปาจิตฺติยํฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๒๗": "อนธิฏฺฐิเต อธิฏฺฐิตสญฺญี, นิสฺสคฺคิยํ ปาจิตฺติยํฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๒๘": "อวิสฺสชฺชิเต วิสฺสชฺชิตสญฺญี, นิสฺสคฺคิยํ ปาจิตฺติยํฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๒๙": "อนฏฺเฐ นฏฺฐสญฺญี, นิสฺสคฺคิยํ ปาจิตฺติยํฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๓๐": "อวินฏฺเฐ วินฏฺฐสญฺญี, นิสฺสคฺคิยํ ปาจิตฺติยํฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๓๑": "อทฑฺเฒ ทฑฺฒสญฺญี, นิสฺสคฺคิยํ ปาจิตฺติยํฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๓๒": "อวิลุตฺเต วิลุตฺตสญฺญี, นิสฺสคฺคิยํ ปาจิตฺติยํฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๓๓": "นิสฺสฏฺฐํ ปฏิลภิตฺวา น กายิเกน ปริโภเคน ปริภุญฺชิตพฺพํ, น อชฺโฌหริตพฺพํ, ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๓๔": "ปทีเป วา กาฬวณฺเณ วา อุปเนตพฺพํ, ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๓๕": "อญฺเญน ภิกฺขุนา กายิเกน ปริโภเคน ปริภุญฺชิตพฺพํ, น อชฺโฌหริตพฺพํฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๓๖": "สตฺตาหานติกฺกนฺเต อติกฺกนฺตสญฺญี, อาปตฺติ ทุกฺกฏสฺสฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๓๗": "สตฺตาหานติกฺกนฺเต เวมติโก, อาปตฺติ ทุกฺกฏสฺสฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๓๘": "สตฺตาหานติกฺกนฺเต อนติกฺกนฺตสญฺญี, อนาปตฺติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๓๙ฯ๑": "อนาปตฺติ—",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๔๐": "อนฺโตสตฺตาหํ อธิฏฺเฐติ, วิสฺสชฺเชติ, นสฺสติ, วินสฺสติ, ฑยฺหติ, อจฺฉินฺทิตฺวา คณฺหนฺติ, วิสฺสาสํ คณฺหนฺติ, ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๔๑": "อนุปสมฺปนฺนสฺส จตฺเตน วนฺเตน มุตฺเตน อนเปกฺโข ทตฺวา ปฏิลภิตฺวา ปริภุญฺชติ, ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๔๒": "อุมฺมตฺตกสฺส, ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๔๓": "อาทิกมฺมิกสฺสาติฯ ",
  "ปฺลิ-ตฺวฺ-พุ-วฺพฺ-นฺปฺ๒๓:๒ฯ๔๔": "เภสชฺชสิกฺขาปทํ นิฏฺฐิตํ ตติยํฯ "
}
