{
  "ปฺลิ-ตฺวฺ-พุ-วฺพฺ-สฺสฺ๔:๐ฯ๑": "เถรวาท วินย ",
  "ปฺลิ-ตฺวฺ-พุ-วฺพฺ-สฺสฺ๔:๐ฯ๒": "มหาวิภงฺค ",
  "ปฺลิ-ตฺวฺ-พุ-วฺพฺ-สฺสฺ๔:๐ฯ๓": "สงฺฆาทิเสสกณฺฑ ",
  "ปฺลิ-ตฺวฺ-พุ-วฺพฺ-สฺสฺ๔:๐ฯ๔": "๔ฯ อตฺตกามปาริจริยสิกฺขาปท ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๑": "เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๒": "เตน โข ปน สมเยน อายสฺมา อุทายี สาวตฺถิยํ กุลูปโก โหติ, พหุกานิ กุลานิ อุปสงฺกมติฯ ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๓": "เตน โข ปน สมเยน อญฺญตรา อิตฺถี มตปติกา อภิรูปา โหติ ทสฺสนียา ปาสาทิกาฯ ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๔": "อถ โข อายสฺมา อุทายี ปุพฺพณฺหสมยํ นิวาเสตฺวา ปตฺตจีวรมาทาย เยน ตสฺสา อิตฺถิยา นิเวสนํ เตนุปสงฺกมิ; อุปสงฺกมิตฺวา ปญฺญตฺเต อาสเน นิสีทิฯ ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๕": "อถ โข สา อิตฺถี เยนายสฺมา อุทายี เตนุปสงฺกมิ; อุปสงฺกมิตฺวา อายสฺมนฺตํ อุทายึ อภิวาเทตฺวา เอกมนฺตํ นิสีทิฯ ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๖": "เอกมนฺตํ นิสินฺนํ โข ตํ อิตฺถึ อายสฺมา อุทายี ธมฺมิยา กถาย สนฺทเสฺสสิ สมาทเปสิ สมุตฺเตเชสิ สมฺปหํเสสิฯ ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๗": "อถ โข สา อิตฺถี อายสฺมตา อุทายินา ธมฺมิยา กถาย สนฺทสฺสิตา สมาทปิตา สมุตฺเตชิตา สมฺปหํสิตา อายสฺมนฺตํ อุทายึ เอตทโวจ—",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๘": "“วเทยฺยาถ, ภนฺเต, เยน อตฺโถฯ ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๙": "ปฏิพลา มยํ อยฺยสฺส ทาตุํ ยทิทํ จีวรปิณฺฑปาตเสนาสนคิลานปฺปจฺจยเภสชฺชปริกฺขารนฺ”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๑๐": "“น โข เต, ภคินิ, อมฺหากํ ทุลฺลภา ยทิทํ จีวรปิณฺฑปาตเสนาสนคิลานปฺปจฺจยเภสชฺชปริกฺขาราฯ ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๑๑": "อปิ จ โย อมฺหากํ ทุลฺลโภ ตํ เทหี”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๑๒": "“กึ, ภนฺเต”ติ? ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๑๓": "“เมถุนธมฺมนฺ”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๑๔": "“อตฺโถ, ภนฺเต”ติ? ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๑๕": "“อตฺโถ, ภคินี”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๑๖": "“เอหิ, ภนฺเต”ติ, ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๑๗": "โอวรกํ ปวิสิตฺวา สาฏกํ นิกฺขิปิตฺวา มญฺจเก อุตฺตานา นิปชฺชิฯ ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๑๘": "อถ โข อายสฺมา อุทายี เยน สา อิตฺถี เตนุปสงฺกมิ; อุปสงฺกมิตฺวา—",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๑๙": "“โก อิมํ วสลํ ทุคฺคนฺธํ อามสิสฺสตี”ติ, ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๒๐": "นิฏฺฐุภิตฺวา ปกฺกามิฯ ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๒๑": "อถ โข สา อิตฺถี อุชฺฌายติ ขิยฺยติ วิปาเจติ—",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๒๒": "“อลชฺชิโน อิเม สมณา สกฺยปุตฺติยา ทุสฺสีลา มุสาวาทิโนฯ ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๒๓": "อิเม หิ นาม ธมฺมจาริโน สมจาริโน พฺรหฺมจาริโน สจฺจวาทิโน สีลวนฺโต กลฺยาณธมฺมา ปฏิชานิสฺสนฺติฯ ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๒๔": "นตฺถิ อิเมสํ สามญฺญํ นตฺถิ อิเมสํ พฺรหฺมญฺญํ, นฏฺฐํ อิเมสํ สามญฺญํ นฏฺฐํ อิเมสํ พฺรหฺมญฺญํ, กุโต อิเมสํ สามญฺญํ กุโต อิเมสํ พฺรหฺมญฺญํ, ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๒๕": "อปคตา อิเม สามญฺญา อปคตา อิเม พฺรหฺมญฺญาฯ ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๒๖": "กถญฺหิ นาม สมโณ อุทายี มํ สามํ เมถุนธมฺมํ ยาจิตฺวา, ‘โก อิมํ วสลํ ทุคฺคนฺธํ อามสิสฺสตี’ติ นิฏฺฐุภิตฺวา ปกฺกมิสฺสติฯ ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๒๗": "กึ เม ปาปกํ กึ เม ทุคฺคนฺธํ, ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๑ฯ๒๘": "กสฺสาหํ เกน หายามี”ติ? ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๒ฯ๑": "อญฺญาปิ อิตฺถิโย อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๒ฯ๒": "“อลชฺชิโน อิเม สมณา สกฺยปุตฺติยา ทุสฺสีลา มุสาวาทิโน …เป… ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๒ฯ๓": "กถญฺหิ นาม สมโณ อุทายี อิมิสฺสา สามํ เมถุนธมฺมํ ยาจิตฺวา, ‘โก อิมํ วสลํ ทุคฺคนฺธํ อามสิสฺสตี’ติ นิฏฺฐุภิตฺวา ปกฺกมิสฺสติฯ ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๒ฯ๔": "กึ อิมิสฺสา ปาปกํ กึ อิมิสฺสา ทุคฺคนฺธํ, กสฺสายํ เกน หายตี”ติ? ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๒ฯ๕": "อโสฺสสุํ โข ภิกฺขู ตาสํ อิตฺถีนํ อุชฺฌายนฺตีนํ ขิยฺยนฺตีนํ วิปาเจนฺตีนํฯ ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๒ฯ๖": "เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๒ฯ๗": "“กถญฺหิ นาม อายสฺมา อุทายี มาตุคามสฺส สนฺติเก อตฺตกามปาริจริยาย วณฺณํ ภาสิสฺสตี”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๒ฯ๘": "อถ โข เต ภิกฺขู อายสฺมนฺตํ อุทายึ อเนกปริยาเยน วิครหิตฺวา ภควโต เอตมตฺถํ อาโรเจสุํฯ ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๒ฯ๙": "อถ โข ภควา เอตสฺมึ นิทาเน เอตสฺมึ ปกรเณ ภิกฺขุสงฺฆํ สนฺนิปาตาเปตฺวา อายสฺมนฺตํ อุทายึ ปฏิปุจฺฉิ—",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๒ฯ๑๐": "“สจฺจํ กิร ตฺวํ, อุทายิ, มาตุคามสฺส สนฺติเก อตฺตกามปาริจริยาย วณฺณํ ภาสสี”ติ? ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๒ฯ๑๑": "“สจฺจํ, ภควา”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๒ฯ๑๒": "วิครหิ พุทฺโธ ภควา—",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๒ฯ๑๓": "“อนนุจฺฉวิกํ, โมฆปุริส, อนนุโลมิกํ อปฺปติรูปํ อสฺสามณกํ อกปฺปิยํ อกรณียํฯ ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๒ฯ๑๔": "กถญฺหิ นาม ตฺวํ, โมฆปุริส, มาตุคามสฺส สนฺติเก อตฺตกามปาริจริยาย วณฺณํ ภาสิสฺสสิฯ ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๒ฯ๑๕": "นนุ มยา, โมฆปุริส, อเนกปริยาเยน วิราคาย ธมฺโม เทสิโต โน สราคาย …เป… ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๒ฯ๑๖": "กามปริฬาหานํ วูปสโม อกฺขาโต? ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๒ฯ๑๗": "เนตํ, โมฆปุริส, อปฺปสนฺนานํ วา ปสาทาย …เป… ",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๒ฯ๑๘": "เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
  "ปฺลิ-ตฺวฺ-พุ-วฺพฺ-สฺสฺ๔:๑ฯ๒ฯ๑๙ฯ๑": "“โย ปน ภิกฺขุ โอติณฺโณ วิปริณเตน จิตฺเตน มาตุคามสฺส สนฺติเก อตฺตกามปาริจริยาย วณฺณํ ภาเสยฺย— ‘เอตทคฺคํ, ภคินิ, ปาริจริยานํ ยา มาทิสํ สีลวนฺตํ กลฺยาณธมฺมํ พฺรหฺมจารึ เอเตน ธมฺเมน ปริจเรยฺยาติ เมถุนุปสํหิเตน’, สงฺฆาทิเสโส”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๑": "โย ปนาติ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๒": "โย ยาทิโส …เป… ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๓": "ภิกฺขูติ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๔": "…เป… อยํ อิมสฺมึ อตฺเถ อธิปฺเปโต ภิกฺขูติฯ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๕": "โอติณฺโณ นาม ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๖": "สารตฺโต อเปกฺขวา ปฏิพทฺธจิตฺโตฯ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๗": "วิปริณตนฺติ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๘": "รตฺตมฺปิ จิตฺตํ วิปริณตํ, ทุฏฺฐมฺปิ จิตฺตํ วิปริณตํ, มูฬฺหมฺปิ จิตฺตํ วิปริณตํฯ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๙": "อปิ จ รตฺตํ จิตฺตํ อิมสฺมึ อตฺเถ อธิปฺเปตํ วิปริณตนฺติฯ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๑๐": "มาตุคาโม นาม ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๑๑": "มนุสฺสิตฺถี, น ยกฺขี, น เปตี, น ติรจฺฉานคตาฯ วิญฺญู ปฏิพลา สุภาสิตทุพฺภาสิตํ ทุฏฺฐุลฺลาทุฏฺฐุลฺลํ อาชานิตุํฯ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๑๒": "มาตุคามสฺส สนฺติเกติ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๑๓": "มาตุคามสฺส สามนฺตา, มาตุคามสฺส อวิทูเรฯ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๑๔": "อตฺตกามนฺติ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๑๕": "อตฺตโน กามํ อตฺตโน เหตุํ อตฺตโน อธิปฺปายํ อตฺตโน ปาริจริยํฯ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๑๖": "เอตทคฺคนฺติ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๑๗": "เอตํ อคฺคํ เอตํ เสฏฺฐํ เอตํ โมกฺขํ เอตํ อุตฺตมํ เอตํ ปวรํฯ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๑๘": "ยาติ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๑๙": "ขตฺติยี วา พฺราหฺมณี วา เวสฺสี วา สุทฺที วาฯ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๒๐": "มาทิสนฺติ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๒๑": "ขตฺติยํ วา พฺราหฺมณํ วา เวสฺสํ วา สุทฺทํ วาฯ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๒๒": "สีลวนฺตนฺติ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๒๓": "ปาณาติปาตา ปฏิวิรตํ, อทินฺนาทานา ปฏิวิรตํ, มุสาวาทา ปฏิวิรตํฯ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๒๔": "พฺรหฺมจารินฺติ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๒๕": "เมถุนธมฺมา ปฏิวิรตํฯ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๒๖": "กลฺยาณธมฺโม นาม ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๒๗": "เตน จ สีเลน เตน จ พฺรหฺมจริเยน กลฺยาณธมฺโม โหติฯ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๒๘": "เอเตน ธมฺเมนาติ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๒๙": "เมถุนธมฺเมนฯ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๓๐": "ปริจเรยฺยาติ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๓๑": "อภิรเมยฺยฯ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๓๒": "เมถุนุปสํหิเตนาติ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๓๓": "เมถุนธมฺมปฺปฏิสํยุตฺเตนฯ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๓๔": "สงฺฆาทิเสโสติ ",
  "ปฺลิ-ตฺวฺ-พุ-วฺพฺ-สฺสฺ๔:๒ฯ๓๕": "…เป… เตนปิ วุจฺจติ “สงฺฆาทิเสโส”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๑": "อิตฺถี จ โหติ อิตฺถิสญฺญี สารตฺโต จฯ ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๒": "ภิกฺขุ จ นํ อิตฺถิยา สนฺติเก อตฺตกามปาริจริยาย วณฺณํ ภาสติ, อาปตฺติ สงฺฆาทิเสสสฺสฯ ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๓": "อิตฺถี จ โหติ เวมติโก …เป… ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๔": "ปณฺฑกสญฺญี … ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๕": "ปุริสสญฺญี … ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๖": "ติรจฺฉานคตสญฺญี สารตฺโต จฯ ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๗": "ภิกฺขุ จ นํ อิตฺถิยา สนฺติเก อตฺตกามปาริจริยาย วณฺณํ ภาสติ, อาปตฺติ ถุลฺลจฺจยสฺสฯ ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๘": "ปณฺฑโก จ โหติ ปณฺฑกสญฺญี สารตฺโต จฯ ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๙": "ภิกฺขุ จ นํ ปณฺฑกสฺส สนฺติเก อตฺตกามปาริจริยาย วณฺณํ ภาสติ, อาปตฺติ ถุลฺลจฺจยสฺสฯ ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๑๐": "ปณฺฑโก จ โหติ เวมติโก …เป… ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๑๑": "ปุริสสญฺญี … ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๑๒": "ติรจฺฉานคตสญฺญี … ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๑๓": "อิตฺถิสญฺญี สารตฺโต จฯ ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๑๔": "ภิกฺขุ จ นํ ปณฺฑกสฺส สนฺติเก อตฺตกามปาริจริยาย วณฺณํ ภาสติ, อาปตฺติ ทุกฺกฏสฺสฯ ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๑๕": "ปุริโส จ โหติ ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๑๖": "…เป… ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๑๗": "ติรจฺฉานคโต จ โหติ ติรจฺฉานคตสญฺญี …เป… ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๑๘": "เวมติโก … ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๑๙": "อิตฺถิสญฺญี … ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๒๐": "ปณฺฑกสญฺญี … ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๒๑": "ปุริสสญฺญี สารตฺโต จฯ ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๒๒": "ภิกฺขุ จ นํ ติรจฺฉานคตสฺส สนฺติเก อตฺตกามปาริจริยาย วณฺณํ ภาสติ, อาปตฺติ ทุกฺกฏสฺสฯ ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๒๓ฯ๑": "เทฺว อิตฺถิโย ทฺวินฺนํ อิตฺถีนํ อิตฺถิสญฺญี สารตฺโต จฯ ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๒๔": "ภิกฺขุ จ นํ ทฺวินฺนํ อิตฺถีนํ สนฺติเก อตฺตกามปาริจริยาย วณฺณํ ภาสติ, อาปตฺติ ทฺวินฺนํ สงฺฆาทิเสสานํฯ ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๒๕": "…เป… ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๒๖ฯ๑": "อิตฺถี จ ปณฺฑโก จ อุภินฺนํ อิตฺถิสญฺญี สารตฺโต จฯ ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๒๗": "ภิกฺขุ จ นํ อุภินฺนํ สนฺติเก อตฺตกามปาริจริยาย วณฺณํ ภาสติ, อาปตฺติ สงฺฆาทิเสเสน ทุกฺกฏสฺสฯ ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๑ฯ๒๘": "…เป… ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๒ฯ๑": "อนาปตฺติ—",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๒ฯ๒": "“จีวรปิณฺฑปาตเสนาสนคิลานปฺปจฺจยเภสชฺชปริกฺขาเรน อุปฏฺฐหา”ติ ภณติ, ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๒ฯ๓": "อุมฺมตฺตกสฺส ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๒ฯ๔": "อาทิกมฺมิกสฺสาติฯ ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๒ฯ๕": "๔ฯ๑ฯ วินีตวตฺถุอุทฺทานคาถา ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๒ฯ๖": "กถํ วญฺฌา ลเภ ปุตฺตํ, ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๒ฯ๗": "ปิยา จ สุภคา สิยํ; ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๒ฯ๘": "กึ ทชฺชํ เกนุปฏฺเฐยฺยํ, ",
  "ปฺลิ-ตฺวฺ-พุ-วฺพฺ-สฺสฺ๔:๓ฯ๒ฯ๙": "กถํ คจฺเฉยฺยํ สุคฺคตินฺติฯ ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๑ฯ๐": "๔ฯ๒ฯ วินีตวตฺถุ ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๑ฯ๑": "เตน โข ปน สมเยน อญฺญตรา วญฺฌา อิตฺถี กุลูปกํ ภิกฺขุํ เอตทโวจ—",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๑ฯ๒": "“กถาหํ, ภนฺเต, วิชาเยยฺยนฺ”ติ? ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๑ฯ๓": "“เตน หิ, ภคินิ, อคฺคทานํ เทหี”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๑ฯ๔": "“กึ, ภนฺเต, อคฺคทานนฺ”ติ? ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๑ฯ๕": "“เมถุนธมฺมนฺ”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๑ฯ๖": "ตสฺส กุกฺกุจฺจํ อโหสิ …เป… ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๑ฯ๗": "“อาปตฺตึ ตฺวํ, ภิกฺขุ, อาปนฺโน สงฺฆาทิเสสนฺ”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๒ฯ๑": "เตน โข ปน สมเยน อญฺญตรา วิชายินี อิตฺถี กุลูปกํ ภิกฺขุํ เอตทโวจ—",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๒ฯ๒": "“กถาหํ, ภนฺเต, ปุตฺตํ ลเภยฺยนฺ”ติ? ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๒ฯ๓": "“เตน หิ, ภคินิ, อคฺคทานํ เทหี”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๒ฯ๔": "“กึ, ภนฺเต, อคฺคทานนฺ”ติ? ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๒ฯ๕": "“เมถุนธมฺมนฺ”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๒ฯ๖": "ตสฺส กุกฺกุจฺจํ อโหสิ …เป… ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๒ฯ๗": "“อาปตฺตึ ตฺวํ, ภิกฺขุ, อาปนฺโน สงฺฆาทิเสสนฺ”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๓ฯ๑": "เตน โข ปน สมเยน อญฺญตรา อิตฺถี กุลูปกํ ภิกฺขุํ เอตทโวจ—",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๓ฯ๒": "“กถาหํ, ภนฺเต, สามิกสฺส ปิยา อสฺสนฺ”ติ? ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๓ฯ๓": "“เตน หิ, ภคินิ, อคฺคทานํ เทหี”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๓ฯ๔": "“กึ, ภนฺเต, อคฺคทานนฺ”ติ? ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๓ฯ๕": "“เมถุนธมฺมนฺ”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๓ฯ๖": "ตสฺส กุกฺกุจฺจํ อโหสิ …เป… ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๓ฯ๗": "“อาปตฺตึ ตฺวํ, ภิกฺขุ, อาปนฺโน สงฺฆาทิเสสนฺ”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๓ฯ๘": "เตน โข ปน สมเยน อญฺญตรา อิตฺถี กุลูปกํ ภิกฺขุํ เอตทโวจ—",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๓ฯ๙": "“กถาหํ, ภนฺเต, สุภคา อสฺสนฺ”ติ? ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๓ฯ๑๐": "“เตน หิ, ภคินิ, อคฺคทานํ เทหี”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๓ฯ๑๑": "“กึ, ภนฺเต, อคฺคทานนฺ”ติ? ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๓ฯ๑๒": "“เมถุนธมฺมนฺ”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๓ฯ๑๓": "ตสฺส กุกฺกุจฺจํ อโหสิ …เป… ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๓ฯ๑๔": "“อาปตฺตึ ตฺวํ, ภิกฺขุ, อาปนฺโน สงฺฆาทิเสสนฺ”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๔ฯ๑": "เตน โข ปน สมเยน อญฺญตรา อิตฺถี กุลูปกํ ภิกฺขุํ เอตทโวจ—",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๔ฯ๒": "“กฺยาหํ, ภนฺเต, อยฺยสฺส ทชฺชามี”ติ? ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๔ฯ๓": "“อคฺคทานํ, ภคินี”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๔ฯ๔": "“กึ, ภนฺเต, อคฺคทานนฺ”ติ? ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๔ฯ๕": "“เมถุนธมฺมนฺ”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๔ฯ๖": "ตสฺส กุกฺกุจฺจํ อโหสิ …เป… ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๔ฯ๗": "“อาปตฺตึ ตฺวํ, ภิกฺขุ, อาปนฺโน สงฺฆาทิเสสนฺ”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๕ฯ๑": "เตน โข ปน สมเยน อญฺญตรา อิตฺถี กุลูปกํ ภิกฺขุํ เอตทโวจ—",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๕ฯ๒": "“เกนาหํ, ภนฺเต, อยฺยํ อุปฏฺเฐมี”ติ? ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๕ฯ๓": "“อคฺคทาเนน, ภคินี”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๕ฯ๔": "“กึ, ภนฺเต, อคฺคทานนฺ”ติ? ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๕ฯ๕": "“เมถุนธมฺมนฺ”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๕ฯ๖": "ตสฺส กุกฺกุจฺจํ อโหสิ …เป… ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๕ฯ๗": "“อาปตฺตึ ตฺวํ, ภิกฺขุ, อาปนฺโน สงฺฆาทิเสสนฺ”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๖ฯ๑": "เตน โข ปน สมเยน อญฺญตรา อิตฺถี กุลูปกํ ภิกฺขุํ เอตทโวจ—",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๖ฯ๒": "“กถาหํ, ภนฺเต, สุคตึ คจฺเฉยฺยนฺ”ติ? ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๖ฯ๓": "“เตน หิ, ภคินิ, อคฺคทานํ เทหี”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๖ฯ๔": "“กึ, ภนฺเต, อคฺคทานนฺ”ติ? ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๖ฯ๕": "“เมถุนธมฺมนฺ”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๖ฯ๖": "ตสฺส กุกฺกุจฺจํ อโหสิ …เป… ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๖ฯ๗": "“อาปตฺตึ ตฺวํ, ภิกฺขุ, อาปนฺโน สงฺฆาทิเสสนฺ”ติฯ ",
  "ปฺลิ-ตฺวฺ-พุ-วฺพฺ-สฺสฺ๔:๔ฯ๖ฯ๘": "อตฺตกามปาริจริยสิกฺขาปทํ นิฏฺฐิตํ จตุตฺถํฯ "
}
