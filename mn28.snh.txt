

මජ්ඣිම නිකාය 28  

මහාහත්ථිපදෝපමසුත්ත  

ඒවං මේ සුතං  ඒකං සමයං භගවා සාවත්ථියං විහරති ජේතවනේ අනාථපිණ්ඩිකස්ස ආරාමේ.  තත්‍ර ඛෝ ආයස්මා සාරිපුත්තෝ භික්ඛූ ආමන්තේසි  ආවුසෝ භික්ඛවේති.  

ආවුසෝති ඛෝ තේ භික්ඛූ ආයස්මතෝ සාරිපුත්තස්ස පච්චස්සෝසුං.  ආයස්මා සාරිපුත්තෝ ඒතදවෝච  

සේය්‍යථාපි ආවුසෝ යානි කානිචි ජඞ්ගලානං පාණානං පදජාතානි සබ්බානි තානි හත්ථිපදේ සමෝධානං ගච්ඡන්ති හත්ථිපදං තේසං අග්ගමක්ඛායති යදිදං මහන්තත්තේන  ඒවමේව ඛෝ ආවුසෝ යේ කේචි කුසලා ධම්මා සබ්බේතේ චතූසු අරියසච්චේසු සඞ්ගහං ගච්ඡන්ති.  කතමේසු චතූසු |  දුක්ඛේ අරියසච්චේ දුක්ඛසමුදයේ අරියසච්චේ දුක්ඛනිරෝධේ අරියසච්චේ දුක්ඛනිරෝධගාමිනියා පටිපදාය අරියසච්චේ.  

කතමඤ්චාවුසෝ දුක්ඛං අරියසච්චං |  ජාතිපි දුක්ඛා ජරාපි දුක්ඛා මරණම්පි දුක්ඛං සෝකපරිදේවදුක්ඛදෝමනස්සුපායාසාපි දුක්ඛා යම්පිච්ඡං න ලභති තම්පි දුක්ඛං සඞ්ඛිත්තේන පඤ්චුපාදානක්ඛන්ධා දුක්ඛා.  කතමේ චාවුසෝ පඤ්චුපාදානක්ඛන්ධා |  සේය්‍යථිදං රූපුපාදානක්ඛන්ධෝ වේදනුපාදානක්ඛන්ධෝ සඤ්ඤුපාදානක්ඛන්ධෝ සඞ්ඛාරුපාදානක්ඛන්ධෝ විඤ්ඤාණුපාදානක්ඛන්ධෝ.  

කතමෝ චාවුසෝ රූපුපාදානක්ඛන්ධෝ |  චත්තාරි ච මහාභූතානි චතුන්නඤ්ච මහාභූතානං උපාදාය රූපං.  

කතමා චාවුසෝ චත්තාරෝ මහාභූතා |  පථවීධාතු ආපෝධාතු තේජෝධාතු වායෝධාතු.  

කතමා චාවුසෝ පථවීධාතු |  පථවීධාතු සියා අජ්ඣත්තිකා සියා බාහිරා.  කතමා චාවුසෝ අජ්ඣත්තිකා පථවීධාතු |  යං අජ්ඣත්තං පච්චත්තං කක්ඛළං ඛරිගතං උපාදින්නං සේය්‍යථිදං  කේසා ලෝමා නඛා දන්තා තචෝ මංසං න්හාරු අට්ඨි අට්ඨිමිඤ්ජං වක්කං හදයං යකනං කිලෝමකං පිහකං පප්ඵාසං අන්තං අන්තගුණං උදරියං කරීසං යං වා පනඤ්ඤම්පි කිඤ්චි අජ්ඣත්තං පච්චත්තං කක්ඛළං ඛරිගතං උපාදින්නං.  අයං වුච්චතාවුසෝ අජ්ඣත්තිකා පථවීධාතු.  යා චේව ඛෝ පන අජ්ඣත්තිකා පථවීධාතු යා ච බාහිරා පථවීධාතු පථවීධාතුරේවේසා.  තං නේතං මම නේසෝහමස්මි න මේසෝ අත්තාති ඒවමේතං යථාභූතං සම්මප්පඤ්ඤාය දට්ඨබ්බං.  ඒවමේතං යථාභූතං සම්මප්පඤ්ඤාය දිස්වා පථවීධාතුයා නිබ්බින්දති පථවීධාතුයා චිත්තං විරාජේති.  

හෝති ඛෝ සෝ ආවුසෝ සමයෝ යං බාහිරා ආපෝධාතු පකුප්පති.  අන්තරහිතා තස්මිං සමයේ බාහිරා පථවීධාතු හෝති.  තස්සා හි නාම ආවුසෝ බාහිරාය පථවීධාතුයා තාව මහල්ලිකාය අනිච්චතා පඤ්ඤායිස්සති ඛයධම්මතා පඤ්ඤායිස්සති වයධම්මතා පඤ්ඤායිස්සති විපරිණාමධම්මතා පඤ්ඤායිස්සති.  කිං පනිමස්ස මත්තට්ඨකස්ස කායස්ස තණ්හුපාදින්නස්ස අහන්ති වා මමන්ති වා අස්මීති වා | අථ ඛ්වාස්ස නෝතේවේත්ථ හෝති.  

තඤ්චේ ආවුසෝ භික්ඛුං පරේ අක්කෝසන්ති පරිභාසන්ති රෝසේන්ති විහේසේන්ති සෝ ඒවං පජානාති  උප්පන්නා ඛෝ මේ අයං සෝතසම්ඵස්සජා දුක්ඛවේදනා.  සා ච ඛෝ පටිච්ච නෝ අපටිච්ච.  කිං පටිච්ච |  ඵස්සං පටිච්ච.  සෝ ඵස්සෝ අනිච්චෝති පස්සති වේදනා අනිච්චාති පස්සති සඤ්ඤා අනිච්චාති පස්සති සඞ්ඛාරා අනිච්චාති පස්සති විඤ්ඤාණං අනිච්චන්ති පස්සති.  තස්ස ධාතාරම්මණමේව චිත්තං පක්ඛන්දති පසීදති සන්තිට්ඨති අධිමුච්චති.  

තඤ්චේ ආවුසෝ භික්ඛුං පරේ අනිට්ඨේහි අකන්තේහි අමනාපේහි සමුදාචරන්ති  පාණිසම්ඵස්සේනපි ලේඩ්ඩුසම්ඵස්සේනපි දණ්ඩසම්ඵස්සේනපි සත්ථසම්ඵස්සේනපි.  සෝ ඒවං පජානාති  තථාභූතෝ ඛෝ අයං කායෝ යථාභූතස්මිං කායේ පාණිසම්ඵස්සාපි කමන්ති ලේඩ්ඩුසම්ඵස්සාපි කමන්ති දණ්ඩසම්ඵස්සාපි කමන්ති සත්ථසම්ඵස්සාපි කමන්ති.  වුත්තං ඛෝ පනේතං භගවතා කකචූපමෝවාදේ  

උභතෝදණ්ඩකේන චේපි භික්ඛවේ කකචේන චෝරා ඕචරකා අඞ්ගමඞ්ගානි ඕකන්තේය්‍යුං තත්‍රාපි යෝ මනෝ පදූසේය්‍ය න මේ සෝ තේන සාසනකරෝති.  ආරද්ධං ඛෝ පන මේ වීරියං භවිස්සති අසල්ලීනං උපට්ඨිතා සති අසම්මුට්ඨා පස්සද්ධෝ කායෝ අසාරද්ධෝ සමාහිතං චිත්තං ඒකග්ගං.  කාමං දානි ඉමස්මිං කායේ පාණිසම්ඵස්සාපි කමන්තු ලේඩ්ඩුසම්ඵස්සාපි කමන්තු දණ්ඩසම්ඵස්සාපි කමන්තු සත්ථසම්ඵස්සාපි කමන්තු කරීයති හිදං බුද්ධානං සාසනන්ති.  

තස්ස චේ ආවුසෝ භික්ඛුනෝ ඒවං බුද්ධං අනුස්සරතෝ ඒවං ධම්මං අනුස්සරතෝ ඒවං සඞ්ඝං අනුස්සරතෝ උපේක්ඛා කුසලනිස්සිතා න සණ්ඨාති.  සෝ තේන සංවිජ්ජති සංවේගං ආපජ්ජති  අලාභා වත මේ න වත මේ ලාභා දුල්ලද්ධං වත මේ න වත මේ සුලද්ධං  යස්ස මේ ඒවං බුද්ධං අනුස්සරතෝ ඒවං ධම්මං අනුස්සරතෝ ඒවං සඞ්ඝං අනුස්සරතෝ උපේක්ඛා කුසලනිස්සිතා න සණ්ඨාතීති.  සේය්‍යථාපි ආවුසෝ සුණිසා සසුරං දිස්වා සංවිජ්ජති සංවේගං ආපජ්ජති  ඒවමේව ඛෝ ආවුසෝ තස්ස චේ භික්ඛුනෝ ඒවං බුද්ධං අනුස්සරතෝ ඒවං ධම්මං අනුස්සරතෝ ඒවං සඞ්ඝං අනුස්සරතෝ උපේක්ඛා කුසලනිස්සිතා න සණ්ඨාති සෝ තේන සංවිජ්ජති සංවේගං ආපජ්ජති  අලාභා වත මේ න වත මේ ලාභා දුල්ලද්ධං වත මේ න වත මේ සුලද්ධං යස්ස මේ ඒවං බුද්ධං අනුස්සරතෝ ඒවං ධම්මං අනුස්සරතෝ ඒවං සඞ්ඝං අනුස්සරතෝ උපේක්ඛා කුසලනිස්සිතා න සණ්ඨාතීති.  තස්ස චේ ආවුසෝ භික්ඛුනෝ ඒවං බුද්ධං අනුස්සරතෝ ඒවං ධම්මං අනුස්සරතෝ ඒවං සඞ්ඝං අනුස්සරතෝ උපේක්ඛා කුසලනිස්සිතා සණ්ඨාති සෝ තේන අත්තමනෝ හෝති.  ඒත්තාවතාපි ඛෝ ආවුසෝ භික්ඛුනෝ බහුකතං හෝති.  

කතමා චාවුසෝ ආපෝධාතු |  ආපෝධාතු සියා අජ්ඣත්තිකා සියා බාහිරා.  කතමා චාවුසෝ අජ්ඣත්තිකා ආපෝධාතු |  යං අජ්ඣත්තං පච්චත්තං ආපෝ ආපෝගතං උපාදින්නං සේය්‍යථිදං  පිත්තං සේම්හං පුබ්බෝ ලෝහිතං සේදෝ මේදෝ අස්සු වසා ඛේළෝ සිඞ්ඝාණිකා ලසිකා මුත්තං යං වා පනඤ්ඤම්පි කිඤ්චි අජ්ඣත්තං පච්චත්තං ආපෝ ආපෝගතං උපාදින්නං  අයං වුච්චතාවුසෝ අජ්ඣත්තිකා ආපෝධාතු.  යා චේව ඛෝ පන අජ්ඣත්තිකා ආපෝධාතු යා ච බාහිරා ආපෝධාතු ආපෝධාතුරේවේසා.  තං නේතං මම නේසෝහමස්මි න මේසෝ අත්තාති ඒවමේතං යථාභූතං සම්මප්පඤ්ඤාය දට්ඨබ්බං.  ඒවමේතං යථාභූතං සම්මප්පඤ්ඤාය දිස්වා ආපෝධාතුයා නිබ්බින්දති ආපෝධාතුයා චිත්තං විරාජේති.  

හෝති ඛෝ සෝ ආවුසෝ සමයෝ යං බාහිරා ආපෝධාතු පකුප්පති.  සා ගාමම්පි වහති නිගමම්පි වහති නගරම්පි වහති ජනපදම්පි වහති ජනපදපදේසම්පි වහති.  හෝති ඛෝ සෝ ආවුසෝ සමයෝ යං මහාසමුද්දේ යෝජනසතිකානිපි උදකානි ඕගච්ඡන්ති ද්වියෝජනසතිකානිපි උදකානි ඕගච්ඡන්ති තියෝජනසතිකානිපි උදකානි ඕගච්ඡන්ති චතුයෝජනසතිකානිපි උදකානි ඕගච්ඡන්ති පඤ්චයෝජනසතිකානිපි උදකානි ඕගච්ඡන්ති ඡයෝජනසතිකානිපි උදකානි ඕගච්ඡන්ති සත්තයෝජනසතිකානිපි උදකානි ඕගච්ඡන්ති.  හෝති ඛෝ සෝ ආවුසෝ සමයෝ යං මහාසමුද්දේ සත්තතාලම්පි උදකං සණ්ඨාති ඡත්තාලම්පි උදකං සණ්ඨාති පඤ්චතාලම්පි උදකං සණ්ඨාති චතුත්තාලම්පි උදකං සණ්ඨාති තිතාලම්පි උදකං සණ්ඨාති ද්විතාලම්පි උදකං සණ්ඨාති තාලමත්තම්පි උදකං සණ්ඨාති.  හෝති ඛෝ සෝ ආවුසෝ සමයෝ යං මහාසමුද්දේ සත්තපෝරිසම්පි උදකං සණ්ඨාති ඡප්පෝරිසම්පි උදකං සණ්ඨාති පඤ්චපෝරිසම්පි උදකං සණ්ඨාති චතුප්පෝරිසම්පි උදකං සණ්ඨාති තිපෝරිසම්පි උදකං සණ්ඨාති ද්විපෝරිසම්පි උදකං සණ්ඨාති පෝරිසමත්තම්පි උදකං සණ්ඨාති.  හෝති ඛෝ සෝ ආවුසෝ සමයෝ යං මහාසමුද්දේ අඩ්ඪපෝරිසම්පි උදකං සණ්ඨාති කටිමත්තම්පි උදකං සණ්ඨාති ජාණුකමත්තම්පි උදකං සණ්ඨාති ගෝප්ඵකමත්තම්පි උදකං සණ්ඨාති.  හෝති ඛෝ සෝ ආවුසෝ සමයෝ යං මහාසමුද්දේ අඞ්ගුලිපබ්බතේමනමත්තම්පි උදකං න හෝති.  තස්සා හි නාම ආවුසෝ බාහිරාය ආපෝධාතුයා තාව මහල්ලිකාය අනිච්චතා පඤ්ඤායිස්සති ඛයධම්මතා පඤ්ඤායිස්සති වයධම්මතා පඤ්ඤායිස්සති විපරිණාමධම්මතා පඤ්ඤායිස්සති.  කිං පනිමස්ස මත්තට්ඨකස්ස කායස්ස තණ්හුපාදින්නස්ස අහන්ති වා මමන්ති වා අස්මීති වා | අථ ඛ්වාස්ස නෝතේවේත්ථ හෝති …පේ…  තස්ස චේ ආවුසෝ භික්ඛුනෝ ඒවං බුද්ධං අනුස්සරතෝ ඒවං ධම්මං අනුස්සරතෝ ඒවං සඞ්ඝං අනුස්සරතෝ උපේක්ඛා කුසලනිස්සිතා සණ්ඨාති. සෝ තේන අත්තමනෝ හෝති.  ඒත්තාවතාපි ඛෝ ආවුසෝ භික්ඛුනෝ බහුකතං හෝති.  

කතමා චාවුසෝ තේජෝධාතු |  තේජෝධාතු සියා අජ්ඣත්තිකා සියා බාහිරා.  කතමා චාවුසෝ අජ්ඣත්තිකා තේජෝධාතු |  යං අජ්ඣත්තං පච්චත්තං තේජෝ තේජෝගතං උපාදින්නං සේය්‍යථිදං  යේන ච සන්තප්පති යේන ච ජීරීයති යේන ච පරිඩය්හති යේන ච අසිතපීතඛායිතසායිතං සම්මා පරිණාමං ගච්ඡති යං වා පනඤ්ඤම්පි කිඤ්චි අජ්ඣත්තං පච්චත්තං තේජෝ තේජෝගතං උපාදින්නං  අයං වුච්චතාවුසෝ අජ්ඣත්තිකා තේජෝධාතු.  යා චේව ඛෝ පන අජ්ඣත්තිකා තේජෝධාතු යා ච බාහිරා තේජෝධාතු තේජෝධාතුරේවේසා.  තං නේතං මම නේසෝහමස්මි න මේසෝ අත්තාති ඒවමේතං යථාභූතං සම්මප්පඤ්ඤාය දට්ඨබ්බං.  ඒවමේතං යථාභූතං සම්මප්පඤ්ඤාය දිස්වා තේජෝධාතුයා නිබ්බින්දති තේජෝධාතුයා චිත්තං විරාජේති.  

හෝති ඛෝ සෝ ආවුසෝ සමයෝ යං බාහිරා තේජෝධාතු පකුප්පති.  සා ගාමම්පි දහති නිගමම්පි දහති නගරම්පි දහති ජනපදම්පි දහති ජනපදපදේසම්පි දහති.  සා හරිතන්තං වා පන්ථන්තං වා සේලන්තං වා උදකන්තං වා රමණීයං වා භූමිභාගං ආගම්ම අනාහාරා නිබ්බායති.  හෝති ඛෝ සෝ ආවුසෝ සමයෝ යං කුක්කුටපත්තේනපි න්හාරුදද්දුලේනපි අග්ගිං ගවේසන්ති.  තස්සා හි නාම ආවුසෝ බාහිරාය තේජෝධාතුයා තාව මහල්ලිකාය අනිච්චතා පඤ්ඤායිස්සති ඛයධම්මතා පඤ්ඤායිස්සති වයධම්මතා පඤ්ඤායිස්සති විපරිණාමධම්මතා පඤ්ඤායිස්සති.  කිං පනිමස්ස මත්තට්ඨකස්ස කායස්ස තණ්හුපාදින්නස්ස අහන්ති වා මමන්ති වා අස්මීති වා |  

අථ ඛ්වාස්ස නෝතේවේත්ථ හෝති …පේ… තස්ස චේ ආවුසෝ භික්ඛුනෝ ඒවං බුද්ධං අනුස්සරතෝ ඒවං ධම්මං අනුස්සරතෝ ඒවං සඞ්ඝං අනුස්සරතෝ උපේක්ඛා කුසලනිස්සිතා සණ්ඨාති සෝ තේන අත්තමනෝ හෝති.  ඒත්තාවතාපි ඛෝ ආවුසෝ භික්ඛුනෝ බහුකතං හෝති.  

කතමා චාවුසෝ වායෝධාතු |  වායෝධාතු සියා අජ්ඣත්තිකා සියා බාහිරා.  කතමා චාවුසෝ අජ්ඣත්තිකා වායෝධාතු |  යං අජ්ඣත්තං පච්චත්තං වායෝ වායෝගතං උපාදින්නං සේය්‍යථිදං  උද්ධඞ්ගමා වාතා අධෝගමා වාතා කුච්ඡිසයා වාතා කෝට්ඨාසයා වාතා අඞ්ගමඞ්ගානුසාරිනෝ වාතා අස්සාසෝ පස්සාසෝ ඉති යං වා පනඤ්ඤම්පි කිඤ්චි අජ්ඣත්තං පච්චත්තං වායෝ වායෝගතං උපාදින්නං  අයං වුච්චතාවුසෝ අජ්ඣත්තිකා වායෝධාතු.  යා චේව ඛෝ පන අජ්ඣත්තිකා වායෝධාතු යා ච බාහිරා වායෝධාතු වායෝධාතුරේවේසා.  තං නේතං මම නේසෝහමස්මි න මේසෝ අත්තාති ඒවමේතං යථාභූතං සම්මප්පඤ්ඤාය දට්ඨබ්බං.  ඒවමේතං යථාභූතං සම්මප්පඤ්ඤාය දිස්වා වායෝධාතුයා නිබ්බින්දති වායෝධාතුයා චිත්තං විරාජේති.  

හෝති ඛෝ සෝ ආවුසෝ සමයෝ යං බාහිරා වායෝධාතු පකුප්පති.  සා ගාමම්පි වහති නිගමම්පි වහති නගරම්පි වහති ජනපදම්පි වහති ජනපදපදේසම්පි වහති.  හෝති ඛෝ සෝ ආවුසෝ සමයෝ යං ගිම්හානං පච්ඡිමේ මාසේ තාලවණ්ටේනපි විධූපනේනපි වාතං පරියේසන්ති ඕස්සවනේපි තිණානි න ඉච්ඡන්ති.  තස්සා හි නාම ආවුසෝ බාහිරාය වායෝධාතුයා තාව මහල්ලිකාය අනිච්චතා පඤ්ඤායිස්සති ඛයධම්මතා පඤ්ඤායිස්සති වයධම්මතා පඤ්ඤායිස්සති විපරිණාමධම්මතා පඤ්ඤායිස්සති.  කිං පනිමස්ස මත්තට්ඨකස්ස කායස්ස තණ්හුපාදින්නස්ස අහන්ති වා මමන්ති වා අස්මීති වා | අථ ඛ්වාස්ස නෝතේවේත්ථ හෝති.  

තඤ්චේ ආවුසෝ භික්ඛුං පරේ අක්කෝසන්ති පරිභාසන්ති රෝසේන්ති විහේසේන්ති.  සෝ ඒවං පජානාති උප්පන්නා ඛෝ මේ අයං සෝතසම්ඵස්සජා දුක්ඛා වේදනා.  සා ච ඛෝ පටිච්ච නෝ අපටිච්ච.  කිං පටිච්ච |  ඵස්සං පටිච්ච.  සෝපි ඵස්සෝ අනිච්චෝති පස්සති වේදනා අනිච්චාති පස්සති සඤ්ඤා අනිච්චාති පස්සති සඞ්ඛාරා අනිච්චාති පස්සති විඤ්ඤාණං අනිච්චන්ති පස්සති.  තස්ස ධාතාරම්මණමේව චිත්තං පක්ඛන්දති පසීදති සන්තිට්ඨති අධිමුච්චති.  

තඤ්චේ ආවුසෝ භික්ඛුං පරේ අනිට්ඨේහි අකන්තේහි අමනාපේහි සමුදාචරන්ති පාණිසම්ඵස්සේනපි ලේඩ්ඩුසම්ඵස්සේනපි දණ්ඩසම්ඵස්සේනපි සත්ථසම්ඵස්සේනපි.  සෝ ඒවං පජානාති තථාභූතෝ ඛෝ අයං කායෝ යථාභූතස්මිං කායේ පාණිසම්ඵස්සාපි කමන්ති ලේඩ්ඩුසම්ඵස්සාපි කමන්ති දණ්ඩසම්ඵස්සාපි කමන්ති සත්ථසම්ඵස්සාපි කමන්ති.  වුත්තං ඛෝ පනේතං භගවතා කකචූපමෝවාදේ උභතෝදණ්ඩකේන චේපි භික්ඛවේ කකචේන චෝරා ඕචරකා අඞ්ගමඞ්ගානි ඕකන්තේය්‍යුං. තත්‍රාපි යෝ මනෝ පදූසේය්‍ය න මේ සෝ තේන සාසනකරෝති.  ආරද්ධං ඛෝ පන මේ වීරියං භවිස්සති අසල්ලීනං උපට්ඨිතා සති අසම්මුට්ඨා පස්සද්ධෝ කායෝ අසාරද්ධෝ සමාහිතං චිත්තං ඒකග්ගං.  කාමං දානි ඉමස්මිං කායේ පාණිසම්ඵස්සාපි කමන්තු ලේඩ්ඩුසම්ඵස්සාපි කමන්තු දණ්ඩසම්ඵස්සාපි කමන්තු සත්ථසම්ඵස්සාපි කමන්තු. කරීයති හිදං බුද්ධානං සාසනන්ති.  

තස්ස චේ ආවුසෝ භික්ඛුනෝ ඒවං බුද්ධං අනුස්සරතෝ ඒවං ධම්මං අනුස්සරතෝ ඒවං සඞ්ඝං අනුස්සරතෝ උපේක්ඛා කුසලනිස්සිතා න සණ්ඨාති.  සෝ තේන සංවිජ්ජති සංවේගං ආපජ්ජති  අලාභා වත මේ න වත මේ ලාභා දුල්ලද්ධං වත මේ න වත මේ සුලද්ධං.  යස්ස මේ ඒවං බුද්ධං අනුස්සරතෝ ඒවං ධම්මං අනුස්සරතෝ ඒවං සඞ්ඝං අනුස්සරතෝ උපේක්ඛා කුසලනිස්සිතා න සණ්ඨාතීති.  සේය්‍යථාපි ආවුසෝ සුණිසා සසුරං දිස්වා සංවිජ්ජති සංවේගං ආපජ්ජති  ඒවමේව ඛෝ ආවුසෝ තස්ස චේ භික්ඛුනෝ ඒවං බුද්ධං අනුස්සරතෝ ඒවං ධම්මං අනුස්සරතෝ ඒවං සඞ්ඝං අනුස්සරතෝ උපේක්ඛා කුසලනිස්සිතා න සණ්ඨාති.  සෝ තේන සංවිජ්ජති සංවේගං ආපජ්ජති  අලාභා වත මේ න වත මේ ලාභා දුල්ලද්ධං වත මේ න වත මේ සුලද්ධං.  යස්ස මේ ඒවං බුද්ධං අනුස්සරතෝ ඒවං ධම්මං අනුස්සරතෝ ඒවං සඞ්ඝං අනුස්සරතෝ උපේක්ඛා කුසලනිස්සිතා න සණ්ඨාතීති.  තස්ස චේ ආවුසෝ භික්ඛුනෝ ඒවං බුද්ධං අනුස්සරතෝ ඒවං ධම්මං අනුස්සරතෝ ඒවං සඞ්ඝං අනුස්සරතෝ උපේක්ඛා කුසලනිස්සිතා සණ්ඨාති සෝ තේන අත්තමනෝ හෝති.  ඒත්තාවතාපි ඛෝ ආවුසෝ භික්ඛුනෝ බහුකතං හෝති.  

සේය්‍යථාපි ආවුසෝ කට්ඨඤ්ච පටිච්ච වල්ලිඤ්ච පටිච්ච තිණඤ්ච පටිච්ච මත්තිකඤ්ච පටිච්ච ආකාසෝ පරිවාරිතෝ අගාරන්ත්වේව සඞ්ඛං ගච්ඡති  ඒවමේව ඛෝ ආවුසෝ අට්ඨිඤ්ච පටිච්ච න්හාරුඤ්ච පටිච්ච මංසඤ්ච පටිච්ච චම්මඤ්ච පටිච්ච ආකාසෝ පරිවාරිතෝ රූපන්ත්වේව සඞ්ඛං ගච්ඡති.  

අජ්ඣත්තිකඤ්චේව ආවුසෝ චක්ඛුං අපරිභින්නං හෝති බාහිරා ච රූපා න ආපාථං ආගච්ඡන්ති නෝ ච තජ්ජෝ සමන්නාහාරෝ හෝති නේව තාව තජ්ජස්ස විඤ්ඤාණභාගස්ස පාතුභාවෝ හෝති.  අජ්ඣත්තිකඤ්චේව ආවුසෝ චක්ඛුං අපරිභින්නං හෝති බාහිරා ච රූපා ආපාථං ආගච්ඡන්ති නෝ ච තජ්ජෝ සමන්නාහාරෝ හෝති නේව තාව තජ්ජස්ස විඤ්ඤාණභාගස්ස පාතුභාවෝ හෝති.  යතෝ ච ඛෝ ආවුසෝ අජ්ඣත්තිකඤ්චේව චක්ඛුං අපරිභින්නං හෝති බාහිරා ච රූපා ආපාථං ආගච්ඡන්ති තජ්ජෝ ච සමන්නාහාරෝ හෝති. ඒවං තජ්ජස්ස විඤ්ඤාණභාගස්ස පාතුභාවෝ හෝති.  

යං තථාභූතස්ස රූපං තං රූපුපාදානක්ඛන්ධේ සඞ්ගහං ගච්ඡති යා තථාභූතස්ස වේදනා සා වේදනුපාදානක්ඛන්ධේ සඞ්ගහං ගච්ඡති යා තථාභූතස්ස සඤ්ඤා සා සඤ්ඤුපාදානක්ඛන්ධේ සඞ්ගහං ගච්ඡති යේ තථාභූතස්ස සඞ්ඛාරා තේ සඞ්ඛාරුපාදානක්ඛන්ධේ සඞ්ගහං ගච්ඡන්ති යං තථාභූතස්ස විඤ්ඤාණං තං විඤ්ඤාණුපාදානක්ඛන්ධේ සඞ්ගහං ගච්ඡති.  

සෝ ඒවං පජානාති  ඒවඤ්හි කිර ඉමේසං පඤ්චන්නං උපාදානක්ඛන්ධානං සඞ්ගහෝ සන්නිපාතෝ සමවායෝ හෝති.  වුත්තං ඛෝ පනේතං භගවතා  යෝ පටිච්චසමුප්පාදං පස්සති සෝ ධම්මං පස්සති  යෝ ධම්මං පස්සති සෝ පටිච්චසමුප්පාදං පස්සතීති.  පටිච්චසමුප්පන්නා ඛෝ පනිමේ යදිදං පඤ්චුපාදානක්ඛන්ධා.  යෝ ඉමේසු පඤ්චසු උපාදානක්ඛන්ධේසු ඡන්දෝ ආලයෝ අනුනයෝ අජ්ඣෝසානං සෝ දුක්ඛසමුදයෝ.  යෝ ඉමේසු පඤ්චසු උපාදානක්ඛන්ධේසු ඡන්දරාගවිනයෝ ඡන්දරාගප්පහානං සෝ දුක්ඛනිරෝධෝති.  ඒත්තාවතාපි ඛෝ ආවුසෝ භික්ඛුනෝ බහුකතං හෝති.  

අජ්ඣත්තිකඤ්චේව ආවුසෝ සෝතං අපරිභින්නං හෝති …පේ…  ඝානං අපරිභින්නං හෝති …  ජිව්හා අපරිභින්නා හෝති …  කායෝ අපරිභින්නෝ හෝති …  මනෝ අපරිභින්නෝ හෝති බාහිරා ච ධම්මා න ආපාථං ආගච්ඡන්ති නෝ ච තජ්ජෝ සමන්නාහාරෝ හෝති නේව තාව තජ්ජස්ස විඤ්ඤාණභාගස්ස පාතුභාවෝ හෝති.  

අජ්ඣත්තිකෝ චේව ආවුසෝ මනෝ අපරිභින්නෝ හෝති බාහිරා ච ධම්මා ආපාථං ආගච්ඡන්ති නෝ ච තජ්ජෝ සමන්නාහාරෝ හෝති නේව තාව තජ්ජස්ස විඤ්ඤාණභාගස්ස පාතුභාවෝ හෝති.  යතෝ ච ඛෝ ආවුසෝ අජ්ඣත්තිකෝ චේව මනෝ අපරිභින්නෝ හෝති බාහිරා ච ධම්මා ආපාථං ආගච්ඡන්ති තජ්ජෝ ච සමන්නාහාරෝ හෝති ඒවං තජ්ජස්ස විඤ්ඤාණභාගස්ස පාතුභාවෝ හෝති.  

යං තථාභූතස්ස රූපං තං රූපුපාදානක්ඛන්ධේ සඞ්ගහං ගච්ඡති යා තථාභූතස්ස වේදනා සා වේදනුපාදානක්ඛන්ධේ සඞ්ගහං ගච්ඡති යා තථාභූතස්ස සඤ්ඤා සා සඤ්ඤුපාදානක්ඛන්ධේ සඞ්ගහං ගච්ඡති යේ තථාභූතස්ස සඞ්ඛාරා තේ සඞ්ඛාරුපාදානක්ඛන්ධේ සඞ්ගහං ගච්ඡන්ති යං තථාභූතස්ස විඤ්ඤාණං තං විඤ්ඤාණුපාදානක්ඛන්ධේ සඞ්ගහං ගච්ඡති.  සෝ ඒවං පජානාති  ඒවඤ්හි කිර ඉමේසං පඤ්චන්නං උපාදානක්ඛන්ධානං සඞ්ගහෝ සන්නිපාතෝ සමවායෝ හෝති.  

වුත්තං ඛෝ පනේතං භගවතා  යෝ පටිච්චසමුප්පාදං පස්සති සෝ ධම්මං පස්සති  යෝ ධම්මං පස්සති සෝ පටිච්චසමුප්පාදං පස්සතීති.  පටිච්චසමුප්පන්නා ඛෝ පනිමේ යදිදං පඤ්චුපාදානක්ඛන්ධා.  යෝ ඉමේසු පඤ්චසු උපාදානක්ඛන්ධේසු ඡන්දෝ ආලයෝ අනුනයෝ අජ්ඣෝසානං සෝ දුක්ඛසමුදයෝ.  යෝ ඉමේසු පඤ්චසු උපාදානක්ඛන්ධේසු ඡන්දරාගවිනයෝ ඡන්දරාගප්පහානං සෝ දුක්ඛනිරෝධෝති.  ඒත්තාවතාපි ඛෝ ආවුසෝ භික්ඛුනෝ බහුකතං හෝතීති.  

ඉදමවෝච ආයස්මා සාරිපුත්තෝ.  අත්තමනා තේ භික්ඛූ ආයස්මතෝ සාරිපුත්තස්ස භාසිතං අභිනන්දුන්ති.  

මහාහත්ථිපදෝපමසුත්තං නිට්ඨිතං අට්ඨමං.  

