संयुत्त निकाय १२।२ 
१। बुद्धवग्ग 
विभङ्गसुत्त 
सावत्थियं विहरति। 
“पटिच्चसमुप्पादं वो, भिक्खवे, देसेस्सामि विभजिस्सामि। 
तं सुणाथ, साधुकं मनसि करोथ, भासिस्सामी”ति। 
“एवं, भन्ते”ति खो ते भिक्खू भगवतो पच्चस्सोसुं। 
भगवा एतदवोच: 
“कतमो च, भिक्खवे, पटिच्चसमुप्पादो? 
अविज्जापच्चया, भिक्खवे, सङ्खारा; 
सङ्खारपच्चया विञ्ञाणं; 
विञ्ञाणपच्चया नामरूपं; 
नामरूपपच्चया सळायतनं; 
सळायतनपच्चया फस्सो; 
फस्सपच्चया वेदना; 
वेदनापच्चया तण्हा; 
तण्हापच्चया उपादानं; 
उपादानपच्चया भवो; 
भवपच्चया जाति; 
जातिपच्चया जरामरणं सोकपरिदेवदुक्खदोमनस्सुपायासा सम्भवन्ति। 
एवमेतस्स केवलस्स दुक्खक्खन्धस्स समुदयो होति। 
कतमञ्च, भिक्खवे, जरामरणं? 
या तेसं तेसं सत्तानं तम्हि तम्हि सत्तनिकाये जरा जीरणता खण्डिच्चं पालिच्चं वलित्तचता आयुनो संहानि इन्द्रियानं परिपाको; 
अयं वुच्चति जरा। 
या तेसं तेसं सत्तानं तम्हा तम्हा सत्तनिकाया चुति चवनता भेदो अन्तरधानं मच्चु मरणं कालकिरिया खन्धानं भेदो कळेवरस्स निक्खेपो (…), 
इदं वुच्चति मरणं। 
इति अयञ्च जरा, इदञ्च मरणं। 
इदं वुच्चति, भिक्खवे, जरामरणं। 
कतमा च, भिक्खवे, जाति? 
या तेसं तेसं सत्तानं तम्हि तम्हि सत्तनिकाये जाति सञ्जाति ओक्कन्ति अभिनिब्बत्ति खन्धानं पातुभावो आयतनानं पटिलाभो। 
अयं वुच्चति, भिक्खवे, जाति। 
कतमो च, भिक्खवे, भवो? 
तयोमे, भिक्खवे, भवा—
कामभवो, रूपभवो, अरूपभवो। 
अयं वुच्चति, भिक्खवे, भवो। 
कतमञ्च, भिक्खवे, उपादानं? 
चत्तारिमानि, भिक्खवे, उपादानानि—
कामुपादानं, दिट्ठुपादानं, सीलब्बतुपादानं, अत्तवादुपादानं। 
इदं वुच्चति, भिक्खवे, उपादानं। 
कतमा च, भिक्खवे, तण्हा? 
छयिमे, भिक्खवे, तण्हाकाया—
रूपतण्हा, सद्दतण्हा, गन्धतण्हा, रसतण्हा, फोट्ठब्बतण्हा, धम्मतण्हा। 
अयं वुच्चति, भिक्खवे, तण्हा। 
कतमा च, भिक्खवे, वेदना? 
छयिमे, भिक्खवे, वेदनाकाया—
चक्खुसम्फस्सजा वेदना, सोतसम्फस्सजा वेदना, घानसम्फस्सजा वेदना, जिव्हासम्फस्सजा वेदना, कायसम्फस्सजा वेदना, मनोसम्फस्सजा वेदना। 
अयं वुच्चति, भिक्खवे, वेदना। 
कतमो च, भिक्खवे, फस्सो? 
छयिमे, भिक्खवे, फस्सकाया—
चक्खुसम्फस्सो, सोतसम्फस्सो, घानसम्फस्सो, जिव्हासम्फस्सो, कायसम्फस्सो, मनोसम्फस्सो। 
अयं वुच्चति, भिक्खवे, फस्सो। 
कतमञ्च, भिक्खवे, सळायतनं? 
चक्खायतनं, सोतायतनं, घानायतनं, जिव्हायतनं, कायायतनं, मनायतनं—
इदं वुच्चति, भिक्खवे, सळायतनं। 
कतमञ्च, भिक्खवे, नामरूपं? 
वेदना, सञ्ञा, चेतना, फस्सो, मनसिकारो—
इदं वुच्चति नामं। 
चत्तारो च महाभूता, चतुन्नञ्च महाभूतानं उपादायरूपं। 
इदं वुच्चति रूपं। 
इति इदञ्च नामं, इदञ्च रूपं। 
इदं वुच्चति, भिक्खवे, नामरूपं। 
कतमञ्च, भिक्खवे, विञ्ञाणं? 
छयिमे, भिक्खवे, विञ्ञाणकाया—
चक्खुविञ्ञाणं, सोतविञ्ञाणं, घानविञ्ञाणं, जिव्हाविञ्ञाणं, कायविञ्ञाणं, मनोविञ्ञाणं। 
इदं वुच्चति, भिक्खवे, विञ्ञाणं। 
कतमे च, भिक्खवे, सङ्खारा? 
तयोमे, भिक्खवे, सङ्खारा—
कायसङ्खारो, वचीसङ्खारो, चित्तसङ्खारो। 
इमे वुच्चन्ति, भिक्खवे, सङ्खारा। 
कतमा च, भिक्खवे, अविज्जा? 
यं खो, भिक्खवे, दुक्खे अञ्ञाणं, दुक्खसमुदये अञ्ञाणं, दुक्खनिरोधे अञ्ञाणं, दुक्खनिरोधगामिनिया पटिपदाय अञ्ञाणं। 
अयं वुच्चति, भिक्खवे, अविज्जा। 
इति खो, भिक्खवे, अविज्जापच्चया सङ्खारा; 
सङ्खारपच्चया विञ्ञाणं …पे… 
एवमेतस्स केवलस्स दुक्खक्खन्धस्स समुदयो होति। 
अविज्जाय त्वेव असेसविरागनिरोधा सङ्खारनिरोधो; 
सङ्खारनिरोधा विञ्ञाणनिरोधो …पे… 
एवमेतस्स केवलस्स दुक्खक्खन्धस्स निरोधो होती”ति। 
दुतियं। 
