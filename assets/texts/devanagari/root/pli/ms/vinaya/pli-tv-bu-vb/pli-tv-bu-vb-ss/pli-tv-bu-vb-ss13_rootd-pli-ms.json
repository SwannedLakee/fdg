{	
"pli-tv-bu-vb-ss13:0.1":	"थेरवाद विनय ",
"pli-tv-bu-vb-ss13:0.2":	"महाविभङ्ग ",
"pli-tv-bu-vb-ss13:0.3":	"सङ्घादिसेसकण्ड ",
"pli-tv-bu-vb-ss13:0.4":	"१३। कुलदूसकसिक्खापद ",
"pli-tv-bu-vb-ss13:1.1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-ss13:1.1.2":	"तेन खो पन समयेन अस्सजिपुनब्बसुका नाम कीटागिरिस्मिं आवासिका होन्ति अलज्जिनो पापभिक्खू। ",
"pli-tv-bu-vb-ss13:1.1.3":	"ते एवरूपं अनाचारं आचरन्ति—",
"pli-tv-bu-vb-ss13:1.1.4":	"मालावच्छं रोपेन्तिपि रोपापेन्तिपि, सिञ्चन्तिपि सिञ्चापेन्तिपि, ओचिनन्तिपि ओचिनापेन्तिपि, गन्थेन्तिपि गन्थापेन्तिपि, ",
"pli-tv-bu-vb-ss13:1.1.5":	"एकतोवण्टिकमालं करोन्तिपि कारापेन्तिपि, उभतोवण्टिकमालं करोन्तिपि कारापेन्तिपि, ",
"pli-tv-bu-vb-ss13:1.1.6":	"मञ्जरिकं करोन्तिपि कारापेन्तिपि, विधूतिकं करोन्तिपि कारापेन्तिपि, वटंसकं करोन्तिपि कारापेन्तिपि, आवेळं करोन्तिपि कारापेन्तिपि, उरच्छदं करोन्तिपि कारापेन्तिपि। ",
"pli-tv-bu-vb-ss13:1.1.7":	"ते कुलित्थीनं कुलधीतानं कुलकुमारीनं कुलसुण्हानं कुलदासीनं एकतोवण्टिकमालं हरन्तिपि हरापेन्तिपि, उभतोवण्टिकमालं हरन्तिपि हरापेन्तिपि, मञ्जरिकं हरन्तिपि हरापेन्तिपि, विधूतिकं हरन्तिपि हरापेन्तिपि, वटंसकं हरन्तिपि हरापेन्तिपि, आवेळं हरन्तिपि हरापेन्तिपि, उरच्छदं हरन्तिपि हरापेन्तिपि। ",
"pli-tv-bu-vb-ss13:1.1.8":	"ते कुलित्थीहि कुलधीताहि कुलकुमारीहि कुलसुण्हाहि कुलदासीहि सद्धिं एकभाजनेपि भुञ्जन्ति, एकथालकेपि पिवन्ति, ",
"pli-tv-bu-vb-ss13:1.1.9":	"एकासनेपि निसीदन्ति, एकमञ्चेपि तुवट्टेन्ति, एकत्थरणापि तुवट्टेन्ति, एकपावुरणापि तुवट्टेन्ति, एकत्थरणपावुरणापि तुवट्टेन्ति, ",
"pli-tv-bu-vb-ss13:1.1.10":	"विकालेपि भुञ्जन्ति, मज्जम्पि पिवन्ति, मालागन्धविलेपनम्पि धारेन्ति, ",
"pli-tv-bu-vb-ss13:1.1.11":	"नच्चन्तिपि गायन्तिपि वादेन्तिपि लासेन्तिपि, ",
"pli-tv-bu-vb-ss13:1.1.12":	"नच्चन्तियापि नच्चन्ति, नच्चन्तियापि गायन्ति, नच्चन्तियापि वादेन्ति, नच्चन्तियापि लासेन्ति, गायन्तियापि नच्चन्ति, गायन्तियापि गायन्ति, गायन्तियापि वादेन्ति, गायन्तियापि लासेन्ति, वादेन्तियापि नच्चन्ति, वादेन्तियापि गायन्ति, वादेन्तियापि वादेन्ति, वादेन्तियापि लासेन्ति, लासेन्तियापि नच्चन्ति, लासेन्तियापि गायन्ति, लासेन्तियापि वादेन्ति, लासेन्तियापि लासेन्ति; ",
"pli-tv-bu-vb-ss13:1.2.1":	"अट्ठपदेपि कीळन्ति, दसपदेपि कीळन्ति, आकासेपि कीळन्ति, परिहारपथेपि कीळन्ति, सन्तिकायपि कीळन्ति, खलिकायपि कीळन्ति, घटिकायपि कीळन्ति, सलाकहत्थेनपि कीळन्ति, अक्खेनपि कीळन्ति, पङ्गचीरेनपि कीळन्ति, वङ्ककेनपि कीळन्ति, मोक्खचिकायपि कीळन्ति, चिङ्गुलकेनपि कीळन्ति, पत्ताळ्हकेनपि कीळन्ति, रथकेनपि कीळन्ति, धनुकेनपि कीळन्ति, अक्खरिकायपि कीळन्ति, मनेसिकायपि कीळन्ति, यथावज्जेनपि कीळन्ति। ",
"pli-tv-bu-vb-ss13:1.2.2":	"हत्थिस्मिम्पि सिक्खन्ति, अस्सस्मिम्पि सिक्खन्ति, रथस्मिम्पि सिक्खन्ति, धनुस्मिम्पि सिक्खन्ति, थरुस्मिम्पि सिक्खन्ति, ",
"pli-tv-bu-vb-ss13:1.2.3":	"हत्थिस्सपि पुरतो धावन्ति, अस्सस्सपि पुरतो धावन्ति, रथस्सपि पुरतो धावन्तिपि आधावन्तिपि, ",
"pli-tv-bu-vb-ss13:1.2.4":	"उस्सेळेन्तिपि, अप्फोटेन्तिपि, निब्बुज्झन्तिपि, मुट्ठीहिपि युज्झन्ति, ",
"pli-tv-bu-vb-ss13:1.2.5":	"रङ्गमज्झेपि सङ्घाटिं पत्थरित्वा नच्चकिं एवं वदन्ति—“इध, भगिनि, नच्चस्सू”ति, नलाटिकम्पि देन्ति, विविधम्पि अनाचारं आचरन्ति। ",
"pli-tv-bu-vb-ss13:1.3.1":	"तेन खो पन समयेन अञ्ञतरो भिक्खु कासीसु वस्संवुट्ठो सावत्थिं गच्छन्तो भगवन्तं दस्सनाय, येन कीटागिरि तदवसरि। ",
"pli-tv-bu-vb-ss13:1.3.2":	"अथ खो सो भिक्खु पुब्बण्हसमयं निवासेत्वा पत्तचीवरमादाय कीटागिरिं पिण्डाय पाविसि ",
"pli-tv-bu-vb-ss13:1.3.3":	"पासादिकेन अभिक्कन्तेन पटिक्कन्तेन आलोकितेन विलोकितेन समिञ्जितेन पसारितेन ओक्खित्तचक्खु इरियापथसम्पन्नो। ",
"pli-tv-bu-vb-ss13:1.3.4":	"मनुस्सा तं भिक्खुं पस्सित्वा एवमाहंसु—“क्वायं अबलबलो विय मन्दमन्दो विय भाकुटिकभाकुटिको विय? को इमस्स उपगतस्स पिण्डकं दस्सति? अम्हाकं पन अय्या अस्सजिपुनब्बसुका सण्हा सखिला सुखसम्भासा मिहितपुब्बङ्गमा एहिस्वागतवादिनो अब्भाकुटिका उत्तानमुखा पुब्बभासिनो। तेसं खो नाम पिण्डो दातब्बो”ति। ",
"pli-tv-bu-vb-ss13:1.3.5":	"अद्दसा खो अञ्ञतरो उपासको तं भिक्खुं कीटागिरिस्मिं पिण्डाय चरन्तं। ",
"pli-tv-bu-vb-ss13:1.3.6":	"दिस्वान येन सो भिक्खु तेनुपसङ्कमि; उपसङ्कमित्वा तं भिक्खुं अभिवादेत्वा एतदवोच—“अपि, भन्ते, पिण्डो लब्भती”ति? ",
"pli-tv-bu-vb-ss13:1.3.7":	"“न खो, आवुसो, पिण्डो लब्भती”ति। ",
"pli-tv-bu-vb-ss13:1.3.8":	"“एहि, भन्ते, घरं गमिस्सामा”ति। ",
"pli-tv-bu-vb-ss13:1.4.1":	"अथ खो सो उपासको तं भिक्खुं घरं नेत्वा भोजेत्वा एतदवोच—",
"pli-tv-bu-vb-ss13:1.4.2":	"“कहं, भन्ते, अय्यो गमिस्सती”ति? ",
"pli-tv-bu-vb-ss13:1.4.3":	"“सावत्थिं खो अहं, आवुसो, गमिस्सामि भगवन्तं दस्सनाया”ति। ",
"pli-tv-bu-vb-ss13:1.4.4":	"“तेन हि, भन्ते, मम वचनेन भगवतो पादे सिरसा वन्द, एवञ्च वदेहि—",
"pli-tv-bu-vb-ss13:1.4.5":	"‘दुट्ठो, भन्ते, कीटागिरिस्मिं आवासो। ",
"pli-tv-bu-vb-ss13:1.4.6":	"अस्सजिपुनब्बसुका नाम कीटागिरिस्मिं आवासिका अलज्जिनो पापभिक्खू। ",
"pli-tv-bu-vb-ss13:1.4.7":	"ते एवरूपं अनाचारं आचरन्ति—",
"pli-tv-bu-vb-ss13:1.4.8":	"मालावच्छं रोपेन्तिपि रोपापेन्तिपि, सिञ्चन्तिपि सिञ्चापेन्तिपि …पे… विविधम्पि अनाचारं आचरन्ति। ",
"pli-tv-bu-vb-ss13:1.4.9":	"येपि ते, भन्ते, मनुस्सा पुब्बे सद्धा अहेसुं पसन्ना तेपि एतरहि अस्सद्धा अप्पसन्ना। ",
"pli-tv-bu-vb-ss13:1.4.10":	"यानिपि तानि सङ्घस्स पुब्बे दानपथानि तानिपि एतरहि उपच्छिन्नानि। ",
"pli-tv-bu-vb-ss13:1.4.11":	"रिञ्चन्ति पेसला भिक्खू, निवसन्ति पापभिक्खू। ",
"pli-tv-bu-vb-ss13:1.4.12":	"साधु, भन्ते, भगवा कीटागिरिं भिक्खू पहिणेय्य यथायं कीटागिरिस्मिं आवासो सण्ठहेय्या’”ति। ",
"pli-tv-bu-vb-ss13:1.5.1":	"“एवमावुसो”ति खो सो भिक्खु तस्स उपासकस्स पटिस्सुत्वा येन सावत्थि तेन पक्कामि। ",
"pli-tv-bu-vb-ss13:1.5.2":	"अनुपुब्बेन येन सावत्थि जेतवनं अनाथपिण्डिकस्स आरामो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। ",
"pli-tv-bu-vb-ss13:1.5.3":	"आचिण्णं खो पनेतं बुद्धानं भगवन्तानं आगन्तुकेहि भिक्खूहि सद्धिं पटिसम्मोदितुं। ",
"pli-tv-bu-vb-ss13:1.5.4":	"अथ खो भगवा तं भिक्खुं एतदवोच—",
"pli-tv-bu-vb-ss13:1.5.5":	"“कच्चि, भिक्खु, खमनीयं कच्चि यापनीयं, ",
"pli-tv-bu-vb-ss13:1.5.6":	"कच्चिसि अप्पकिलमथेन अद्धानं आगतो, ",
"pli-tv-bu-vb-ss13:1.5.7":	"कुतो च त्वं, भिक्खु, आगच्छसी”ति? ",
"pli-tv-bu-vb-ss13:1.5.8":	"“खमनीयं, भगवा, यापनीयं, भगवा। ",
"pli-tv-bu-vb-ss13:1.5.9":	"अप्पकिलमथेन चाहं, भन्ते, अद्धानं आगतो। ",
"pli-tv-bu-vb-ss13:1.5.10":	"इधाहं, भन्ते, कासीसु वस्संवुट्ठो सावत्थिं आगच्छन्तो भगवन्तं दस्सनाय येन कीटागिरि तदवसरिं। ",
"pli-tv-bu-vb-ss13:1.5.11":	"अथ ख्वाहं, भन्ते, पुब्बण्हसमयं निवासेत्वा पत्तचीवरमादाय कीटागिरिं पिण्डाय पाविसिं। ",
"pli-tv-bu-vb-ss13:1.5.12":	"अद्दसा खो मं, भन्ते, अञ्ञतरो उपासको कीटागिरिस्मिं पिण्डाय चरन्तं। ",
"pli-tv-bu-vb-ss13:1.5.13":	"दिस्वान येनाहं तेनुपसङ्कमि; उपसङ्कमित्वा मं अभिवादेत्वा एतदवोच—‘अपि, भन्ते, पिण्डो लब्भती’ति? ",
"pli-tv-bu-vb-ss13:1.5.14":	"‘न खो, आवुसो, पिण्डो लब्भती’ति। ",
"pli-tv-bu-vb-ss13:1.5.15":	"‘एहि, भन्ते, घरं गमिस्सामा’ति। ",
"pli-tv-bu-vb-ss13:1.5.16":	"अथ खो, भन्ते, सो उपासको मं घरं नेत्वा भोजेत्वा एतदवोच—",
"pli-tv-bu-vb-ss13:1.5.17":	"‘कहं, भन्ते, अय्यो गमिस्सती’ति? ",
"pli-tv-bu-vb-ss13:1.5.18":	"‘सावत्थिं खो अहं, आवुसो, गमिस्सामि भगवन्तं दस्सनाया’ति। ",
"pli-tv-bu-vb-ss13:1.5.19":	"तेन हि, भन्ते, मम वचनेन भगवतो पादे सिरसा वन्द, एवञ्च वदेहि—",
"pli-tv-bu-vb-ss13:1.5.20":	"‘दुट्ठो, भन्ते, कीटागिरिस्मिं आवासो, ",
"pli-tv-bu-vb-ss13:1.5.21":	"अस्सजिपुनब्बसुका नाम कीटागिरिस्मिं आवासिका अलज्जिनो पापभिक्खू। ",
"pli-tv-bu-vb-ss13:1.5.22":	"ते एवरूपं अनाचारं आचरन्ति—",
"pli-tv-bu-vb-ss13:1.5.23":	"मालावच्छं रोपेन्तिपि रोपापेन्तिपि, सिञ्चन्तिपि सिञ्चापेन्तिपि …पे… विविधम्पि अनाचारं आचरन्ति। ",
"pli-tv-bu-vb-ss13:1.5.24":	"येपि ते, भन्ते, मनुस्सा पुब्बे सद्धा अहेसुं पसन्ना तेपि एतरहि अस्सद्धा अप्पसन्ना, ",
"pli-tv-bu-vb-ss13:1.5.25":	"यानिपि तानि सङ्घस्स पुब्बे दानपथानि तानिपि एतरहि उपच्छिन्नानि, ",
"pli-tv-bu-vb-ss13:1.5.26":	"रिञ्चन्ति पेसला भिक्खू निवसन्ति पापभिक्खू। ",
"pli-tv-bu-vb-ss13:1.5.27":	"साधु, भन्ते, भगवा कीटागिरिं भिक्खू पहिणेय्य यथायं कीटागिरिस्मिं आवासो सण्ठहेय्या’ति। ",
"pli-tv-bu-vb-ss13:1.5.28":	"ततो अहं, भगवा, आगच्छामी”ति। ",
"pli-tv-bu-vb-ss13:1.6.1":	"अथ खो भगवा एतस्मिं निदाने एतस्मिं पकरणे भिक्खुसङ्घं सन्निपातापेत्वा भिक्खू पटिपुच्छि—",
"pli-tv-bu-vb-ss13:1.6.2":	"“सच्चं किर, भिक्खवे, अस्सजिपुनब्बसुका नाम कीटागिरिस्मिं आवासिका अलज्जिनो पापभिक्खू ते एवरूपं अनाचारं आचरन्ति—",
"pli-tv-bu-vb-ss13:1.6.3":	"मालावच्छं रोपेन्तिपि रोपापेन्तिपि, सिञ्चन्तिपि सिञ्चापेन्तिपि …पे… विविधम्पि अनाचारं आचरन्ति, ",
"pli-tv-bu-vb-ss13:1.6.4":	"येपि ते, भिक्खवे, मनुस्सा पुब्बे सद्धा अहेसुं पसन्ना तेपि एतरहि अस्सद्धा अप्पसन्ना; ",
"pli-tv-bu-vb-ss13:1.6.5":	"यानिपि तानि सङ्घस्स पुब्बे दानपथानि तानिपि एतरहि उपच्छिन्नानि; ",
"pli-tv-bu-vb-ss13:1.6.6":	"रिञ्चन्ति पेसला भिक्खू निवसन्ति पापभिक्खू”ति? ",
"pli-tv-bu-vb-ss13:1.6.7":	"“सच्चं, भगवा”ति। ",
"pli-tv-bu-vb-ss13:1.6.8":	"विगरहि बुद्धो भगवा …पे… ",
"pli-tv-bu-vb-ss13:1.6.9":	"कथञ्हि नाम ते, भिक्खवे, मोघपुरिसा एवरूपं अनाचारं आचरिस्सन्ति—",
"pli-tv-bu-vb-ss13:1.6.10":	"मालावच्छं रोपेस्सन्तिपि रोपापेस्सन्तिपि, सञ्चिस्सन्तिपि सिञ्चापेस्सन्तिपि, ओचिनिस्सन्तिपि ओचिनापेस्सन्तिपि, गन्थिस्सन्तिपि गन्थापेस्सन्तिपि, ",
"pli-tv-bu-vb-ss13:1.6.11":	"एकतोवण्टिकमालं करिस्सन्तिपि कारापेस्सन्तिपि, उभतोवण्टिकमालं करिस्सन्तिपि कारापेस्सन्तिपि, ",
"pli-tv-bu-vb-ss13:1.6.12":	"मञ्जरिकं करिस्सन्तिपि कारापेस्सन्तिपि, विधूतिकं करिस्सन्तिपि कारापेस्सन्तिपि, वटंसकं करिस्सन्तिपि कारापेस्सन्तिपि, आवेळं करिस्सन्तिपि कारापेस्सन्तिपि, उरच्छदं करिस्सन्तिपि कारापेस्सन्तिपि। ",
"pli-tv-bu-vb-ss13:1.6.13":	"ते कुलित्थीनं कुलधीतानं कुलकुमारीनं कुलसुण्हानं कुलदासीनं एकतोवण्टिकमालं हरिस्सन्तिपि हारापेस्सन्तिपि, उभतोवण्टिकमालं हरिस्सन्तिपि हारापेस्सन्तिपि, मञ्जरिकं हरिस्सन्तिपि हारापेस्सन्तिपि, विधूतिकं हरिस्सन्तिपि हारापेस्सन्तिपि, वटंसकं हरिस्सन्तिपि हारापेस्सन्तिपि, आवेळं हरिस्सन्तिपि हारापेस्सन्तिपि, उरच्छदं हरिस्सन्तिपि हारापेस्सन्तिपि। ",
"pli-tv-bu-vb-ss13:1.6.14":	"ते कुलित्थीहि कुलधीताहि कुलकुमारीहि कुलसुण्हाहि कुलदासीहि सद्धिं एकभाजनेपि भुञ्जिस्सन्ति, एकथालकेपि पिविस्सन्ति, एकासनेपि निसीदिस्सन्ति, एकमञ्चेपि तुवट्टिस्सन्ति, एकत्थरणापि तुवट्टिस्सन्ति, एकपावुरणापि तुवट्टिस्सन्ति, एकत्थरणपावुरणापि तुवट्टिस्सन्ति, ",
"pli-tv-bu-vb-ss13:1.6.15":	"विकालेपि भुञ्जिस्सन्ति, मज्जम्पि पिविस्सन्ति, मालागन्धविलेपनम्पि धारिस्सन्ति ",
"pli-tv-bu-vb-ss13:1.6.16":	"नच्चिस्सन्तिपि गायिस्सन्तिपि वादेस्सन्तिपि लासेस्सन्तिपि, ",
"pli-tv-bu-vb-ss13:1.6.17":	"नच्चन्तियापि नच्चिस्सन्ति नच्चन्तियापि गायिस्सन्ति नच्चन्तियापि वादेस्सन्ति नच्चन्तियापि लासेस्सन्ति, गायन्तियापि नच्चिस्सन्ति गायन्तियापि गायिस्सन्ति गायन्तियापि वादेस्सन्ति गायन्तियापि लासेस्सन्ति, वादेन्तियापि नच्चिस्सन्ति वादेन्तियापि गायिस्सन्ति वादेन्तियापि वादेस्सन्ति वादेन्तियापि लासेस्सन्ति, लासेन्तियापि नच्चिस्सन्ति लासेन्तियापि गायिस्सन्ति लासेन्तियापि वादेस्सन्ति लासेन्तियापि लासेस्सन्ति ",
"pli-tv-bu-vb-ss13:1.6.18":	"अट्ठपदेपि कीळिस्सन्ति दसपदेपि कीळिस्सन्ति, आकासेपि कीळिस्सन्ति, परिहारपथेपि कीळिस्सन्ति, सन्तिकायपि कीळिस्सन्ति, खलिकायपि कीळिस्सन्ति, घटिकायपि कीळिस्सन्ति, सलाकहत्थेनपि कीळिस्सन्ति, अक्खेनपि कीळिस्सन्ति, पङ्गचीरेनपि कीळिस्सन्ति, वङ्ककेनपि कीळिस्सन्ति, मोक्खचिकायपि कीळिस्सन्ति, चिङ्गुलकेनपि कीळिस्सन्ति, पत्ताळ्हकेनपि कीळिस्सन्ति, रथकेनपि कीळिस्सन्ति, धनुकेनपि कीळिस्सन्ति, अक्खरिकायपि कीळिस्सन्ति, मनेसिकायपि कीळिस्सन्ति, यथावज्जेनपि कीळिस्सन्ति, ",
"pli-tv-bu-vb-ss13:1.6.19":	"हत्थिस्मिम्पि सिक्खिस्सन्ति, अस्सस्मिम्पि सिक्खिस्सन्ति, रथस्मिम्पि सिक्खिस्सन्ति, धनुस्मिम्पि सिक्खिस्सन्ति, थरुस्मिम्पि सिक्खिस्सन्ति, ",
"pli-tv-bu-vb-ss13:1.6.20":	"हत्थिस्सपि पुरतो धाविस्सन्ति, अस्सस्सपि पुरतो धाविस्सन्ति, रथस्सपि पुरतो धाविस्सन्तिपि आधाविस्सन्तिपि ",
"pli-tv-bu-vb-ss13:1.6.21":	"उस्सेळेस्सन्तिपि, अप्फोटेस्सन्तिपि, निब्बुज्झिस्सन्तिपि, मुट्ठीहिपि युज्झिस्सन्ति, ",
"pli-tv-bu-vb-ss13:1.6.22":	"रङ्गमज्झेपि सङ्घाटिं पत्थरित्वा नच्चकिं एवं वक्खन्ति “इध, भगिनि, नच्चस्सू”ति नलाटिकम्पि दस्सन्ति, विविधम्पि अनाचारं आचरिस्सन्ति। ",
"pli-tv-bu-vb-ss13:1.6.23":	"नेतं, भिक्खवे, अप्पसन्नानं वा पसादाय …पे… ",
"pli-tv-bu-vb-ss13:1.6.24":	"विगरहित्वा धम्मिं कथं कत्वा सारिपुत्तमोग्गल्लाने आमन्तेसि—",
"pli-tv-bu-vb-ss13:1.6.25":	"“गच्छथ तुम्हे, सारिपुत्ता, कीटागिरिं गन्त्वा अस्सजिपुनब्बसुकानं भिक्खूनं कीटागिरिस्मा पब्बाजनीयकम्मं करोथ। तुम्हाकं एते सद्धिविहारिका”ति। ",
"pli-tv-bu-vb-ss13:1.6.26":	"“कथं मयं, भन्ते, अस्सजिपुनब्बसुकानं भिक्खूनं कीटागिरिस्मा पब्बाजनीयकम्मं करोम? चण्डा ते भिक्खू फरुसा”ति। ",
"pli-tv-bu-vb-ss13:1.6.27":	"“तेन हि तुम्हे, सारिपुत्ता, बहुकेहि भिक्खूहि सद्धिं गच्छथा”ति। ",
"pli-tv-bu-vb-ss13:1.6.28":	"“एवं, भन्ते”ति खो सारिपुत्तमोग्गल्लाना भगवतो पच्चस्सोसुं। ",
"pli-tv-bu-vb-ss13:1.7.1":	"“एवञ्च पन, भिक्खवे, कातब्बं। ",
"pli-tv-bu-vb-ss13:1.7.2":	"पठमं अस्सजिपुनब्बसुका भिक्खू चोदेतब्बा। ",
"pli-tv-bu-vb-ss13:1.7.3":	"चोदेत्वा सारेतब्बा। सारेत्वा आपत्तिं रोपेतब्बा। ",
"pli-tv-bu-vb-ss13:1.7.4":	"आपत्तिं रोपेत्वा ब्यत्तेन भिक्खुना पटिबलेन सङ्घो ञापेतब्बो—",
"pli-tv-bu-vb-ss13:1.7.5":	"‘सुणातु मे, भन्ते, सङ्घो। ",
"pli-tv-bu-vb-ss13:1.7.6":	"इमे अस्सजिपुनब्बसुका भिक्खू कुलदूसका पापसमाचारा। इमेसं पापका समाचारा दिस्सन्ति चेव सुय्यन्ति च। कुलानि च इमेहि दुट्ठानि दिस्सन्ति चेव सुय्यन्ति च। ",
"pli-tv-bu-vb-ss13:1.7.7":	"यदि सङ्घस्स पत्तकल्लं, सङ्घो अस्सजिपुनब्बसुकानं भिक्खूनं कीटागिरिस्मा पब्बाजनीयकम्मं करेय्य—“न अस्सजिपुनब्बसुकेहि भिक्खूहि कीटागिरिस्मिं वत्थब्बन्”ति। ",
"pli-tv-bu-vb-ss13:1.7.8":	"एसा ञत्ति। ",
"pli-tv-bu-vb-ss13:1.7.9":	"सुणातु मे, भन्ते, सङ्घो। ",
"pli-tv-bu-vb-ss13:1.7.10":	"इमे अस्सजिपुनब्बसुका भिक्खू कुलदूसका पापसमाचारा। इमेसं पापका समाचारा दिस्सन्ति चेव सुय्यन्ति च। कुलानि च इमेहि दुट्ठानि दिस्सन्ति चेव सुय्यन्ति च। ",
"pli-tv-bu-vb-ss13:1.7.11":	"सङ्घो अस्सजिपुनब्बसुकानं भिक्खूनं कीटागिरिस्मा पब्बाजनीयकम्मं करोति—“न अस्सजिपुनब्बसुकेहि भिक्खूहि कीटागिरिस्मिं वत्थब्बन्”ति। ",
"pli-tv-bu-vb-ss13:1.7.12":	"यस्सायस्मतो खमति अस्सजिपुनब्बसुकानं भिक्खूनं कीटागिरिस्मा पब्बाजनीयकम्मस्स करणं—“न अस्सजिपुनब्बसुकेहि भिक्खूहि कीटागिरिस्मिं वत्थब्बन्”ति, सो तुण्हस्स; ",
"pli-tv-bu-vb-ss13:1.7.13":	"यस्स नक्खमति, सो भासेय्य। ",
"pli-tv-bu-vb-ss13:1.7.14":	"दुतियम्पि एतमत्थं वदामि …पे… ",
"pli-tv-bu-vb-ss13:1.7.15":	"ततियम्पि एतमत्थं वदामि—सुणातु मे, भन्ते, सङ्घो …पे… सो भासेय्य। ",
"pli-tv-bu-vb-ss13:1.7.16":	"कतं सङ्घेन अस्सजिपुनब्बसुकानं भिक्खूनं कीटागिरिस्मा पब्बाजनीयकम्मं—“न अस्सजिपुनब्बसुकेहि भिक्खूहि कीटागिरिस्मिं वत्थब्बन्”ति। ",
"pli-tv-bu-vb-ss13:1.7.17":	"खमति सङ्घस्स, तस्मा तुण्ही, एवमेतं धारयामी’”ति। ",
"pli-tv-bu-vb-ss13:1.8.1":	"अथ खो सारिपुत्तमोग्गल्लानप्पमुखो भिक्खुसङ्घो कीटागिरिं गन्त्वा अस्सजिपुनब्बसुकानं भिक्खूनं कीटागिरिस्मा पब्बाजनीयकम्मं अकासि—“न अस्सजिपुनब्बसुकेहि भिक्खूहि कीटागिरिस्मिं वत्थब्बन्”ति। ",
"pli-tv-bu-vb-ss13:1.8.2":	"ते सङ्घेन पब्बाजनीयकम्मकता न सम्मा वत्तन्ति, न लोमं पातेन्ति, न नेत्थारं वत्तन्ति, न भिक्खू खमापेन्ति, अक्कोसन्ति परिभासन्ति छन्दगामिता दोसगामिता मोहगामिता भयगामिता पापेन्ति, पक्कमन्तिपि, विब्भमन्तिपि। ",
"pli-tv-bu-vb-ss13:1.8.3":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-ss13:1.8.4":	"“कथञ्हि नाम अस्सजिपुनब्बसुका भिक्खू सङ्घेन पब्बाजनीयकम्मकता न सम्मा वत्तिस्सन्ति, न लोमं पातेस्सन्ति, न नेत्थारं वत्तिस्सन्ति, न भिक्खू खमापेस्सन्ति, अक्कोसिस्सन्ति परिभासिस्सन्ति, छन्दगामिता दोसगामिता मोहगामिता भयगामिता पापेस्सन्ति पक्कमिस्सन्तिपि विब्भमिस्सन्तिपी”ति। ",
"pli-tv-bu-vb-ss13:1.8.5":	"अथ खो ते भिक्खू अस्सजिपुनब्बसुके भिक्खू अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-ss13:1.8.6":	"“सच्चं किर, भिक्खवे, अस्सजिपुनब्बसुका भिक्खू सङ्घेन पब्बाजनीयकम्मकता न सम्मा वत्तन्ति …पे… विब्भमन्तिपी”ति? ",
"pli-tv-bu-vb-ss13:1.8.7":	"“सच्चं, भगवा”ति। ",
"pli-tv-bu-vb-ss13:1.8.8":	"विगरहि बुद्धो भगवा …पे… ",
"pli-tv-bu-vb-ss13:1.8.9":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-ss13:1.8.10.1":	"“भिक्खु पनेव अञ्ञतरं गामं वा निगमं वा उपनिस्साय विहरति कुलदूसको पापसमाचारो। तस्स खो पापका समाचारा दिस्सन्ति चेव सुय्यन्ति च, कुलानि च तेन दुट्ठानि दिस्सन्ति चेव सुय्यन्ति च। ",
"pli-tv-bu-vb-ss13:1.8.11":	"सो भिक्खु भिक्खूहि एवमस्स वचनीयो—",
"pli-tv-bu-vb-ss13:1.8.12":	"‘आयस्मा खो कुलदूसको पापसमाचारो, आयस्मतो खो पापका समाचारा दिस्सन्ति चेव सुय्यन्ति च, कुलानि चायस्मता दुट्ठानि दिस्सन्ति चेव सुय्यन्ति च। पक्कमतायस्मा इमम्हा आवासा। अलं ते इध वासेना’ति। ",
"pli-tv-bu-vb-ss13:1.8.13":	"एवञ्च सो भिक्खु भिक्खूहि वुच्चमानो ते भिक्खू एवं वदेय्य—",
"pli-tv-bu-vb-ss13:1.8.14":	"‘छन्दगामिनो च भिक्खू दोसगामिनो च भिक्खू मोहगामिनो च भिक्खू भयगामिनो च भिक्खू तादिसिकाय आपत्तिया एकच्चं पब्बाजेन्ति एकच्चं न पब्बाजेन्ती’ति, ",
"pli-tv-bu-vb-ss13:1.8.15":	"सो भिक्खु भिक्खूहि एवमस्स वचनीयो—",
"pli-tv-bu-vb-ss13:1.8.16":	"‘मायस्मा एवं अवच। न च भिक्खू छन्दगामिनो। न च भिक्खू दोसगामिनो। न च भिक्खू मोहगामिनो। न च भिक्खू भयगामिनो। ",
"pli-tv-bu-vb-ss13:1.8.17":	"आयस्मा खो कुलदूसको पापसमाचारो। आयस्मतो खो पापका समाचारा दिस्सन्ति चेव सुय्यन्ति च। कुलानि चायस्मता दुट्ठानि दिस्सन्ति चेव सुय्यन्ति च। पक्कमतायस्मा इमम्हा आवासा। अलं ते इध वासेना’ति। ",
"pli-tv-bu-vb-ss13:1.8.18":	"एवञ्च सो भिक्खु भिक्खूहि वुच्चमानो तथेव पग्गण्हेय्य, सो भिक्खु भिक्खूहि यावततियं समनुभासितब्बो तस्स पटिनिस्सग्गाय। ",
"pli-tv-bu-vb-ss13:1.8.19":	"यावततियञ्चे समनुभासियमानो तं पटिनिस्सज्जेय्य, इच्चेतं कुसलं; ",
"pli-tv-bu-vb-ss13:1.8.20":	"नो चे पटिनिस्सज्जेय्य, सङ्घादिसेसो”ति। ",
"pli-tv-bu-vb-ss13:2.1":	"भिक्खु पनेव अञ्ञतरं गामं वा निगमं वाति ",
"pli-tv-bu-vb-ss13:2.2":	"गामोपि निगमोपि नगरम्पि गामो चेव निगमो च। ",
"pli-tv-bu-vb-ss13:2.3":	"उपनिस्साय विहरतीति ",
"pli-tv-bu-vb-ss13:2.4":	"तत्थ पटिबद्धा होन्ति चीवरपिण्डपातसेनासनगिलानप्पच्चयभेसज्जपरिक्खारा। ",
"pli-tv-bu-vb-ss13:2.5":	"कुलं नाम ",
"pli-tv-bu-vb-ss13:2.6":	"चत्तारि कुलानि—खत्तियकुलं, ब्राह्मणकुलं, वेस्सकुलं, सुद्दकुलं। ",
"pli-tv-bu-vb-ss13:2.7":	"कुलदूसकोति ",
"pli-tv-bu-vb-ss13:2.8":	"कुलानि दूसेति पुप्फेन वा फलेन वा चुण्णेन वा मत्तिकाय वा दन्तकट्ठेन वा वेळुया वेज्जिकाय वा जङ्घपेसनिकेन वा। ",
"pli-tv-bu-vb-ss13:2.9":	"पापसमाचारोति ",
"pli-tv-bu-vb-ss13:2.10":	"मालावच्छं रोपेतिपि रोपापेतिपि, सिञ्चतिपि सिञ्चापेतिपि, ओचिनातिपि ओचिनापेतिपि, गन्थेतिपि गन्थापेतिपि। ",
"pli-tv-bu-vb-ss13:2.11":	"दिस्सन्ति चेव सुय्यन्ति चाति ",
"pli-tv-bu-vb-ss13:2.12":	"ये संमुखा ते पस्सन्ति, ये तिरोक्खा ते सुणन्ति। ",
"pli-tv-bu-vb-ss13:2.13":	"कुलानि च तेन दुट्ठानीति ",
"pli-tv-bu-vb-ss13:2.14":	"पुब्बे सद्धा हुत्वा तं आगम्म अस्सद्धा होन्ति, पसन्ना हुत्वा अप्पसन्ना होन्ति। ",
"pli-tv-bu-vb-ss13:2.15":	"दिस्सन्ति चेव सुय्यन्ति चाति ",
"pli-tv-bu-vb-ss13:2.16":	"ये संमुखा ते पस्सन्ति, ये तिरोक्खा ते सुणन्ति। ",
"pli-tv-bu-vb-ss13:2.17":	"सो भिक्खूति ",
"pli-tv-bu-vb-ss13:2.18":	"यो सो कुलदूसको भिक्खु। ",
"pli-tv-bu-vb-ss13:2.19":	"भिक्खूहीति ",
"pli-tv-bu-vb-ss13:2.20":	"अञ्ञेहि भिक्खूहि। ये पस्सन्ति ये सुणन्ति। तेहि वत्तब्बो—",
"pli-tv-bu-vb-ss13:2.21":	"“आयस्मा खो कुलदूसको पापसमाचारो। आयस्मतो खो पापका समाचारा दिस्सन्ति चेव सुय्यन्ति च। कुलानि चायस्मता दुट्ठानि दिस्सन्ति चेव सुय्यन्ति च। पक्कमतायस्मा इमम्हा आवासा। अलं ते इध वासेना”ति। ",
"pli-tv-bu-vb-ss13:2.22":	"एवञ्च सो भिक्खु भिक्खूहि वुच्चमानो ते भिक्खू एवं वदेय्य—“छन्दगामिनो च भिक्खू, दोसगामिनो च भिक्खू, मोहगामिनो च भिक्खू, भयगामिनो च भिक्खू। तादिसिकाय आपत्तिया एकच्चं पब्बाजेन्ति एकच्चं न पब्बाजेन्ती”ति। ",
"pli-tv-bu-vb-ss13:2.23":	"सो भिक्खूति ",
"pli-tv-bu-vb-ss13:2.24":	"यो सो कम्मकतो भिक्खु। ",
"pli-tv-bu-vb-ss13:2.25":	"भिक्खूहीति ",
"pli-tv-bu-vb-ss13:2.26":	"अञ्ञेहि भिक्खूहि। ये पस्सन्ति ये सुणन्ति। तेहि वत्तब्बो—",
"pli-tv-bu-vb-ss13:2.27":	"“मायस्मा एवं अवच। न च भिक्खू छन्दगामिनो, न च भिक्खू दोसगामिनो, न च भिक्खू मोहगामिनो, न च भिक्खू भयगामिनो। ",
"pli-tv-bu-vb-ss13:2.28":	"आयस्मा खो कुलदूसको पापसमाचारो। आयस्मतो खो पापका समाचारा दिस्सन्ति चेव सुय्यन्ति च। कुलानि चायस्मता दुट्ठानि दिस्सन्ति चेव सुय्यन्ति च। पक्कमतायस्मा इमम्हा आवासा। अलं ते इध वासेना”ति। ",
"pli-tv-bu-vb-ss13:2.29":	"दुतियम्पि वत्तब्बो। ",
"pli-tv-bu-vb-ss13:2.30":	"ततियम्पि वत्तब्बो। ",
"pli-tv-bu-vb-ss13:2.31":	"सचे पटिनिस्सज्जति, इच्चेतं कुसलं। ",
"pli-tv-bu-vb-ss13:2.32":	"नो चे पटिनिस्सज्जति, आपत्ति दुक्कटस्स। ",
"pli-tv-bu-vb-ss13:2.33":	"सुत्वा न वदन्ति, आपत्ति दुक्कटस्स। ",
"pli-tv-bu-vb-ss13:2.34":	"सो भिक्खु सङ्घमज्झम्पि आकड्ढित्वा वत्तब्बो—",
"pli-tv-bu-vb-ss13:2.35":	"“मायस्मा एवं अवच। न च भिक्खू छन्दगामिनो, न च भिक्खू दोसगामिनो, न च भिक्खू मोहगामिनो, न च भिक्खू भयगामिनो। ",
"pli-tv-bu-vb-ss13:2.36":	"आयस्मा खो कुलदूसको पापसमाचारो। आयस्मतो खो पापका समाचारा दिस्सन्ति चेव सुय्यन्ति च। कुलानि चायस्मता दुट्ठानि दिस्सन्ति चेव सुय्यन्ति च। पक्कमतायस्मा इमम्हा आवासा। अलं ते इध वासेना”ति। ",
"pli-tv-bu-vb-ss13:2.37":	"दुतियम्पि वत्तब्बो। ",
"pli-tv-bu-vb-ss13:2.38":	"ततियम्पि वत्तब्बो। ",
"pli-tv-bu-vb-ss13:2.39":	"सचे पटिनिस्सज्जति, इच्चेतं कुसलं। ",
"pli-tv-bu-vb-ss13:2.40":	"नो चे पटिनिस्सज्जति, आपत्ति दुक्कटस्स। ",
"pli-tv-bu-vb-ss13:2.41":	"सो भिक्खु समनुभासितब्बो। ",
"pli-tv-bu-vb-ss13:2.42":	"“एवञ्च पन, भिक्खवे, समनुभासितब्बो। ",
"pli-tv-bu-vb-ss13:2.43":	"ब्यत्तेन भिक्खुना पटिबलेन सङ्घो ञापेतब्बो—",
"pli-tv-bu-vb-ss13:2.44":	"‘सुणातु मे, भन्ते, सङ्घो। ",
"pli-tv-bu-vb-ss13:2.45":	"अयं इत्थन्नामो भिक्खु सङ्घेन पब्बाजनीयकम्मकतो भिक्खू छन्दगामिता दोसगामिता मोहगामिता भयगामिता पापेति। ",
"pli-tv-bu-vb-ss13:2.46":	"सो तं वत्थुं न पटिनिस्सज्जति। ",
"pli-tv-bu-vb-ss13:2.47":	"यदि सङ्घस्स पत्तकल्लं, सङ्घो इत्थन्नामं भिक्खुं समनुभासेय्य तस्स वत्थुस्स पटिनिस्सग्गाय। ",
"pli-tv-bu-vb-ss13:2.48":	"एसा ञत्ति। ",
"pli-tv-bu-vb-ss13:2.49":	"सुणातु मे, भन्ते, सङ्घो। ",
"pli-tv-bu-vb-ss13:2.50":	"अयं इत्थन्नामो भिक्खु सङ्घेन पब्बाजनीयकम्मकतो भिक्खू छन्दगामिता दोसगामिता मोहगामिता भयगामिता पापेति। ",
"pli-tv-bu-vb-ss13:2.51":	"सो तं वत्थुं न पटिनिस्सज्जति। ",
"pli-tv-bu-vb-ss13:2.52":	"सङ्घो इत्थन्नामं भिक्खुं समनुभासति तस्स वत्थुस्स पटिनिस्सग्गाय। ",
"pli-tv-bu-vb-ss13:2.53":	"यस्सायस्मतो खमति इत्थन्नामस्स भिक्खुनो समनुभासना तस्स वत्थुस्स पटिनिस्सग्गाय, सो तुण्हस्स; यस्स नक्खमति, सो भासेय्य। ",
"pli-tv-bu-vb-ss13:2.54":	"दुतियम्पि एतमत्थं वदामि …पे… ",
"pli-tv-bu-vb-ss13:2.55":	"ततियम्पि एतमत्थं वदामि …पे…। ",
"pli-tv-bu-vb-ss13:2.56":	"समनुभट्ठो सङ्घेन इत्थन्नामो भिक्खु तस्स वत्थुस्स पटिनिस्सग्गाय। ",
"pli-tv-bu-vb-ss13:2.57":	"खमति सङ्घस्स, तस्मा तुण्ही, एवमेतं धारयामी’”ति। ",
"pli-tv-bu-vb-ss13:2.58":	"ञत्तिया दुक्कटं, ",
"pli-tv-bu-vb-ss13:2.59":	"द्वीहि कम्मवाचाहि थुल्लच्चया, ",
"pli-tv-bu-vb-ss13:2.60":	"कम्मवाचापरियोसाने आपत्ति सङ्घादिसेसस्स। ",
"pli-tv-bu-vb-ss13:2.61":	"सङ्घादिसेसं अज्झापज्जन्तस्स ञत्तिया दुक्कटं, द्वीहि कम्मवाचाहि थुल्लच्चया पटिप्पस्सम्भन्ति। ",
"pli-tv-bu-vb-ss13:2.62":	"सङ्घादिसेसोति ",
"pli-tv-bu-vb-ss13:2.63":	"सङ्घोव तस्सा आपत्तिया परिवासं देति, मूलाय पटिकस्सति, मानत्तं देति, अब्भेति; न सम्बहुला, न एकपुग्गलो। तेन वुच्चति—“सङ्घादिसेसो”ति, ",
"pli-tv-bu-vb-ss13:2.64":	"तस्सेव आपत्तिनिकायस्स नामकम्मं अधिवचनं। तेनपि वुच्चति “सङ्घादिसेसो”ति। ",
"pli-tv-bu-vb-ss13:3.1.1":	"धम्मकम्मे धम्मकम्मसञ्ञी न पटिनिस्सज्जति, आपत्ति सङ्घादिसेसस्स। ",
"pli-tv-bu-vb-ss13:3.1.2":	"धम्मकम्मे वेमतिको न पटिनिस्सज्जति, आपत्ति सङ्घादिसेसस्स। ",
"pli-tv-bu-vb-ss13:3.1.3":	"धम्मकम्मे अधम्मकम्मसञ्ञी न पटिनिस्सज्जति, आपत्ति सङ्घादिसेसस्स। ",
"pli-tv-bu-vb-ss13:3.1.4":	"अधम्मकम्मे धम्मकम्मसञ्ञी, आपत्ति दुक्कटस्स। ",
"pli-tv-bu-vb-ss13:3.1.5":	"अधम्मकम्मे वेमतिको, आपत्ति दुक्कटस्स। ",
"pli-tv-bu-vb-ss13:3.1.6":	"अधम्मकम्मे अधम्मकम्मसञ्ञी, आपत्ति दुक्कटस्स। ",
"pli-tv-bu-vb-ss13:3.2.1":	"अनापत्ति—",
"pli-tv-bu-vb-ss13:3.2.2":	"असमनुभासन्तस्स, ",
"pli-tv-bu-vb-ss13:3.2.3":	"पटिनिस्सज्जन्तस्स, ",
"pli-tv-bu-vb-ss13:3.2.4":	"उम्मत्तकस्स, ",
"pli-tv-bu-vb-ss13:3.2.5":	"आदिकम्मिकस्साति। ",
"pli-tv-bu-vb-ss13:3.2.6":	"कुलदूसकसिक्खापदं निट्ठितं तेरसमं। ",
"pli-tv-bu-vb-ss13:3.2.7":	"“उद्दिट्ठा खो, आयस्मन्तो, तेरस सङ्घादिसेसा धम्मा, नव पठमापत्तिका, चत्तारो यावततियका। ",
"pli-tv-bu-vb-ss13:3.2.8":	"येसं भिक्खु अञ्ञतरं वा अञ्ञतरं वा आपज्जित्वा यावतीहं जानं पटिच्छादेति तावतीहं तेन भिक्खुना अकामा परिवत्तब्बं। ",
"pli-tv-bu-vb-ss13:3.2.9":	"परिवुत्थपरिवासेन भिक्खुना उत्तरि छारत्तं भिक्खुमानत्ताय पटिपज्जितब्बं। ",
"pli-tv-bu-vb-ss13:3.2.10":	"चिण्णमानत्तो भिक्खु यत्थ सिया वीसतिगणो भिक्खुसङ्घो तत्थ सो भिक्खु अब्भेतब्बो। ",
"pli-tv-bu-vb-ss13:3.2.11":	"एकेनपि चे ऊनो वीसतिगणो भिक्खुसङ्घो तं भिक्खुं अब्भेय्य, सो च भिक्खु अनब्भितो, ते च भिक्खू गारय्हा, अयं तत्थ सामीचि। ",
"pli-tv-bu-vb-ss13:3.2.12":	"तत्थायस्मन्ते पुच्छामि—‘कच्चित्थ परिसुद्धा’? ",
"pli-tv-bu-vb-ss13:3.2.13":	"दुतियम्पि पुच्छामि—‘कच्चित्थ परिसुद्धा’? ",
"pli-tv-bu-vb-ss13:3.2.14":	"ततियम्पि पुच्छामि—‘कच्चित्थ परिसुद्धा’? ",
"pli-tv-bu-vb-ss13:3.2.15":	"परिसुद्धेत्थायस्मन्तो। तस्मा तुण्ही, एवमेतं धारयामी”ति। ",
"pli-tv-bu-vb-ss13:3.2.16":	"तेरसकं निट्ठितं। ",
"pli-tv-bu-vb-ss13:3.2.17":	"तस्सुद्दानं ",
"pli-tv-bu-vb-ss13:3.2.18":	"विस्सट्ठि कायसंसग्गं, ",
"pli-tv-bu-vb-ss13:3.2.19":	"दुट्ठुल्लं अत्तकामञ्च; ",
"pli-tv-bu-vb-ss13:3.2.20":	"सञ्चरित्तं कुटी चेव, ",
"pli-tv-bu-vb-ss13:3.2.21":	"विहारो च अमूलकं। ",
"pli-tv-bu-vb-ss13:3.2.22":	"किञ्चिलेसञ्च भेदो च, ",
"pli-tv-bu-vb-ss13:3.2.23":	"तस्सेव अनुवत्तका; ",
"pli-tv-bu-vb-ss13:3.2.24":	"दुब्बचं कुलदूसञ्च, ",
"pli-tv-bu-vb-ss13:3.2.25":	"सङ्घादिसेसा तेरसाति। ",
"pli-tv-bu-vb-ss13:3.2.26":	"सङ्घादिसेसकण्डं निट्ठितं। "
}	
