{	
"pli-tv-bu-vb-pc21:0.1":	"थेरवाद विनय ",
"pli-tv-bu-vb-pc21:0.2":	"महाविभङ्ग ",
"pli-tv-bu-vb-pc21:0.3":	"पाचित्तियकण्ड ",
"pli-tv-bu-vb-pc21:0.4":	"ओवादवग्ग ",
"pli-tv-bu-vb-pc21:0.5":	"२१। ओवादसिक्खापद ",
"pli-tv-bu-vb-pc21:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc21:1.2":	"तेन खो पन समयेन थेरा भिक्खू भिक्खुनियो ओवदन्ता लाभिनो होन्ति चीवरपिण्डपातसेनासनगिलानप्पच्चयभेसज्जपरिक्खारानं। ",
"pli-tv-bu-vb-pc21:1.3":	"अथ खो छब्बग्गियानं भिक्खूनं एतदहोसि—",
"pli-tv-bu-vb-pc21:1.4":	"“एतरहि खो, आवुसो, थेरा भिक्खू भिक्खुनियो ओवदन्ता लाभिनो होन्ति चीवरपिण्डपातसेनासनगिलानप्पच्चयभेसज्जपरिक्खारानं। ",
"pli-tv-bu-vb-pc21:1.5":	"हन्दावुसो, मयम्पि भिक्खुनियो ओवदामा”ति। ",
"pli-tv-bu-vb-pc21:1.6":	"अथ खो छब्बग्गिया भिक्खू भिक्खुनियो उपसङ्कमित्वा एतदवोचुं—“अम्हेपि, भगिनियो, उपसङ्कमथ; मयम्पि ओवदिस्सामा”ति। ",
"pli-tv-bu-vb-pc21:1.7":	"अथ खो ता भिक्खुनियो येन छब्बग्गिया भिक्खू तेनुपसङ्कमिंसु; ",
"pli-tv-bu-vb-pc21:1.8":	"उपसङ्कमित्वा छब्बग्गिये भिक्खू अभिवादेत्वा एकमन्तं निसीदिंसु। ",
"pli-tv-bu-vb-pc21:1.9":	"अथ खो छब्बग्गिया भिक्खू भिक्खुनीनं परित्तञ्ञेव धम्मिं कथं कत्वा दिवसं तिरच्छानकथाय वीतिनामेत्वा उय्योजेसुं—“गच्छथ, भगिनियो”ति। ",
"pli-tv-bu-vb-pc21:1.10":	"अथ खो ता भिक्खुनियो येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं अट्ठंसु। एकमन्तं ठिता खो ता भिक्खुनियो भगवा एतदवोच—“कच्चि, भिक्खुनियो, ओवादो इद्धो अहोसी”ति? ",
"pli-tv-bu-vb-pc21:1.11":	"“कुतो, भन्ते, ओवादो इद्धो भविस्सति। ",
"pli-tv-bu-vb-pc21:1.12":	"अय्या छब्बग्गिया परित्तञ्ञेव धम्मिं कथं कत्वा दिवसं तिरच्छानकथाय वीतिनामेत्वा उय्योजेसुन्”ति। ",
"pli-tv-bu-vb-pc21:1.13":	"अथ खो भगवा ता भिक्खुनियो धम्मिया कथाय सन्दस्सेसि समादपेसि समुत्तेजेसि सम्पहंसेसि। ",
"pli-tv-bu-vb-pc21:1.14":	"अथ खो ता भिक्खुनियो भगवता धम्मिया कथाय सन्दस्सिता समादपिता समुत्तेजिता सम्पहंसिता भगवन्तं अभिवादेत्वा पदक्खिणं कत्वा पक्कमिंसु। ",
"pli-tv-bu-vb-pc21:1.15":	"अथ खो भगवा एतस्मिं निदाने एतस्मिं पकरणे भिक्खुसङ्घं सन्निपातापेत्वा छब्बग्गिये भिक्खू पटिपुच्छि—",
"pli-tv-bu-vb-pc21:1.16":	"“सच्चं किर तुम्हे, भिक्खवे, भिक्खुनीनं परित्तञ्ञेव धम्मिं कथं कत्वा दिवसं तिरच्छानकथाय वीतिनामेत्वा उय्योजेथा”ति? ",
"pli-tv-bu-vb-pc21:1.17":	"“सच्चं, भगवा”ति। ",
"pli-tv-bu-vb-pc21:1.18":	"विगरहि बुद्धो भगवा …पे… ",
"pli-tv-bu-vb-pc21:1.19":	"कथञ्हि नाम तुम्हे, मोघपुरिसा, भिक्खुनीनं परित्तञ्ञेव धम्मिं कथं कत्वा दिवसं तिरच्छानकथाय वीतिनामेत्वा उय्योजेस्सथ। ",
"pli-tv-bu-vb-pc21:1.20":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc21:1.21":	"विगरहित्वा …पे… ",
"pli-tv-bu-vb-pc21:1.22":	"धम्मिं कथं कत्वा भिक्खू आमन्तेसि—",
"pli-tv-bu-vb-pc21:1.23":	"“अनुजानामि, भिक्खवे, भिक्खुनोवादकं सम्मन्नितुं। ",
"pli-tv-bu-vb-pc21:1.24":	"एवञ्च पन, भिक्खवे, सम्मन्नितब्बो। ",
"pli-tv-bu-vb-pc21:1.25":	"पठमं भिक्खु याचितब्बो। ",
"pli-tv-bu-vb-pc21:1.26":	"याचित्वा ब्यत्तेन भिक्खुना पटिबलेन सङ्घो ञापेतब्बो—",
"pli-tv-bu-vb-pc21:1.27":	"‘सुणातु मे, भन्ते, सङ्घो। ",
"pli-tv-bu-vb-pc21:1.28":	"यदि सङ्घस्स पत्तकल्लं, सङ्घो इत्थन्नामं भिक्खुं भिक्खुनोवादकं सम्मन्नेय्य। ",
"pli-tv-bu-vb-pc21:1.29":	"एसा ञत्ति। ",
"pli-tv-bu-vb-pc21:1.30":	"सुणातु मे, भन्ते, सङ्घो। ",
"pli-tv-bu-vb-pc21:1.31":	"सङ्घो इत्थन्नामं भिक्खुं भिक्खुनोवादकं सम्मन्नति। ",
"pli-tv-bu-vb-pc21:1.32":	"यस्सायस्मतो खमति इत्थन्नामस्स भिक्खुनो भिक्खुनोवादकस्स सम्मुति, सो तुण्हस्स; ",
"pli-tv-bu-vb-pc21:1.33":	"यस्स नक्खमति, सो भासेय्य। ",
"pli-tv-bu-vb-pc21:1.34":	"दुतियम्पि एतमत्थं वदामि …पे… ",
"pli-tv-bu-vb-pc21:1.35":	"ततियम्पि एतमत्थं वदामि—",
"pli-tv-bu-vb-pc21:1.36":	"सुणातु मे, भन्ते, सङ्घो। ",
"pli-tv-bu-vb-pc21:1.37":	"सङ्घो इत्थन्नामं भिक्खुं भिक्खुनोवादकं सम्मन्नति। ",
"pli-tv-bu-vb-pc21:1.38":	"यस्सायस्मतो खमति इत्थन्नामस्स भिक्खुनो भिक्खुनोवादकस्स सम्मुति, सो तुण्हस्स; ",
"pli-tv-bu-vb-pc21:1.39":	"यस्स नक्खमति, सो भासेय्य। ",
"pli-tv-bu-vb-pc21:1.40":	"सम्मतो सङ्घेन इत्थन्नामो भिक्खु भिक्खुनोवादको। ",
"pli-tv-bu-vb-pc21:1.41":	"खमति सङ्घस्स, तस्मा तुण्ही, एवमेतं धारयामी’”ति। ",
"pli-tv-bu-vb-pc21:1.42":	"अथ खो भगवा छब्बग्गिये भिक्खू अनेकपरियायेन विगरहित्वा दुब्भरताय …पे… ",
"pli-tv-bu-vb-pc21:1.43":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc21:1.44.1":	"“यो पन भिक्खु असम्मतो भिक्खुनियो ओवदेय्य पाचित्तियन्”ति। ",
"pli-tv-bu-vb-pc21:1.45":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc21:2.1":	"तेन खो पन समयेन थेरा भिक्खू सम्मता भिक्खुनियो ओवदन्ता तथेव लाभिनो होन्ति चीवरपिण्डपातसेनासनगिलानप्पच्चयभेसज्जपरिक्खारानं। ",
"pli-tv-bu-vb-pc21:2.2":	"अथ खो छब्बग्गियानं भिक्खूनं एतदहोसि—",
"pli-tv-bu-vb-pc21:2.3":	"“एतरहि खो, आवुसो, थेरा भिक्खू सम्मता भिक्खुनियो ओवदन्ता तथेव लाभिनो होन्ति चीवरपिण्डपातसेनासनगिलानप्पच्चयभेसज्जपरिक्खारानं। ",
"pli-tv-bu-vb-pc21:2.4":	"हन्दावुसो, मयम्पि निस्सीमं गन्त्वा अञ्ञमञ्ञं भिक्खुनोवादकं सम्मन्नित्वा भिक्खुनियो ओवदामा”ति। ",
"pli-tv-bu-vb-pc21:2.5":	"अथ खो छब्बग्गिया भिक्खू निस्सीमं गन्त्वा अञ्ञमञ्ञं भिक्खुनोवादकं सम्मन्नित्वा भिक्खुनियो उपसङ्कमित्वा एतदवोचुं—“मयम्पि, भगिनियो, सम्मता। ",
"pli-tv-bu-vb-pc21:2.6":	"अम्हेपि उपसङ्कमथ। मयम्पि ओवदिस्सामा”ति। ",
"pli-tv-bu-vb-pc21:2.7":	"अथ खो ता भिक्खुनियो येन छब्बग्गिया भिक्खू तेनुपसङ्कमिंसु; उपसङ्कमित्वा छब्बग्गिये भिक्खू अभिवादेत्वा एकमन्तं निसीदिंसु। ",
"pli-tv-bu-vb-pc21:2.8":	"अथ खो छब्बग्गिया भिक्खू भिक्खुनीनं परित्तञ्ञेव धम्मिं कथं कत्वा दिवसं तिरच्छानकथाय वीतिनामेत्वा उय्योजेसुं—",
"pli-tv-bu-vb-pc21:2.9":	"“गच्छथ, भगिनियो”ति। ",
"pli-tv-bu-vb-pc21:2.10":	"अथ खो ता भिक्खुनियो येन भगवा तेनुपसङ्कमिंसु; ",
"pli-tv-bu-vb-pc21:2.11":	"उपसङ्कमित्वा भगवन्तं अभिवादेत्वा एकमन्तं अट्ठंसु। ",
"pli-tv-bu-vb-pc21:2.12":	"एकमन्तं ठिता खो ता भिक्खुनियो भगवा एतदवोच—",
"pli-tv-bu-vb-pc21:2.13":	"“कच्चि, भिक्खुनियो, ओवादो इद्धो अहोसी”ति? ",
"pli-tv-bu-vb-pc21:2.14":	"“कुतो, भन्ते, ओवादो इद्धो भविस्सति। ",
"pli-tv-bu-vb-pc21:2.15":	"अय्या छब्बग्गिया परित्तञ्ञेव धम्मिं कथं कत्वा दिवसं तिरच्छानकथाय वीतिनामेत्वा उय्योजेसुन्”ति। ",
"pli-tv-bu-vb-pc21:2.16":	"अथ खो भगवा ता भिक्खुनियो धम्मिया कथाय सन्दस्सेसि …पे… ",
"pli-tv-bu-vb-pc21:2.17":	"अथ खो ता भिक्खुनियो भगवता धम्मिया कथाय सन्दस्सिता समादपिता समुत्तेजिता सम्पहंसिता भगवन्तं अभिवादेत्वा पदक्खिणं कत्वा पक्कमिंसु। ",
"pli-tv-bu-vb-pc21:2.18":	"अथ खो भगवा एतस्मिं निदाने एतस्मिं पकरणे भिक्खुसङ्घं सन्निपातापेत्वा छब्बग्गिये भिक्खू पटिपुच्छि—",
"pli-tv-bu-vb-pc21:2.19":	"“सच्चं किर तुम्हे, भिक्खवे, भिक्खुनीनं परित्तञ्ञेव धम्मिं कथं कत्वा दिवसं तिरच्छानकथाय वीतिनामेत्वा उय्योजेथा”ति? ",
"pli-tv-bu-vb-pc21:2.20":	"“सच्चं, भगवा”ति। ",
"pli-tv-bu-vb-pc21:2.21":	"विगरहि बुद्धो भगवा …पे… ",
"pli-tv-bu-vb-pc21:2.22":	"कथञ्हि नाम तुम्हे, मोघपुरिसा, भिक्खुनीनं परित्तञ्ञेव धम्मिं कथं कत्वा दिवसं तिरच्छानकथाय वीतिनामेत्वा उय्योजेस्सथ। ",
"pli-tv-bu-vb-pc21:2.23":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc21:2.24":	"विगरहित्वा …पे… ",
"pli-tv-bu-vb-pc21:2.25":	"धम्मिं कथं कत्वा भिक्खू आमन्तेसि—",
"pli-tv-bu-vb-pc21:2.26":	"“अनुजानामि, भिक्खवे, अट्ठहङ्गेहि समन्नागतं भिक्खुं भिक्खुनोवादकं सम्मन्नितुं। ",
"pli-tv-bu-vb-pc21:2.27":	"सीलवा होति, पातिमोक्खसंवरसंवुतो विहरति आचारगोचरसम्पन्नो अणुमत्तेसु वज्जेसु भयदस्सावी, समादाय सिक्खति सिक्खापदेसु; ",
"pli-tv-bu-vb-pc21:2.28":	"बहुस्सुतो होति सुतधरो सुतसन्निचयो, ये ते धम्मा आदिकल्याणा मज्झेकल्याणा परियोसानकल्याणा सात्थं सब्यञ्जनं केवलपरिपुण्णं परिसुद्धं ब्रह्मचरियं अभिवदन्ति तथारूपास्स धम्मा बहुस्सुता होन्ति धाता वचसा परिचिता मनसा अनुपेक्खिता दिट्ठिया सुप्पटिविद्धा; ",
"pli-tv-bu-vb-pc21:2.29":	"उभयानि खो पनस्स पातिमोक्खानि वित्थारेन स्वागतानि होन्ति सुविभत्तानि सुप्पवत्तीनि सुविनिच्छितानि सुत्तसो अनुब्यञ्जनसो; ",
"pli-tv-bu-vb-pc21:2.30":	"कल्याणवाचो होति कल्याणवाक्करणो; ",
"pli-tv-bu-vb-pc21:2.31":	"येभुय्येन भिक्खुनीनं पियो होति मनापो; ",
"pli-tv-bu-vb-pc21:2.32":	"पटिबलो होति भिक्खुनियो ओवदितुं; ",
"pli-tv-bu-vb-pc21:2.33":	"न खो पनेतं भगवन्तं उद्दिस्स पब्बजिताय कासायवत्थवसनाय गरुधम्मं अज्झापन्नपुब्बो होति; ",
"pli-tv-bu-vb-pc21:2.34":	"वीसतिवस्सो वा होति अतिरेकवीसतिवस्सो वा—",
"pli-tv-bu-vb-pc21:2.35":	"अनुजानामि, भिक्खवे, इमेहि अट्ठहङ्गेहि समन्नागतं भिक्खुं भिक्खुनोवादकं सम्मन्नितुन्”ति। ",
"pli-tv-bu-vb-pc21:3.1.1":	"यो पनाति ",
"pli-tv-bu-vb-pc21:3.1.2":	"यो यादिसो …पे… ",
"pli-tv-bu-vb-pc21:3.1.3":	"भिक्खूति ",
"pli-tv-bu-vb-pc21:3.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc21:3.1.5":	"असम्मतो नाम ",
"pli-tv-bu-vb-pc21:3.1.6":	"ञत्तिचतुत्थेन कम्मेन असम्मतो। ",
"pli-tv-bu-vb-pc21:3.1.7":	"भिक्खुनियो नाम ",
"pli-tv-bu-vb-pc21:3.1.8":	"उभतोसङ्घे उपसम्पन्ना। ",
"pli-tv-bu-vb-pc21:3.1.9":	"ओवदेय्याति ",
"pli-tv-bu-vb-pc21:3.1.10":	"अट्ठहि गरुधम्मेहि ओवदति, आपत्ति पाचित्तियस्स। ",
"pli-tv-bu-vb-pc21:3.1.11":	"अञ्ञेन धम्मेन ओवदति, आपत्ति दुक्कटस्स। ",
"pli-tv-bu-vb-pc21:3.1.12":	"एकतोउपसम्पन्नं ओवदति, आपत्ति दुक्कटस्स। ",
"pli-tv-bu-vb-pc21:3.1.13":	"तेन सम्मतेन भिक्खुना परिवेणं सम्मज्जित्वा पानीयं परिभोजनीयं उपट्ठापेत्वा आसनं पञ्ञपेत्वा दुतियं गहेत्वा निसीदितब्बं। ",
"pli-tv-bu-vb-pc21:3.1.14":	"भिक्खुनीहि तत्थ गन्त्वा तं भिक्खुं अभिवादेत्वा एकमन्तं निसीदितब्बं। ",
"pli-tv-bu-vb-pc21:3.1.15":	"तेन भिक्खुना पुच्छितब्बा—",
"pli-tv-bu-vb-pc21:3.1.16":	"“समग्गात्थ, भगिनियो”ति? ",
"pli-tv-bu-vb-pc21:3.1.17":	"सचे “समग्गाम्हाय्या”ति भणन्ति, “वत्तन्ति, भगिनियो, अट्ठ गरुधम्मा”ति? ",
"pli-tv-bu-vb-pc21:3.1.18":	"सचे “वत्तन्ताय्या”ति भणन्ति, “एसो, भगिनियो, ओवादो”ति निय्यादेतब्बो। ",
"pli-tv-bu-vb-pc21:3.1.19":	"सचे “न वत्तन्ताय्या”ति भणन्ति, ओसारेतब्बा। ",
"pli-tv-bu-vb-pc21:3.1.20":	"“वस्ससतूपसम्पन्नाय भिक्खुनिया तदहुपसम्पन्नस्स भिक्खुनो अभिवादनं पच्चुट्ठानं अञ्जलिकम्मं सामीचिकम्मं कातब्बं; ",
"pli-tv-bu-vb-pc21:3.1.21":	"अयम्पि धम्मो सक्कत्वा गरुकत्वा मानेत्वा पूजेत्वा यावजीवं अनतिक्कमनीयो। ",
"pli-tv-bu-vb-pc21:3.1.22":	"न भिक्खुनिया अभिक्खुके आवासे वस्सं वसितब्बं; ",
"pli-tv-bu-vb-pc21:3.1.23":	"अयम्पि धम्मो सक्कत्वा गरुकत्वा मानेत्वा पूजेत्वा यावजीवं अनतिक्कमनीयो। ",
"pli-tv-bu-vb-pc21:3.1.24":	"अन्वद्धमासं भिक्खुनिया भिक्खुसङ्घतो द्वे धम्मा पच्चासीसितब्बा ",
"pli-tv-bu-vb-pc21:3.1.25":	"उपोसथपुच्छकञ्च ओवादूपसङ्कमनञ्च, ",
"pli-tv-bu-vb-pc21:3.1.26":	"अयम्पि धम्मो …पे… ",
"pli-tv-bu-vb-pc21:3.1.27":	"वस्सं वुट्ठाय भिक्खुनिया उभतोसङ्घे तीहि ठानेहि पवारेतब्बं ",
"pli-tv-bu-vb-pc21:3.1.28":	"दिट्ठेन वा सुतेन वा परिसङ्काय वा; ",
"pli-tv-bu-vb-pc21:3.1.29":	"अयम्पि धम्मो …पे… ",
"pli-tv-bu-vb-pc21:3.1.30":	"गरुधम्मं अज्झापन्नाय भिक्खुनिया उभतोसङ्घे पक्खमानत्तं चरितब्बं; ",
"pli-tv-bu-vb-pc21:3.1.31":	"अयम्पि धम्मो …पे… ",
"pli-tv-bu-vb-pc21:3.1.32":	"द्वे वस्सानि छसु धम्मेसु सिक्खितसिक्खाय सिक्खमानाय उभतोसङ्घे उपसम्पदा परियेसितब्बा; ",
"pli-tv-bu-vb-pc21:3.1.33":	"अयम्पि धम्मो …पे… ",
"pli-tv-bu-vb-pc21:3.1.34":	"न भिक्खुनिया केनचि परियायेन भिक्खु अक्कोसितब्बो परिभासितब्बो; ",
"pli-tv-bu-vb-pc21:3.1.35":	"अयम्पि धम्मो …पे… ",
"pli-tv-bu-vb-pc21:3.1.36":	"अज्जतग्गे ओवटो भिक्खुनीनं भिक्खूसु वचनपथो, अनोवटो भिक्खूनं भिक्खुनीसु वचनपथो; ",
"pli-tv-bu-vb-pc21:3.1.37":	"अयम्पि धम्मो सक्कत्वा गरुकत्वा मानेत्वा पूजेत्वा यावजीवं अनतिक्कमनीयो”ति। ",
"pli-tv-bu-vb-pc21:3.1.38":	"सचे “समग्गाम्हाय्या”ति भणन्तं अञ्ञं धम्मं भणति, आपत्ति दुक्कटस्स। ",
"pli-tv-bu-vb-pc21:3.1.39":	"सचे “वग्गाम्हाय्या”ति भणन्तं अट्ठ गरुधम्मे भणति, आपत्ति दुक्कटस्स। ",
"pli-tv-bu-vb-pc21:3.1.40":	"ओवादं अनिय्यादेत्वा अञ्ञं धम्मं भणति, आपत्ति दुक्कटस्स। ",
"pli-tv-bu-vb-pc21:3.2.1":	"अधम्मकम्मे अधम्मकम्मसञ्ञी वग्गं भिक्खुनिसङ्घं वग्गसञ्ञी ओवदति, आपत्ति पाचित्तियस्स। ",
"pli-tv-bu-vb-pc21:3.2.2":	"अधम्मकम्मे अधम्मकम्मसञ्ञी वग्गं भिक्खुनिसङ्घं वेमतिको ओवदति, आपत्ति पाचित्तियस्स। ",
"pli-tv-bu-vb-pc21:3.2.3":	"अधम्मकम्मे अधम्मकम्मसञ्ञी वग्गं भिक्खुनिसङ्घं समग्गसञ्ञी ओवदति, आपत्ति पाचित्तियस्स। ",
"pli-tv-bu-vb-pc21:3.2.4":	"अधम्मकम्मे वेमतिको वग्गं भिक्खुनिसङ्घं वग्गसञ्ञी ओवदति, आपत्ति पाचित्तियस्स। ",
"pli-tv-bu-vb-pc21:3.2.5":	"अधम्मकम्मे वेमतिको वग्गं भिक्खुनिसङ्घं वेमतिको ओवदति, आपत्ति पाचित्तियस्स। ",
"pli-tv-bu-vb-pc21:3.2.6":	"अधम्मकम्मे वेमतिको वग्गं भिक्खुनिसङ्घं समग्गसञ्ञी ओवदति, आपत्ति पाचित्तियस्स। ",
"pli-tv-bu-vb-pc21:3.2.7":	"अधम्मकम्मे धम्मकम्मसञ्ञी वग्गं भिक्खुनिसङ्घं वग्गसञ्ञी ओवदति, आपत्ति पाचित्तियस्स। ",
"pli-tv-bu-vb-pc21:3.2.8":	"अधम्मकम्मे धम्मकम्मसञ्ञी वग्गं भिक्खुनिसङ्घं वेमतिको ओवदति, आपत्ति पाचित्तियस्स। ",
"pli-tv-bu-vb-pc21:3.2.9":	"अधम्मकम्मे धम्मकम्मसञ्ञी वग्गं भिक्खुनिसङ्घं समग्गसञ्ञी ओवदति, आपत्ति पाचित्तियस्स। ",
"pli-tv-bu-vb-pc21:3.2.10":	"अधम्मकम्मे अधम्मकम्मसञ्ञी समग्गं भिक्खुनिसङ्घं वग्गसञ्ञी ओवदति, आपत्ति पाचित्तियस्स। ",
"pli-tv-bu-vb-pc21:3.2.11":	"अधम्मकम्मे अधम्मकम्मसञ्ञी समग्गं भिक्खुनिसङ्घं वेमतिको ओवदति, आपत्ति पाचित्तियस्स। ",
"pli-tv-bu-vb-pc21:3.2.12":	"अधम्मकम्मे अधम्मकम्मसञ्ञी समग्गं भिक्खुनिसङ्घं समग्गसञ्ञी ओवदति, आपत्ति पाचित्तियस्स। ",
"pli-tv-bu-vb-pc21:3.2.13":	"अधम्मकम्मे वेमतिको समग्गं भिक्खुनिसङ्घं वग्गसञ्ञी ओवदति …पे… ",
"pli-tv-bu-vb-pc21:3.2.14":	"वेमतिको ओवदति …पे… ",
"pli-tv-bu-vb-pc21:3.2.15":	"समग्गसञ्ञी ओवदति, आपत्ति पाचित्तियस्स। ",
"pli-tv-bu-vb-pc21:3.2.16":	"अधम्मकम्मे धम्मकम्मसञ्ञी समग्गं भिक्खुनिसङ्घं वग्गसञ्ञी ओवदति …पे… ",
"pli-tv-bu-vb-pc21:3.2.17":	"वेमतिको ओवदति …पे… ",
"pli-tv-bu-vb-pc21:3.2.18":	"समग्गसञ्ञी ओवदति, आपत्ति पाचित्तियस्स। ",
"pli-tv-bu-vb-pc21:3.2.19":	"धम्मकम्मे अधम्मकम्मसञ्ञी वग्गं भिक्खुनिसङ्घं वग्गसञ्ञी ओवदति, आपत्ति दुक्कटस्स। ",
"pli-tv-bu-vb-pc21:3.2.20":	"धम्मकम्मे अधम्मकम्मसञ्ञी वग्गं भिक्खुनिसङ्घं वेमतिको ओवदति …पे… ",
"pli-tv-bu-vb-pc21:3.2.21":	"समग्गसञ्ञी ओवदति, आपत्ति दुक्कटस्स। ",
"pli-tv-bu-vb-pc21:3.2.22":	"धम्मकम्मे वेमतिको वग्गं भिक्खुनिसङ्घं वग्गसञ्ञी ओवदति …पे… ",
"pli-tv-bu-vb-pc21:3.2.23":	"वेमतिको ओवदति …पे… ",
"pli-tv-bu-vb-pc21:3.2.24":	"समग्गसञ्ञी ओवदति, आपत्ति दुक्कटस्स। ",
"pli-tv-bu-vb-pc21:3.2.25":	"धम्मकम्मे धम्मकम्मसञ्ञी वग्गं भिक्खुनिसङ्घं वग्गसञ्ञी ओवदति …पे… ",
"pli-tv-bu-vb-pc21:3.2.26":	"वेमतिको ओवदति …पे… ",
"pli-tv-bu-vb-pc21:3.2.27":	"समग्गसञ्ञी ओवदति, आपत्ति दुक्कटस्स। ",
"pli-tv-bu-vb-pc21:3.2.28":	"धम्मकम्मे अधम्मकम्मसञ्ञी समग्गं भिक्खुनिसङ्घं वग्गसञ्ञी ओवदति …पे… ",
"pli-tv-bu-vb-pc21:3.2.29":	"वेमतिको ओवदति …पे… ",
"pli-tv-bu-vb-pc21:3.2.30":	"समग्गसञ्ञी ओवदति, आपत्ति दुक्कटस्स। ",
"pli-tv-bu-vb-pc21:3.2.31":	"धम्मकम्मे वेमतिको समग्गं भिक्खुनिसङ्घं वग्गसञ्ञी ओवदति …पे… ",
"pli-tv-bu-vb-pc21:3.2.32":	"वेमतिको ओवदति …पे… ",
"pli-tv-bu-vb-pc21:3.2.33":	"समग्गसञ्ञी ओवदति, आपत्ति दुक्कटस्स। ",
"pli-tv-bu-vb-pc21:3.2.34":	"धम्मकम्मे धम्मकम्मसञ्ञी समग्गं भिक्खुनिसङ्घं वग्गसञ्ञी ओवदति, आपत्ति दुक्कटस्स। ",
"pli-tv-bu-vb-pc21:3.2.35":	"धम्मकम्मे धम्मकम्मसञ्ञी समग्गं भिक्खुनिसङ्घं वेमतिको ओवदति, आपत्ति दुक्कटस्स। ",
"pli-tv-bu-vb-pc21:3.2.36":	"धम्मकम्मे धम्मकम्मसञ्ञी समग्गं भिक्खुनिसङ्घं समग्गसञ्ञी ओवदति, अनापत्ति। ",
"pli-tv-bu-vb-pc21:3.3.1":	"अनापत्ति—",
"pli-tv-bu-vb-pc21:3.3.2":	"उद्देसं देन्तो, ",
"pli-tv-bu-vb-pc21:3.3.3":	"परिपुच्छं देन्तो, ",
"pli-tv-bu-vb-pc21:3.3.4":	"“ओसारेहि अय्या”ति वुच्चमानो, ओसारेति, ",
"pli-tv-bu-vb-pc21:3.3.5":	"पञ्हं पुच्छति, ",
"pli-tv-bu-vb-pc21:3.3.6":	"पञ्हं पुट्ठो कथेति, ",
"pli-tv-bu-vb-pc21:3.3.7":	"अञ्ञस्सत्थाय भणन्तं भिक्खुनियो सुणन्ति, ",
"pli-tv-bu-vb-pc21:3.3.8":	"सिक्खमानाय, ",
"pli-tv-bu-vb-pc21:3.3.9":	"सामणेरिया, ",
"pli-tv-bu-vb-pc21:3.3.10":	"उम्मत्तकस्स, ",
"pli-tv-bu-vb-pc21:3.3.11":	"आदिकम्मिकस्साति। ",
"pli-tv-bu-vb-pc21:3.3.12":	"ओवादसिक्खापदं निट्ठितं पठमं। "
}	
