{	
"pli-tv-bu-vb-np8:0.1":	"थेरवाद विनय ",
"pli-tv-bu-vb-np8:0.2":	"महाविभङ्ग ",
"pli-tv-bu-vb-np8:0.3":	"निस्सग्गियकण्ड ",
"pli-tv-bu-vb-np8:0.4":	"चीवरवग्ग ",
"pli-tv-bu-vb-np8:0.5":	"८। उपक्खटसिक्खापद ",
"pli-tv-bu-vb-np8:1.1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-np8:1.1.2":	"तेन खो पन समयेन अञ्ञतरो पुरिसो पजापतिं एतदवोच—",
"pli-tv-bu-vb-np8:1.1.3":	"“अय्यं उपनन्दं चीवरेन अच्छादेस्सामी”ति। ",
"pli-tv-bu-vb-np8:1.1.4":	"अस्सोसि खो अञ्ञतरो पिण्डचारिको भिक्खु तस्स पुरिसस्स इमं वाचं भासमानस्स। ",
"pli-tv-bu-vb-np8:1.1.5":	"अथ खो सो भिक्खु येनायस्मा उपनन्दो सक्यपुत्तो तेनुपसङ्कमि; उपसङ्कमित्वा आयस्मन्तं उपनन्दं सक्यपुत्तं एतदवोच—",
"pli-tv-bu-vb-np8:1.1.6":	"“महापुञ्ञोसि त्वं, आवुसो उपनन्द। ",
"pli-tv-bu-vb-np8:1.1.7":	"अमुकस्मिं ओकासे अञ्ञतरो पुरिसो पजापतिं एतदवोच—",
"pli-tv-bu-vb-np8:1.1.8":	"‘अय्यं उपनन्दं चीवरेन अच्छादेस्सामी’”ति। ",
"pli-tv-bu-vb-np8:1.1.9":	"“अत्थावुसो, मं सो उपट्ठाको”ति। ",
"pli-tv-bu-vb-np8:1.1.10":	"अथ खो आयस्मा उपनन्दो सक्यपुत्तो येन सो पुरिसो तेनुपसङ्कमि; उपसङ्कमित्वा तं पुरिसं एतदवोच—",
"pli-tv-bu-vb-np8:1.1.11":	"“सच्चं किर मं त्वं, आवुसो, चीवरेन अच्छादेतुकामोसी”ति? ",
"pli-tv-bu-vb-np8:1.1.12":	"“अपि मेय्य, एवं होति—",
"pli-tv-bu-vb-np8:1.1.13":	"‘अय्यं उपनन्दं चीवरेन अच्छादेस्सामी’”ति। ",
"pli-tv-bu-vb-np8:1.1.14":	"“सचे खो मं त्वं, आवुसो, चीवरेन अच्छादेतुकामोसि, एवरूपेन चीवरेन अच्छादेहि। ",
"pli-tv-bu-vb-np8:1.1.15":	"क्याहं तेन अच्छन्नोपि करिस्सामि याहं न परिभुञ्जिस्सामी”ति। ",
"pli-tv-bu-vb-np8:1.1.16":	"अथ खो सो पुरिसो उज्झायति खिय्यति विपाचेति—",
"pli-tv-bu-vb-np8:1.1.17":	"“महिच्छा इमे समणा सक्यपुत्तिया असन्तुट्ठा। ",
"pli-tv-bu-vb-np8:1.1.18":	"नयिमे सुकरा चीवरेन अच्छादेतुं। ",
"pli-tv-bu-vb-np8:1.1.19":	"कथञ्हि नाम अय्यो उपनन्दो मया पुब्बे अप्पवारितो मं उपसङ्कमित्वा चीवरे विकप्पं आपज्जिस्सती”ति। ",
"pli-tv-bu-vb-np8:1.1.20":	"अस्सोसुं खो भिक्खू तस्स पुरिसस्स उज्झायन्तस्स खिय्यन्तस्स विपाचेन्तस्स। ",
"pli-tv-bu-vb-np8:1.1.21":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-np8:1.1.22":	"“कथञ्हि नाम आयस्मा उपनन्दो सक्यपुत्तो पुब्बे अप्पवारितो गहपतिकं उपसङ्कमित्वा चीवरे विकप्पं आपज्जिस्सती”ति। ",
"pli-tv-bu-vb-np8:1.1.23":	"अथ खो ते भिक्खू आयस्मन्तं उपनन्दं सक्यपुत्तं अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-np8:1.1.24":	"“सच्चं किर त्वं, उपनन्द, पुब्बे अप्पवारितो गहपतिकं उपसङ्कमित्वा चीवरे विकप्पं आपज्जसी”ति? ",
"pli-tv-bu-vb-np8:1.1.25":	"“सच्चं, भगवा”ति। ",
"pli-tv-bu-vb-np8:1.1.26":	"“ञातको ते, उपनन्द, अञ्ञातको”ति? ",
"pli-tv-bu-vb-np8:1.1.27":	"“अञ्ञातको, भगवा”ति। ",
"pli-tv-bu-vb-np8:1.1.28":	"“अञ्ञातको, मोघपुरिस, अञ्ञातकस्स न जानाति पतिरूपं वा अप्पतिरूपं वा सन्तं वा असन्तं वा। ",
"pli-tv-bu-vb-np8:1.1.29":	"तत्थ नाम त्वं, मोघपुरिस, पुब्बे अप्पवारितो अञ्ञातकं गहपतिकं उपसङ्कमित्वा चीवरे विकप्पं आपज्जिस्ससि। ",
"pli-tv-bu-vb-np8:1.1.30":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-np8:1.1.31":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np8:1.1.32.1":	"“भिक्खुं पनेव उद्दिस्स अञ्ञातकस्स गहपतिस्स वा गहपतानिया वा चीवरचेतापन्नं उपक्खटं होति—",
"pli-tv-bu-vb-np8:1.1.33":	"‘इमिना चीवरचेतापन्नेन चीवरं चेतापेत्वा इत्थन्नामं भिक्खुं चीवरेन अच्छादेस्सामी’ति; ",
"pli-tv-bu-vb-np8:1.1.34":	"तत्र चे सो भिक्खु पुब्बे अप्पवारितो उपसङ्कमित्वा चीवरे विकप्पं आपज्जेय्य—",
"pli-tv-bu-vb-np8:1.1.35":	"‘साधु वत मं आयस्मा इमिना चीवरचेतापन्नेन एवरूपं वा एवरूपं वा चीवरं चेतापेत्वा अच्छादेही’ति, ",
"pli-tv-bu-vb-np8:1.1.36":	"कल्याणकम्यतं उपादाय, निस्सग्गियं पाचित्तियन्”ति। ",
"pli-tv-bu-vb-np8:2.1.1":	"भिक्खुं पनेव उद्दिस्साति ",
"pli-tv-bu-vb-np8:2.1.2":	"भिक्खुस्सत्थाय, भिक्खुं आरम्मणं करित्वा, भिक्खुं अच्छादेतुकामो। ",
"pli-tv-bu-vb-np8:2.1.3":	"अञ्ञातको नाम ",
"pli-tv-bu-vb-np8:2.1.4":	"मातितो वा पितितो वा याव सत्तमा पितामहयुगा असम्बद्धो। ",
"pli-tv-bu-vb-np8:2.1.5":	"गहपति नाम ",
"pli-tv-bu-vb-np8:2.1.6":	"यो कोचि अगारं अज्झावसति। ",
"pli-tv-bu-vb-np8:2.1.7":	"गहपतानी नाम ",
"pli-tv-bu-vb-np8:2.1.8":	"या काचि अगारं अज्झावसति। ",
"pli-tv-bu-vb-np8:2.1.9":	"चीवरचेतापन्नं नाम ",
"pli-tv-bu-vb-np8:2.1.10":	"हिरञ्ञं वा सुवण्णं वा मुत्ता वा मणि वा पवाळो वा फलिको वा पटको वा सुत्तं वा कप्पासो वा। ",
"pli-tv-bu-vb-np8:2.1.11":	"इमिना चीवरचेतापन्नेनाति ",
"pli-tv-bu-vb-np8:2.1.12":	"पच्चुपट्ठितेन। ",
"pli-tv-bu-vb-np8:2.1.13":	"चेतापेत्वाति ",
"pli-tv-bu-vb-np8:2.1.14":	"परिवत्तेत्वा। ",
"pli-tv-bu-vb-np8:2.1.15":	"अच्छादेस्सामीति ",
"pli-tv-bu-vb-np8:2.1.16":	"दस्सामि। ",
"pli-tv-bu-vb-np8:2.1.17":	"तत्र चे सो भिक्खूति ",
"pli-tv-bu-vb-np8:2.1.18":	"यं भिक्खुं उद्दिस्स चीवरचेतापन्नं उपक्खटं होति सो भिक्खु। ",
"pli-tv-bu-vb-np8:2.1.19":	"पुब्बे अप्पवारितोति ",
"pli-tv-bu-vb-np8:2.1.20":	"पुब्बे अवुत्तो होति— “कीदिसेन ते, भन्ते, चीवरेन अत्थो, कीदिसं ते चीवरं चेतापेमी”ति? ",
"pli-tv-bu-vb-np8:2.1.21":	"उपसङ्कमित्वाति ",
"pli-tv-bu-vb-np8:2.1.22":	"घरं गन्त्वा यत्थ कत्थचि उपसङ्कमित्वा। ",
"pli-tv-bu-vb-np8:2.1.23":	"चीवरे विकप्पं आपज्जेय्याति ",
"pli-tv-bu-vb-np8:2.1.24":	"आयतं वा होतु वित्थतं वा अप्पितं वा सण्हं वा। ",
"pli-tv-bu-vb-np8:2.1.25":	"इमिना चीवरचेतापन्नेनाति ",
"pli-tv-bu-vb-np8:2.1.26":	"पच्चुपट्ठितेन। ",
"pli-tv-bu-vb-np8:2.1.27":	"एवरूपं वा एवरूपं वाति। ",
"pli-tv-bu-vb-np8:2.1.28":	"आयतं वा वित्थतं वा अप्पितं वा सण्हं वा। ",
"pli-tv-bu-vb-np8:2.1.29":	"चेतापेत्वाति ",
"pli-tv-bu-vb-np8:2.1.30":	"परिवत्तेत्वा। ",
"pli-tv-bu-vb-np8:2.1.31":	"अच्छादेहीति ",
"pli-tv-bu-vb-np8:2.1.32":	"दज्जेहि। ",
"pli-tv-bu-vb-np8:2.1.33":	"कल्याणकम्यतं उपादायाति ",
"pli-tv-bu-vb-np8:2.1.34":	"साधत्थिको महग्घत्थिको। ",
"pli-tv-bu-vb-np8:2.1.35":	"तस्स वचनेन आयतं वा वित्थतं वा अप्पितं वा सण्हं वा चेतापेति, पयोगे दुक्कटं। ",
"pli-tv-bu-vb-np8:2.1.36":	"पटिलाभेन निस्सग्गियं होति। ",
"pli-tv-bu-vb-np8:2.1.37":	"निस्सज्जितब्बं सङ्घस्स वा गणस्स वा पुग्गलस्स वा। ",
"pli-tv-bu-vb-np8:2.1.38":	"एवञ्च पन, भिक्खवे, निस्सज्जितब्बं। ",
"pli-tv-bu-vb-np8:2.1.39":	"…पे… ",
"pli-tv-bu-vb-np8:2.1.40":	"“इदं मे, भन्ते, चीवरं पुब्बे अप्पवारितो अञ्ञातकं गहपतिकं उपसङ्कमित्वा चीवरे विकप्पं आपन्नं निस्सग्गियं, ",
"pli-tv-bu-vb-np8:2.1.41":	"इमाहं सङ्घस्स निस्सज्जामी”ति …पे… ",
"pli-tv-bu-vb-np8:2.1.42":	"ददेय्याति …पे… ",
"pli-tv-bu-vb-np8:2.1.43":	"ददेय्युन्ति …पे… ",
"pli-tv-bu-vb-np8:2.1.44":	"आयस्मतो दम्मीति। ",
"pli-tv-bu-vb-np8:2.2.1":	"अञ्ञातके अञ्ञातकसञ्ञी पुब्बे अप्पवारितो गहपतिकं उपसङ्कमित्वा चीवरे विकप्पं आपज्जति, निस्सग्गियं पाचित्तियं। ",
"pli-tv-bu-vb-np8:2.2.2":	"अञ्ञातके वेमतिको पुब्बे अप्पवारितो गहपतिकं उपसङ्कमित्वा चीवरे विकप्पं आपज्जति, निस्सग्गियं पाचित्तियं। ",
"pli-tv-bu-vb-np8:2.2.3":	"अञ्ञातके ञातकसञ्ञी पुब्बे अप्पवारितो गहपतिकं उपसङ्कमित्वा चीवरे विकप्पं आपज्जति, निस्सग्गियं पाचित्तियं। ",
"pli-tv-bu-vb-np8:2.2.4":	"ञातके अञ्ञातकसञ्ञी, आपत्ति दुक्कटस्स। ",
"pli-tv-bu-vb-np8:2.2.5":	"ञातके वेमतिको, आपत्ति दुक्कटस्स। ",
"pli-tv-bu-vb-np8:2.2.6":	"ञातके ञातकसञ्ञी, अनापत्ति। ",
"pli-tv-bu-vb-np8:2.3.1":	"अनापत्ति—",
"pli-tv-bu-vb-np8:2.3.2":	"ञातकानं, ",
"pli-tv-bu-vb-np8:2.3.3":	"पवारितानं, ",
"pli-tv-bu-vb-np8:2.3.4":	"अञ्ञस्सत्थाय, ",
"pli-tv-bu-vb-np8:2.3.5":	"अत्तनो धनेन, ",
"pli-tv-bu-vb-np8:2.3.6":	"महग्घं चेतापेतुकामस्स अप्पग्घं चेतापेति, ",
"pli-tv-bu-vb-np8:2.3.7":	"उम्मत्तकस्स, ",
"pli-tv-bu-vb-np8:2.3.8":	"आदिकम्मिकस्साति। ",
"pli-tv-bu-vb-np8:2.3.9":	"उपक्खटसिक्खापदं निट्ठितं अट्ठमं। "
}	
