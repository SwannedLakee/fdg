{	
"pli-tv-bu-vb-np25:0.1":	"थेरवाद विनय ",
"pli-tv-bu-vb-np25:0.2":	"महाविभङ्ग ",
"pli-tv-bu-vb-np25:0.3":	"निस्सग्गियकण्ड ",
"pli-tv-bu-vb-np25:0.4":	"पत्तवग्ग ",
"pli-tv-bu-vb-np25:0.5":	"२५। चीवरअच्छिन्दनसिक्खापद ",
"pli-tv-bu-vb-np25:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-np25:1.2":	"तेन खो पन समयेन आयस्मा उपनन्दो सक्यपुत्तो भातुनो सद्धिविहारिकं भिक्खुं एतदवोच—",
"pli-tv-bu-vb-np25:1.3":	"“एहावुसो, जनपदचारिकं पक्कमिस्सामा”ति। ",
"pli-tv-bu-vb-np25:1.4":	"“नाहं, भन्ते, गमिस्सामि; ",
"pli-tv-bu-vb-np25:1.5":	"दुब्बलचीवरोम्ही”ति। ",
"pli-tv-bu-vb-np25:1.6":	"“एहावुसो, अहं ते चीवरं दस्सामी”ति ",
"pli-tv-bu-vb-np25:1.7":	"तस्स चीवरं अदासि। ",
"pli-tv-bu-vb-np25:1.8":	"अस्सोसि खो सो भिक्खु—",
"pli-tv-bu-vb-np25:1.9":	"“भगवा किर जनपदचारिकं पक्कमिस्सती”ति। ",
"pli-tv-bu-vb-np25:1.10":	"अथ खो तस्स भिक्खुनो एतदहोसि—",
"pli-tv-bu-vb-np25:1.11":	"“न दानाहं आयस्मता उपनन्देन सक्यपुत्तेन सद्धिं जनपदचारिकं पक्कमिस्सामि, भगवता सद्धिं जनपदचारिकं पक्कमिस्सामी”ति। ",
"pli-tv-bu-vb-np25:1.12":	"अथ खो आयस्मा उपनन्दो सक्यपुत्तो तं भिक्खुं एतदवोच—",
"pli-tv-bu-vb-np25:1.13":	"“एहि दानि, आवुसो, जनपदचारिकं पक्कमिस्सामा”ति। ",
"pli-tv-bu-vb-np25:1.14":	"“नाहं, भन्ते, तया सद्धिं जनपदचारिकं पक्कमिस्सामि, भगवता सद्धिं जनपदचारिकं पक्कमिस्सामी”ति। ",
"pli-tv-bu-vb-np25:1.15":	"“यम्पि त्याहं, आवुसो, चीवरं अदासिं, मया सद्धिं जनपदचारिकं पक्कमिस्सती”ति, ",
"pli-tv-bu-vb-np25:1.16":	"कुपितो अनत्तमनो अच्छिन्दि। ",
"pli-tv-bu-vb-np25:1.17":	"अथ खो सो भिक्खु भिक्खूनं एतमत्थं आरोचेसि। ",
"pli-tv-bu-vb-np25:1.18":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-np25:1.19":	"“कथञ्हि नाम आयस्मा उपनन्दो सक्यपुत्तो भिक्खुस्स सामं चीवरं दत्वा कुपितो अनत्तमनो अच्छिन्दिस्सती”ति। ",
"pli-tv-bu-vb-np25:1.20":	"अथ खो ते भिक्खू आयस्मन्तं उपनन्दं सक्यपुत्तं अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-np25:1.21":	"“सच्चं किर त्वं, उपनन्द, भिक्खुस्स सामं चीवरं दत्वा कुपितो अनत्तमनो अच्छिन्दी”ति? ",
"pli-tv-bu-vb-np25:1.22":	"“सच्चं, भगवा”ति। ",
"pli-tv-bu-vb-np25:1.23":	"विगरहि बुद्धो भगवा …पे… ",
"pli-tv-bu-vb-np25:1.24":	"कथञ्हि नाम त्वं, मोघपुरिस, भिक्खुस्स सामं चीवरं दत्वा कुपितो अनत्तमनो अच्छिन्दिस्ससि। ",
"pli-tv-bu-vb-np25:1.25":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-np25:1.26":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np25:1.27.1":	"“यो पन भिक्खु भिक्खुस्स सामं चीवरं दत्वा कुपितो अनत्तमनो अच्छिन्देय्य वा अच्छिन्दापेय्य वा, निस्सग्गियं पाचित्तियन्”ति। ",
"pli-tv-bu-vb-np25:2.1":	"यो पनाति ",
"pli-tv-bu-vb-np25:2.2":	"यो यादिसो …पे… ",
"pli-tv-bu-vb-np25:2.3":	"भिक्खूति ",
"pli-tv-bu-vb-np25:2.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-np25:2.5":	"भिक्खुस्साति ",
"pli-tv-bu-vb-np25:2.6":	"अञ्ञस्स भिक्खुस्स। ",
"pli-tv-bu-vb-np25:2.7":	"सामन्ति ",
"pli-tv-bu-vb-np25:2.8":	"सयं दत्वा। ",
"pli-tv-bu-vb-np25:2.9":	"चीवरं नाम ",
"pli-tv-bu-vb-np25:2.10":	"छन्नं चीवरानं अञ्ञतरं चीवरं, विकप्पनुपगं पच्छिमं। ",
"pli-tv-bu-vb-np25:2.11":	"कुपितो अनत्तमनोति ",
"pli-tv-bu-vb-np25:2.12":	"अनभिरद्धो आहतचित्तो खिलजातो। ",
"pli-tv-bu-vb-np25:2.13":	"अच्छिन्देय्याति ",
"pli-tv-bu-vb-np25:2.14":	"सयं अच्छिन्दति, निस्सग्गियं पाचित्तियं। ",
"pli-tv-bu-vb-np25:2.15":	"अच्छिन्दापेय्याति ",
"pli-tv-bu-vb-np25:2.16":	"अञ्ञं आणापेति, आपत्ति दुक्कटस्स। ",
"pli-tv-bu-vb-np25:2.17":	"सकिं आणत्तो बहुकम्पि अच्छिन्दति, निस्सग्गियं होति। ",
"pli-tv-bu-vb-np25:2.18":	"निस्सज्जितब्बं सङ्घस्स वा गणस्स वा पुग्गलस्स वा। ",
"pli-tv-bu-vb-np25:2.19":	"एवञ्च पन, भिक्खवे, निस्सज्जितब्बं। ",
"pli-tv-bu-vb-np25:2.20":	"…पे… ",
"pli-tv-bu-vb-np25:2.21":	"“इदं मे, भन्ते, चीवरं भिक्खुस्स सामं दत्वा अच्छिन्नं निस्सग्गियं इमाहं सङ्घस्स निस्सज्जामी”ति …पे… ",
"pli-tv-bu-vb-np25:2.22":	"ददेय्याति …पे… ",
"pli-tv-bu-vb-np25:2.23":	"ददेय्युन्ति …पे… ",
"pli-tv-bu-vb-np25:2.24":	"आयस्मतो दम्मीति। ",
"pli-tv-bu-vb-np25:2.25.1":	"उपसम्पन्ने उपसम्पन्नसञ्ञी चीवरं दत्वा कुपितो अनत्तमनो अच्छिन्दति वा अच्छिन्दापेति वा, निस्सग्गियं पाचित्तियं। ",
"pli-tv-bu-vb-np25:2.26":	"उपसम्पन्ने वेमतिको चीवरं दत्वा कुपितो अनत्तमनो अच्छिन्दति वा अच्छिन्दापेति वा, निस्सग्गियं पाचित्तियं। ",
"pli-tv-bu-vb-np25:2.27":	"उपसम्पन्ने अनुपसम्पन्नसञ्ञी चीवरं दत्वा कुपितो अनत्तमनो अच्छिन्दति वा अच्छिन्दापेति वा, निस्सग्गियं पाचित्तियं। ",
"pli-tv-bu-vb-np25:2.28":	"अञ्ञं परिक्खारं दत्वा कुपितो अनत्तमनो अच्छिन्दति वा अच्छिन्दापेति वा, आपत्ति दुक्कटस्स। ",
"pli-tv-bu-vb-np25:2.29":	"अनुपसम्पन्नस्स चीवरं वा अञ्ञं वा परिक्खारं दत्वा कुपितो अनत्तमनो अच्छिन्दति वा अच्छिन्दापेति वा, आपत्ति दुक्कटस्स। ",
"pli-tv-bu-vb-np25:2.30":	"अनुपसम्पन्ने उपसम्पन्नसञ्ञी, आपत्ति दुक्कटस्स। ",
"pli-tv-bu-vb-np25:2.31":	"अनुपसम्पन्ने वेमतिको, आपत्ति दुक्कटस्स। ",
"pli-tv-bu-vb-np25:2.32":	"अनुपसम्पन्ने अनुपसम्पन्नसञ्ञी, आपत्ति दुक्कटस्स। ",
"pli-tv-bu-vb-np25:2.33.1":	"अनापत्ति—",
"pli-tv-bu-vb-np25:2.34":	"सो वा देति, ",
"pli-tv-bu-vb-np25:2.35":	"तस्स वा विस्ससन्तो गण्हाति, ",
"pli-tv-bu-vb-np25:2.36":	"उम्मत्तकस्स, ",
"pli-tv-bu-vb-np25:2.37":	"आदिकम्मिकस्साति। ",
"pli-tv-bu-vb-np25:2.38":	"चीवरअच्छिन्दनसिक्खापदं निट्ठितं पञ्चमं। "
}	
