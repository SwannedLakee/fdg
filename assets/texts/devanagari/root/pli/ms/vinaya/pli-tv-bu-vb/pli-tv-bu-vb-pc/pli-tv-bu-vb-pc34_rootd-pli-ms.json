{	
"pli-tv-bu-vb-pc34:0.1":	"थेरवाद विनय ",
"pli-tv-bu-vb-pc34:0.2":	"महाविभङ्ग ",
"pli-tv-bu-vb-pc34:0.3":	"पाचित्तियकण्ड ",
"pli-tv-bu-vb-pc34:0.4":	"भोजनवग्ग ",
"pli-tv-bu-vb-pc34:0.5":	"३४। काणमातुसिक्खापद ",
"pli-tv-bu-vb-pc34:1.1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc34:1.1.2":	"तेन खो पन समयेन काणमाता उपासिका सद्धा होति पसन्ना। ",
"pli-tv-bu-vb-pc34:1.1.3":	"काणा गामके अञ्ञतरस्स पुरिसस्स दिन्ना होति। ",
"pli-tv-bu-vb-pc34:1.1.4":	"अथ खो काणा मातुघरं अगमासि केनचिदेव करणीयेन। ",
"pli-tv-bu-vb-pc34:1.1.5":	"अथ खो काणाय सामिको काणाय सन्तिके दूतं पाहेसि—“आगच्छतु काणा, इच्छामि काणाय आगतन्”ति। ",
"pli-tv-bu-vb-pc34:1.1.6":	"अथ खो काणमाता उपासिका “किस्मिं विय रित्तहत्थं गन्तुन्”ति पूवं पचि। ",
"pli-tv-bu-vb-pc34:1.1.7":	"पक्के पूवे अञ्ञतरो पिण्डचारिको भिक्खु काणमाताय उपासिकाय निवेसनं पाविसि। अथ खो काणमाता उपासिका तस्स भिक्खुनो पूवं दापेसि। ",
"pli-tv-bu-vb-pc34:1.1.8":	"सो निक्खमित्वा अञ्ञस्स आचिक्खि। तस्सपि पूवं दापेसि। ",
"pli-tv-bu-vb-pc34:1.1.9":	"सो निक्खमित्वा अञ्ञस्स आचिक्खि। तस्सपि पूवं दापेसि। ",
"pli-tv-bu-vb-pc34:1.1.10":	"यथापटियत्तं पूवं परिक्खयं अगमासि। ",
"pli-tv-bu-vb-pc34:1.1.11":	"दुतियम्पि खो काणाय सामिको काणाय सन्तिके दूतं पाहेसि—“आगच्छतु काणा, इच्छामि काणाय आगतन्”ति। ",
"pli-tv-bu-vb-pc34:1.1.12":	"दुतियम्पि खो काणमाता उपासिका “किस्मिं विय रित्तहत्थं गन्तुन्”ति पूवं पचि। ",
"pli-tv-bu-vb-pc34:1.1.13":	"पक्के पूवे अञ्ञतरो पिण्डचारिको भिक्खु काणमाताय उपासिकाय निवेसनं पाविसि। ",
"pli-tv-bu-vb-pc34:1.1.14":	"अथ खो काणमाता उपासिका तस्स भिक्खुनो पूवं दापेसि। ",
"pli-tv-bu-vb-pc34:1.1.15":	"सो निक्खमित्वा अञ्ञस्स आचिक्खि। तस्सपि पूवं दापेसि। ",
"pli-tv-bu-vb-pc34:1.1.16":	"सो निक्खमित्वा अञ्ञस्स आचिक्खि। तस्सपि पूवं दापेसि। ",
"pli-tv-bu-vb-pc34:1.1.17":	"यथापटियत्तं पूवं परिक्खयं अगमासि। ",
"pli-tv-bu-vb-pc34:1.1.18":	"ततियम्पि खो काणाय सामिको काणाय सन्तिके दूतं पाहेसि—“आगच्छतु काणा, इच्छामि काणाय आगतं। ",
"pli-tv-bu-vb-pc34:1.1.19":	"सचे काणा नागच्छिस्सति, अहं अञ्ञं पजापतिं आनेस्सामी”ति। ",
"pli-tv-bu-vb-pc34:1.1.20":	"ततियम्पि खो काणमाता उपासिका किस्मिं विय रित्तहत्थं गन्तुन्ति पूवं पचि। ",
"pli-tv-bu-vb-pc34:1.1.21":	"पक्के पूवे अञ्ञतरो पिण्डचारिको भिक्खु काणमाताय उपासिकाय निवेसनं पाविसि। ",
"pli-tv-bu-vb-pc34:1.1.22":	"अथ खो काणमाता उपासिका तस्स भिक्खुनो पूवं दापेसि। ",
"pli-tv-bu-vb-pc34:1.1.23":	"सो निक्खमित्वा अञ्ञस्स आचिक्खि। तस्सपि पूवं दापेसि। ",
"pli-tv-bu-vb-pc34:1.1.24":	"सो निक्खमित्वा अञ्ञस्स आचिक्खि। तस्सपि पूवं दापेसि। ",
"pli-tv-bu-vb-pc34:1.1.25":	"यथापटियत्तं पूवं परिक्खयं अगमासि। ",
"pli-tv-bu-vb-pc34:1.1.26":	"अथ खो काणाय सामिको अञ्ञं पजापतिं आनेसि। ",
"pli-tv-bu-vb-pc34:1.1.27":	"अस्सोसि खो काणा—“तेन किर पुरिसेन अञ्ञा पजापति आनीता”ति। सा रोदन्ती अट्ठासि। ",
"pli-tv-bu-vb-pc34:1.1.28":	"अथ खो भगवा पुब्बण्हसमयं निवासेत्वा पत्तचीवरमादाय येन काणमाताय उपासिकाय निवेसनं तेनुपसङ्कमि; उपसङ्कमित्वा पञ्ञत्ते आसने निसीदि। ",
"pli-tv-bu-vb-pc34:1.1.29":	"अथ खो काणमाता उपासिका येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। ",
"pli-tv-bu-vb-pc34:1.1.30":	"एकमन्तं निसिन्नं खो काणमातरं उपासिकं भगवा एतदवोच—“किस्सायं काणा रोदती”ति? अथ खो काणमाता उपासिका भगवतो एतमत्थं आरोचेसि। ",
"pli-tv-bu-vb-pc34:1.1.31":	"अथ खो भगवा काणमातरं उपासिकं धम्मिया कथाय सन्दस्सेत्वा समादपेत्वा समुत्तेजेत्वा सम्पहंसेत्वा उट्ठायासना पक्कामि। ",
"pli-tv-bu-vb-pc34:1.2.1":	"तेन खो पन समयेन अञ्ञतरो सत्थो राजगहा पटियालोकं गन्तुकामो होति। ",
"pli-tv-bu-vb-pc34:1.2.2":	"अञ्ञतरो पिण्डचारिको भिक्खु तं सत्थं पिण्डाय पाविसि। ",
"pli-tv-bu-vb-pc34:1.2.3":	"अञ्ञतरो उपासको तस्स भिक्खुनो सत्तुं दापेसि। ",
"pli-tv-bu-vb-pc34:1.2.4":	"सो निक्खमित्वा अञ्ञस्स आचिक्खि। तस्सपि सत्तुं दापेसि। ",
"pli-tv-bu-vb-pc34:1.2.5":	"सो निक्खमित्वा अञ्ञस्स आचिक्खि। तस्सपि सत्तुं दापेसि। ",
"pli-tv-bu-vb-pc34:1.2.6":	"यथापटियत्तं पाथेय्यं परिक्खयं अगमासि। ",
"pli-tv-bu-vb-pc34:1.2.7":	"अथ खो सो उपासको ते मनुस्से एतदवोच—",
"pli-tv-bu-vb-pc34:1.2.8":	"“अज्जण्हो, अय्या, आगमेथ, यथापटियत्तं पाथेय्यं अय्यानं दिन्नं। ",
"pli-tv-bu-vb-pc34:1.2.9":	"पाथेय्यं पटियादेस्सामी”ति। ",
"pli-tv-bu-vb-pc34:1.2.10":	"“नाय्यो सक्का आगमेतुं, पयातो सत्थो”ति अगमंसु। ",
"pli-tv-bu-vb-pc34:1.2.11":	"अथ खो तस्स उपासकस्स पाथेय्यं पटियादेत्वा पच्छा गच्छन्तस्स चोरा अच्छिन्दिंसु। ",
"pli-tv-bu-vb-pc34:1.2.12":	"मनुस्सा उज्झायन्ति खिय्यन्ति विपाचेन्ति—",
"pli-tv-bu-vb-pc34:1.2.13":	"“कथञ्हि नाम समणा सक्यपुत्तिया न मत्तं जानित्वा पटिग्गहेस्सन्ति। ",
"pli-tv-bu-vb-pc34:1.2.14":	"अयं इमेसं दत्वा पच्छा गच्छन्तो चोरेहि अच्छिन्नो”ति। ",
"pli-tv-bu-vb-pc34:1.2.15":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bu-vb-pc34:1.2.16":	"अथ खो ते भिक्खू भगवतो एतमत्थं आरोचेसुं। ",
"pli-tv-bu-vb-pc34:1.2.17":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-pc34:1.2.18":	"“तेन हि, भिक्खवे, भिक्खूनं सिक्खापदं पञ्ञपेस्सामि दस अत्थवसे पटिच्च—",
"pli-tv-bu-vb-pc34:1.2.19":	"सङ्घसुट्ठुताय, सङ्घफासुताय …पे… विनयानुग्गहाय। ",
"pli-tv-bu-vb-pc34:1.2.20":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc34:1.2.21.1":	"“भिक्खुं पनेव कुलं उपगतं पूवेहि वा मन्थेहि वा अभिहट्ठुं पवारेय्य, आकङ्खमानेन भिक्खुना द्वत्तिपत्तपूरा पटिग्गहेतब्बा ततो चे उत्तरि पटिग्गण्हेय्य पाचित्तियं। ",
"pli-tv-bu-vb-pc34:1.2.22":	"द्वत्तिपत्तपूरे पटिग्गहेत्वा ततो नीहरित्वा भिक्खूहि सद्धिं संविभजितब्बं। अयं तत्थ सामीची”ति। ",
"pli-tv-bu-vb-pc34:2.1.1":	"भिक्खुं पनेव कुलं उपगतन्ति ",
"pli-tv-bu-vb-pc34:2.1.2":	"कुलं नाम चत्तारि कुलानि—खत्तियकुलं, ब्राह्मणकुलं, वेस्सकुलं, सुद्दकुलं। ",
"pli-tv-bu-vb-pc34:2.1.3":	"उपगतन्ति ",
"pli-tv-bu-vb-pc34:2.1.4":	"तत्थ गतं। ",
"pli-tv-bu-vb-pc34:2.1.5":	"पूवं नाम ",
"pli-tv-bu-vb-pc34:2.1.6":	"यं किञ्चि पहेणकत्थाय पटियत्तं। ",
"pli-tv-bu-vb-pc34:2.1.7":	"मन्थं नाम ",
"pli-tv-bu-vb-pc34:2.1.8":	"यं किञ्चि पाथेय्यत्थाय पटियत्तं। ",
"pli-tv-bu-vb-pc34:2.1.9":	"अभिहट्ठुं पवारेय्याति ",
"pli-tv-bu-vb-pc34:2.1.10":	"यावतकं इच्छसि तावतकं गण्हाहीति। ",
"pli-tv-bu-vb-pc34:2.1.11":	"आकङ्खमानेनाति ",
"pli-tv-bu-vb-pc34:2.1.12":	"इच्छमानेन। ",
"pli-tv-bu-vb-pc34:2.1.13":	"द्वत्तिपत्तपूरा पटिग्गहेतब्बाति ",
"pli-tv-bu-vb-pc34:2.1.14":	"द्वेतयो पत्तपूरा पटिग्गहेतब्बा। ",
"pli-tv-bu-vb-pc34:2.1.15":	"ततो चे उत्तरि पटिगण्हेय्याति ",
"pli-tv-bu-vb-pc34:2.1.16":	"ततुत्तरि पटिग्गण्हाति, आपत्ति पाचित्तियस्स। ",
"pli-tv-bu-vb-pc34:2.1.17":	"द्वत्तिपत्तपूरे पटिग्गहेत्वा ",
"pli-tv-bu-vb-pc34:2.1.18":	"ततो निक्खमन्तेन भिक्खुं पस्सित्वा आचिक्खितब्बं—“अमुत्र मया द्वत्तिपत्तपूरा पटिग्गहिता, मा खो तत्थ पटिग्गण्ही”ति। ",
"pli-tv-bu-vb-pc34:2.1.19":	"सचे पस्सित्वा न आचिक्खति, आपत्ति दुक्कटस्स। ",
"pli-tv-bu-vb-pc34:2.1.20":	"सचे आचिक्खिते पटिग्गण्हाति, आपत्ति दुक्कटस्स। ",
"pli-tv-bu-vb-pc34:2.1.21":	"ततो नीहरित्वा भिक्खूहि सद्धिं संविभजितब्बन्ति ",
"pli-tv-bu-vb-pc34:2.1.22":	"पटिक्कमनं नीहरित्वा संविभजितब्बं। ",
"pli-tv-bu-vb-pc34:2.1.23":	"अयं तत्थ सामीचीति ",
"pli-tv-bu-vb-pc34:2.1.24":	"अयं तत्थ अनुधम्मता। ",
"pli-tv-bu-vb-pc34:2.2.1":	"अतिरेकद्वत्तिपत्तपूरे अतिरेकसञ्ञी पटिग्गण्हाति, आपत्ति पाचित्तियस्स। ",
"pli-tv-bu-vb-pc34:2.2.2":	"अतिरेकद्वत्तिपत्तपूरे वेमतिको पटिग्गण्हाति, आपत्ति पाचित्तियस्स। ",
"pli-tv-bu-vb-pc34:2.2.3":	"अतिरेकद्वत्तिपत्तपूरे ऊनकसञ्ञी पटिग्गण्हाति, आपत्ति पाचित्तियस्स। ",
"pli-tv-bu-vb-pc34:2.2.4":	"ऊनकद्वत्तिपत्तपूरे अतिरेकसञ्ञी, आपत्ति दुक्कटस्स। ",
"pli-tv-bu-vb-pc34:2.2.5":	"ऊनकद्वत्तिपत्तपूरे वेमतिको, आपत्ति दुक्कटस्स। ",
"pli-tv-bu-vb-pc34:2.2.6":	"ऊनकद्वत्तिपत्तपूरे ऊनकसञ्ञी, अनापत्ति। ",
"pli-tv-bu-vb-pc34:2.3.1":	"अनापत्ति—",
"pli-tv-bu-vb-pc34:2.3.2":	"द्वत्तिपत्तपूरे पटिग्गण्हाति, ",
"pli-tv-bu-vb-pc34:2.3.3":	"ऊनकद्वत्तिपत्तपूरे पटिग्गण्हाति, ",
"pli-tv-bu-vb-pc34:2.3.4":	"न पहेणकत्थाय न पाथेय्यत्थाय पटियत्तं देन्ति, ",
"pli-tv-bu-vb-pc34:2.3.5":	"पहेणकत्थाय वा पाथेय्यत्थाय वा पटियत्तसेसकं देन्ति, ",
"pli-tv-bu-vb-pc34:2.3.6":	"गमने पटिप्पस्सद्धे देन्ति, ",
"pli-tv-bu-vb-pc34:2.3.7":	"ञातकानं, ",
"pli-tv-bu-vb-pc34:2.3.8":	"पवारितानं, ",
"pli-tv-bu-vb-pc34:2.3.9":	"अञ्ञस्सत्थाय, ",
"pli-tv-bu-vb-pc34:2.3.10":	"अत्तनो धनेन, ",
"pli-tv-bu-vb-pc34:2.3.11":	"उम्मत्तकस्स, ",
"pli-tv-bu-vb-pc34:2.3.12":	"आदिकम्मिकस्साति। ",
"pli-tv-bu-vb-pc34:2.3.13":	"काणमातुसिक्खापदं निट्ठितं चतुत्थं। "
}	
