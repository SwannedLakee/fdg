{	
"pli-tv-bu-vb-pc27:0.1":	"थेरवाद विनय ",
"pli-tv-bu-vb-pc27:0.2":	"महाविभङ्ग ",
"pli-tv-bu-vb-pc27:0.3":	"पाचित्तियकण्ड ",
"pli-tv-bu-vb-pc27:0.4":	"ओवादवग्ग ",
"pli-tv-bu-vb-pc27:0.5":	"२७। संविधानसिक्खापद ",
"pli-tv-bu-vb-pc27:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc27:1.2":	"तेन खो पन समयेन छब्बग्गिया भिक्खू भिक्खुनीहि सद्धिं संविधाय एकद्धानमग्गं पटिपज्जन्ति। ",
"pli-tv-bu-vb-pc27:1.3":	"मनुस्सा उज्झायन्ति खिय्यन्ति विपाचेन्ति—",
"pli-tv-bu-vb-pc27:1.4":	"“यथेव मयं सपजापतिका आहिण्डाम, एवमेविमे समणा सक्यपुत्तिया भिक्खुनीहि सद्धिं संविधाय आहिण्डन्ती”ति। ",
"pli-tv-bu-vb-pc27:1.5":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bu-vb-pc27:1.6":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc27:1.7":	"“कथञ्हि नाम छब्बग्गिया भिक्खू भिक्खुनीहि सद्धिं संविधाय एकद्धानमग्गं पटिपज्जिस्सन्ती”ति …पे… ",
"pli-tv-bu-vb-pc27:1.8":	"“सच्चं किर तुम्हे, भिक्खवे, भिक्खुनीहि सद्धिं संविधाय एकद्धानमग्गं पटिपज्जथा”ति? ",
"pli-tv-bu-vb-pc27:1.9":	"“सच्चं, भगवा”ति। ",
"pli-tv-bu-vb-pc27:1.10":	"विगरहि बुद्धो भगवा …पे… ",
"pli-tv-bu-vb-pc27:1.11":	"कथञ्हि नाम तुम्हे, मोघपुरिसा, भिक्खुनीहि सद्धिं संविधाय एकद्धानमग्गं पटिपज्जिस्सथ। ",
"pli-tv-bu-vb-pc27:1.12":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc27:1.13":	"एवञ्च पन, भिक्खवे, इमं सिक्खापदं उद्दिसेय्याथ। ",
"pli-tv-bu-vb-pc27:1.14.1":	"“यो पन भिक्खु भिक्खुनिया सद्धिं संविधाय एकद्धानमग्गं पटिपज्जेय्य, अन्तमसो गामन्तरम्पि, पाचित्तियन्”ति। ",
"pli-tv-bu-vb-pc27:1.15":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc27:2.1":	"तेन खो पन समयेन सम्बहुला भिक्खू च भिक्खुनियो च साकेता सावत्थिं अद्धानमग्गप्पटिपन्ना होन्ति। ",
"pli-tv-bu-vb-pc27:2.2":	"अथ खो ता भिक्खुनियो ते भिक्खू एतदवोचुं—",
"pli-tv-bu-vb-pc27:2.3":	"“मयम्पि अय्येहि सद्धिं गमिस्सामा”ति। ",
"pli-tv-bu-vb-pc27:2.4":	"“न, भगिनी, कप्पति भिक्खुनिया सद्धिं संविधाय एकद्धानमग्गं पटिपज्जितुं। ",
"pli-tv-bu-vb-pc27:2.5":	"तुम्हे वा पठमं गच्छथ मयं वा गमिस्सामा”ति। ",
"pli-tv-bu-vb-pc27:2.6":	"“अय्या, भन्ते, अग्गपुरिसा। ",
"pli-tv-bu-vb-pc27:2.7":	"अय्याव पठमं गच्छन्तू”ति। ",
"pli-tv-bu-vb-pc27:2.8":	"अथ खो तासं भिक्खुनीनं पच्छा गच्छन्तीनं अन्तरामग्गे चोरा अच्छिन्दिंसु च दूसेसुञ्च। ",
"pli-tv-bu-vb-pc27:2.9":	"अथ खो ता भिक्खुनियो सावत्थिं गन्त्वा भिक्खुनीनं एतमत्थं आरोचेसुं। ",
"pli-tv-bu-vb-pc27:2.10":	"भिक्खुनियो भिक्खूनं एतमत्थं आरोचेसुं। ",
"pli-tv-bu-vb-pc27:2.11":	"भिक्खू भगवतो एतमत्थं आरोचेसुं। ",
"pli-tv-bu-vb-pc27:2.12":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-pc27:2.13":	"“अनुजानामि, भिक्खवे, सत्थगमनीये मग्गे सासङ्कसम्मते सप्पटिभये भिक्खुनिया सद्धिं संविधाय एकद्धानमग्गं पटिपज्जितुं। ",
"pli-tv-bu-vb-pc27:2.14":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc27:2.15.1":	"“यो पन भिक्खु भिक्खुनिया सद्धिं संविधाय एकद्धानमग्गं पटिपज्जेय्य, अन्तमसो गामन्तरम्पि, अञ्ञत्र समया, पाचित्तियं। ",
"pli-tv-bu-vb-pc27:2.16":	"तत्थायं समयो। सत्थगमनीयो होति मग्गो सासङ्कसम्मतो सप्पटिभयो—अयं तत्थ समयो”ति। ",
"pli-tv-bu-vb-pc27:3.1.1":	"यो पनाति ",
"pli-tv-bu-vb-pc27:3.1.2":	"यो यादिसो …पे… ",
"pli-tv-bu-vb-pc27:3.1.3":	"भिक्खूति ",
"pli-tv-bu-vb-pc27:3.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc27:3.1.5":	"भिक्खुनी नाम ",
"pli-tv-bu-vb-pc27:3.1.6":	"उभतोसङ्घे उपसम्पन्ना। ",
"pli-tv-bu-vb-pc27:3.1.7":	"सद्धिन्ति ",
"pli-tv-bu-vb-pc27:3.1.8":	"एकतो। ",
"pli-tv-bu-vb-pc27:3.1.9":	"संविधायाति—",
"pli-tv-bu-vb-pc27:3.1.10":	"“गच्छाम, भगिनि, गच्छामाय्य; गच्छामाय्य, गच्छाम, भगिनि; अज्ज वा हिय्यो वा परे वा गच्छामा”ति संविदहति, आपत्ति दुक्कटस्स। ",
"pli-tv-bu-vb-pc27:3.1.11":	"अन्तमसो गामन्तरम्पीति ",
"pli-tv-bu-vb-pc27:3.1.12":	"कुक्कुटसम्पाते गामे, गामन्तरे गामन्तरे आपत्ति पाचित्तियस्स। ",
"pli-tv-bu-vb-pc27:3.1.13":	"अगामके अरञ्ञे, अद्धयोजने अद्धयोजने आपत्ति पाचित्तियस्स। ",
"pli-tv-bu-vb-pc27:3.1.14":	"अञ्ञत्र समयाति ",
"pli-tv-bu-vb-pc27:3.1.15":	"ठपेत्वा समयं। ",
"pli-tv-bu-vb-pc27:3.1.16":	"सत्थगमनीयो नाम मग्गो ",
"pli-tv-bu-vb-pc27:3.1.17":	"न सक्का होति विना सत्थेन गन्तुं। ",
"pli-tv-bu-vb-pc27:3.1.18":	"सासङ्कं नाम ",
"pli-tv-bu-vb-pc27:3.1.19":	"तस्मिं मग्गे चोरानं निविट्ठोकासो दिस्सति, भुत्तोकासो दिस्सति, ठितोकासो दिस्सति, निसिन्नोकासो दिस्सति, निपन्नोकासो दिस्सति। ",
"pli-tv-bu-vb-pc27:3.1.20":	"सप्पटिभयं नाम ",
"pli-tv-bu-vb-pc27:3.1.21":	"तस्मिं मग्गे चोरेहि मनुस्सा हता दिस्सन्ति, विलुत्ता दिस्सन्ति, आकोटिता दिस्सन्ति, सप्पटिभयं गन्त्वा अप्पटिभयं दस्सेत्वा उय्योजेतब्बा— “गच्छथ, भगिनियो”ति। ",
"pli-tv-bu-vb-pc27:3.2.1":	"संविदहिते संविदहितसञ्ञी एकद्धानमग्गं पटिपज्जति, अन्तमसो गामन्तरम्पि, अञ्ञत्र समया, आपत्ति पाचित्तियस्स। ",
"pli-tv-bu-vb-pc27:3.2.2":	"संविदहिते वेमतिको एकद्धानमग्गं पटिपज्जति, अन्तमसो गामन्तरम्पि, अञ्ञत्र समया, आपत्ति पाचित्तियस्स। ",
"pli-tv-bu-vb-pc27:3.2.3":	"संविदहिते, असंविदहितसञ्ञी एकद्धानमग्गं पटिपज्जति, अन्तमसो गामन्तरम्पि, अञ्ञत्र समया, आपत्ति पाचित्तियस्स। ",
"pli-tv-bu-vb-pc27:3.2.4":	"भिक्खु संविदहति भिक्खुनी न संविदहति, आपत्ति दुक्कटस्स। ",
"pli-tv-bu-vb-pc27:3.2.5":	"असंविदहिते संविदहितसञ्ञी, आपत्ति दुक्कटस्स। ",
"pli-tv-bu-vb-pc27:3.2.6":	"असंविदहिते वेमतिको, आपत्ति दुक्कटस्स। ",
"pli-tv-bu-vb-pc27:3.2.7":	"असंविदहिते असंविदहितसञ्ञी, अनापत्ति। ",
"pli-tv-bu-vb-pc27:3.3.1":	"अनापत्ति—",
"pli-tv-bu-vb-pc27:3.3.2":	"समये, ",
"pli-tv-bu-vb-pc27:3.3.3":	"असंविदहित्वा गच्छति, ",
"pli-tv-bu-vb-pc27:3.3.4":	"भिक्खुनी संविदहति, भिक्खु न संविदहति, ",
"pli-tv-bu-vb-pc27:3.3.5":	"विसङ्केतेन गच्छन्ति, ",
"pli-tv-bu-vb-pc27:3.3.6":	"आपदासु, ",
"pli-tv-bu-vb-pc27:3.3.7":	"उम्मत्तकस्स, ",
"pli-tv-bu-vb-pc27:3.3.8":	"आदिकम्मिकस्साति। ",
"pli-tv-bu-vb-pc27:3.3.9":	"संविधानसिक्खापदं निट्ठितं सत्तमं। "
}	
