{	
"pli-tv-bu-vb-np13:0.1":	"थेरवाद विनय ",
"pli-tv-bu-vb-np13:0.2":	"महाविभङ्ग ",
"pli-tv-bu-vb-np13:0.3":	"निस्सग्गियकण्ड ",
"pli-tv-bu-vb-np13:0.4":	"कोसियवग्ग ",
"pli-tv-bu-vb-np13:0.5":	"१३। द्वेभागसिक्खापद ",
"pli-tv-bu-vb-np13:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-np13:1.2":	"तेन खो पन समयेन छब्बग्गिया भिक्खू—“भगवता पटिक्खित्तं सुद्धकाळकानं एळकलोमानं सन्थतं कारापेतुन्”ति, ते थोकञ्ञेव ओदातं अन्ते आदियित्वा तथेव सुद्धकाळकानं एळकलोमानं सन्थतं कारापेन्ति। ",
"pli-tv-bu-vb-np13:1.3":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-np13:1.4":	"“कथञ्हि नाम छब्बग्गिया भिक्खू थोकञ्ञेव ओदातं अन्ते आदियित्वा तथेव सुद्धकाळकानं एळकलोमानं सन्थतं कारापेस्सन्ती”ति। ",
"pli-tv-bu-vb-np13:1.5":	"अथ खो ते भिक्खू छब्बग्गिये भिक्खू अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-np13:1.6":	"“सच्चं किर तुम्हे, भिक्खवे, थोकञ्ञेव ओदातं अन्ते आदियित्वा तथेव सुद्धकाळकानं एळकलोमानं सन्थतं कारापेथा”ति? ",
"pli-tv-bu-vb-np13:1.7":	"“सच्चं, भगवा”ति। ",
"pli-tv-bu-vb-np13:1.8":	"विगरहि बुद्धो भगवा …पे… ",
"pli-tv-bu-vb-np13:1.9":	"कथञ्हि नाम तुम्हे, मोघपुरिसा, थोकञ्ञेव ओदातं अन्ते आदियित्वा तथेव सुद्धकाळकानं एळकलोमानं सन्थतं कारापेस्सथ। ",
"pli-tv-bu-vb-np13:1.10":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-np13:1.11":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np13:1.12.1":	"“नवं पन भिक्खुना सन्थतं कारयमानेन द्वे भागा सुद्धकाळकानं एळकलोमानं आदातब्बा ततियं ओदातानं चतुत्थं गोचरियानं। ",
"pli-tv-bu-vb-np13:1.13":	"अनादा चे भिक्खु द्वे भागे सुद्धकाळकानं एळकलोमानं ततियं ओदातानं चतुत्थं गोचरियानं नवं सन्थतं कारापेय्य, निस्सग्गियं पाचित्तियन्”ति। ",
"pli-tv-bu-vb-np13:2.1":	"नवं नाम ",
"pli-tv-bu-vb-np13:2.2":	"करणं उपादाय वुच्चति। ",
"pli-tv-bu-vb-np13:2.3":	"सन्थतं नाम ",
"pli-tv-bu-vb-np13:2.4":	"सन्थरित्वा कतं होति अवायिमं। ",
"pli-tv-bu-vb-np13:2.5":	"कारयमानेनाति ",
"pli-tv-bu-vb-np13:2.6":	"करोन्तो वा कारापेन्तो वा। ",
"pli-tv-bu-vb-np13:2.7":	"द्वे भागा सुद्धकाळकानं एळकलोमानं आदातब्बाति ",
"pli-tv-bu-vb-np13:2.8":	"धारयित्वा द्वे तुला आदातब्बा। ",
"pli-tv-bu-vb-np13:2.9":	"ततियं ओदातानन्ति ",
"pli-tv-bu-vb-np13:2.10":	"तुलं ओदातानं। ",
"pli-tv-bu-vb-np13:2.11":	"चतुत्थं गोचरियानन्ति ",
"pli-tv-bu-vb-np13:2.12":	"तुलं गोचरियानं। ",
"pli-tv-bu-vb-np13:2.13":	"अनादा चे भिक्खु द्वे भागे सुद्धकाळकानं एळकलोमानं ततियं ओदातानं चतुत्थं गोचरियानन्ति। ",
"pli-tv-bu-vb-np13:2.14":	"अनादियित्वा द्वे तुले सुद्धकाळकानं एळकलोमानं तुलं ओदातानं तुलं गोचरियानं नवं सन्थतं करोति वा कारापेति वा पयोगे दुक्कटं, ",
"pli-tv-bu-vb-np13:2.15":	"पटिलाभेन निस्सग्गियं होति। ",
"pli-tv-bu-vb-np13:2.16":	"निस्सज्जितब्बं सङ्घस्स वा गणस्स वा पुग्गलस्स वा। ",
"pli-tv-bu-vb-np13:2.17":	"एवञ्च पन, भिक्खवे, निस्सज्जितब्बं। ",
"pli-tv-bu-vb-np13:2.18":	"…पे… ",
"pli-tv-bu-vb-np13:2.19":	"“इदं मे, भन्ते, सन्थतं अनादियित्वा द्वे तुले सुद्धकाळकानं एळकलोमानं तुलं ओदातानं तुलं गोचरियानं कारापितं निस्सग्गियं। ",
"pli-tv-bu-vb-np13:2.20":	"इमाहं सङ्घस्स निस्सज्जामी”ति …पे… ",
"pli-tv-bu-vb-np13:2.21":	"ददेय्याति …पे… ",
"pli-tv-bu-vb-np13:2.22":	"ददेय्युन्ति …पे… ",
"pli-tv-bu-vb-np13:2.23":	"आयस्मतो दम्मीति। ",
"pli-tv-bu-vb-np13:2.24.1":	"अत्तना विप्पकतं अत्तना परियोसापेति, निस्सग्गियं पाचित्तियं। ",
"pli-tv-bu-vb-np13:2.25":	"अत्तना विप्पकतं परेहि परियोसापेति, निस्सग्गियं पाचित्तियं। ",
"pli-tv-bu-vb-np13:2.26":	"परेहि विप्पकतं अत्तना परियोसापेति, निस्सग्गियं पाचित्तियं। ",
"pli-tv-bu-vb-np13:2.27":	"परेहि विप्पकतं परेहि परियोसापेति, निस्सग्गियं पाचित्तियं। ",
"pli-tv-bu-vb-np13:2.28":	"अञ्ञस्सत्थाय करोति वा कारापेति वा, आपत्ति दुक्कटस्स। ",
"pli-tv-bu-vb-np13:2.29":	"अञ्ञेन कतं पटिलभित्वा परिभुञ्जति, आपत्ति दुक्कटस्स। ",
"pli-tv-bu-vb-np13:2.30.1":	"अनापत्ति—",
"pli-tv-bu-vb-np13:2.31":	"तुलं ओदातानं तुलं गोचरियानं आदियित्वा करोति, ",
"pli-tv-bu-vb-np13:2.32":	"बहुतरं ओदातानं बहुतरं गोचरियानं आदियित्वा करोति, ",
"pli-tv-bu-vb-np13:2.33":	"सुद्धं ओदातानं सुद्धं गोचरियानं आदियित्वा करोति, ",
"pli-tv-bu-vb-np13:2.34":	"वितानं वा भूमत्थरणं वा साणिपाकारं वा भिसिं वा बिब्बोहनं वा करोति, ",
"pli-tv-bu-vb-np13:2.35":	"उम्मत्तकस्स, ",
"pli-tv-bu-vb-np13:2.36":	"आदिकम्मिकस्साति। ",
"pli-tv-bu-vb-np13:2.37":	"द्वेभागसिक्खापदं निट्ठितं ततियं। "
}	
