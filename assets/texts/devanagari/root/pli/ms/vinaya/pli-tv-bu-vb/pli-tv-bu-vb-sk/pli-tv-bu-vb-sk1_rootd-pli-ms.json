{	
"pli-tv-bu-vb-sk1:0.1":	"थेरवाद विनय ",
"pli-tv-bu-vb-sk1:0.2":	"महाविभङ्ग ",
"pli-tv-bu-vb-sk1:0.3":	"सेखियकण्ड ",
"pli-tv-bu-vb-sk1:0.4":	"परिमण्डलवग्ग ",
"pli-tv-bu-vb-sk1:0.5":	"१। परिमण्डलसिक्खापद ",
"pli-tv-bu-vb-sk1:0.6":	"इमे खो पनायस्मन्तो सेखिया धम्मा उद्देसं आगच्छन्ति। ",
"pli-tv-bu-vb-sk1:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-sk1:1.2":	"तेन खो पन समयेन छब्बग्गिया भिक्खू पुरतोपि पच्छतोपि ओलम्बेन्ता निवासेन्ति। ",
"pli-tv-bu-vb-sk1:1.3":	"मनुस्सा उज्झायन्ति खिय्यन्ति विपाचेन्ति—",
"pli-tv-bu-vb-sk1:1.4":	"“कथञ्हि नाम समणा सक्यपुत्तिया पुरतोपि पच्छतोपि ओलम्बेन्ता निवासेस्सन्ति, सेय्यथापि गिही कामभोगिनो”ति। ",
"pli-tv-bu-vb-sk1:1.5":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bu-vb-sk1:1.6":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-sk1:1.7":	"“कथञ्हि नाम छब्बग्गिया भिक्खू पुरतोपि पच्छतोपि ओलम्बेन्ता निवासेस्सन्ती”ति। ",
"pli-tv-bu-vb-sk1:1.8":	"अथ खो ते भिक्खू छब्बग्गिये भिक्खू अनेकपरियायेन विगरहित्वा भगवतो एतमत्थं आरोचेसुं। ",
"pli-tv-bu-vb-sk1:1.9":	"अथ खो भगवा एतस्मिं निदाने एतस्मिं पकरणे भिक्खुसङ्घं सन्निपातापेत्वा छब्बग्गिये भिक्खू पटिपुच्छि—",
"pli-tv-bu-vb-sk1:1.10":	"“सच्चं किर तुम्हे, भिक्खवे, पुरतोपि पच्छतोपि ओलम्बेन्ता निवासेथा”ति? ",
"pli-tv-bu-vb-sk1:1.11":	"“सच्चं, भगवा”ति। ",
"pli-tv-bu-vb-sk1:1.12":	"विगरहि बुद्धो भगवा …पे… ",
"pli-tv-bu-vb-sk1:1.13":	"कथञ्हि नाम तुम्हे, मोघपुरिसा, पुरतोपि पच्छतोपि ओलम्बेन्ता निवासेस्सथ। ",
"pli-tv-bu-vb-sk1:1.14":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-sk1:1.15":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-sk1:1.16.1":	"“परिमण्डलं निवासेस्सामीति सिक्खा करणीया”ति। ",
"pli-tv-bu-vb-sk1:1.17":	"परिमण्डलं निवासेतब्बं नाभिमण्डलं जाणुमण्डलं पटिच्छादेन्तेन। ",
"pli-tv-bu-vb-sk1:1.18":	"यो अनादरियं पटिच्च पुरतो वा पच्छतो वा ओलम्बेन्तो निवासेति, आपत्ति दुक्कटस्स। ",
"pli-tv-bu-vb-sk1:1.19.1":	"अनापत्ति—",
"pli-tv-bu-vb-sk1:1.20":	"असञ्चिच्च, ",
"pli-tv-bu-vb-sk1:1.21":	"अस्सतिया, ",
"pli-tv-bu-vb-sk1:1.22":	"अजानन्तस्स, ",
"pli-tv-bu-vb-sk1:1.23":	"गिलानस्स, ",
"pli-tv-bu-vb-sk1:1.24":	"आपदासु, ",
"pli-tv-bu-vb-sk1:1.25":	"उम्मत्तकस्स, ",
"pli-tv-bu-vb-sk1:1.26":	"आदिकम्मिकस्साति। ",
"pli-tv-bu-vb-sk1:1.27":	"पठमसिक्खापदं निट्ठितं। "
}	
