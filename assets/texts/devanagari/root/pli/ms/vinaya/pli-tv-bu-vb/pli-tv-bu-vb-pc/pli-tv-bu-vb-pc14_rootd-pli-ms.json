{	
"pli-tv-bu-vb-pc14:0.1":	"थेरवाद विनय ",
"pli-tv-bu-vb-pc14:0.2":	"महाविभङ्ग ",
"pli-tv-bu-vb-pc14:0.3":	"पाचित्तियकण्ड ",
"pli-tv-bu-vb-pc14:0.4":	"भूतगामवग्ग ",
"pli-tv-bu-vb-pc14:0.5":	"१४। सेनासनसिक्खापद ",
"pli-tv-bu-vb-pc14:1.1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc14:1.1.2":	"तेन खो पन समयेन भिक्खू हेमन्तिके काले अज्झोकासे सेनासनं पञ्ञपेत्वा कायं ओतापेन्ता काले आरोचिते तं पक्कमन्ता नेव उद्धरिंसु न उद्धरापेसुं, अनापुच्छा पक्कमिंसु। ",
"pli-tv-bu-vb-pc14:1.1.3":	"सेनासनं ओवट्ठं होति। ",
"pli-tv-bu-vb-pc14:1.1.4":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc14:1.1.5":	"“कथं हि नाम भिक्खू अज्झोकासे सेनासनं पञ्ञपेत्वा तं पक्कमन्ता नेव उद्धरिस्सन्ति न उद्धरापेस्सन्ति, अनापुच्छा पक्कमिस्सन्ति, सेनासनं ओवट्ठन्”ति। ",
"pli-tv-bu-vb-pc14:1.1.6":	"अथ खो ते भिक्खू ते अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-pc14:1.1.7":	"“सच्चं किर, भिक्खवे, भिक्खू अज्झोकासे …पे… ",
"pli-tv-bu-vb-pc14:1.1.8":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc14:1.1.9.1":	"“यो पन भिक्खु सङ्घिकं मञ्चं वा पीठं वा भिसिं वा कोच्छं वा अज्झोकासे सन्थरित्वा वा सन्थरापेत्वा वा तं पक्कमन्तो नेव उद्धरेय्य न उद्धरापेय्य, अनापुच्छं वा गच्छेय्य, पाचित्तियन्”ति। ",
"pli-tv-bu-vb-pc14:1.1.10":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc14:1.2.1":	"तेन खो पन समयेन भिक्खू अज्झोकासे वसित्वा कालस्सेव सेनासनं अभिहरन्ति। ",
"pli-tv-bu-vb-pc14:1.2.2":	"अद्दसा खो भगवा ते भिक्खू कालस्सेव सेनासनं अभिहरन्ते। ",
"pli-tv-bu-vb-pc14:1.2.3":	"दिस्वान एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-pc14:1.2.4":	"“अनुजानामि, भिक्खवे, अट्ठ मासे अवस्सिकसङ्केते मण्डपे वा रुक्खमूले वा यत्थ काका वा कुलला वा न ऊहदन्ति तत्थ सेनासनं निक्खिपितुन्”ति। ",
"pli-tv-bu-vb-pc14:2.1.1":	"यो पनाति ",
"pli-tv-bu-vb-pc14:2.1.2":	"यो यादिसो …पे… ",
"pli-tv-bu-vb-pc14:2.1.3":	"भिक्खूति ",
"pli-tv-bu-vb-pc14:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc14:2.1.5":	"सङ्घिकं नाम ",
"pli-tv-bu-vb-pc14:2.1.6":	"सङ्घस्स दिन्नं होति परिच्चत्तं। ",
"pli-tv-bu-vb-pc14:2.1.7":	"मञ्चो नाम ",
"pli-tv-bu-vb-pc14:2.1.8":	"चत्तारो मञ्चा—",
"pli-tv-bu-vb-pc14:2.1.9":	"मसारको, बुन्दिकाबद्धो, कुळीरपादको, आहच्चपादको। ",
"pli-tv-bu-vb-pc14:2.1.10":	"पीठं नाम ",
"pli-tv-bu-vb-pc14:2.1.11":	"चत्तारि पीठानि— मसारकं, बुन्दिकाबद्धं, कुळीरपादकं, आहच्चपादकं। ",
"pli-tv-bu-vb-pc14:2.1.12":	"भिसि नाम ",
"pli-tv-bu-vb-pc14:2.1.13":	"पञ्च भिसियो— उण्णभिसि, चोळभिसि, वाकभिसि, तिणभिसि, पण्णभिसि। ",
"pli-tv-bu-vb-pc14:2.1.14":	"कोच्छं नाम—",
"pli-tv-bu-vb-pc14:2.1.15":	"वाकमयं वा उसीरमयं वा मुञ्जमयं वा पब्बजमयं वा अन्तो संवेठेत्वा बद्धं होति। ",
"pli-tv-bu-vb-pc14:2.1.16":	"सन्थरित्वाति ",
"pli-tv-bu-vb-pc14:2.1.17":	"सयं सन्थरित्वा। ",
"pli-tv-bu-vb-pc14:2.1.18":	"सन्थरापेत्वाति ",
"pli-tv-bu-vb-pc14:2.1.19":	"अञ्ञं सन्थरापेत्वा। ",
"pli-tv-bu-vb-pc14:2.1.20":	"अनुपसम्पन्नं सन्थरापेति, तस्स पलिबोधो। ",
"pli-tv-bu-vb-pc14:2.1.21":	"उपसम्पन्नं सन्थरापेति, सन्थारकस्स पलिबोधो। ",
"pli-tv-bu-vb-pc14:2.1.22":	"तं पक्कमन्तो नेव उद्धरेय्याति ",
"pli-tv-bu-vb-pc14:2.1.23":	"न सयं उद्धरेय्य। ",
"pli-tv-bu-vb-pc14:2.1.24":	"न उद्धरापेय्याति ",
"pli-tv-bu-vb-pc14:2.1.25":	"न अञ्ञं उद्धरापेय्य। ",
"pli-tv-bu-vb-pc14:2.1.26":	"अनापुच्छं वा गच्छेय्याति ",
"pli-tv-bu-vb-pc14:2.1.27":	"भिक्खुं वा सामणेरं वा आरामिकं वा अनापुच्छा मज्झिमस्स पुरिसस्स लेड्डुपातं अतिक्कमन्तस्स आपत्ति पाचित्तियस्स। ",
"pli-tv-bu-vb-pc14:2.2.1":	"सङ्घिके सङ्घिकसञ्ञी अज्झोकासे सन्थरित्वा वा सन्थरापेत्वा वा तं पक्कमन्तो नेव उद्धरेय्य न उद्धरापेय्य अनापुच्छं वा गच्छेय्य, आपत्ति पाचित्तियस्स। ",
"pli-tv-bu-vb-pc14:2.2.2":	"सङ्घिके वेमतिको …पे… ",
"pli-tv-bu-vb-pc14:2.2.3":	"सङ्घिके पुग्गलिकसञ्ञी अज्झोकासे सन्थरित्वा वा सन्थरापेत्वा वा तं पक्कमन्तो नेव उद्धरेय्य न उद्धरापेय्य, अनापुच्छं वा गच्छेय्य, आपत्ति पाचित्तियस्स। ",
"pli-tv-bu-vb-pc14:2.2.4":	"चिमिलिकं वा उत्तरत्थरणं वा भूमत्थरणं वा तट्टिकं वा चम्मखण्डं वा पादपुञ्छनिं वा फलकपीठं वा अज्झोकासे सन्थरित्वा वा सन्थरापेत्वा वा तं पक्कमन्तो नेव उद्धरेय्य न उद्धरापेय्य, अनापुच्छं वा गच्छेय्य, आपत्ति दुक्कटस्स। ",
"pli-tv-bu-vb-pc14:2.2.5":	"पुग्गलिके सङ्घिकसञ्ञी, आपत्ति दुक्कटस्स। ",
"pli-tv-bu-vb-pc14:2.2.6":	"पुग्गलिके वेमतिको, आपत्ति दुक्कटस्स। ",
"pli-tv-bu-vb-pc14:2.2.7":	"पुग्गलिके पुग्गलिकसञ्ञी अञ्ञस्स पुग्गलिके, आपत्ति दुक्कटस्स। ",
"pli-tv-bu-vb-pc14:2.2.8":	"अत्तनो पुग्गलिके अनापत्ति। ",
"pli-tv-bu-vb-pc14:2.3.1":	"अनापत्ति—",
"pli-tv-bu-vb-pc14:2.3.2":	"उद्धरित्वा गच्छति, ",
"pli-tv-bu-vb-pc14:2.3.3":	"उद्धरापेत्वा गच्छति, ",
"pli-tv-bu-vb-pc14:2.3.4":	"आपुच्छं गच्छति, ",
"pli-tv-bu-vb-pc14:2.3.5":	"ओतापेन्तो गच्छति, ",
"pli-tv-bu-vb-pc14:2.3.6":	"केनचि पलिबुद्धं होति, ",
"pli-tv-bu-vb-pc14:2.3.7":	"आपदासु, ",
"pli-tv-bu-vb-pc14:2.3.8":	"उम्मत्तकस्स, ",
"pli-tv-bu-vb-pc14:2.3.9":	"आदिकम्मिकस्साति। ",
"pli-tv-bu-vb-pc14:2.3.10":	"सेनासनसिक्खापदं निट्ठितं चतुत्थं। "
}	
