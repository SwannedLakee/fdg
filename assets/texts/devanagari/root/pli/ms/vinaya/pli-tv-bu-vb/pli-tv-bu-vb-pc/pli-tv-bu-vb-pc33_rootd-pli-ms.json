{	
"pli-tv-bu-vb-pc33:0.1":	"थेरवाद विनय ",
"pli-tv-bu-vb-pc33:0.2":	"महाविभङ्ग ",
"pli-tv-bu-vb-pc33:0.3":	"पाचित्तियकण्ड ",
"pli-tv-bu-vb-pc33:0.4":	"भोजनवग्ग ",
"pli-tv-bu-vb-pc33:0.5":	"३३। परम्परभोजनसिक्खापद ",
"pli-tv-bu-vb-pc33:1.1":	"तेन समयेन बुद्धो भगवा वेसालियं विहरति महावने कूटागारसालायं। ",
"pli-tv-bu-vb-pc33:1.2":	"तेन खो पन समयेन वेसालियं पणीतानं भत्तानं भत्तपटिपाटि अधिट्ठिता होति। ",
"pli-tv-bu-vb-pc33:1.3":	"अथ खो अञ्ञतरस्स दलिद्दस्स कम्मकारस्स एतदहोसि—“न खो इदं ओरकं भविस्सति यथयिमे मनुस्सा सक्कच्चं भत्तं करोन्ति; यन्नूनाहम्पि भत्तं करेय्यन्”ति। ",
"pli-tv-bu-vb-pc33:1.4":	"अथ खो सो दलिद्दो कम्मकारो येन किरपतिको तेनुपसङ्कमि; उपसङ्कमित्वा तं किरपतिकं एतदवोच—“इच्छामहं, अय्यपुत्त, बुद्धप्पमुखस्स भिक्खुसङ्घस्स भत्तं कातुं। ",
"pli-tv-bu-vb-pc33:1.5":	"देहि मे वेतनन्”ति। ",
"pli-tv-bu-vb-pc33:1.6":	"सोपि खो किरपतिको सद्धो होति पसन्नो। ",
"pli-tv-bu-vb-pc33:1.7":	"अथ खो सो किरपतिको तस्स दलिद्दस्स कम्मकारस्स अब्भातिरेकं वेतनं अदासि। ",
"pli-tv-bu-vb-pc33:1.8":	"अथ खो सो दलिद्दो कम्मकारो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो सो दलिद्दो कम्मकारो भगवन्तं एतदवोच—",
"pli-tv-bu-vb-pc33:1.9":	"“अधिवासेतु मे, भन्ते, भगवा स्वातनाय भत्तं सद्धिं भिक्खुसङ्घेना”ति। ",
"pli-tv-bu-vb-pc33:1.10":	"“महा खो, आवुसो, भिक्खुसङ्घो, जानाही”ति। ",
"pli-tv-bu-vb-pc33:1.11":	"“होतु, भन्ते, महा भिक्खुसङ्घो। ",
"pli-tv-bu-vb-pc33:1.12":	"बहू मे बदरा पटियत्ता बदरमिस्सेन पेय्या परिपूरिस्सन्ती”ति। ",
"pli-tv-bu-vb-pc33:1.13":	"अधिवासेसि भगवा तुण्हीभावेन। ",
"pli-tv-bu-vb-pc33:1.14":	"अथ खो सो दलिद्दो कम्मकारो भगवतो अधिवासनं विदित्वा उट्ठायासना भगवन्तं अभिवादेत्वा पदक्खिणं कत्वा पक्कामि। ",
"pli-tv-bu-vb-pc33:1.15":	"अस्सोसुं खो भिक्खू—“दलिद्देन किर कम्मकारेन स्वातनाय बुद्धप्पमुखो भिक्खुसङ्घो निमन्तितो, बदरमिस्सेन पेय्या परिपूरिस्सन्ती”ति। ",
"pli-tv-bu-vb-pc33:1.16":	"ते कालस्सेव पिण्डाय चरित्वा भुञ्जिंसु। ",
"pli-tv-bu-vb-pc33:1.17":	"अस्सोसुं खो मनुस्सा—“दलिद्देन किर कम्मकारेन बुद्धप्पमुखो भिक्खुसङ्घो निमन्तितो”ति। ते दलिद्दस्स कम्मकारस्स पहूतं खादनीयं भोजनीयं अभिहरिंसु। ",
"pli-tv-bu-vb-pc33:1.18":	"अथ खो सो दलिद्दो कम्मकारो तस्सा रत्तिया अच्चयेन पणीतं खादनीयं भोजनीयं पटियादापेत्वा भगवतो कालं आरोचापेसि—“कालो, भन्ते, निट्ठितं भत्तन्”ति। ",
"pli-tv-bu-vb-pc33:1.19":	"अथ खो भगवा पुब्बण्हसमयं निवासेत्वा पत्तचीवरमादाय येन तस्स दलिद्दस्स कम्मकारस्स निवेसनं तेनुपसङ्कमि; उपसङ्कमित्वा पञ्ञत्ते आसने निसीदि सद्धिं भिक्खुसङ्घेन। ",
"pli-tv-bu-vb-pc33:1.20":	"अथ खो सो दलिद्दो कम्मकारो भत्तग्गे भिक्खू परिविसति। भिक्खू एवमाहंसु—",
"pli-tv-bu-vb-pc33:1.21":	"“थोकं, आवुसो, देहि। थोकं, आवुसो, देही”ति। ",
"pli-tv-bu-vb-pc33:1.22":	"“मा खो तुम्हे, भन्ते, ‘अयं दलिद्दो कम्मकारो’ति थोकं थोकं पटिग्गण्हित्थ। ",
"pli-tv-bu-vb-pc33:1.23":	"पहूतं मे खादनीयं भोजनीयं पटियत्तं। ",
"pli-tv-bu-vb-pc33:1.24":	"पटिग्गण्हथ, भन्ते, यावदत्थन्”ति। ",
"pli-tv-bu-vb-pc33:1.25":	"“न खो मयं, आवुसो, एतङ्कारणा थोकं थोकं पटिग्गण्हाम। ",
"pli-tv-bu-vb-pc33:1.26":	"अपि च, मयं कालस्सेव पिण्डाय चरित्वा भुञ्जिम्हा; तेन मयं थोकं थोकं पटिग्गण्हामा”ति। ",
"pli-tv-bu-vb-pc33:1.27":	"अथ खो सो दलिद्दो कम्मकारो उज्झायति खिय्यति विपाचेति—",
"pli-tv-bu-vb-pc33:1.28":	"“कथञ्हि नाम भदन्ता मया निमन्तिता अञ्ञत्र भुञ्जिस्सन्ति। ",
"pli-tv-bu-vb-pc33:1.29":	"न चाहं पटिबलो यावदत्थं दातुन्”ति? ",
"pli-tv-bu-vb-pc33:1.30":	"अस्सोसुं खो भिक्खू तस्स दलिद्दस्स कम्मकारस्स उज्झायन्तस्स खिय्यन्तस्स विपाचेन्तस्स। ",
"pli-tv-bu-vb-pc33:1.31":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc33:1.32":	"“कथञ्हि नाम भिक्खू अञ्ञत्र निमन्तिता अञ्ञत्र भुञ्जिस्सन्ती”ति …पे… ",
"pli-tv-bu-vb-pc33:1.33":	"“सच्चं किर, भिक्खवे, भिक्खू अञ्ञत्र निमन्तिता अञ्ञत्र भुञ्जन्ती”ति? ",
"pli-tv-bu-vb-pc33:1.34":	"“सच्चं, भगवा”ति। ",
"pli-tv-bu-vb-pc33:1.35":	"विगरहि बुद्धो भगवा …पे… ",
"pli-tv-bu-vb-pc33:1.36":	"कथञ्हि नाम ते, भिक्खवे, मोघपुरिसा अञ्ञत्र निमन्तिता अञ्ञत्र भुञ्जिस्सन्ति। ",
"pli-tv-bu-vb-pc33:1.37":	"नेतं, भिक्खवे, अप्पसन्नानं वा पसादाय …पे… ",
"pli-tv-bu-vb-pc33:1.38":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc33:1.39.1":	"“परम्परभोजने पाचित्तियन्”ति। ",
"pli-tv-bu-vb-pc33:1.40":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc33:2.1":	"तेन खो पन समयेन अञ्ञतरो भिक्खु गिलानो होति। ",
"pli-tv-bu-vb-pc33:2.2":	"अञ्ञतरो भिक्खु पिण्डपातं आदाय येन सो भिक्खु तेनुपसङ्कमि; उपसङ्कमित्वा तं भिक्खुं एतदवोच—“भुञ्जाहि, आवुसो”ति। ",
"pli-tv-bu-vb-pc33:2.3":	"“अलं, आवुसो, अत्थि मे भत्तपच्चासा”ति। ",
"pli-tv-bu-vb-pc33:2.4":	"तस्स भिक्खुनो पिण्डपातो उस्सूरे आहरीयित्थ। सो भिक्खु न चित्तरूपं भुञ्जि। ",
"pli-tv-bu-vb-pc33:2.5":	"भगवतो एतमत्थं आरोचेसुं। ",
"pli-tv-bu-vb-pc33:2.6":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-pc33:2.7":	"“अनुजानामि, भिक्खवे, गिलानेन भिक्खुना परम्परभोजनं भुञ्जितुं। ",
"pli-tv-bu-vb-pc33:2.8":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc33:2.9.1":	"“परम्परभोजने, अञ्ञत्र समया, पाचित्तियं। ",
"pli-tv-bu-vb-pc33:2.10":	"तत्थायं समयो। गिलानसमयो—अयं तत्थ समयो”ति। ",
"pli-tv-bu-vb-pc33:2.11":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc33:3.1":	"तेन खो पन समयेन मनुस्सा चीवरदानसमये सचीवरभत्तं पटियादेत्वा भिक्खू निमन्तेन्ति—“भोजेत्वा चीवरेन अच्छादेस्सामा”ति। ",
"pli-tv-bu-vb-pc33:3.2":	"भिक्खू कुक्कुच्चायन्ता नाधिवासेन्ति—“पटिक्खित्तं भगवता परम्परभोजनन्”ति। ",
"pli-tv-bu-vb-pc33:3.3":	"चीवरं परित्तं उप्पज्जति। ",
"pli-tv-bu-vb-pc33:3.4":	"भगवतो एतमत्थं आरोचेसुं …पे… ",
"pli-tv-bu-vb-pc33:3.5":	"अनुजानामि, भिक्खवे, चीवरदानसमये परम्परभोजनं भुञ्जितुं। ",
"pli-tv-bu-vb-pc33:3.6":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc33:3.7.1":	"“परम्परभोजने, अञ्ञत्र समया, पाचित्तियं। ",
"pli-tv-bu-vb-pc33:3.8":	"तत्थायं समयो। गिलानसमयो, चीवरदानसमयो—अयं तत्थ समयो”ति। ",
"pli-tv-bu-vb-pc33:3.9":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc33:3.10.1":	"तेन खो पन समयेन मनुस्सा चीवरकारके भिक्खू भत्तेन निमन्तेन्ति। ",
"pli-tv-bu-vb-pc33:3.11":	"भिक्खू कुक्कुच्चायन्ता नाधिवासेन्ति—“पटिक्खित्तं भगवता परम्परभोजनन्”ति। ",
"pli-tv-bu-vb-pc33:3.12":	"भगवतो एतमत्थं आरोचेसुं …पे… ",
"pli-tv-bu-vb-pc33:3.13":	"अनुजानामि, भिक्खवे, चीवरकारसमये परम्परभोजनं भुञ्जितुं। ",
"pli-tv-bu-vb-pc33:3.14":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc33:3.15.1":	"“परम्परभोजने, अञ्ञत्र समया, पाचित्तियं। ",
"pli-tv-bu-vb-pc33:3.16":	"तत्थायं समयो। गिलानसमयो, चीवरदानसमयो, चीवरकारसमयो—अयं तत्थ समयो”ति। ",
"pli-tv-bu-vb-pc33:3.17":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc33:4.1":	"अथ खो भगवा पुब्बण्हसमयं निवासेत्वा पत्तचीवरमादाय आयस्मता आनन्देन पच्छासमणेन येन अञ्ञतरं कुलं तेनुपसङ्कमि; ",
"pli-tv-bu-vb-pc33:4.2":	"उपसङ्कमित्वा पञ्ञत्ते आसने निसीदि। अथ खो ते मनुस्सा भगवतो च आयस्मतो च आनन्दस्स भोजनं अदंसु। ",
"pli-tv-bu-vb-pc33:4.3":	"आयस्मा आनन्दो कुक्कुच्चायन्तो न पटिग्गण्हाति। ",
"pli-tv-bu-vb-pc33:4.4":	"“गण्हाहि, आनन्दा”ति। ",
"pli-tv-bu-vb-pc33:4.5":	"“अलं, भगवा, अत्थि मे भत्तपच्चासा”ति। ",
"pli-tv-bu-vb-pc33:4.6":	"“तेनहानन्द, विकप्पेत्वा गण्हाही”ति। ",
"pli-tv-bu-vb-pc33:4.7":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—“ ",
"pli-tv-bu-vb-pc33:4.8":	"अनुजानामि, भिक्खवे, विकप्पेत्वा परम्परभोजनं भुञ्जितुं। ",
"pli-tv-bu-vb-pc33:4.9":	"एवञ्च पन, भिक्खवे, विकप्पेतब्बं—‘मय्हं भत्तपच्चासं इत्थन्नामस्स दम्मी’”ति। ",
"pli-tv-bu-vb-pc33:5.1.1":	"परम्परभोजनं नाम ",
"pli-tv-bu-vb-pc33:5.1.2":	"पञ्चन्नं भोजनानं अञ्ञतरेन भोजनेन निमन्तितो, तं ठपेत्वा अञ्ञं पञ्चन्नं भोजनानं अञ्ञतरं भोजनं भुञ्जति, एतं परम्परभोजनं नाम। ",
"pli-tv-bu-vb-pc33:5.1.3":	"अञ्ञत्र समयाति ",
"pli-tv-bu-vb-pc33:5.1.4":	"ठपेत्वा समयं। ",
"pli-tv-bu-vb-pc33:5.1.5":	"गिलानसमयो नाम ",
"pli-tv-bu-vb-pc33:5.1.6":	"न सक्कोति एकासने निसिन्नो यावदत्थं भुञ्जितुं। “गिलानसमयो”ति भुञ्जितब्बं। ",
"pli-tv-bu-vb-pc33:5.1.7":	"चीवरदानसमयो नाम ",
"pli-tv-bu-vb-pc33:5.1.8":	"अनत्थते कथिने वस्सानस्स पच्छिमो मासो, अत्थते कथिने पञ्च मासा। “चीवरदानसमयो”ति भुञ्जितब्बं। ",
"pli-tv-bu-vb-pc33:5.1.9":	"चीवरकारसमयो नाम ",
"pli-tv-bu-vb-pc33:5.1.10":	"चीवरे कयिरमाने। “चीवरकारसमयो”ति भुञ्जितब्बं। ",
"pli-tv-bu-vb-pc33:5.1.11":	"“अञ्ञत्र समया भुञ्जिस्सामी”ति पटिग्गण्हाति, आपत्ति दुक्कटस्स। ",
"pli-tv-bu-vb-pc33:5.1.12":	"अज्झोहारे अज्झोहारे आपत्ति पाचित्तियस्स। ",
"pli-tv-bu-vb-pc33:5.2.1":	"परम्परभोजने परम्परभोजनसञ्ञी, अञ्ञत्र समया, भुञ्जति, आपत्ति पाचित्तियस्स। ",
"pli-tv-bu-vb-pc33:5.2.2":	"परम्परभोजने वेमतिको, अञ्ञत्र समया, भुञ्जति, आपत्ति पाचित्तियस्स। ",
"pli-tv-bu-vb-pc33:5.2.3":	"परम्परभोजने नपरम्परभोजनसञ्ञी, अञ्ञत्र समया, भुञ्जति, आपत्ति पाचित्तियस्स। ",
"pli-tv-bu-vb-pc33:5.2.4":	"नपरम्परभोजने परम्परभोजनसञ्ञी, आपत्ति दुक्कटस्स। ",
"pli-tv-bu-vb-pc33:5.2.5":	"नपरम्परभोजने वेमतिको, आपत्ति दुक्कटस्स। ",
"pli-tv-bu-vb-pc33:5.2.6":	"नपरम्परभोजने नपरम्परभोजनसञ्ञी, अनापत्ति। ",
"pli-tv-bu-vb-pc33:5.3.1":	"अनापत्ति—",
"pli-tv-bu-vb-pc33:5.3.2":	"समये, ",
"pli-tv-bu-vb-pc33:5.3.3":	"विकप्पेत्वा भुञ्जति, ",
"pli-tv-bu-vb-pc33:5.3.4":	"द्वे तयो निमन्तने एकतो भुञ्जति, ",
"pli-tv-bu-vb-pc33:5.3.5":	"निमन्तनपटिपाटिया भुञ्जति, ",
"pli-tv-bu-vb-pc33:5.3.6":	"सकलेन गामेन निमन्तितो तस्मिं गामे यत्थ कत्थचि भुञ्जति, ",
"pli-tv-bu-vb-pc33:5.3.7":	"सकलेन पूगेन निमन्तितो तस्मिं पूगे यत्थ कत्थचि भुञ्जति, ",
"pli-tv-bu-vb-pc33:5.3.8":	"निमन्तियमानो भिक्खं गहेस्सामीति भणति, ",
"pli-tv-bu-vb-pc33:5.3.9":	"निच्चभत्ते, ",
"pli-tv-bu-vb-pc33:5.3.10":	"सलाकभत्ते, ",
"pli-tv-bu-vb-pc33:5.3.11":	"पक्खिके, ",
"pli-tv-bu-vb-pc33:5.3.12":	"उपोसथिके, ",
"pli-tv-bu-vb-pc33:5.3.13":	"पाटिपदिके, ",
"pli-tv-bu-vb-pc33:5.3.14":	"पञ्च भोजनानि ठपेत्वा सब्बत्थ अनापत्ति, ",
"pli-tv-bu-vb-pc33:5.3.15":	"उम्मत्तकस्स, ",
"pli-tv-bu-vb-pc33:5.3.16":	"आदिकम्मिकस्साति। ",
"pli-tv-bu-vb-pc33:5.3.17":	"परम्परभोजनसिक्खापदं निट्ठितं ततियं। "
}	
