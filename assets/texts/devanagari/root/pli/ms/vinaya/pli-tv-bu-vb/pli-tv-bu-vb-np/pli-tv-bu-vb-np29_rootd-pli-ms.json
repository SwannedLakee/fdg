{	
"pli-tv-bu-vb-np29:0.1":	"थेरवाद विनय ",
"pli-tv-bu-vb-np29:0.2":	"महाविभङ्ग ",
"pli-tv-bu-vb-np29:0.3":	"निस्सग्गियकण्ड ",
"pli-tv-bu-vb-np29:0.4":	"पत्तवग्ग ",
"pli-tv-bu-vb-np29:0.5":	"२९। सासङ्कसिक्खापद ",
"pli-tv-bu-vb-np29:1.1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-np29:1.1.2":	"तेन खो पन समयेन भिक्खू वुत्थवस्सा आरञ्ञकेसु सेनासनेसु विहरन्ति। ",
"pli-tv-bu-vb-np29:1.1.3":	"कत्तिकचोरका भिक्खू—",
"pli-tv-bu-vb-np29:1.1.4":	"“लद्धलाभा”ति परिपातेन्ति। ",
"pli-tv-bu-vb-np29:1.1.5":	"भगवतो एतमत्थं आरोचेसुं। ",
"pli-tv-bu-vb-np29:1.1.6":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-np29:1.1.7":	"“अनुजानामि, भिक्खवे, आरञ्ञकेसु सेनासनेसु विहरन्तेन तिण्णं चीवरानं अञ्ञतरं चीवरं अन्तरघरे निक्खिपितुन्”ति। ",
"pli-tv-bu-vb-np29:1.2.1":	"तेन खो पन समयेन भिक्खू—“भगवता अनुञ्ञातं आरञ्ञकेसु सेनासनेसु विहरन्तेन तिण्णं चीवरानं अञ्ञतरं चीवरं अन्तरघरे निक्खिपितुन्”ति तिण्णं चीवरानं अञ्ञतरं चीवरं अन्तरघरे निक्खिपित्वा अतिरेकछारत्तं विप्पवसन्ति। ",
"pli-tv-bu-vb-np29:1.2.2":	"तानि चीवरानि नस्सन्तिपि विनस्सन्तिपि डय्हन्तिपि उन्दूरेहिपि खज्जन्ति। ",
"pli-tv-bu-vb-np29:1.2.3":	"भिक्खू दुच्चोळा होन्ति लूखचीवरा। ",
"pli-tv-bu-vb-np29:1.2.4":	"भिक्खू एवमाहंसु—",
"pli-tv-bu-vb-np29:1.2.5":	"“किस्स तुम्हे, आवुसो, दुच्चोळा लूखचीवरा”ति? ",
"pli-tv-bu-vb-np29:1.2.6":	"अथ खो ते भिक्खू भिक्खूनं एतमत्थं आरोचेसुं। ",
"pli-tv-bu-vb-np29:1.2.7":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-np29:1.2.8":	"“कथञ्हि नाम भिक्खू तिण्णं चीवरानं अञ्ञतरं चीवरं अन्तरघरे निक्खिपित्वा अतिरेकछारत्तं विप्पवसिस्सन्ती”ति। ",
"pli-tv-bu-vb-np29:1.2.9":	"अथ खो ते भिक्खू ते अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-np29:1.2.10":	"“सच्चं किर, भिक्खवे, भिक्खू तिण्णं चीवरानं अञ्ञतरं चीवरं अन्तरघरे निक्खिपित्वा अतिरेकछारत्तं विप्पवसन्ती”ति? ",
"pli-tv-bu-vb-np29:1.2.11":	"“सच्चं, भगवा”ति। ",
"pli-tv-bu-vb-np29:1.2.12":	"विगरहि बुद्धो भगवा …पे… ",
"pli-tv-bu-vb-np29:1.2.13":	"कथञ्हि नाम ते, भिक्खवे, मोघपुरिसा तिण्णं चीवरानं अञ्ञतरं चीवरं अन्तरघरे निक्खिपित्वा अतिरेकछारत्तं विप्पवसिस्सन्ति। ",
"pli-tv-bu-vb-np29:1.2.14":	"नेतं, भिक्खवे, अप्पसन्नानं वा पसादाय …पे… ",
"pli-tv-bu-vb-np29:1.2.15":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np29:1.2.16.1":	"“उपवस्सं खो पन कत्तिकपुण्णमं यानि खो पन तानि आरञ्ञकानि सेनासनानि सासङ्कसम्मतानि सप्पटिभयानि तथारूपेसु भिक्खु सेनासनेसु विहरन्तो आकङ्खमानो तिण्णं चीवरानं अञ्ञतरं चीवरं अन्तरघरे निक्खिपेय्य, सिया च तस्स भिक्खुनो कोचिदेव पच्चयो तेन चीवरेन विप्पवासाय। ",
"pli-tv-bu-vb-np29:1.2.17":	"छारत्तपरमं तेन भिक्खुना तेन चीवरेन विप्पवसितब्बं। ततो चे उत्तरि विप्पवसेय्य, अञ्ञत्र भिक्खुसम्मुतिया, निस्सग्गियं पाचित्तियन्”ति। ",
"pli-tv-bu-vb-np29:2.1":	"उपवस्सं खो पनाति ",
"pli-tv-bu-vb-np29:2.2":	"वुट्ठवस्सानं। ",
"pli-tv-bu-vb-np29:2.3":	"कत्तिकपुण्णमन्ति ",
"pli-tv-bu-vb-np29:2.4":	"कत्तिकचातुमासिनी वुच्चति। ",
"pli-tv-bu-vb-np29:2.5":	"यानि खो पन तानि आरञ्ञकानि सेनासनानीति ",
"pli-tv-bu-vb-np29:2.6":	"आरञ्ञकं नाम सेनासनं ",
"pli-tv-bu-vb-np29:2.7":	"पञ्चधनुसतिकं पच्छिमं। ",
"pli-tv-bu-vb-np29:2.8":	"सासङ्कं नाम ",
"pli-tv-bu-vb-np29:2.9":	"आरामे आरामूपचारे चोरानं निविट्ठोकासो दिस्सति, भुत्तोकासो दिस्सति, ठितोकासो दिस्सति, निसिन्नोकासो दिस्सति, निपन्नोकासो दिस्सति। ",
"pli-tv-bu-vb-np29:2.10":	"सप्पटिभयं नाम ",
"pli-tv-bu-vb-np29:2.11":	"आरामे आरामूपचारे चोरेहि मनुस्सा हता दिस्सन्ति, विलुत्ता दिस्सन्ति, आकोटिता दिस्सन्ति। ",
"pli-tv-bu-vb-np29:2.12":	"तथारूपेसु भिक्खु सेनासनेसु विहरन्तोति ",
"pli-tv-bu-vb-np29:2.13":	"एवरूपेसु भिक्खु सेनासनेसु विहरन्तो। ",
"pli-tv-bu-vb-np29:2.14":	"आकङ्खमानोति ",
"pli-tv-bu-vb-np29:2.15":	"इच्छमानो। ",
"pli-tv-bu-vb-np29:2.16":	"तिण्णं चीवरानं अञ्ञतरं चीवरन्ति ",
"pli-tv-bu-vb-np29:2.17":	"सङ्घाटिं वा उत्तरासङ्गं वा अन्तरवासकं वा। ",
"pli-tv-bu-vb-np29:2.18":	"अन्तरघरे निक्खिपेय्याति ",
"pli-tv-bu-vb-np29:2.19":	"समन्ता गोचरगामे निक्खिपेय्य। ",
"pli-tv-bu-vb-np29:2.20":	"सिया च तस्स भिक्खुनो कोचिदेव पच्चयो तेन चीवरेन विप्पवासायाति ",
"pli-tv-bu-vb-np29:2.21":	"सिया पच्चयो सिया करणीयं। ",
"pli-tv-bu-vb-np29:2.22":	"छारत्तपरमं तेन भिक्खुना तेन चीवरेन विप्पवसितब्बन्ति ",
"pli-tv-bu-vb-np29:2.23":	"छारत्तपरमता विप्पवसितब्बं। ",
"pli-tv-bu-vb-np29:2.24":	"अञ्ञत्र भिक्खुसम्मुतियाति ",
"pli-tv-bu-vb-np29:2.25":	"ठपेत्वा भिक्खुसम्मुतिं। ",
"pli-tv-bu-vb-np29:2.26":	"ततो चे उत्तरि विप्पवसेय्याति ",
"pli-tv-bu-vb-np29:2.27":	"सत्तमे अरुणुग्गमने निस्सग्गियं होति। ",
"pli-tv-bu-vb-np29:2.28":	"निस्सज्जितब्बं सङ्घस्स वा गणस्स वा पुग्गलस्स वा। ",
"pli-tv-bu-vb-np29:2.29":	"एवञ्च पन, भिक्खवे, निस्सज्जितब्बं। ",
"pli-tv-bu-vb-np29:2.30":	"…पे… ",
"pli-tv-bu-vb-np29:2.31":	"इदं मे, भन्ते, चीवरं अतिरेकछारत्तं विप्पवुत्थं, अञ्ञत्र भिक्खुसम्मुतिया, निस्सग्गियं। ",
"pli-tv-bu-vb-np29:2.32":	"इमाहं सङ्घस्स निस्सज्जामीति …पे… ",
"pli-tv-bu-vb-np29:2.33":	"ददेय्याति …पे… ",
"pli-tv-bu-vb-np29:2.34":	"ददेय्युन्ति …पे… ",
"pli-tv-bu-vb-np29:2.35":	"आयस्मतो दम्मीति। ",
"pli-tv-bu-vb-np29:2.36.1":	"अतिरेकछारत्ते अतिरेकसञ्ञी विप्पवसति, अञ्ञत्र भिक्खुसम्मुतिया, निस्सग्गियं पाचित्तियं। ",
"pli-tv-bu-vb-np29:2.37":	"अतिरेकछारत्ते वेमतिको विप्पवसति, अञ्ञत्र भिक्खुसम्मुतिया, निस्सग्गियं पाचित्तियं। ",
"pli-tv-bu-vb-np29:2.38":	"अतिरेकछारत्ते ऊनकसञ्ञी विप्पवसति, अञ्ञत्र भिक्खुसम्मुतिया, निस्सग्गियं पाचित्तियं। ",
"pli-tv-bu-vb-np29:2.39":	"अप्पच्चुद्धटे पच्चुद्धटसञ्ञी …पे… ",
"pli-tv-bu-vb-np29:2.40":	"अविस्सज्जिते विस्सज्जितसञ्ञी … ",
"pli-tv-bu-vb-np29:2.41":	"अनट्ठे नट्ठसञ्ञी … ",
"pli-tv-bu-vb-np29:2.42":	"अविनट्ठे विनट्ठसञ्ञी … ",
"pli-tv-bu-vb-np29:2.43":	"अदड्ढे दड्ढसञ्ञी … ",
"pli-tv-bu-vb-np29:2.44":	"अविलुत्ते विलुत्तसञ्ञी विप्पवसति, अञ्ञत्र भिक्खुसम्मुतिया, निस्सग्गियं पाचित्तियं। ",
"pli-tv-bu-vb-np29:2.45":	"निस्सग्गियं चीवरं अनिस्सज्जित्वा परिभुञ्जति, आपत्ति दुक्कटस्स। ",
"pli-tv-bu-vb-np29:2.46":	"ऊनकछारत्ते अतिरेकसञ्ञी, आपत्ति दुक्कटस्स। ",
"pli-tv-bu-vb-np29:2.47":	"ऊनकछारत्ते वेमतिको, आपत्ति दुक्कटस्स। ",
"pli-tv-bu-vb-np29:2.48":	"ऊनकछारत्ते ऊनकसञ्ञी, अनापत्ति। ",
"pli-tv-bu-vb-np29:2.49.1":	"अनापत्ति—",
"pli-tv-bu-vb-np29:2.50":	"छारत्तं विप्पवसति, ",
"pli-tv-bu-vb-np29:2.51":	"ऊनकछारत्तं विप्पवसति, ",
"pli-tv-bu-vb-np29:2.52":	"छारत्तं विप्पवसित्वा पुन गामसीमं ओक्कमित्वा वसित्वा पक्कमति, ",
"pli-tv-bu-vb-np29:2.53":	"अन्तोछारत्तं पच्चुद्धरति, विस्सज्जेति, नस्सति, विनस्सति, डय्हति, अच्छिन्दित्वा गण्हन्ति, विस्सासं गण्हन्ति, ",
"pli-tv-bu-vb-np29:2.54":	"भिक्खुसम्मुतिया, ",
"pli-tv-bu-vb-np29:2.55":	"उम्मत्तकस्स, ",
"pli-tv-bu-vb-np29:2.56":	"आदिकम्मिकस्साति। ",
"pli-tv-bu-vb-np29:2.57":	"सासङ्कसिक्खापदं निट्ठितं नवमं। "
}	
