{	
"pli-tv-bu-vb-np2:0.1":	"थेरवाद विनय ",
"pli-tv-bu-vb-np2:0.2":	"महाविभङ्ग ",
"pli-tv-bu-vb-np2:0.3":	"निस्सग्गियकण्ड ",
"pli-tv-bu-vb-np2:0.4":	"चीवरवग्ग ",
"pli-tv-bu-vb-np2:0.5":	"२। उदोसित(दुतियकथिन)सिक्खापद ",
"pli-tv-bu-vb-np2:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-np2:1.2":	"तेन खो पन समयेन भिक्खू भिक्खूनं हत्थे चीवरं निक्खिपित्वा सन्तरुत्तरेन जनपदचारिकं पक्कमन्ति। ",
"pli-tv-bu-vb-np2:1.3":	"तानि चीवरानि चिरं निक्खित्तानि कण्णकितानि होन्ति। ",
"pli-tv-bu-vb-np2:1.4":	"तानि भिक्खू ओतापेन्ति। ",
"pli-tv-bu-vb-np2:1.5":	"अद्दसा खो आयस्मा आनन्दो सेनासनचारिकं आहिण्डन्तो ते भिक्खू तानि चीवरानि ओतापेन्ते। ",
"pli-tv-bu-vb-np2:1.6":	"दिस्वान येन ते भिक्खू तेनुपसङ्कमि; उपसङ्कमित्वा ते भिक्खू एतदवोच—",
"pli-tv-bu-vb-np2:1.7":	"“कस्सिमानि, आवुसो, चीवरानि कण्णकितानी”ति? ",
"pli-tv-bu-vb-np2:1.8":	"अथ खो ते भिक्खू आयस्मतो आनन्दस्स एतमत्थं आरोचेसुं। ",
"pli-tv-bu-vb-np2:1.9":	"आयस्मा आनन्दो उज्झायति खिय्यति विपाचेति—",
"pli-tv-bu-vb-np2:1.10":	"“कथञ्हि नाम भिक्खू भिक्खूनं हत्थे चीवरं निक्खिपित्वा सन्तरुत्तरेन जनपदचारिकं पक्कमिस्सन्ती”ति। ",
"pli-tv-bu-vb-np2:1.11":	"अथ खो आयस्मा आनन्दो ते भिक्खू अनेकपरियायेन विगरहित्वा भगवतो एतमत्थं आरोचेसि …पे… ",
"pli-tv-bu-vb-np2:1.12":	"“सच्चं किर, भिक्खवे, भिक्खू भिक्खूनं हत्थे चीवरं निक्खिपित्वा सन्तरुत्तरेन जनपदचारिकं पक्कमन्ती”ति? ",
"pli-tv-bu-vb-np2:1.13":	"“सच्चं, भगवा”ति। ",
"pli-tv-bu-vb-np2:1.14":	"विगरहि बुद्धो भगवा …पे… ",
"pli-tv-bu-vb-np2:1.15":	"कथञ्हि नाम ते, भिक्खवे, मोघपुरिसा भिक्खूनं हत्थे चीवरं निक्खिपित्वा सन्तरुत्तरेन जनपदचारिकं पक्कमिस्सन्ति। ",
"pli-tv-bu-vb-np2:1.16":	"नेतं, भिक्खवे, अप्पसन्नानं वा पसादाय …पे… ",
"pli-tv-bu-vb-np2:1.17":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np2:1.18.1":	"“निट्ठितचीवरस्मिं भिक्खुना उब्भतस्मिं कथिने एकरत्तम्पि चे भिक्खु तिचीवरेन विप्पवसेय्य, निस्सग्गियं पाचित्तियन्”ति। ",
"pli-tv-bu-vb-np2:1.19":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-np2:2.1":	"तेन खो पन समयेन अञ्ञतरो भिक्खु कोसम्बियं गिलानो होति। ",
"pli-tv-bu-vb-np2:2.2":	"ञातका तस्स भिक्खुनो सन्तिके दूतं पाहेसुं—",
"pli-tv-bu-vb-np2:2.3":	"“आगच्छतु भदन्तो, मयं, उपट्ठहिस्सामा”ति। ",
"pli-tv-bu-vb-np2:2.4":	"भिक्खूपि एवमाहंसु—“गच्छावुसो, ञातका तं उपट्ठहिस्सन्ती”ति। ",
"pli-tv-bu-vb-np2:2.5":	"सो एवमाह—",
"pli-tv-bu-vb-np2:2.6":	"“भगवतावुसो, सिक्खापदं पञ्ञत्तं—",
"pli-tv-bu-vb-np2:2.7":	"‘न तिचीवरेन विप्पवसितब्बन्’ति। ",
"pli-tv-bu-vb-np2:2.8":	"अहञ्चम्हि गिलानो। ",
"pli-tv-bu-vb-np2:2.9":	"न सक्कोमि तिचीवरं आदाय पक्कमितुं। ",
"pli-tv-bu-vb-np2:2.10":	"नाहं गमिस्सामी”ति। ",
"pli-tv-bu-vb-np2:2.11":	"भगवतो एतमत्थं आरोचेसुं। ",
"pli-tv-bu-vb-np2:2.12":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-np2:2.13":	"“अनुजानामि, भिक्खवे, गिलानस्स भिक्खुनो तिचीवरेन अविप्पवाससम्मुतिं दातुं। ",
"pli-tv-bu-vb-np2:2.14":	"एवञ्च पन, भिक्खवे, दातब्बा। ",
"pli-tv-bu-vb-np2:2.15":	"तेन गिलानेन भिक्खुना सङ्घं उपसङ्कमित्वा एकंसं उत्तरासङ्गं करित्वा वुड्ढानं भिक्खूनं पादे वन्दित्वा उक्कुटिकं निसीदित्वा अञ्जलिं पग्गहेत्वा एवमस्स वचनीयो—",
"pli-tv-bu-vb-np2:2.16":	"‘अहं, भन्ते, गिलानो। ",
"pli-tv-bu-vb-np2:2.17":	"न सक्कोमि तिचीवरं आदाय पक्कमितुं। ",
"pli-tv-bu-vb-np2:2.18":	"सोहं, भन्ते, सङ्घं तिचीवरेन अविप्पवाससम्मुतिं याचामी’ति। ",
"pli-tv-bu-vb-np2:2.19":	"दुतियम्पि याचितब्बा। ",
"pli-tv-bu-vb-np2:2.20":	"ततियम्पि याचितब्बा। ",
"pli-tv-bu-vb-np2:2.21":	"ब्यत्तेन भिक्खुना पटिबलेन सङ्घो ञापेतब्बो—",
"pli-tv-bu-vb-np2:2.22":	"‘सुणातु मे, भन्ते, सङ्घो। ",
"pli-tv-bu-vb-np2:2.23":	"अयं इत्थन्नामो भिक्खु गिलानो। ",
"pli-tv-bu-vb-np2:2.24":	"न सक्कोति तिचीवरं आदाय पक्कमितुं। ",
"pli-tv-bu-vb-np2:2.25":	"सो सङ्घं तिचीवरेन अविप्पवाससम्मुतिं याचति। ",
"pli-tv-bu-vb-np2:2.26":	"यदि सङ्घस्स पत्तकल्लं, सङ्घो इत्थन्नामस्स भिक्खुनो तिचीवरेन अविप्पवाससम्मुतिं ददेय्य। ",
"pli-tv-bu-vb-np2:2.27":	"एसा ञत्ति। ",
"pli-tv-bu-vb-np2:2.28":	"सुणातु मे, भन्ते, सङ्घो। ",
"pli-tv-bu-vb-np2:2.29":	"अयं इत्थन्नामो भिक्खु गिलानो। ",
"pli-tv-bu-vb-np2:2.30":	"न सक्कोति तिचीवरं आदाय पक्कमितुं। ",
"pli-tv-bu-vb-np2:2.31":	"सो सङ्घं तिचीवरेन अविप्पवाससम्मुतिं याचति। ",
"pli-tv-bu-vb-np2:2.32":	"सङ्घो इत्थन्नामस्स भिक्खुनो तिचीवरेन अविप्पवाससम्मुतिं देति। ",
"pli-tv-bu-vb-np2:2.33":	"यस्सायस्मतो खमति इत्थन्नामस्स भिक्खुनो तिचीवरेन अविप्पवाससम्मुतिया दानं, सो तुण्हस्स; ",
"pli-tv-bu-vb-np2:2.34":	"यस्स नक्खमति, सो भासेय्य। ",
"pli-tv-bu-vb-np2:2.35":	"दिन्ना सङ्घेन इत्थन्नामस्स भिक्खुनो तिचीवरेन अविप्पवाससम्मुति। ",
"pli-tv-bu-vb-np2:2.36":	"खमति सङ्घस्स, तस्मा तुण्ही, ",
"pli-tv-bu-vb-np2:2.37":	"एवमेतं धारयामी’ति। ",
"pli-tv-bu-vb-np2:2.38":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np2:2.39.1":	"“निट्ठितचीवरस्मिं भिक्खुना उब्भतस्मिं कथिने एकरत्तम्पि चे भिक्खु तिचीवरेन विप्पवसेय्य, अञ्ञत्र भिक्खुसम्मुतिया, निस्सग्गियं पाचित्तियन्”ति। ",
"pli-tv-bu-vb-np2:3.1.1":	"निट्ठितचीवरस्मिन्ति ",
"pli-tv-bu-vb-np2:3.1.2":	"भिक्खुनो चीवरं कतं वा होति नट्ठं वा विनट्ठं वा दड्ढं वा चीवरासा वा उपच्छिन्ना। ",
"pli-tv-bu-vb-np2:3.1.3":	"उब्भतस्मिं कथिनेति ",
"pli-tv-bu-vb-np2:3.1.4":	"अट्ठन्नं मातिकानं अञ्ञतराय मातिकाय उब्भतं होति, सङ्घेन वा अन्तरा उब्भतं होति। ",
"pli-tv-bu-vb-np2:3.1.5":	"एकरत्तम्पि चे भिक्खु तिचीवरेन विप्पवसेय्याति ",
"pli-tv-bu-vb-np2:3.1.6":	"सङ्घाटिया वा उत्तरासङ्गेन वा अन्तरवासकेन वा। ",
"pli-tv-bu-vb-np2:3.1.7":	"अञ्ञत्र भिक्खुसम्मुतियाति ",
"pli-tv-bu-vb-np2:3.1.8":	"ठपेत्वा भिक्खुसम्मुतिं। ",
"pli-tv-bu-vb-np2:3.1.9":	"निस्सग्गियं होतीति ",
"pli-tv-bu-vb-np2:3.1.10":	"सह अरुणुग्गमना निस्सग्गियं होति। ",
"pli-tv-bu-vb-np2:3.1.11":	"निस्सज्जितब्बं सङ्घस्स वा गणस्स वा पुग्गलस्स वा। ",
"pli-tv-bu-vb-np2:3.1.12":	"एवञ्च पन, भिक्खवे, निस्सज्जितब्बं ",
"pli-tv-bu-vb-np2:3.1.13":	"…पे… ",
"pli-tv-bu-vb-np2:3.1.14":	"“इदं मे, भन्ते, चीवरं रत्तिविप्पवुत्थं अञ्ञत्र भिक्खुसम्मुतिया निस्सग्गियं, ",
"pli-tv-bu-vb-np2:3.1.15":	"इमाहं सङ्घस्स निस्सज्जामी”ति …पे… ",
"pli-tv-bu-vb-np2:3.1.16":	"ददेय्याति …पे… ",
"pli-tv-bu-vb-np2:3.1.17":	"ददेय्युन्ति …पे… ",
"pli-tv-bu-vb-np2:3.1.18":	"आयस्मतो दम्मीति। ",
"pli-tv-bu-vb-np2:3.2.1":	"गामो एकूपचारो नानूपचारो। ",
"pli-tv-bu-vb-np2:3.2.2":	"निवेसनं एकूपचारं नानूपचारं। ",
"pli-tv-bu-vb-np2:3.2.3":	"उदोसितो एकूपचारो नानूपचारो। ",
"pli-tv-bu-vb-np2:3.2.4":	"अट्टो एकूपचारो नानूपचारो। ",
"pli-tv-bu-vb-np2:3.2.5":	"माळो एकूपचारो नानूपचारो। ",
"pli-tv-bu-vb-np2:3.2.6":	"पासादो एकूपचारो नानूपचारो। ",
"pli-tv-bu-vb-np2:3.2.7":	"हम्मियं एकूपचारं नानूपचारं। ",
"pli-tv-bu-vb-np2:3.2.8":	"नावा एकूपचारा नानूपचारा। ",
"pli-tv-bu-vb-np2:3.2.9":	"सत्थो एकूपचारो नानूपचारो। ",
"pli-tv-bu-vb-np2:3.2.10":	"खेत्तं एकूपचारं नानूपचारं। ",
"pli-tv-bu-vb-np2:3.2.11":	"धञ्ञकरणं एकूपचारं नानूपचारं। ",
"pli-tv-bu-vb-np2:3.2.12":	"आरामो एकूपचारो नानूपचारो। ",
"pli-tv-bu-vb-np2:3.2.13":	"विहारो एकूपचारो नानूपचारो। ",
"pli-tv-bu-vb-np2:3.2.14":	"रुक्खमूलं एकूपचारं नानूपचारं। ",
"pli-tv-bu-vb-np2:3.2.15":	"अज्झोकासो एकूपचारो नानूपचारो। ",
"pli-tv-bu-vb-np2:3.3.1":	"गामो एकूपचारो नाम ",
"pli-tv-bu-vb-np2:3.3.2":	"एककुलस्स गामो होति परिक्खित्तो च। अन्तोगामे चीवरं निक्खिपित्वा अन्तोगामे वत्थब्बं। ",
"pli-tv-bu-vb-np2:3.3.3":	"अपरिक्खित्तो होति, यस्मिं घरे चीवरं निक्खित्तं होति तस्मिं घरे वत्थब्बं, हत्थपासा वा न विजहितब्बं। ",
"pli-tv-bu-vb-np2:3.3.4":	"नानाकुलस्स गामो होति परिक्खित्तो च। यस्मिं घरे चीवरं निक्खित्तं होति तस्मिं घरे वत्थब्बं सभाये वा द्वारमूले वा, हत्थपासा वा न विजहितब्बं। ",
"pli-tv-bu-vb-np2:3.3.5":	"सभायं गच्छन्तेन हत्थपासे चीवरं निक्खिपित्वा सभाये वा वत्थब्बं द्वारमूले वा, हत्थपासा वा न विजहितब्बं। ",
"pli-tv-bu-vb-np2:3.3.6":	"सभाये चीवरं निक्खिपित्वा सभाये वा वत्थब्बं द्वारमूले वा, हत्थपासा वा न विजहितब्बं। ",
"pli-tv-bu-vb-np2:3.3.7":	"अपरिक्खित्तो होति, यस्मिं घरे चीवरं निक्खित्तं होति तस्मिं घरे वत्थब्बं, हत्थपासा वा न विजहितब्बं। ",
"pli-tv-bu-vb-np2:3.4.1":	"एककुलस्स निवेसनं होति परिक्खित्तञ्च, नानागब्भा नानाओवरका। अन्तोनिवेसने चीवरं निक्खिपित्वा अन्तोनिवेसने वत्थब्बं। ",
"pli-tv-bu-vb-np2:3.4.2":	"अपरिक्खित्तं होति, यस्मिं गब्भे चीवरं निक्खित्तं होति तस्मिं गब्भे वत्थब्बं, हत्थपासा वा न विजहितब्बं। ",
"pli-tv-bu-vb-np2:3.4.3":	"नानाकुलस्स निवेसनं होति परिक्खित्तञ्च, नानागब्भा नानाओवरका। यस्मिं गब्भे चीवरं निक्खित्तं होति तस्मिं गब्भे वत्थब्बं द्वारमूले वा, हत्थपासा वा न विजहितब्बं। ",
"pli-tv-bu-vb-np2:3.4.4":	"अपरिक्खित्तं होति, यस्मिं गब्भे चीवरं निक्खित्तं होति तस्मिं गब्भे वत्थब्बं, हत्थपासा वा न विजहितब्बं। ",
"pli-tv-bu-vb-np2:3.5.1":	"एककुलस्स उदोसितो होति परिक्खित्तो च, नानागब्भा नानाओवरका। अन्तोउदोसिते चीवरं निक्खिपित्वा अन्तोउदोसिते वत्थब्बं। ",
"pli-tv-bu-vb-np2:3.5.2":	"अपरिक्खित्तो होति, यस्मिं गब्भे चीवरं निक्खित्तं होति तस्मिं गब्भे वत्थब्बं, हत्थपासा वा न विजहितब्बं। ",
"pli-tv-bu-vb-np2:3.5.3":	"नानाकुलस्स उदोसितो होति परिक्खित्तो च, नानागब्भा नानाओवरका। यस्मिं गब्भे चीवरं निक्खित्तं होति तस्मिं गब्भे वत्थब्बं द्वारमूले वा, हत्थपासा वा न विजहितब्बं। ",
"pli-tv-bu-vb-np2:3.5.4":	"अपरिक्खित्तो होति, यस्मिं गब्भे चीवरं निक्खित्तं होति तस्मिं गब्भे वत्थब्बं, हत्थपासा वा न विजहितब्बं। ",
"pli-tv-bu-vb-np2:3.6.1":	"एककुलस्स अट्टो होति, अन्तोअट्टे चीवरं निक्खिपित्वा अन्तोअट्टे वत्थब्बं। ",
"pli-tv-bu-vb-np2:3.6.2":	"नानाकुलस्स अट्टो होति, नानागब्भा नानाओवरका। यस्मिं गब्भे चीवरं निक्खित्तं होति तस्मिं गब्भे वत्थब्बं द्वारमूले वा, हत्थपासा वा न विजहितब्बं। ",
"pli-tv-bu-vb-np2:3.7.1":	"एककुलस्स माळो होति, अन्तोमाळे चीवरं निक्खिपित्वा अन्तोमाळे वत्थब्बं। ",
"pli-tv-bu-vb-np2:3.7.2":	"नानाकुलस्स माळो होति नानागब्भा नानाओवरका, यस्मिं गब्भे चीवरं निक्खित्तं होति तस्मिं गब्भे वत्थब्बं द्वारमूले वा, हत्थपासा वा न विजहितब्बं। ",
"pli-tv-bu-vb-np2:3.8.1":	"एककुलस्स पासादो होति, अन्तोपासादे चीवरं निक्खिपित्वा अन्तोपासादे वत्थब्बं। ",
"pli-tv-bu-vb-np2:3.8.2":	"नानाकुलस्स पासादो होति, नानागब्भा नानाओवरका। यस्मिं गब्भे चीवरं निक्खित्तं होति तस्मिं गब्भे वत्थब्बं द्वारमूले वा, हत्थपासा वा न विजहितब्बं। ",
"pli-tv-bu-vb-np2:3.9.1":	"एककुलस्स हम्मियं होति, अन्तोहम्मिये चीवरं निक्खिपित्वा अन्तोहम्मिये वत्थब्बं। ",
"pli-tv-bu-vb-np2:3.9.2":	"नानाकुलस्स हम्मियं होति, नानागब्भा नानाओवरका। यस्मिं गब्भे चीवरं निक्खित्तं होति तस्मिं गब्भे वत्थब्बं द्वारमूले वा, हत्थपासा वा न विजहितब्बं। ",
"pli-tv-bu-vb-np2:3.10.1":	"एककुलस्स नावा होति। अन्तोनावाय चीवरं निक्खिपित्वा अन्तोनावाय वत्थब्बं। ",
"pli-tv-bu-vb-np2:3.10.2":	"नानाकुलस्स नावा होति नानागब्भा नानाओवरका। यस्मिं ओवरके चीवरं निक्खित्तं होति तस्मिं ओवरके वत्थब्बं, हत्थपासा वा न विजहितब्बं। ",
"pli-tv-bu-vb-np2:3.11.1":	"एककुलस्स सत्थो होति। सत्थे चीवरं निक्खिपित्वा पुरतो वा पच्छतो वा सत्तब्भन्तरा न विजहितब्बा, पस्सतो अब्भन्तरं न विजहितब्बं। ",
"pli-tv-bu-vb-np2:3.11.2":	"नानाकुलस्स सत्थो होति, सत्थे चीवरं निक्खिपित्वा हत्थपासा न विजहितब्बं। ",
"pli-tv-bu-vb-np2:3.12.1":	"एककुलस्स खेत्तं होति परिक्खित्तञ्च। अन्तोखेत्ते चीवरं निक्खिपित्वा अन्तोखेत्ते वत्थब्बं। ",
"pli-tv-bu-vb-np2:3.12.2":	"अपरिक्खित्तं होति, हत्थपासा न विजहितब्बं। ",
"pli-tv-bu-vb-np2:3.12.3":	"नानाकुलस्स खेत्तं होति परिक्खित्तञ्च। अन्तोखेत्ते चीवरं निक्खिपित्वा द्वारमूले वा वत्थब्बं, हत्थपासा वा न विजहितब्बं। ",
"pli-tv-bu-vb-np2:3.12.4":	"अपरिक्खित्तं होति, हत्थपासा न विजहितब्बं। ",
"pli-tv-bu-vb-np2:3.13.1":	"एककुलस्स धञ्ञकरणं होति परिक्खित्तञ्च। अन्तोधञ्ञकरणे चीवरं निक्खिपित्वा अन्तोधञ्ञकरणे वत्थब्बं। ",
"pli-tv-bu-vb-np2:3.13.2":	"अपरिक्खित्तं होति, हत्थपासा न विजहितब्बं। ",
"pli-tv-bu-vb-np2:3.13.3":	"नानाकुलस्स धञ्ञकरणं होति परिक्खित्तञ्च। अन्तोधञ्ञकरणे चीवरं निक्खिपित्वा द्वारमूले वा वत्थब्बं, हत्थपासा वा न विजहितब्बं। ",
"pli-tv-bu-vb-np2:3.13.4":	"अपरिक्खित्तं होति, हत्थपासा न विजहितब्बं। ",
"pli-tv-bu-vb-np2:3.14.1":	"एककुलस्स आरामो होति परिक्खित्तो च। अन्तोआरामे चीवरं निक्खिपित्वा अन्तोआरामे वत्थब्बं। ",
"pli-tv-bu-vb-np2:3.14.2":	"अपरिक्खित्तो होति, हत्थपासा न विजहितब्बं। ",
"pli-tv-bu-vb-np2:3.14.3":	"नानाकुलस्स आरामो होति परिक्खित्तो च। अन्तोआरामे चीवरं निक्खिपित्वा द्वारमूले वा वत्थब्बं, हत्थपासा वा न विजहितब्बं। ",
"pli-tv-bu-vb-np2:3.14.4":	"अपरिक्खित्तो होति, हत्थपासा न विजहितब्बं। ",
"pli-tv-bu-vb-np2:3.15.1":	"एककुलस्स विहारो होति परिक्खित्तो च। अन्तोविहारे चीवरं निक्खिपित्वा अन्तोविहारे वत्थब्बं। ",
"pli-tv-bu-vb-np2:3.15.2":	"अपरिक्खित्तो होति, यस्मिं विहारे चीवरं निक्खित्तं होति तस्मिं विहारे वत्थब्बं, हत्थपासा वा न विजहितब्बं। ",
"pli-tv-bu-vb-np2:3.15.3":	"नानाकुलस्स विहारो होति परिक्खित्तो च। यस्मिं विहारे चीवरं निक्खित्तं होति तस्मिं विहारे वत्थब्बं द्वारमूले वा, हत्थपासा वा न विजहितब्बं। ",
"pli-tv-bu-vb-np2:3.15.4":	"अपरिक्खित्तो होति, यस्मिं विहारे चीवरं निक्खित्तं होति तस्मिं विहारे वत्थब्बं, हत्थपासा वा न विजहितब्बं। ",
"pli-tv-bu-vb-np2:3.16.1":	"एककुलस्स रुक्खमूलं होति, यं मज्झन्हिके काले समन्ता छाया फरति, अन्तोछायाय चीवरं निक्खिपित्वा अन्तोछायाय वत्थब्बं। ",
"pli-tv-bu-vb-np2:3.16.2":	"नानाकुलस्स रुक्खमूलं होति, हत्थपासा न विजहितब्बं। ",
"pli-tv-bu-vb-np2:3.17.1":	"अज्झोकासो एकूपचारो नाम अगामके अरञ्ञे समन्ता सत्तब्भन्तरा एकूपचारो, ",
"pli-tv-bu-vb-np2:3.17.2":	"ततो परं नानूपचारो। ",
"pli-tv-bu-vb-np2:3.18.1":	"विप्पवुत्थे विप्पवुत्थसञ्ञी अञ्ञत्र भिक्खुसम्मुतिया, निस्सग्गियं पाचित्तियं। ",
"pli-tv-bu-vb-np2:3.18.2":	"विप्पवुत्थे वेमतिको, अञ्ञत्र भिक्खुसम्मुतिया, निस्सग्गियं पाचित्तियं। ",
"pli-tv-bu-vb-np2:3.18.3":	"विप्पवुत्थे अविप्पवुत्थसञ्ञी, अञ्ञत्र भिक्खुसम्मुतिया, निस्सग्गियं पाचित्तियं। ",
"pli-tv-bu-vb-np2:3.18.4":	"अप्पच्चुद्धटे पच्चुद्धटसञ्ञी …पे… ",
"pli-tv-bu-vb-np2:3.18.5":	"अविस्सज्जिते विस्सज्जितसञ्ञी … ",
"pli-tv-bu-vb-np2:3.18.6":	"अनट्ठे नट्ठसञ्ञी … ",
"pli-tv-bu-vb-np2:3.18.7":	"अविनट्ठे विनट्ठसञ्ञी … ",
"pli-tv-bu-vb-np2:3.18.8":	"अदड्ढे दड्ढसञ्ञी … ",
"pli-tv-bu-vb-np2:3.18.9":	"अविलुत्ते विलुत्तसञ्ञी, अञ्ञत्र भिक्खुसम्मुतिया, निस्सग्गियं पाचित्तियं। ",
"pli-tv-bu-vb-np2:3.18.10":	"निस्सग्गियं चीवरं अनिस्सज्जित्वा परिभुञ्जति, आपत्ति दुक्कटस्स। ",
"pli-tv-bu-vb-np2:3.18.11":	"अविप्पवुत्थे विप्पवुत्थसञ्ञी, आपत्ति दुक्कटस्स। ",
"pli-tv-bu-vb-np2:3.18.12":	"अविप्पवुत्थे वेमतिको, आपत्ति दुक्कटस्स। ",
"pli-tv-bu-vb-np2:3.18.13":	"अविप्पवुत्थे अविप्पवुत्थसञ्ञी, अनापत्ति। ",
"pli-tv-bu-vb-np2:3.19.1":	"अनापत्ति—",
"pli-tv-bu-vb-np2:3.19.2":	"अन्तोअरुणे पच्चुद्धरति, विस्सज्जेति, नस्सति, विनस्सति, डय्हति, अच्छिन्दित्वा गण्हन्ति, विस्सासं गण्हन्ति, ",
"pli-tv-bu-vb-np2:3.19.3":	"भिक्खुसम्मुतिया, ",
"pli-tv-bu-vb-np2:3.19.4":	"उम्मत्तकस्स, ",
"pli-tv-bu-vb-np2:3.19.5":	"आदिकम्मिकस्साति। ",
"pli-tv-bu-vb-np2:3.19.6":	"उदोसित(दुतियकथिन)सिक्खापदं निट्ठितं दुतियं। "
}	
