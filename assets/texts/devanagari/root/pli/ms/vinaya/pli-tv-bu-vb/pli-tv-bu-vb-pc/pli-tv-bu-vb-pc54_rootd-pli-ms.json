{	
"pli-tv-bu-vb-pc54:0.1":	"थेरवाद विनय ",
"pli-tv-bu-vb-pc54:0.2":	"महाविभङ्ग ",
"pli-tv-bu-vb-pc54:0.3":	"पाचित्तियकण्ड ",
"pli-tv-bu-vb-pc54:0.4":	"सुरापानवग्ग ",
"pli-tv-bu-vb-pc54:0.5":	"५४। अनादरियसिक्खापद ",
"pli-tv-bu-vb-pc54:1.1":	"तेन समयेन बुद्धो भगवा कोसम्बियं विहरति घोसितारामे। ",
"pli-tv-bu-vb-pc54:1.2":	"तेन खो पन समयेन आयस्मा छन्नो अनाचारं आचरति। ",
"pli-tv-bu-vb-pc54:1.3":	"भिक्खू एवमाहंसु—",
"pli-tv-bu-vb-pc54:1.4":	"“मावुसो छन्न, एवरूपं अकासि। ",
"pli-tv-bu-vb-pc54:1.5":	"नेतं कप्पती”ति। ",
"pli-tv-bu-vb-pc54:1.6":	"सो अनादरियं पटिच्च करोतियेव। ",
"pli-tv-bu-vb-pc54:1.7":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc54:1.8":	"“कथञ्हि नाम आयस्मा छन्नो अनादरियं करिस्सती”ति …पे… ",
"pli-tv-bu-vb-pc54:1.9":	"“सच्चं किर त्वं, छन्न, अनादरियं करोसी”ति? ",
"pli-tv-bu-vb-pc54:1.10":	"“सच्चं, भगवा”ति। ",
"pli-tv-bu-vb-pc54:1.11":	"विगरहि बुद्धो भगवा …पे… ",
"pli-tv-bu-vb-pc54:1.12":	"कथञ्हि नाम त्वं, मोघपुरिस, अनादरियं करिस्ससि। ",
"pli-tv-bu-vb-pc54:1.13":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-pc54:1.14":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc54:1.15.1":	"“अनादरिये पाचित्तियन्”ति। ",
"pli-tv-bu-vb-pc54:2.1.1":	"अनादरियं नाम ",
"pli-tv-bu-vb-pc54:2.1.2":	"द्वे अनादरियानि— पुग्गलानादरियञ्च धम्मानादरियञ्च। ",
"pli-tv-bu-vb-pc54:2.1.3":	"पुग्गलानादरियं नाम ",
"pli-tv-bu-vb-pc54:2.1.4":	"उपसम्पन्नेन पञ्ञत्तेन वुच्चमानो— “अयं उक्खित्तको वा वम्भितो वा गरहितो वा, इमस्स वचनं अकतं भविस्सती”ति अनादरियं करोति, आपत्ति पाचित्तियस्स। ",
"pli-tv-bu-vb-pc54:2.1.5":	"धम्मानादरियं नाम ",
"pli-tv-bu-vb-pc54:2.1.6":	"उपसम्पन्नेन पञ्ञत्तेन वुच्चमानो— “कथायं नस्सेय्य वा विनस्सेय्य वा अन्तरधायेय्य वा”, तं वा न सिक्खितुकामो अनादरियं करोति, आपत्ति पाचित्तियस्स। ",
"pli-tv-bu-vb-pc54:2.2.1":	"उपसम्पन्ने उपसम्पन्नसञ्ञी अनादरियं करोति, आपत्ति पाचित्तियस्स। ",
"pli-tv-bu-vb-pc54:2.2.2":	"उपसम्पन्ने वेमतिको अनादरियं करोति, आपत्ति पाचित्तियस्स। ",
"pli-tv-bu-vb-pc54:2.2.3":	"उपसम्पन्ने अनुपसम्पन्नसञ्ञी अनादरियं करोति, आपत्ति पाचित्तियस्स। ",
"pli-tv-bu-vb-pc54:2.2.4":	"अपञ्ञत्तेन वुच्चमानो—",
"pli-tv-bu-vb-pc54:2.2.5":	"“इदं न सल्लेखाय न धुतत्थाय न पासादिकताय न अपचयाय न वीरियारम्भाय संवत्तती”ति अनादरियं करोति, आपत्ति दुक्कटस्स। ",
"pli-tv-bu-vb-pc54:2.2.6":	"अनुपसम्पन्नेन पञ्ञत्तेन वा अपञ्ञत्तेन वा वुच्चमानो—",
"pli-tv-bu-vb-pc54:2.2.7":	"“इदं न सल्लेखाय न धुतत्थाय न पासादिकताय न अपचयाय न वीरियारम्भाय संवत्तती”ति अनादरियं करोति, आपत्ति दुक्कटस्स। ",
"pli-tv-bu-vb-pc54:2.2.8":	"अनुपसम्पन्ने उपसम्पन्नसञ्ञी आपत्ति दुक्कटस्स। ",
"pli-tv-bu-vb-pc54:2.2.9":	"अनुपसम्पन्ने वेमतिको, आपत्ति दुक्कटस्स। ",
"pli-tv-bu-vb-pc54:2.2.10":	"अनुपसम्पन्ने अनुपसम्पन्नसञ्ञी, आपत्ति दुक्कटस्स। ",
"pli-tv-bu-vb-pc54:2.3.1":	"अनापत्ति—",
"pli-tv-bu-vb-pc54:2.3.2":	"“एवं अम्हाकं आचरियानं उग्गहो परिपुच्छा”ति भणति, ",
"pli-tv-bu-vb-pc54:2.3.3":	"उम्मत्तकस्स, ",
"pli-tv-bu-vb-pc54:2.3.4":	"आदिकम्मिकस्साति। ",
"pli-tv-bu-vb-pc54:2.3.5":	"अनादरियसिक्खापदं निट्ठितं चतुत्थं। "
}	
