{	
"pli-tv-bu-vb-pc91:0.1":	"थेरवाद विनय ",
"pli-tv-bu-vb-pc91:0.2":	"महाविभङ्ग ",
"pli-tv-bu-vb-pc91:0.3":	"पाचित्तियकण्ड ",
"pli-tv-bu-vb-pc91:0.4":	"रतनवग्ग ",
"pli-tv-bu-vb-pc91:0.5":	"९१। वस्सिकसाटिकासिक्खापद ",
"pli-tv-bu-vb-pc91:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc91:1.2":	"तेन खो पन समयेन भगवता भिक्खूनं वस्सिकसाटिका अनुञ्ञाता होति। ",
"pli-tv-bu-vb-pc91:1.3":	"छब्बग्गिया भिक्खू—",
"pli-tv-bu-vb-pc91:1.4":	"“भगवता वस्सिकसाटिका अनुञ्ञाता”ति अप्पमाणिकायो वस्सिकसाटिकायो धारेन्ति। ",
"pli-tv-bu-vb-pc91:1.5":	"पुरतोपि पच्छतोपि आकड्ढन्ता आहिण्डन्ति। ",
"pli-tv-bu-vb-pc91:1.6":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc91:1.7":	"“कथञ्हि नाम छब्बग्गिया भिक्खू अप्पमाणिकायो वस्सिकसाटिकायो धारेस्सन्ती”ति …पे… ",
"pli-tv-bu-vb-pc91:1.8":	"“सच्चं किर तुम्हे, भिक्खवे, अप्पमाणिकायो वस्सिकसाटिकायो धारेथा”ति? ",
"pli-tv-bu-vb-pc91:1.9":	"“सच्चं, भगवा”ति। ",
"pli-tv-bu-vb-pc91:1.10":	"विगरहि बुद्धो भगवा …पे… ",
"pli-tv-bu-vb-pc91:1.11":	"कथञ्हि नाम तुम्हे, मोघपुरिसा, अप्पमाणिकायो वस्सिकसाटिकायो धारेस्सथ। ",
"pli-tv-bu-vb-pc91:1.12":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc91:1.13":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc91:1.14.1":	"“वस्सिकसाटिकं पन भिक्खुना कारयमानेन पमाणिका कारेतब्बा। ",
"pli-tv-bu-vb-pc91:1.15":	"तत्रिदं पमाणं—दीघसो छ विदत्थियो, सुगतविदत्थिया; तिरियं अड्ढतेय्या। ",
"pli-tv-bu-vb-pc91:1.16":	"तं अतिक्कामयतो छेदनकं पाचित्तियन्”ति। ",
"pli-tv-bu-vb-pc91:2.1":	"वस्सिकसाटिका नाम ",
"pli-tv-bu-vb-pc91:2.2":	"वस्सानस्स चतुमासत्थाय। ",
"pli-tv-bu-vb-pc91:2.3":	"कारयमानेनाति ",
"pli-tv-bu-vb-pc91:2.4":	"करोन्तो वा कारापेन्तो वा। पमाणिका कारेतब्बा। ",
"pli-tv-bu-vb-pc91:2.5":	"तत्रिदं पमाणं— दीघसो छ विदत्थियो, सुगतविदत्थिया; तिरियं अड्ढतेय्या। ",
"pli-tv-bu-vb-pc91:2.6":	"तं अतिक्कामेत्वा करोति वा कारापेति वा, पयोगे दुक्कटं। ",
"pli-tv-bu-vb-pc91:2.7":	"पटिलाभेन छिन्दित्वा पाचित्तियं देसेतब्बं। ",
"pli-tv-bu-vb-pc91:2.8.1":	"अत्तना विप्पकतं अत्तना परियोसापेति, आपत्ति पाचित्तियस्स। ",
"pli-tv-bu-vb-pc91:2.9":	"अत्तना विप्पकतं परेहि परियोसापेति, आपत्ति पाचित्तियस्स। ",
"pli-tv-bu-vb-pc91:2.10":	"परेहि विप्पकतं अत्तना परियोसापेति, आपत्ति पाचित्तियस्स। ",
"pli-tv-bu-vb-pc91:2.11":	"परेहि विप्पकतं परेहि परियोसापेति, आपत्ति पाचित्तियस्स। ",
"pli-tv-bu-vb-pc91:2.12":	"अञ्ञस्सत्थाय करोति वा कारापेति वा, आपत्ति दुक्कटस्स। ",
"pli-tv-bu-vb-pc91:2.13":	"अञ्ञेन कतं पटिलभित्वा परिभुञ्जति, आपत्ति दुक्कटस्स। ",
"pli-tv-bu-vb-pc91:2.14.1":	"अनापत्ति—",
"pli-tv-bu-vb-pc91:2.15":	"पमाणिकं करोति, ",
"pli-tv-bu-vb-pc91:2.16":	"ऊनकं करोति, ",
"pli-tv-bu-vb-pc91:2.17":	"अञ्ञेन कतं पमाणातिक्कन्तं पटिलभित्वा छिन्दित्वा परिभुञ्जति, ",
"pli-tv-bu-vb-pc91:2.18":	"वितानं वा भूमत्थरणं वा साणिपाकारं वा भिसिं वा बिब्बोहनं वा करोति, ",
"pli-tv-bu-vb-pc91:2.19":	"उम्मत्तकस्स, ",
"pli-tv-bu-vb-pc91:2.20":	"आदिकम्मिकस्साति। ",
"pli-tv-bu-vb-pc91:2.21":	"वस्सिकसाटिकासिक्खापदं निट्ठितं नवमं। "
}	
