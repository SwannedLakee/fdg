{	
"pli-tv-bu-vb-pc37:0.1":	"थेरवाद विनय ",
"pli-tv-bu-vb-pc37:0.2":	"महाविभङ्ग ",
"pli-tv-bu-vb-pc37:0.3":	"पाचित्तियकण्ड ",
"pli-tv-bu-vb-pc37:0.4":	"भोजनवग्ग ",
"pli-tv-bu-vb-pc37:0.5":	"३७। विकालभोजनसिक्खापद ",
"pli-tv-bu-vb-pc37:1.1":	"तेन समयेन बुद्धो भगवा राजगहे विहरति वेळुवने कलन्दकनिवापे। ",
"pli-tv-bu-vb-pc37:1.2":	"तेन खो पन समयेन राजगहे गिरग्गसमज्जो होति। ",
"pli-tv-bu-vb-pc37:1.3":	"सत्तरसवग्गिया भिक्खू गिरग्गसमज्जं दस्सनाय अगमंसु। ",
"pli-tv-bu-vb-pc37:1.4":	"मनुस्सा सत्तरसवग्गिये भिक्खू पस्सित्वा नहापेत्वा विलिम्पेत्वा भोजेत्वा खादनीयं अदंसु। ",
"pli-tv-bu-vb-pc37:1.5":	"सत्तरसवग्गिया भिक्खू खादनीयं आदाय आरामं गन्त्वा छब्बग्गिये भिक्खू एतदवोचुं—",
"pli-tv-bu-vb-pc37:1.6":	"“गण्हाथावुसो, खादनीयं खादथा”ति। ",
"pli-tv-bu-vb-pc37:1.7":	"“कुतो तुम्हेहि, आवुसो, खादनीयं लद्धन्”ति? ",
"pli-tv-bu-vb-pc37:1.8":	"सत्तरसवग्गिया भिक्खू छब्बग्गियानं भिक्खूनं एतमत्थं आरोचेसुं। ",
"pli-tv-bu-vb-pc37:1.9":	"“किं पन तुम्हे, आवुसो, विकाले भोजनं भुञ्जथा”ति? ",
"pli-tv-bu-vb-pc37:1.10":	"“एवमावुसो”ति। ",
"pli-tv-bu-vb-pc37:1.11":	"छब्बग्गिया भिक्खू उज्झायन्ति खिय्यन्ति विपाचेन्ति—",
"pli-tv-bu-vb-pc37:1.12":	"“कथञ्हि नाम सत्तरसवग्गिया भिक्खू विकाले भोजनं भुञ्जिस्सन्ती”ति। ",
"pli-tv-bu-vb-pc37:1.13":	"अथ खो छब्बग्गिया भिक्खू भिक्खूनं एतमत्थं आरोचेसुं। ",
"pli-tv-bu-vb-pc37:1.14":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc37:1.15":	"“कथञ्हि नाम सत्तरसवग्गिया भिक्खू विकाले भोजनं भुञ्जिस्सन्ती”ति …पे… ",
"pli-tv-bu-vb-pc37:1.16":	"“सच्चं किर तुम्हे, भिक्खवे, विकाले भोजनं भुञ्जथा”ति? ",
"pli-tv-bu-vb-pc37:1.17":	"“सच्चं, भगवा”ति। ",
"pli-tv-bu-vb-pc37:1.18":	"विगरहि बुद्धो भगवा …पे… ",
"pli-tv-bu-vb-pc37:1.19":	"कथञ्हि नाम तुम्हे, मोघपुरिसा, विकाले भोजनं भुञ्जिस्सथ। ",
"pli-tv-bu-vb-pc37:1.20":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc37:1.21":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc37:1.22.1":	"“यो पन भिक्खु विकाले खादनीयं वा भोजनीयं वा खादेय्य वा भुञ्जेय्य वा, पाचित्तियन्”ति। ",
"pli-tv-bu-vb-pc37:2.1.1":	"यो पनाति ",
"pli-tv-bu-vb-pc37:2.1.2":	"यो यादिसो …पे… ",
"pli-tv-bu-vb-pc37:2.1.3":	"भिक्खूति ",
"pli-tv-bu-vb-pc37:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc37:2.1.5":	"विकालो नाम ",
"pli-tv-bu-vb-pc37:2.1.6":	"मज्झन्हिके वीतिवत्ते याव अरुणुग्गमना। ",
"pli-tv-bu-vb-pc37:2.1.7":	"खादनीयं नाम ",
"pli-tv-bu-vb-pc37:2.1.8":	"पञ्च भोजनानि—यामकालिकं सत्ताहकालिकं यावजीविकं ठपेत्वा अवसेसं खादनीयं नाम। ",
"pli-tv-bu-vb-pc37:2.1.9":	"भोजनीयं नाम ",
"pli-tv-bu-vb-pc37:2.1.10":	"पञ्च भोजनानि—ओदनो, कुम्मासो, सत्तु, मच्छो, मंसं। ",
"pli-tv-bu-vb-pc37:2.1.11":	"“खादिस्सामि भुञ्जिस्सामी”ति पटिग्गण्हाति, आपत्ति दुक्कटस्स। ",
"pli-tv-bu-vb-pc37:2.1.12":	"अज्झोहारे अज्झोहारे आपत्ति पाचित्तियस्स। ",
"pli-tv-bu-vb-pc37:2.2.1":	"विकाले विकालसञ्ञी खादनीयं वा भोजनीयं वा खादति वा भुञ्जति वा, आपत्ति पाचित्तियस्स। ",
"pli-tv-bu-vb-pc37:2.2.2":	"विकाले वेमतिको खादनीयं वा भोजनीयं वा खादति वा भुञ्जति वा, आपत्ति पाचित्तियस्स। ",
"pli-tv-bu-vb-pc37:2.2.3":	"विकाले कालसञ्ञी खादनीयं वा भोजनीयं वा खादति वा भुञ्जति वा, आपत्ति पाचित्तियस्स। ",
"pli-tv-bu-vb-pc37:2.2.4":	"यामकालिकं सत्ताहकालिकं यावजीविकं आहारत्थाय पटिग्गण्हाति, आपत्ति दुक्कटस्स। ",
"pli-tv-bu-vb-pc37:2.2.5":	"अज्झोहारे अज्झोहारे आपत्ति दुक्कटस्स। ",
"pli-tv-bu-vb-pc37:2.2.6":	"काले विकालसञ्ञी, आपत्ति दुक्कटस्स। ",
"pli-tv-bu-vb-pc37:2.2.7":	"काले वेमतिको, आपत्ति दुक्कटस्स। ",
"pli-tv-bu-vb-pc37:2.2.8":	"काले कालसञ्ञी, अनापत्ति। ",
"pli-tv-bu-vb-pc37:2.3.1":	"अनापत्ति—",
"pli-tv-bu-vb-pc37:2.3.2":	"यामकालिकं सत्ताहकालिकं यावजीविकं सति पच्चये परिभुञ्जति, ",
"pli-tv-bu-vb-pc37:2.3.3":	"उम्मत्तकस्स, ",
"pli-tv-bu-vb-pc37:2.3.4":	"आदिकम्मिकस्साति। ",
"pli-tv-bu-vb-pc37:2.3.5":	"विकालभोजनसिक्खापदं निट्ठितं सत्तमं। "
}	
