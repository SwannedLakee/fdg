{	
"pli-tv-bu-vb-pc71:0.1":	"थेरवाद विनय ",
"pli-tv-bu-vb-pc71:0.2":	"महाविभङ्ग ",
"pli-tv-bu-vb-pc71:0.3":	"पाचित्तियकण्ड ",
"pli-tv-bu-vb-pc71:0.4":	"सहधम्मिकवग्ग ",
"pli-tv-bu-vb-pc71:0.5":	"७१। सहधम्मिकसिक्खापद ",
"pli-tv-bu-vb-pc71:1.1":	"तेन समयेन बुद्धो भगवा कोसम्बियं विहरति घोसितारामे। ",
"pli-tv-bu-vb-pc71:1.2":	"तेन खो पन समयेन आयस्मा छन्नो अनाचारं आचरति। ",
"pli-tv-bu-vb-pc71:1.3":	"भिक्खू एवमाहंसु—",
"pli-tv-bu-vb-pc71:1.4":	"“मावुसो छन्न, एवरूपं अकासि। ",
"pli-tv-bu-vb-pc71:1.5":	"नेतं कप्पती”ति। ",
"pli-tv-bu-vb-pc71:1.6":	"सो एवं वदेति—",
"pli-tv-bu-vb-pc71:1.7":	"“न तावाहं, आवुसो, एतस्मिं सिक्खापदे सिक्खिस्सामि याव न अञ्ञं भिक्खुं ब्यत्तं विनयधरं परिपुच्छामी”ति। ",
"pli-tv-bu-vb-pc71:1.8":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc71:1.9":	"“कथञ्हि नाम आयस्मा छन्नो भिक्खूहि सहधम्मिकं वुच्चमानो एवं वक्खति—",
"pli-tv-bu-vb-pc71:1.10":	"‘न तावाहं, आवुसो, एतस्मिं सिक्खापदे सिक्खिस्सामि याव न अञ्ञं भिक्खुं ब्यत्तं विनयधरं परिपुच्छामी’”ति …पे… ",
"pli-tv-bu-vb-pc71:1.11":	"“सच्चं किर त्वं, छन्न, भिक्खूहि सहधम्मिकं वुच्चमानो एवं वदेसि—",
"pli-tv-bu-vb-pc71:1.12":	"‘न तावाहं, आवुसो, एतस्मिं सिक्खापदे सिक्खिस्सामि याव न अञ्ञं भिक्खुं ब्यत्तं विनयधरं परिपुच्छामी’”ति? ",
"pli-tv-bu-vb-pc71:1.13":	"“सच्चं, भगवा”ति। ",
"pli-tv-bu-vb-pc71:1.14":	"विगरहि बुद्धो भगवा …पे… ",
"pli-tv-bu-vb-pc71:1.15":	"कथञ्हि नाम त्वं, मोघपुरिस, भिक्खूहि सहधम्मिकं वुच्चमानो एवं वक्खसि—",
"pli-tv-bu-vb-pc71:1.16":	"‘न तावाहं, आवुसो, एतस्मिं सिक्खापदे सिक्खिस्सामि याव न अञ्ञं भिक्खुं ब्यत्तं विनयधरं परिपुच्छामी’ति। ",
"pli-tv-bu-vb-pc71:1.17":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-pc71:1.18":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc71:1.19.1":	"“यो पन भिक्खु भिक्खूहि सहधम्मिकं वुच्चमानो एवं वदेय्य—‘न तावाहं, आवुसो, एतस्मिं सिक्खापदे सिक्खिस्सामि याव न अञ्ञं भिक्खुं ब्यत्तं विनयधरं परिपुच्छामी’ति, पाचित्तियं। ",
"pli-tv-bu-vb-pc71:1.20":	"सिक्खमानेन, भिक्खवे, भिक्खुना अञ्ञातब्बं परिपुच्छितब्बं परिपञ्हितब्बं। अयं तत्थ सामीची”ति। ",
"pli-tv-bu-vb-pc71:2.1.1":	"यो पनाति ",
"pli-tv-bu-vb-pc71:2.1.2":	"यो यादिसो …पे… ",
"pli-tv-bu-vb-pc71:2.1.3":	"भिक्खूति ",
"pli-tv-bu-vb-pc71:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc71:2.1.5":	"भिक्खूहीति ",
"pli-tv-bu-vb-pc71:2.1.6":	"अञ्ञेहि भिक्खूहि। ",
"pli-tv-bu-vb-pc71:2.1.7":	"सहधम्मिकं नाम ",
"pli-tv-bu-vb-pc71:2.1.8":	"यं भगवता पञ्ञत्तं सिक्खापदं एतं सहधम्मिकं नाम। ",
"pli-tv-bu-vb-pc71:2.1.9":	"तेन वुच्चमानो एवं वदेति— “न तावाहं, आवुसो, एतस्मिं सिक्खापदे सिक्खिस्सामि याव न अञ्ञं भिक्खुं ब्यत्तं विनयधरं परिपुच्छामी”ति। पण्डितं ब्यत्तं मेधाविं बहुस्सुतं धम्मकथिकं परिपुच्छामीति भणति, आपत्ति पाचित्तियस्स। ",
"pli-tv-bu-vb-pc71:2.2.1":	"उपसम्पन्ने उपसम्पन्नसञ्ञी एवं वदेति, आपत्ति पाचित्तियस्स। ",
"pli-tv-bu-vb-pc71:2.2.2":	"उपसम्पन्ने वेमतिको एवं वदेति, आपत्ति पाचित्तियस्स। ",
"pli-tv-bu-vb-pc71:2.2.3":	"उपसम्पन्ने अनुपसम्पन्नसञ्ञी एवं वदेति, आपत्ति पाचित्तियस्स। ",
"pli-tv-bu-vb-pc71:2.2.4":	"अपञ्ञत्तेन वुच्चमानो—",
"pli-tv-bu-vb-pc71:2.2.5":	"“इदं न सल्लेखाय न धुतत्थाय न पासादिकताय न अपचयाय न वीरियारम्भाय संवत्तती”ति एवं वदेति, “न तावाहं, आवुसो, एतस्मिं सिक्खापदे सिक्खिस्सामि याव न अञ्ञं भिक्खुं ब्यत्तं विनयधरं पण्डितं मेधाविं बहुस्सुतं धम्मकथिकं परिपुच्छामी”ति भणति, आपत्ति दुक्कटस्स। ",
"pli-tv-bu-vb-pc71:2.2.6":	"अनुपसम्पन्नेन पञ्ञत्तेन वा अपञ्ञत्तेन वा वुच्चमानो—",
"pli-tv-bu-vb-pc71:2.2.7":	"“इदं न सल्लेखाय न धुतत्थाय न पासादिकताय न अपचयाय न वीरियारम्भाय संवत्तती”ति एवं वदेति, “न तावाहं, आवुसो, एतस्मिं सिक्खापदे सिक्खिस्सामि याव न अञ्ञं भिक्खुं ब्यत्तं विनयधरं पण्डितं मेधाविं बहुस्सुतं धम्मकथिकं परिपुच्छामी”ति भणति, आपत्ति दुक्कटस्स। ",
"pli-tv-bu-vb-pc71:2.2.8":	"अनुपसम्पन्ने उपसम्पन्नसञ्ञी, आपत्ति दुक्कटस्स। ",
"pli-tv-bu-vb-pc71:2.2.9":	"अनुपसम्पन्ने वेमतिको, आपत्ति दुक्कटस्स। ",
"pli-tv-bu-vb-pc71:2.2.10":	"अनुपसम्पन्ने अनुपसम्पन्नसञ्ञी, आपत्ति दुक्कटस्स। ",
"pli-tv-bu-vb-pc71:2.2.11.1":	"सिक्खमानेनाति ",
"pli-tv-bu-vb-pc71:2.2.12":	"सिक्खितुकामेन। ",
"pli-tv-bu-vb-pc71:2.2.13":	"अञ्ञातब्बन्ति ",
"pli-tv-bu-vb-pc71:2.2.14":	"जानितब्बं। ",
"pli-tv-bu-vb-pc71:2.2.15":	"परिपुच्छितब्बन्ति ",
"pli-tv-bu-vb-pc71:2.2.16":	"“इदं, भन्ते, कथं; इमस्स वा क्वत्थो”ति? ",
"pli-tv-bu-vb-pc71:2.2.17":	"परिपञ्हितब्बन्ति ",
"pli-tv-bu-vb-pc71:2.2.18":	"चिन्तेतब्बं तुलयितब्बं। ",
"pli-tv-bu-vb-pc71:2.2.19":	"अयं तत्थ सामीचीति ",
"pli-tv-bu-vb-pc71:2.2.20":	"अयं तत्थ अनुधम्मता। ",
"pli-tv-bu-vb-pc71:2.3.1":	"अनापत्ति—",
"pli-tv-bu-vb-pc71:2.3.2":	"“जानिस्सामि सिक्खिस्सामी”ति भणति, ",
"pli-tv-bu-vb-pc71:2.3.3":	"उम्मत्तकस्स, ",
"pli-tv-bu-vb-pc71:2.3.4":	"आदिकम्मिकस्साति। ",
"pli-tv-bu-vb-pc71:2.3.5":	"सहधम्मिकसिक्खापदं निट्ठितं पठमं। "
}	
