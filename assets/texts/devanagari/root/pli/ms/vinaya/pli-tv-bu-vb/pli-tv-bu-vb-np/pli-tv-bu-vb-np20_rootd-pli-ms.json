{	
"pli-tv-bu-vb-np20:0.1":	"थेरवाद विनय ",
"pli-tv-bu-vb-np20:0.2":	"महाविभङ्ग ",
"pli-tv-bu-vb-np20:0.3":	"निस्सग्गियकण्ड ",
"pli-tv-bu-vb-np20:0.4":	"कोसियवग्ग ",
"pli-tv-bu-vb-np20:0.5":	"२०। कयविक्कयसिक्खापद ",
"pli-tv-bu-vb-np20:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-np20:1.2":	"तेन खो पन समयेन आयस्मा उपनन्दो सक्यपुत्तो पट्टो होति चीवरकम्मं कातुं। ",
"pli-tv-bu-vb-np20:1.3":	"सो पटपिलोतिकानं सङ्घाटिं करित्वा सुरत्तं सुपरिकम्मकतं कत्वा पारुपि। ",
"pli-tv-bu-vb-np20:1.4":	"अथ खो अञ्ञतरो परिब्बाजको महग्घं पटं पारुपित्वा येनायस्मा उपनन्दो सक्यपुत्तो तेनुपसङ्कमि; उपसङ्कमित्वा आयस्मन्तं उपनन्दं सक्यपुत्तं एतदवोच—",
"pli-tv-bu-vb-np20:1.5":	"“सुन्दरा खो त्यायं, आवुसो, सङ्घाटि; ",
"pli-tv-bu-vb-np20:1.6":	"देहि मे पटेना”ति। ",
"pli-tv-bu-vb-np20:1.7":	"“जानाहि, आवुसो”ति। ",
"pli-tv-bu-vb-np20:1.8":	"“आमावुसो, जानामी”ति। ",
"pli-tv-bu-vb-np20:1.9":	"“हन्दावुसो”ति, अदासि। ",
"pli-tv-bu-vb-np20:1.10":	"अथ खो सो परिब्बाजको तं सङ्घाटिं पारुपित्वा परिब्बाजकारामं अगमासि। ",
"pli-tv-bu-vb-np20:1.11":	"परिब्बाजका तं परिब्बाजकं एतदवोचुं—",
"pli-tv-bu-vb-np20:1.12":	"“सुन्दरा खो त्यायं, आवुसो, सङ्घाटि; ",
"pli-tv-bu-vb-np20:1.13":	"कुतो तया लद्धा”ति? ",
"pli-tv-bu-vb-np20:1.14":	"“तेन मे, आवुसो, पटेन परिवत्तिता”ति। ",
"pli-tv-bu-vb-np20:1.15":	"“कतिहिपि त्यायं, आवुसो, सङ्घाटि भविस्सति, ",
"pli-tv-bu-vb-np20:1.16":	"सोयेव ते पटो वरो”ति। ",
"pli-tv-bu-vb-np20:1.17":	"अथ खो सो परिब्बाजको—“सच्चं खो परिब्बाजका आहंसु—‘कतिहिपि म्यायं सङ्घाटि भविस्सति। सोयेव मे पटो वरो’”ति ",
"pli-tv-bu-vb-np20:1.18":	"येनायस्मा उपनन्दो सक्यपुत्तो तेनुपसङ्कमि; उपसङ्कमित्वा आयस्मन्तं उपनन्दं सक्यपुत्तं एतदवोच—",
"pli-tv-bu-vb-np20:1.19":	"“हन्द ते, आवुसो, सङ्घाटि; देहि मे पटन्”ति। ",
"pli-tv-bu-vb-np20:1.20":	"“ननु त्वं, आवुसो, मया वुत्तो— ‘जानाहि, आवुसो’ति। ",
"pli-tv-bu-vb-np20:1.21":	"नाहं दस्सामी”ति। ",
"pli-tv-bu-vb-np20:1.22":	"अथ खो सो परिब्बाजको उज्झायति खिय्यति विपाचेति—",
"pli-tv-bu-vb-np20:1.23":	"“गिहीपि नं गिहिस्स विप्पटिसारिस्स देन्ति, ",
"pli-tv-bu-vb-np20:1.24":	"किं पन पब्बजितो पब्बजितस्स न दस्सती”ति। ",
"pli-tv-bu-vb-np20:1.25":	"अस्सोसुं खो भिक्खू तस्स परिब्बाजकस्स उज्झायन्तस्स खिय्यन्तस्स विपाचेन्तस्स। ",
"pli-tv-bu-vb-np20:1.26":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-np20:1.27":	"“कथञ्हि नाम आयस्मा उपनन्दो सक्यपुत्तो परिब्बाजकेन सद्धिं कयविक्कयं समापज्जिस्सती”ति। ",
"pli-tv-bu-vb-np20:1.28":	"अथ खो ते भिक्खू आयस्मन्तं उपनन्दं सक्यपुत्तं अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-np20:1.29":	"“सच्चं किर त्वं, उपनन्द, परिब्बाजकेन सद्धिं कयविक्कयं समापज्जसी”ति? ",
"pli-tv-bu-vb-np20:1.30":	"“सच्चं, भगवा”ति। ",
"pli-tv-bu-vb-np20:1.31":	"विगरहि बुद्धो भगवा …पे… ",
"pli-tv-bu-vb-np20:1.32":	"कथञ्हि नाम त्वं, मोघपुरिस, परिब्बाजकेन सद्धिं कयविक्कयं समापज्जिस्ससि। ",
"pli-tv-bu-vb-np20:1.33":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-np20:1.34":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np20:1.35.1":	"“यो पन भिक्खु नानप्पकारकं कयविक्कयं समापज्जेय्य, निस्सग्गियं पाचित्तियन्”ति। ",
"pli-tv-bu-vb-np20:2.1":	"यो पनाति ",
"pli-tv-bu-vb-np20:2.2":	"यो यादिसो …पे… ",
"pli-tv-bu-vb-np20:2.3":	"भिक्खूति ",
"pli-tv-bu-vb-np20:2.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-np20:2.5":	"नानप्पकारकं नाम ",
"pli-tv-bu-vb-np20:2.6":	"चीवरपिण्डपातसेनासनगिलानप्पच्चयभेसज्जपरिक्खारा, अन्तमसो चुण्णपिण्डोपि दन्तकट्ठम्पि दसिकसुत्तम्पि। ",
"pli-tv-bu-vb-np20:2.7":	"कयविक्कयं समापज्जेय्याति ",
"pli-tv-bu-vb-np20:2.8":	"इमिना इमं देहि, इमिना इमं आहर, इमिना इमं परिवत्तेहि, इमिना इमं चेतापेहीति। अज्झाचरति, आपत्ति दुक्कटस्स। ",
"pli-tv-bu-vb-np20:2.9":	"यतो कयितञ्च होति विक्कयितञ्च अत्तनो भण्डं परहत्थगतं परभण्डं अत्तनो हत्थगतं, निस्सग्गियं होति। ",
"pli-tv-bu-vb-np20:2.10":	"निस्सज्जितब्बं सङ्घस्स वा गणस्स वा पुग्गलस्स वा। ",
"pli-tv-bu-vb-np20:2.11":	"एवञ्च पन, भिक्खवे, निस्सज्जितब्बं। ",
"pli-tv-bu-vb-np20:2.12":	"…पे… ",
"pli-tv-bu-vb-np20:2.13":	"“अहं, भन्ते, नानप्पकारकं कयविक्कयं समापज्जिं। ",
"pli-tv-bu-vb-np20:2.14":	"इदं मे निस्सग्गियं। ",
"pli-tv-bu-vb-np20:2.15":	"इमाहं सङ्घस्स निस्सज्जामी”ति …पे… ",
"pli-tv-bu-vb-np20:2.16":	"ददेय्याति …पे… ",
"pli-tv-bu-vb-np20:2.17":	"ददेय्युन्ति …पे… ",
"pli-tv-bu-vb-np20:2.18":	"आयस्मतो दम्मीति। ",
"pli-tv-bu-vb-np20:2.19.1":	"कयविक्कये कयविक्कयसञ्ञी, निस्सग्गियं पाचित्तियं। ",
"pli-tv-bu-vb-np20:2.20":	"कयविक्कये वेमतिको, निस्सग्गियं पाचित्तियं। ",
"pli-tv-bu-vb-np20:2.21":	"कयविक्कये नकयविक्कयसञ्ञी, निस्सग्गियं पाचित्तियं। ",
"pli-tv-bu-vb-np20:2.22":	"नकयविक्कये कयविक्कयसञ्ञी, आपत्ति दुक्कटस्स। ",
"pli-tv-bu-vb-np20:2.23":	"नकयविक्कये वेमतिको, आपत्ति दुक्कटस्स। ",
"pli-tv-bu-vb-np20:2.24":	"नकयविक्कये नकयविक्कयसञ्ञी, अनापत्ति। ",
"pli-tv-bu-vb-np20:2.25.1":	"अनापत्ति—",
"pli-tv-bu-vb-np20:2.26":	"अग्घं पुच्छति, ",
"pli-tv-bu-vb-np20:2.27":	"कप्पियकारकस्स आचिक्खति, ",
"pli-tv-bu-vb-np20:2.28":	"“इदं अम्हाकं अत्थि, अम्हाकञ्च इमिना च इमिना च अत्थो”ति भणति, ",
"pli-tv-bu-vb-np20:2.29":	"उम्मत्तकस्स, ",
"pli-tv-bu-vb-np20:2.30":	"आदिकम्मिकस्साति। ",
"pli-tv-bu-vb-np20:2.31":	"कयविक्कयसिक्खापदं निट्ठितं दसमं। ",
"pli-tv-bu-vb-np20:2.32":	"कोसियवग्गो दुतियो। ",
"pli-tv-bu-vb-np20:2.33":	"तस्सुद्दानं ",
"pli-tv-bu-vb-np20:2.34":	"कोसिया सुद्धद्वेभागा, ",
"pli-tv-bu-vb-np20:2.35":	"छब्बस्सानि निसीदनं; ",
"pli-tv-bu-vb-np20:2.36":	"द्वे च लोमानि उग्गण्हे, ",
"pli-tv-bu-vb-np20:2.37":	"उभो नानप्पकारकाति। "
}	
