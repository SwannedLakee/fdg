{	
"pli-tv-bu-vb-np6:0.1":	"थेरवाद विनय ",
"pli-tv-bu-vb-np6:0.2":	"महाविभङ्ग ",
"pli-tv-bu-vb-np6:0.3":	"निस्सग्गियकण्ड ",
"pli-tv-bu-vb-np6:0.4":	"चीवरवग्ग ",
"pli-tv-bu-vb-np6:0.5":	"६। अञ्ञातकविञ्ञत्तिसिक्खापद ",
"pli-tv-bu-vb-np6:1.1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-np6:1.1.2":	"तेन खो पन समयेन आयस्मा उपनन्दो सक्यपुत्तो पट्टो होति धम्मिं कथं कातुं। ",
"pli-tv-bu-vb-np6:1.1.3":	"अथ खो अञ्ञतरो सेट्ठिपुत्तो येनायस्मा उपनन्दो सक्यपुत्तो तेनुपसङ्कमि; उपसङ्कमित्वा आयस्मन्तं उपनन्दं सक्यपुत्तं अभिवादेत्वा एकमन्तं निसीदि। ",
"pli-tv-bu-vb-np6:1.1.4":	"एकमन्तं निसिन्नं खो तं सेट्ठिपुत्तं आयस्मा उपनन्दो सक्यपुत्तो धम्मिया कथाय सन्दस्सेसि समादपेसि समुत्तेजेसि सम्पहंसेसि। ",
"pli-tv-bu-vb-np6:1.1.5":	"अथ खो सो सेट्ठिपुत्तो आयस्मता उपनन्देन सक्यपुत्तेन धम्मिया कथाय सन्दस्सितो समादपितो समुत्तेजितो सम्पहंसितो आयस्मन्तं उपनन्दं सक्यपुत्तं एतदवोच—",
"pli-tv-bu-vb-np6:1.1.6":	"“वदेय्याथ, भन्ते, येन अत्थो। ",
"pli-tv-bu-vb-np6:1.1.7":	"पटिबला मयं अय्यस्स दातुं यदिदं चीवरपिण्डपातसेनासनगिलानप्पच्चयभेसज्जपरिक्खारन्”ति। ",
"pli-tv-bu-vb-np6:1.1.8":	"“सचे मे त्वं, आवुसो, दातुकामोसि, इतो एकं साटकं देही”ति। ",
"pli-tv-bu-vb-np6:1.1.9":	"“अम्हाकं खो, भन्ते, कुलपुत्तानं किस्मिं विय एकसाटकं गन्तुं। ",
"pli-tv-bu-vb-np6:1.1.10":	"आगमेहि, भन्ते, याव घरं गच्छामि। ",
"pli-tv-bu-vb-np6:1.1.11":	"घरं गतो इतो वा एकं साटकं पहिणिस्सामि इतो वा सुन्दरतरन्”ति। ",
"pli-tv-bu-vb-np6:1.1.12":	"दुतियम्पि खो आयस्मा उपनन्दो सक्यपुत्तो तं सेट्ठिपुत्तं एतदवोच—",
"pli-tv-bu-vb-np6:1.1.13":	"“सचे मे त्वं, आवुसो, दातुकामोसि इतो एकं साटकं देही”ति। ",
"pli-tv-bu-vb-np6:1.1.14":	"अम्हाकं खो भन्ते कुलपुत्तानं किस्मिं विय एकसाटकं गन्तुं, आगमेहि, भन्ते याव घरं गच्छामि, घरं गतो इतो वा एकं साटकं पहिणिस्सामि इतो वा सुन्दरतरन्ति। ",
"pli-tv-bu-vb-np6:1.1.15":	"ततियम्पि खो आयस्मा उपनन्दो सक्यपुत्तो तं सेट्ठिपुत्तं एतदवोच—",
"pli-tv-bu-vb-np6:1.1.16":	"“सचे मे त्वं, आवुसो, दातुकामोसि, इतो एकं साटकं देही”ति। ",
"pli-tv-bu-vb-np6:1.1.17":	"अम्हाकं खो, भन्ते, कुलपुत्तानं किस्मिं विय एकसाटकं गन्तुं, आगमेहि, भन्ते याव घरं गच्छामि, घरं गतो इतो वा एकं साटकं पहिणिस्सामि इतो वा सुन्दरतरन्ति। ",
"pli-tv-bu-vb-np6:1.1.18":	"“किं पन तया, आवुसो, अदातुकामेन पवारितेन यं त्वं पवारेत्वा न देसी”ति। ",
"pli-tv-bu-vb-np6:1.1.19":	"अथ खो सो सेट्ठिपुत्तो आयस्मता उपनन्देन सक्यपुत्तेन निप्पीळियमानो एकं साटकं दत्वा अगमासि। ",
"pli-tv-bu-vb-np6:1.2.1":	"मनुस्सा तं सेट्ठिपुत्तं एतदवोचुं—“किस्स त्वं, अय्यो, एकसाटको आगच्छसी”ति? ",
"pli-tv-bu-vb-np6:1.2.2":	"अथ खो सो सेट्ठिपुत्तो तेसं मनुस्सानं एतमत्थं आरोचेसि। ",
"pli-tv-bu-vb-np6:1.2.3":	"मनुस्सा उज्झायन्ति खिय्यन्ति विपाचेन्ति—",
"pli-tv-bu-vb-np6:1.2.4":	"“महिच्छा इमे समणा सक्यपुत्तिया असन्तुट्ठा। ",
"pli-tv-bu-vb-np6:1.2.5":	"नयिमेसं सुकरा धम्मनिमन्तनापि कातुं। ",
"pli-tv-bu-vb-np6:1.2.6":	"कथञ्हि नाम सेट्ठिपुत्तेन धम्मनिमन्तनाय कयिरमानाय साटकं गहेस्सन्ती”ति। ",
"pli-tv-bu-vb-np6:1.2.7":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bu-vb-np6:1.2.8":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-np6:1.2.9":	"“कथञ्हि नाम आयस्मा उपनन्दो सक्यपुत्तो सेट्ठिपुत्तं चीवरं विञ्ञापेस्सती”ति। ",
"pli-tv-bu-vb-np6:1.2.10":	"अथ खो ते भिक्खू आयस्मन्तं उपनन्दं सक्यपुत्तं अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-np6:1.2.11":	"“सच्चं किर त्वं, उपनन्द, सेट्ठिपुत्तं चीवरं विञ्ञापेसी”ति? ",
"pli-tv-bu-vb-np6:1.2.12":	"“सच्चं, भगवा”ति। ",
"pli-tv-bu-vb-np6:1.2.13":	"“ञातको ते, उपनन्द, अञ्ञातको”ति? ",
"pli-tv-bu-vb-np6:1.2.14":	"“अञ्ञातको, भगवा”ति। ",
"pli-tv-bu-vb-np6:1.2.15":	"“अञ्ञातको, मोघपुरिस, अञ्ञातकस्स न जानाति पतिरूपं वा अप्पतिरूपं वा सन्तं वा असन्तं वा। ",
"pli-tv-bu-vb-np6:1.2.16":	"तत्थ नाम त्वं, मोघपुरिस, अञ्ञातकं सेट्ठिपुत्तं चीवरं विञ्ञापेस्ससि। ",
"pli-tv-bu-vb-np6:1.2.17":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-np6:1.2.18":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np6:1.2.19.1":	"“यो पन भिक्खु अञ्ञातकं गहपतिं वा गहपतानिं वा चीवरं विञ्ञापेय्य, निस्सग्गियं पाचित्तियन्”ति। ",
"pli-tv-bu-vb-np6:1.2.20":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-np6:2.1":	"तेन खो पन समयेन सम्बहुला भिक्खू साकेता सावत्थिं अद्धानमग्गप्पटिपन्ना होन्ति। अन्तरामग्गे चोरा निक्खमित्वा ते भिक्खू अच्छिन्दिंसु। ",
"pli-tv-bu-vb-np6:2.2":	"अथ खो ते भिक्खू—“भगवता पटिक्खित्तं अञ्ञातकं गहपतिं वा गहपतानिं वा चीवरं विञ्ञापेतुन्”ति, कुक्कुच्चायन्ता न विञ्ञापेसुं। ",
"pli-tv-bu-vb-np6:2.3":	"यथानग्गाव सावत्थिं गन्त्वा भिक्खू अभिवादेन्ति। ",
"pli-tv-bu-vb-np6:2.4":	"भिक्खू एवमाहंसु—“सुन्दरा खो इमे, आवुसो, आजीवका ये इमे भिक्खूसु अभिवादेन्ती”ति। ",
"pli-tv-bu-vb-np6:2.5":	"ते एवमाहंसु—“न मयं, आवुसो, आजीवका, भिक्खू मयन्”ति। ",
"pli-tv-bu-vb-np6:2.6":	"भिक्खू आयस्मन्तं उपालिं एतदवोचुं—“इङ्घावुसो उपालि, इमे अनुयुञ्जाही”ति। ",
"pli-tv-bu-vb-np6:2.7":	"अथ खो आयस्मता उपालिना अनुयुञ्जियमाना ते भिक्खू एतमत्थं आरोचेसुं। अथ खो आयस्मा उपालि ते भिक्खू अनुयुञ्जित्वा भिक्खू एतदवोच—“भिक्खू इमे, आवुसो। देथ नेसं चीवरानी”ति। ",
"pli-tv-bu-vb-np6:2.8":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-np6:2.9":	"“कथञ्हि नाम भिक्खू नग्गा आगच्छिस्सन्ति। ",
"pli-tv-bu-vb-np6:2.10":	"ननु नाम तिणेन वा पण्णेन वा पटिच्छादेत्वा आगन्तब्बन्”ति। ",
"pli-tv-bu-vb-np6:2.11":	"अथ खो ते भिक्खू ते अनेकपरियायेन विगरहित्वा भगवतो एतमत्थं आरोचेसुं। ",
"pli-tv-bu-vb-np6:2.12":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-np6:2.13":	"“अनुजानामि, भिक्खवे, अच्छिन्नचीवरस्स वा नट्ठचीवरस्स वा अञ्ञातकं गहपतिं वा गहपतानिं वा चीवरं विञ्ञापेतुं। ",
"pli-tv-bu-vb-np6:2.14":	"यं आवासं पठमं उपगच्छति, सचे तत्थ होति सङ्घस्स विहारचीवरं वा उत्तरत्थरणं वा भूमत्थरणं वा भिसिच्छवि वा, तं गहेत्वा पारुपितुं ‘लभित्वा ओदहिस्सामी’ति। ",
"pli-tv-bu-vb-np6:2.15":	"नो चे होति सङ्घस्स विहारचीवरं वा उत्तरत्थरणं वा भूमत्थरणं वा भिसिच्छवि वा तिणेन वा पण्णेन वा पटिच्छादेत्वा आगन्तब्बं; न त्वेव नग्गेन आगन्तब्बं। ",
"pli-tv-bu-vb-np6:2.16":	"यो आगच्छेय्य, आपत्ति दुक्कटस्स। ",
"pli-tv-bu-vb-np6:2.17":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np6:2.18.1":	"“यो पन भिक्खु अञ्ञातकं गहपतिं वा गहपतानिं वा चीवरं विञ्ञापेय्य, अञ्ञत्र समया, निस्सग्गियं पाचित्तियं। ",
"pli-tv-bu-vb-np6:2.19":	"तत्थायं समयो—अच्छिन्नचीवरो वा होति भिक्खु नट्ठचीवरो वा। ",
"pli-tv-bu-vb-np6:2.20":	"अयं तत्थ समयो”ति। ",
"pli-tv-bu-vb-np6:3.1.1":	"यो पनाति ",
"pli-tv-bu-vb-np6:3.1.2":	"यो यादिसो …पे… ",
"pli-tv-bu-vb-np6:3.1.3":	"भिक्खूति ",
"pli-tv-bu-vb-np6:3.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-np6:3.1.5":	"अञ्ञातको नाम ",
"pli-tv-bu-vb-np6:3.1.6":	"मातितो वा पितितो वा याव सत्तमा पितामहयुगा असम्बद्धो। ",
"pli-tv-bu-vb-np6:3.1.7":	"गहपति नाम ",
"pli-tv-bu-vb-np6:3.1.8":	"यो कोचि अगारं अज्झावसति। ",
"pli-tv-bu-vb-np6:3.1.9":	"गहपतानी नाम ",
"pli-tv-bu-vb-np6:3.1.10":	"या काचि अगारं अज्झावसति। ",
"pli-tv-bu-vb-np6:3.1.11":	"चीवरं नाम ",
"pli-tv-bu-vb-np6:3.1.12":	"छन्नं चीवरानं अञ्ञतरं चीवरं विकप्पनुपगं पच्छिमं। ",
"pli-tv-bu-vb-np6:3.1.13":	"अञ्ञत्र समयाति ",
"pli-tv-bu-vb-np6:3.1.14":	"ठपेत्वा समयं। ",
"pli-tv-bu-vb-np6:3.1.15":	"अच्छिन्नचीवरो नाम ",
"pli-tv-bu-vb-np6:3.1.16":	"भिक्खुस्स चीवरं अच्छिन्नं होति राजूहि वा चोरेहि वा धुत्तेहि वा, येहि केहिचि वा अच्छिन्नं होति। ",
"pli-tv-bu-vb-np6:3.1.17":	"नट्ठचीवरो नाम ",
"pli-tv-bu-vb-np6:3.1.18":	"भिक्खुस्स चीवरं अग्गिना वा दड्ढं होति, उदकेन वा वूळ्हं होति, उन्दूरेहि वा उपचिकाहि वा खायितं होति, परिभोगजिण्णं वा होति। ",
"pli-tv-bu-vb-np6:3.2.1":	"अञ्ञत्र समया विञ्ञापेति, पयोगे दुक्कटं। ",
"pli-tv-bu-vb-np6:3.2.2":	"पटिलाभेन निस्सग्गियं होति। ",
"pli-tv-bu-vb-np6:3.2.3":	"निस्सज्जितब्बं सङ्घस्स वा गणस्स वा पुग्गलस्स वा। ",
"pli-tv-bu-vb-np6:3.2.4":	"एवञ्च पन, भिक्खवे, निस्सज्जितब्बं। ",
"pli-tv-bu-vb-np6:3.2.5":	"…पे… ",
"pli-tv-bu-vb-np6:3.2.6":	"इदं मे, भन्ते, चीवरं अञ्ञातकं गहपतिकं, अञ्ञत्र समया विञ्ञापितं, निस्सग्गियं। ",
"pli-tv-bu-vb-np6:3.2.7":	"इमाहं सङ्घस्स निस्सज्जामीति …पे… ",
"pli-tv-bu-vb-np6:3.2.8":	"ददेय्याति …पे… ",
"pli-tv-bu-vb-np6:3.2.9":	"ददेय्युन्ति …पे… ",
"pli-tv-bu-vb-np6:3.2.10":	"आयस्मतो दम्मीति। ",
"pli-tv-bu-vb-np6:3.3.1":	"अञ्ञातके अञ्ञातकसञ्ञी अञ्ञत्र समया चीवरं विञ्ञापेति, निस्सग्गियं पाचित्तियं। ",
"pli-tv-bu-vb-np6:3.3.2":	"अञ्ञातके वेमतिको अञ्ञत्र समया चीवरं विञ्ञापेति, निस्सग्गियं पाचित्तियं। ",
"pli-tv-bu-vb-np6:3.3.3":	"अञ्ञातके ञातकसञ्ञी अञ्ञत्र समया चीवरं विञ्ञापेति, निस्सग्गियं पाचित्तियं। ",
"pli-tv-bu-vb-np6:3.3.4":	"ञातके अञ्ञातकसञ्ञी, आपत्ति दुक्कटस्स। ",
"pli-tv-bu-vb-np6:3.3.5":	"ञातके वेमतिको, आपत्ति दुक्कटस्स। ",
"pli-tv-bu-vb-np6:3.3.6":	"ञातके ञातकसञ्ञी, अनापत्ति। ",
"pli-tv-bu-vb-np6:3.4.1":	"अनापत्ति—",
"pli-tv-bu-vb-np6:3.4.2":	"समये, ",
"pli-tv-bu-vb-np6:3.4.3":	"ञातकानं, ",
"pli-tv-bu-vb-np6:3.4.4":	"पवारितानं, ",
"pli-tv-bu-vb-np6:3.4.5":	"अञ्ञस्सत्थाय, ",
"pli-tv-bu-vb-np6:3.4.6":	"अत्तनो धनेन, ",
"pli-tv-bu-vb-np6:3.4.7":	"उम्मत्तकस्स, ",
"pli-tv-bu-vb-np6:3.4.8":	"आदिकम्मिकस्साति। ",
"pli-tv-bu-vb-np6:3.4.9":	"अञ्ञातकविञ्ञत्तिसिक्खापदं निट्ठितं छट्ठं। "
}	
