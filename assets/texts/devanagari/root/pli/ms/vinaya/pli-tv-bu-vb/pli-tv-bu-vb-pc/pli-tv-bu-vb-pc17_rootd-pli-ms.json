{	
"pli-tv-bu-vb-pc17:0.1":	"थेरवाद विनय ",
"pli-tv-bu-vb-pc17:0.2":	"महाविभङ्ग ",
"pli-tv-bu-vb-pc17:0.3":	"पाचित्तियकण्ड ",
"pli-tv-bu-vb-pc17:0.4":	"भूतगामवग्ग ",
"pli-tv-bu-vb-pc17:0.5":	"१७। निक्कड्ढनसिक्खापद ",
"pli-tv-bu-vb-pc17:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc17:1.2":	"तेन खो पन समयेन सत्तरसवग्गिया भिक्खू अञ्ञतरं पच्चन्तिमं महाविहारं पटिसङ्खरोन्ति—",
"pli-tv-bu-vb-pc17:1.3":	"“इध मयं वस्सं वसिस्सामा”ति। ",
"pli-tv-bu-vb-pc17:1.4":	"अद्दसंसु खो छब्बग्गिया भिक्खू सत्तरसवग्गिये भिक्खू विहारं पटिसङ्खरोन्ते। ",
"pli-tv-bu-vb-pc17:1.5":	"दिस्वान एवमाहंसु—",
"pli-tv-bu-vb-pc17:1.6":	"“इमे, आवुसो, सत्तरसवग्गिया भिक्खू विहारं पटिसङ्खरोन्ति। ",
"pli-tv-bu-vb-pc17:1.7":	"हन्द ने वुट्ठापेस्सामा”ति। ",
"pli-tv-bu-vb-pc17:1.8":	"एकच्चे एवमाहंसु—",
"pli-tv-bu-vb-pc17:1.9":	"“आगमेथावुसो, याव पटिसङ्खरोन्ति; पटिसङ्खते वुट्ठापेस्सामा”ति। ",
"pli-tv-bu-vb-pc17:1.10":	"अथ खो छब्बग्गिया भिक्खू सत्तरसवग्गिये भिक्खू एतदवोचुं—",
"pli-tv-bu-vb-pc17:1.11":	"“उट्ठेथावुसो, अम्हाकं विहारो पापुणाती”ति। ",
"pli-tv-bu-vb-pc17:1.12":	"“ननु, आवुसो, पटिकच्चेव आचिक्खितब्बं, मयञ्चञ्ञं पटिसङ्खरेय्यामा”ति। ",
"pli-tv-bu-vb-pc17:1.13":	"“ननु, आवुसो, सङ्घिको विहारो”ति? ",
"pli-tv-bu-vb-pc17:1.14":	"“आमावुसो, सङ्घिको विहारो”ति। ",
"pli-tv-bu-vb-pc17:1.15":	"“उट्ठेथावुसो, अम्हाकं विहारो पापुणाती”ति। ",
"pli-tv-bu-vb-pc17:1.16":	"“महल्लको, आवुसो, विहारो। ",
"pli-tv-bu-vb-pc17:1.17":	"तुम्हेपि वसथ, मयम्पि वसिस्सामा”ति। ",
"pli-tv-bu-vb-pc17:1.18":	"“उट्ठेथावुसो, अम्हाकं विहारो पापुणाती”ति कुपिता अनत्तमना गीवायं गहेत्वा निक्कड्ढन्ति। ",
"pli-tv-bu-vb-pc17:1.19":	"ते निक्कड्ढीयमाना रोदन्ति। ",
"pli-tv-bu-vb-pc17:1.20":	"भिक्खू एवमाहंसु—“किस्स तुम्हे, आवुसो, रोदथा”ति? ",
"pli-tv-bu-vb-pc17:1.21":	"“इमे, आवुसो, छब्बग्गिया भिक्खू कुपिता अनत्तमना अम्हे सङ्घिका विहारा निक्कड्ढन्ती”ति। ",
"pli-tv-bu-vb-pc17:1.22":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc17:1.23":	"“कथञ्हि नाम छब्बग्गिया भिक्खू कुपिता अनत्तमना भिक्खू सङ्घिका विहारा निक्कड्ढिस्सन्ती”ति। ",
"pli-tv-bu-vb-pc17:1.24":	"अथ खो ते भिक्खू छब्बग्गिये भिक्खू अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-pc17:1.25":	"“सच्चं किर तुम्हे, भिक्खवे, कुपिता अनत्तमना भिक्खू सङ्घिका विहारा निक्कड्ढथा”ति? ",
"pli-tv-bu-vb-pc17:1.26":	"“सच्चं, भगवा”ति। ",
"pli-tv-bu-vb-pc17:1.27":	"विगरहि बुद्धो भगवा …पे… ",
"pli-tv-bu-vb-pc17:1.28":	"कथञ्हि नाम तुम्हे, मोघपुरिसा, कुपिता अनत्तमना भिक्खू सङ्घिका विहारा निक्कड्ढिस्सथ? ",
"pli-tv-bu-vb-pc17:1.29":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc17:1.30":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc17:1.31.1":	"“यो पन भिक्खु भिक्खुं कुपितो अनत्तमनो सङ्घिका विहारा निक्कड्ढेय्य वा निक्कड्ढापेय्य वा, पाचित्तियन्”ति। ",
"pli-tv-bu-vb-pc17:2.1.1":	"यो पनाति ",
"pli-tv-bu-vb-pc17:2.1.2":	"यो यादिसो …पे… ",
"pli-tv-bu-vb-pc17:2.1.3":	"भिक्खूति ",
"pli-tv-bu-vb-pc17:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc17:2.1.5":	"भिक्खुन्ति ",
"pli-tv-bu-vb-pc17:2.1.6":	"अञ्ञं भिक्खुं। ",
"pli-tv-bu-vb-pc17:2.1.7":	"कुपितो अनत्तमनोति ",
"pli-tv-bu-vb-pc17:2.1.8":	"अनभिरद्धो आहतचित्तो खिलजातो। ",
"pli-tv-bu-vb-pc17:2.1.9":	"सङ्घिको नाम विहारो ",
"pli-tv-bu-vb-pc17:2.1.10":	"सङ्घस्स दिन्नो होति परिच्चत्तो। ",
"pli-tv-bu-vb-pc17:2.1.11":	"निक्कड्ढेय्याति ",
"pli-tv-bu-vb-pc17:2.1.12":	"गब्भे गहेत्वा पमुखं निक्कड्ढति, आपत्ति पाचित्तियस्स। ",
"pli-tv-bu-vb-pc17:2.1.13":	"पमुखे गहेत्वा बहि निक्कड्ढति, आपत्ति पाचित्तियस्स। ",
"pli-tv-bu-vb-pc17:2.1.14":	"एकेन पयोगेन बहुकेपि द्वारे अतिक्कामेति, आपत्ति पाचित्तियस्स। ",
"pli-tv-bu-vb-pc17:2.1.15":	"निक्कड्ढापेय्याति ",
"pli-tv-bu-vb-pc17:2.1.16":	"अञ्ञं आणापेति, आपत्ति पाचित्तियस्स। ",
"pli-tv-bu-vb-pc17:2.1.17":	"सकिं आणत्तो बहुकेपि द्वारे अतिक्कामेति, आपत्ति पाचित्तियस्स। ",
"pli-tv-bu-vb-pc17:2.2.1":	"सङ्घिके सङ्घिकसञ्ञी कुपितो अनत्तमनो निक्कड्ढति वा निक्कड्ढापेति वा, आपत्ति पाचित्तियस्स। ",
"pli-tv-bu-vb-pc17:2.2.2":	"सङ्घिके वेमतिको कुपितो अनत्तमनो निक्कड्ढति वा निक्कड्ढापेति वा, आपत्ति पाचित्तियस्स। ",
"pli-tv-bu-vb-pc17:2.2.3":	"सङ्घिके पुग्गलिकसञ्ञी कुपितो अनत्तमनो निक्कड्ढति वा निक्कड्ढापेति वा, आपत्ति पाचित्तियस्स। ",
"pli-tv-bu-vb-pc17:2.2.4":	"तस्स परिक्खारं निक्कड्ढति वा निक्कड्ढापेति वा, आपत्ति दुक्कटस्स। ",
"pli-tv-bu-vb-pc17:2.2.5":	"विहारस्स उपचारा वा उपट्ठानसालाय वा मण्डपा वा रुक्खमूला वा अज्झोकासा वा निक्कड्ढति वा निक्कड्ढापेति वा, आपत्ति दुक्कटस्स। ",
"pli-tv-bu-vb-pc17:2.2.6":	"तस्स परिक्खारं निक्कड्ढति वा निक्कड्ढापेति वा, आपत्ति दुक्कटस्स। ",
"pli-tv-bu-vb-pc17:2.2.7":	"अनुपसम्पन्नं विहारा वा विहारस्स उपचारा वा उपट्ठानसालाय वा मण्डपा वा रुक्खमूला वा अज्झोकासा वा निक्कड्ढति वा निक्कड्ढापेति वा, आपत्ति दुक्कटस्स। ",
"pli-tv-bu-vb-pc17:2.2.8":	"तस्स परिक्खारं निक्कड्ढति वा निक्कड्ढापेति वा, आपत्ति दुक्कटस्स। ",
"pli-tv-bu-vb-pc17:2.2.9":	"पुग्गलिके सङ्घिकसञ्ञी, आपत्ति दुक्कटस्स। ",
"pli-tv-bu-vb-pc17:2.2.10":	"पुग्गलिके वेमतिको, आपत्ति दुक्कटस्स। ",
"pli-tv-bu-vb-pc17:2.2.11":	"पुग्गलिके पुग्गलिकसञ्ञी अञ्ञस्स पुग्गलिके आपत्ति दुक्कटस्स। ",
"pli-tv-bu-vb-pc17:2.2.12":	"अत्तनो पुग्गलिके अनापत्ति। ",
"pli-tv-bu-vb-pc17:2.3.1":	"अनापत्ति—",
"pli-tv-bu-vb-pc17:2.3.2":	"अलज्जिं निक्कड्ढति वा निक्कड्ढापेति वा, ",
"pli-tv-bu-vb-pc17:2.3.3":	"तस्स परिक्खारं निक्कड्ढति वा निक्कड्ढापेति वा, ",
"pli-tv-bu-vb-pc17:2.3.4":	"उम्मत्तकं निक्कड्ढति वा निक्कड्ढापेति वा, ",
"pli-tv-bu-vb-pc17:2.3.5":	"तस्स परिक्खारं निक्कड्ढति वा निक्कड्ढापेति वा, ",
"pli-tv-bu-vb-pc17:2.3.6":	"भण्डनकारकं कलहकारकं विवादकारकं भस्सकारकं सङ्घे अधिकरणकारकं निक्कड्ढति वा निक्कड्ढापेति वा, ",
"pli-tv-bu-vb-pc17:2.3.7":	"तस्स परिक्खारं निक्कड्ढति वा निक्कड्ढापेति वा, ",
"pli-tv-bu-vb-pc17:2.3.8":	"अन्तेवासिकं वा सद्धिविहारिकं वा न सम्मा वत्तन्तं निक्कड्ढति वा निक्कड्ढापेति वा, ",
"pli-tv-bu-vb-pc17:2.3.9":	"तस्स परिक्खारं निक्कड्ढति वा निक्कड्ढापेति वा, ",
"pli-tv-bu-vb-pc17:2.3.10":	"उम्मत्तकस्स, ",
"pli-tv-bu-vb-pc17:2.3.11":	"आदिकम्मिकस्साति। ",
"pli-tv-bu-vb-pc17:2.3.12":	"निक्कड्ढनसिक्खापदं निट्ठितं सत्तमं। "
}	
