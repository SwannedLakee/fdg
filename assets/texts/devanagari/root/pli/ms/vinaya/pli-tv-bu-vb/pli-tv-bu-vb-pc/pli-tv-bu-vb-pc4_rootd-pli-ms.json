{	
"pli-tv-bu-vb-pc4:0.1":	"थेरवाद विनय ",
"pli-tv-bu-vb-pc4:0.2":	"महाविभङ्ग ",
"pli-tv-bu-vb-pc4:0.3":	"पाचित्तियकण्ड ",
"pli-tv-bu-vb-pc4:0.4":	"मुसावादवग्ग ",
"pli-tv-bu-vb-pc4:0.5":	"४। पदसोधम्मसिक्खापद ",
"pli-tv-bu-vb-pc4:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc4:1.2":	"तेन खो पन समयेन छब्बग्गिया भिक्खू उपासके पदसो धम्मं वाचेन्ति। ",
"pli-tv-bu-vb-pc4:1.3":	"उपासका भिक्खूसु अगारवा अप्पतिस्सा असभागवुत्तिका विहरन्ति। ",
"pli-tv-bu-vb-pc4:1.4":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc4:1.5":	"“कथञ्हि नाम छब्बग्गिया भिक्खू उपासके पदसो धम्मं वाचेस्सन्ति। ",
"pli-tv-bu-vb-pc4:1.6":	"उपासका भिक्खूसु अगारवा अप्पतिस्सा असभागवुत्तिका विहरन्ती”ति। ",
"pli-tv-bu-vb-pc4:1.7":	"अथ खो ते भिक्खू छब्बग्गिये भिक्खू अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-pc4:1.8":	"“सच्चं किर तुम्हे, भिक्खवे, उपासके पदसो धम्मं वाचेथ; ",
"pli-tv-bu-vb-pc4:1.9":	"उपासका भिक्खूसु अगारवा अप्पतिस्सा असभागवुत्तिका विहरन्ती”ति? ",
"pli-tv-bu-vb-pc4:1.10":	"“सच्चं, भगवा”ति। ",
"pli-tv-bu-vb-pc4:1.11":	"विगरहि बुद्धो भगवा …पे… ",
"pli-tv-bu-vb-pc4:1.12":	"कथञ्हि नाम तुम्हे, मोघपुरिसा, उपासके पदसो धम्मं वाचेस्सथ। ",
"pli-tv-bu-vb-pc4:1.13":	"उपासका भिक्खूसु अगारवा अप्पतिस्सा असभागवुत्तिका विहरन्ति। ",
"pli-tv-bu-vb-pc4:1.14":	"नेतं, मोघपुरिसा, अप्पसन्नानं वा पसादाय पसन्नानं वा भिय्योभावाय …पे… ",
"pli-tv-bu-vb-pc4:1.15":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc4:1.16.1":	"“यो पन भिक्खु अनुपसम्पन्नं पदसो धम्मं वाचेय्य पाचित्तियन्”ति। ",
"pli-tv-bu-vb-pc4:2.1.1":	"यो पनाति ",
"pli-tv-bu-vb-pc4:2.1.2":	"यो यादिसो …पे… ",
"pli-tv-bu-vb-pc4:2.1.3":	"भिक्खूति ",
"pli-tv-bu-vb-pc4:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc4:2.1.5":	"अनुपसम्पन्नो नाम ",
"pli-tv-bu-vb-pc4:2.1.6":	"भिक्खुञ्च भिक्खुनिञ्च ठपेत्वा अवसेसो अनुपसम्पन्नो नाम। ",
"pli-tv-bu-vb-pc4:2.1.7":	"पदसो नाम ",
"pli-tv-bu-vb-pc4:2.1.8":	"पदं, अनुपदं, अन्वक्खरं, अनुब्यञ्जनं। ",
"pli-tv-bu-vb-pc4:2.1.9":	"पदं नाम ",
"pli-tv-bu-vb-pc4:2.1.10":	"एकतो पट्ठपेत्वा एकतो ओसापेन्ति। ",
"pli-tv-bu-vb-pc4:2.1.11":	"अनुपदं नाम ",
"pli-tv-bu-vb-pc4:2.1.12":	"पाटेक्कं पट्ठपेत्वा एकतो ओसापेन्ति। ",
"pli-tv-bu-vb-pc4:2.1.13":	"अन्वक्खरं नाम ",
"pli-tv-bu-vb-pc4:2.1.14":	"“रूपं अनिच्चन्”ति वुच्चमानो, “रुन्”ति ओपातेति। ",
"pli-tv-bu-vb-pc4:2.1.15":	"अनुब्यञ्जनं नाम ",
"pli-tv-bu-vb-pc4:2.1.16":	"“रूपं अनिच्चन्”ति वुच्चमानो, “वेदना अनिच्चा”ति सद्दं निच्छारेति। ",
"pli-tv-bu-vb-pc4:2.1.17":	"यञ्च पदं, यञ्च अनुपदं, यञ्च अन्वक्खरं, यञ्च अनुब्यञ्जनं—",
"pli-tv-bu-vb-pc4:2.1.18":	"सब्बमेतं पदसो नाम। ",
"pli-tv-bu-vb-pc4:2.1.19":	"धम्मो नाम ",
"pli-tv-bu-vb-pc4:2.1.20":	"बुद्धभासितो, सावकभासितो, इसिभासितो, देवताभासितो, अत्थूपसञ्हितो, धम्मूपसञ्हितो। ",
"pli-tv-bu-vb-pc4:2.1.21":	"वाचेय्याति ",
"pli-tv-bu-vb-pc4:2.1.22":	"पदेन वाचेति, पदे पदे आपत्ति पाचित्तियस्स। ",
"pli-tv-bu-vb-pc4:2.1.23":	"अक्खराय वाचेति, अक्खरक्खराय आपत्ति पाचित्तियस्स। ",
"pli-tv-bu-vb-pc4:2.2.1":	"अनुपसम्पन्ने अनुपसम्पन्नसञ्ञी पदसो धम्मं वाचेति, आपत्ति पाचित्तियस्स। ",
"pli-tv-bu-vb-pc4:2.2.2":	"अनुपसम्पन्ने वेमतिको पदसो धम्मं वाचेति, आपत्ति पाचित्तियस्स। ",
"pli-tv-bu-vb-pc4:2.2.3":	"अनुपसम्पन्ने उपसम्पन्नसञ्ञी पदसो धम्मं वाचेति, आपत्ति पाचित्तियस्स। ",
"pli-tv-bu-vb-pc4:2.2.4":	"उपसम्पन्ने अनुपसम्पन्नसञ्ञी, आपत्ति दुक्कटस्स। ",
"pli-tv-bu-vb-pc4:2.2.5":	"उपसम्पन्ने वेमतिको, आपत्ति दुक्कटस्स। ",
"pli-tv-bu-vb-pc4:2.2.6":	"उपसम्पन्ने उपसम्पन्नसञ्ञी, अनापत्ति। ",
"pli-tv-bu-vb-pc4:2.3.1":	"अनापत्ति—",
"pli-tv-bu-vb-pc4:2.3.2":	"एकतो उद्दिसापेन्तो, ",
"pli-tv-bu-vb-pc4:2.3.3":	"एकतो सज्झायं करोन्तो, ",
"pli-tv-bu-vb-pc4:2.3.4":	"येभुय्येन पगुणं गन्थं भणन्तं ओपातेति, ",
"pli-tv-bu-vb-pc4:2.3.5":	"ओसारेन्तं ओपातेति, ",
"pli-tv-bu-vb-pc4:2.3.6":	"उम्मत्तकस्स, ",
"pli-tv-bu-vb-pc4:2.3.7":	"आदिकम्मिकस्साति। ",
"pli-tv-bu-vb-pc4:2.3.8":	"पदसोधम्मसिक्खापदं निट्ठितं चतुत्थं। "
}	
