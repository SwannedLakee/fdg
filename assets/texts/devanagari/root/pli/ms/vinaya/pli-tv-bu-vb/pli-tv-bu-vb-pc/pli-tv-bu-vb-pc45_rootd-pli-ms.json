{	
"pli-tv-bu-vb-pc45:0.1":	"थेरवाद विनय ",
"pli-tv-bu-vb-pc45:0.2":	"महाविभङ्ग ",
"pli-tv-bu-vb-pc45:0.3":	"पाचित्तियकण्ड ",
"pli-tv-bu-vb-pc45:0.4":	"अचेलकवग्ग ",
"pli-tv-bu-vb-pc45:0.5":	"४५। रहोनिसज्जसिक्खापद ",
"pli-tv-bu-vb-pc45:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc45:1.2":	"तेन खो पन समयेन आयस्मा उपनन्दो सक्यपुत्तो सहायकस्स घरं गन्त्वा तस्स पजापतिया सद्धिं एको एकाय रहो निसज्जं कप्पेसि। ",
"pli-tv-bu-vb-pc45:1.3":	"अथ खो सो पुरिसो उज्झायति खिय्यति विपाचेति—",
"pli-tv-bu-vb-pc45:1.4":	"“कथञ्हि नाम अय्यो उपनन्दो मय्हं पजापतिया सद्धिं एको एकाय रहो निसज्जं कप्पेस्सती”ति। ",
"pli-tv-bu-vb-pc45:1.5":	"अस्सोसुं खो भिक्खू तस्स पुरिसस्स उज्झायन्तस्स खिय्यन्तस्स विपाचेन्तस्स। ",
"pli-tv-bu-vb-pc45:1.6":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc45:1.7":	"“कथञ्हि नाम आयस्मा उपनन्दो सक्यपुत्तो मातुगामेन सद्धिं एको एकाय रहो निसज्जं कप्पेस्सती”ति …पे… ",
"pli-tv-bu-vb-pc45:1.8":	"“सच्चं किर त्वं, उपनन्द, मातुगामेन सद्धिं एको एकाय रहो निसज्जं कप्पेसी”ति? ",
"pli-tv-bu-vb-pc45:1.9":	"“सच्चं, भगवा”ति। ",
"pli-tv-bu-vb-pc45:1.10":	"विगरहि बुद्धो भगवा …पे… ",
"pli-tv-bu-vb-pc45:1.11":	"कथञ्हि नाम त्वं, मोघपुरिस, मातुगामेन सद्धिं एको एकाय रहो निसज्जं कप्पेस्ससि। ",
"pli-tv-bu-vb-pc45:1.12":	"नेतं, मोघपुरिस, अप्पसन्नानं वा पासादाय …पे… ",
"pli-tv-bu-vb-pc45:1.13":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc45:1.14.1":	"“यो पन भिक्खु मातुगामेन सद्धिं एको एकाय रहो निसज्जं कप्पेय्य, पाचित्तियन्”ति। ",
"pli-tv-bu-vb-pc45:2.1.1":	"यो पनाति ",
"pli-tv-bu-vb-pc45:2.1.2":	"यो यादिसो …पे… ",
"pli-tv-bu-vb-pc45:2.1.3":	"भिक्खूति ",
"pli-tv-bu-vb-pc45:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc45:2.1.5":	"मातुगामो नाम ",
"pli-tv-bu-vb-pc45:2.1.6":	"मनुस्सित्थी, न यक्खी न पेती न तिरच्छानगता, विञ्ञू पटिबला सुभासितदुब्भासितं दुट्ठुल्लादुट्ठुल्लं आजानितुं। ",
"pli-tv-bu-vb-pc45:2.1.7":	"सद्धिन्ति ",
"pli-tv-bu-vb-pc45:2.1.8":	"एकतो। ",
"pli-tv-bu-vb-pc45:2.1.9":	"एको एकायाति ",
"pli-tv-bu-vb-pc45:2.1.10":	"भिक्खु चेव होति मातुगामो च। ",
"pli-tv-bu-vb-pc45:2.1.11":	"रहो नाम ",
"pli-tv-bu-vb-pc45:2.1.12":	"चक्खुस्स रहो, सोतस्स रहो। ",
"pli-tv-bu-vb-pc45:2.1.13":	"चक्खुस्स रहो नाम ",
"pli-tv-bu-vb-pc45:2.1.14":	"न सक्का होति अक्खिं वा निखणीयमाने भमुकं वा उक्खिपीयमाने सीसं वा उक्खिपीयमाने पस्सितुं। ",
"pli-tv-bu-vb-pc45:2.1.15":	"सोतस्स रहो नाम ",
"pli-tv-bu-vb-pc45:2.1.16":	"न सक्का होति पकतिकथा सोतुं। ",
"pli-tv-bu-vb-pc45:2.1.17":	"निसज्जं कप्पेय्याति ",
"pli-tv-bu-vb-pc45:2.1.18":	"मातुगामे निसिन्ने भिक्खु उपनिसिन्नो वा होति उपनिपन्नो वा, आपत्ति पाचित्तियस्स। ",
"pli-tv-bu-vb-pc45:2.1.19":	"भिक्खु निसिन्ने मातुगामो उपनिसिन्नो वा होति उपनिपन्नो वा, आपत्ति पाचित्तियस्स। ",
"pli-tv-bu-vb-pc45:2.1.20":	"उभो वा निसिन्ना होन्ति उभो वा निपन्ना, आपत्ति पाचित्तियस्स। ",
"pli-tv-bu-vb-pc45:2.2.1":	"मातुगामे मातुगामसञ्ञी एको एकाय रहो निसज्जं कप्पेति, आपत्ति पाचित्तियस्स। ",
"pli-tv-bu-vb-pc45:2.2.2":	"मातुगामे वेमतिको एको एकाय रहो निसज्जं कप्पेति, आपत्ति पाचित्तियस्स। ",
"pli-tv-bu-vb-pc45:2.2.3":	"मातुगामे अमातुगामसञ्ञी एको एकाय रहो निसज्जं कप्पेति, आपत्ति पाचित्तियस्स। ",
"pli-tv-bu-vb-pc45:2.2.4":	"यक्खिया वा पेतिया वा पण्डकेन वा तिरच्छानगतमनुस्सविग्गहित्थिया वा सद्धिं एको एकाय रहो निसज्जं कप्पेति, आपत्ति दुक्कटस्स। ",
"pli-tv-bu-vb-pc45:2.2.5":	"अमातुगामे मातुगामसञ्ञी, आपत्ति दुक्कटस्स। ",
"pli-tv-bu-vb-pc45:2.2.6":	"अमातुगामे वेमतिको, आपत्ति दुक्कटस्स। ",
"pli-tv-bu-vb-pc45:2.2.7":	"अमातुगामे अमातुगामसञ्ञी, अनापत्ति। ",
"pli-tv-bu-vb-pc45:2.3.1":	"अनापत्ति—",
"pli-tv-bu-vb-pc45:2.3.2":	"यो कोचि विञ्ञू पुरिसो दुतियो होति, ",
"pli-tv-bu-vb-pc45:2.3.3":	"तिट्ठति न निसीदति, ",
"pli-tv-bu-vb-pc45:2.3.4":	"अरहोपेक्खो ",
"pli-tv-bu-vb-pc45:2.3.5":	"अञ्ञविहितो निसीदति, ",
"pli-tv-bu-vb-pc45:2.3.6":	"उम्मत्तकस्स, ",
"pli-tv-bu-vb-pc45:2.3.7":	"आदिकम्मिकस्साति। ",
"pli-tv-bu-vb-pc45:2.3.8":	"रहोनिसज्जसिक्खापदं निट्ठितं पञ्चमं। "
}	
