{	
"pli-tv-bu-vb-np5:0.1":	"थेरवाद विनय ",
"pli-tv-bu-vb-np5:0.2":	"महाविभङ्ग ",
"pli-tv-bu-vb-np5:0.3":	"निस्सग्गियकण्ड ",
"pli-tv-bu-vb-np5:0.4":	"चीवरवग्ग ",
"pli-tv-bu-vb-np5:0.5":	"५। चीवरपटिग्गहणसिक्खापद ",
"pli-tv-bu-vb-np5:1.1.1":	"तेन समयेन बुद्धो भगवा राजगहे विहरति वेळुवने कलन्दकनिवापे। ",
"pli-tv-bu-vb-np5:1.1.2":	"तेन खो पन समयेन उप्पलवण्णा भिक्खुनी सावत्थियं विहरति। ",
"pli-tv-bu-vb-np5:1.1.3":	"अथ खो उप्पलवण्णा भिक्खुनी पुब्बण्हसमयं निवासेत्वा पत्तचीवरमादाय सावत्थिं पिण्डाय पाविसि। ",
"pli-tv-bu-vb-np5:1.1.4":	"सावत्थियं पिण्डाय चरित्वा पच्छाभत्तं पिण्डपातपटिक्कन्ता येन अन्धवनं तेनुपसङ्कमि दिवाविहाराय। ",
"pli-tv-bu-vb-np5:1.1.5":	"अन्धवनं अज्झोगाहेत्वा अञ्ञतरस्मिं रुक्खमूले दिवाविहारं निसीदि। ",
"pli-tv-bu-vb-np5:1.1.6":	"तेन खो पन समयेन चोरा कतकम्मा गाविं वधित्वा मंसं गहेत्वा अन्धवनं पविसिंसु। ",
"pli-tv-bu-vb-np5:1.1.7":	"अद्दसा खो चोरगामणिको उप्पलवण्णं भिक्खुनिं अञ्ञतरस्मिं रुक्खमूले दिवाविहारं निसिन्नं। ",
"pli-tv-bu-vb-np5:1.1.8":	"दिस्वानस्स एतदहोसि—",
"pli-tv-bu-vb-np5:1.1.9":	"“सचे मे पुत्तभातुका पस्सिस्सन्ति विहेठिस्सन्ति इमं भिक्खुनिन्”ति ",
"pli-tv-bu-vb-np5:1.1.10":	"अञ्ञेन मग्गेन अगमासि। ",
"pli-tv-bu-vb-np5:1.1.11":	"अथ खो सो चोरगामणिको मंसे पक्के वरमंसानि गहेत्वा पण्णपुटं बन्धित्वा उप्पलवण्णाय भिक्खुनिया अविदूरे रुक्खे आलग्गेत्वा—",
"pli-tv-bu-vb-np5:1.1.12":	"“यो पस्सति समणो वा ब्राह्मणो वा दिन्नंयेव हरतू”ति, वत्वा पक्कामि। ",
"pli-tv-bu-vb-np5:1.1.13":	"अस्सोसि खो उप्पलवण्णा भिक्खुनी समाधिम्हा वुट्ठहित्वा तस्स चोरगामणिकस्स इमं वाचं भासमानस्स। ",
"pli-tv-bu-vb-np5:1.1.14":	"अथ खो उप्पलवण्णा भिक्खुनी तं मंसं गहेत्वा उपस्सयं अगमासि। ",
"pli-tv-bu-vb-np5:1.1.15":	"अथ खो उप्पलवण्णा भिक्खुनी तस्सा रत्तिया अच्चयेन तं मंसं सम्पादेत्वा उत्तरासङ्गेन भण्डिकं बन्धित्वा वेहासं अब्भुग्गन्त्वा वेळुवने पच्चुट्ठासि। ",
"pli-tv-bu-vb-np5:1.2.1":	"तेन खो पन समयेन भगवा गामं पिण्डाय पविट्ठो होति। ",
"pli-tv-bu-vb-np5:1.2.2":	"आयस्मा उदायी ओहिय्यको होति विहारपालो। ",
"pli-tv-bu-vb-np5:1.2.3":	"अथ खो उप्पलवण्णा भिक्खुनी येनायस्मा उदायी तेनुपसङ्कमि; उपसङ्कमित्वा आयस्मन्तं उदायिं एतदवोच—",
"pli-tv-bu-vb-np5:1.2.4":	"“कहं, भन्ते, भगवा”ति? ",
"pli-tv-bu-vb-np5:1.2.5":	"“पविट्ठो, भगिनि, भगवा गामं पिण्डाया”ति। ",
"pli-tv-bu-vb-np5:1.2.6":	"“इमं, भन्ते, मंसं भगवतो देही”ति। ",
"pli-tv-bu-vb-np5:1.2.7":	"“सन्तप्पितो तया, भगिनि, भगवा मंसेन। ",
"pli-tv-bu-vb-np5:1.2.8":	"सचे मे त्वं अन्तरवासकं ददेय्यासि, एवं अहम्पि सन्तप्पितो भवेय्यं अन्तरवासकेना”ति। ",
"pli-tv-bu-vb-np5:1.2.9":	"“मयं खो, भन्ते, मातुगामा नाम किच्छलाभा। इदञ्च मे अन्तिमं पञ्चमं चीवरं। ",
"pli-tv-bu-vb-np5:1.2.10":	"नाहं दस्सामी”ति। ",
"pli-tv-bu-vb-np5:1.2.11":	"“सेय्यथापि, भगिनि, पुरिसो हत्थिं दत्वा कच्छे सज्जेय्य; ",
"pli-tv-bu-vb-np5:1.2.12":	"एवमेव खो त्वं, भगिनि, भगवतो मंसं दत्वा मयि अन्तरवासके सज्जसी”ति। ",
"pli-tv-bu-vb-np5:1.2.13":	"अथ खो उप्पलवण्णा भिक्खुनी आयस्मता उदायिना निप्पीळियमाना अन्तरवासकं दत्वा उपस्सयं अगमासि। ",
"pli-tv-bu-vb-np5:1.2.14":	"भिक्खुनियो उप्पलवण्णाय भिक्खुनिया पत्तचीवरं पटिग्गण्हन्तियो उप्पलवण्णं भिक्खुनिं एतदवोचुं—",
"pli-tv-bu-vb-np5:1.2.15":	"“कहं ते, अय्ये, अन्तरवासको”ति? ",
"pli-tv-bu-vb-np5:1.2.16":	"उप्पलवण्णा भिक्खुनी भिक्खुनीनं एतमत्थं आरोचेसि। ",
"pli-tv-bu-vb-np5:1.2.17":	"भिक्खुनियो उज्झायन्ति खिय्यन्ति विपाचेन्ति—",
"pli-tv-bu-vb-np5:1.2.18":	"“कथञ्हि नाम अय्यो उदायी भिक्खुनिया चीवरं पटिग्गहेस्सति किच्छलाभो मातुगामो”ति। ",
"pli-tv-bu-vb-np5:1.2.19":	"अथ खो ता भिक्खुनियो भिक्खूनं एतमत्थं आरोचेसुं। ",
"pli-tv-bu-vb-np5:1.2.20":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-np5:1.2.21":	"“कथञ्हि नाम आयस्मा उदायी भिक्खुनिया चीवरं पटिग्गहेस्सती”ति। ",
"pli-tv-bu-vb-np5:1.2.22":	"अथ खो ते भिक्खू आयस्मन्तं उदायिं अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-np5:1.2.23":	"“सच्चं किर त्वं, उदायि, भिक्खुनिया चीवरं पटिग्गहेसी”ति? ",
"pli-tv-bu-vb-np5:1.2.24":	"“सच्चं, भगवा”ति। ",
"pli-tv-bu-vb-np5:1.2.25":	"“ञातिका ते, उदायि, अञ्ञातिका”ति? ",
"pli-tv-bu-vb-np5:1.2.26":	"“अञ्ञातिका, भगवा”ति। ",
"pli-tv-bu-vb-np5:1.2.27":	"“अञ्ञातको, मोघपुरिस, अञ्ञातिकाय न जानाति पतिरूपं वा अप्पतिरूपं वा सन्तं वा असन्तं वा। ",
"pli-tv-bu-vb-np5:1.2.28":	"तत्थ नाम त्वं, मोघपुरिस, अञ्ञातिकाय भिक्खुनिया हत्थतो चीवरं पटिग्गहेस्ससि। ",
"pli-tv-bu-vb-np5:1.2.29":	"नेतं मोघपुरिस, अप्पसन्नानं वा पसादाय …पे… ",
"pli-tv-bu-vb-np5:1.2.30":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np5:1.2.31.1":	"“यो पन भिक्खु अञ्ञातिकाय भिक्खुनिया हत्थतो चीवरं पटिग्गण्हेय्य, निस्सग्गियं पाचित्तियन्”ति। ",
"pli-tv-bu-vb-np5:1.2.32":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-np5:2.1":	"तेन खो पन समयेन भिक्खू कुक्कुच्चायन्ता भिक्खुनीनं पारिवत्तकचीवरं न पटिग्गण्हन्ति। ",
"pli-tv-bu-vb-np5:2.2":	"भिक्खुनियो उज्झायन्ति खिय्यन्ति विपाचेन्ति—",
"pli-tv-bu-vb-np5:2.3":	"“कथञ्हि नाम अय्या अम्हाकं पारिवत्तकचीवरं न पटिग्गहेस्सन्ती”ति। ",
"pli-tv-bu-vb-np5:2.4":	"अस्सोसुं खो भिक्खू तासं भिक्खुनीनं उज्झायन्तीनं खिय्यन्तीनं विपाचेन्तीनं। ",
"pli-tv-bu-vb-np5:2.5":	"अथ खो ते भिक्खू भगवतो एतमत्थं आरोचेसुं। ",
"pli-tv-bu-vb-np5:2.6":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-np5:2.7":	"“अनुजानामि, भिक्खवे, पञ्चन्नं पारिवत्तकं पटिग्गहेतुं— भिक्खुस्स, भिक्खुनिया, सिक्खमानाय, सामणेरस्स, सामणेरिया। ",
"pli-tv-bu-vb-np5:2.8":	"अनुजानामि, भिक्खवे, इमेसं पञ्चन्नं पारिवत्तकं पटिग्गहेतुं। ",
"pli-tv-bu-vb-np5:2.9":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np5:2.10.1":	"“यो पन भिक्खु अञ्ञातिकाय भिक्खुनिया हत्थतो चीवरं पटिग्गण्हेय्य, अञ्ञत्र पारिवत्तका, निस्सग्गियं पाचित्तियन्”ति। ",
"pli-tv-bu-vb-np5:3.1.1":	"यो पनाति ",
"pli-tv-bu-vb-np5:3.1.2":	"यो यादिसो …पे… ",
"pli-tv-bu-vb-np5:3.1.3":	"भिक्खूति ",
"pli-tv-bu-vb-np5:3.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-np5:3.1.5":	"अञ्ञातिका नाम ",
"pli-tv-bu-vb-np5:3.1.6":	"मातितो वा पितितो वा याव सत्तमा पितामहयुगा असम्बद्धा। ",
"pli-tv-bu-vb-np5:3.1.7":	"भिक्खुनी नाम ",
"pli-tv-bu-vb-np5:3.1.8":	"उभतोसङ्घे उपसम्पन्ना। ",
"pli-tv-bu-vb-np5:3.1.9":	"चीवरं नाम ",
"pli-tv-bu-vb-np5:3.1.10":	"छन्नं चीवरानं अञ्ञतरं चीवरं विकप्पनुपगं पच्छिमं। ",
"pli-tv-bu-vb-np5:3.1.11":	"अञ्ञत्र पारिवत्तकाति ",
"pli-tv-bu-vb-np5:3.1.12":	"ठपेत्वा पारिवत्तकं। ",
"pli-tv-bu-vb-np5:3.1.13":	"पटिग्गण्हाति, पयोगे दुक्कटं। ",
"pli-tv-bu-vb-np5:3.1.14":	"पटिलाभेन निस्सग्गियं होति। ",
"pli-tv-bu-vb-np5:3.1.15":	"निस्सज्जितब्बं सङ्घस्स वा गणस्स वा पुग्गलस्स वा। ",
"pli-tv-bu-vb-np5:3.1.16":	"एवञ्च पन, भिक्खवे, निस्सज्जितब्बं। ",
"pli-tv-bu-vb-np5:3.1.17":	"…पे… ",
"pli-tv-bu-vb-np5:3.1.18":	"इदं मे, भन्ते, चीवरं अञ्ञातिकाय भिक्खुनिया हत्थतो पटिग्गहितं, अञ्ञत्र पारिवत्तका, निस्सग्गियं। ",
"pli-tv-bu-vb-np5:3.1.19":	"इमाहं सङ्घस्स निस्सज्जामीति …पे… ",
"pli-tv-bu-vb-np5:3.1.20":	"ददेय्याति …पे… ",
"pli-tv-bu-vb-np5:3.1.21":	"ददेय्युन्ति …पे… ",
"pli-tv-bu-vb-np5:3.1.22":	"आयस्मतो दम्मीति। ",
"pli-tv-bu-vb-np5:3.2.1":	"अञ्ञातिकाय अञ्ञातिकसञ्ञी चीवरं पटिग्गण्हाति, अञ्ञत्र पारिवत्तका, निस्सग्गियं पाचित्तियं। ",
"pli-tv-bu-vb-np5:3.2.2":	"अञ्ञातिकाय वेमतिको चीवरं पटिग्गण्हाति, अञ्ञत्र पारिवत्तका, निस्सग्गियं पाचित्तियं। ",
"pli-tv-bu-vb-np5:3.2.3":	"अञ्ञातिकाय ञातिकसञ्ञी चीवरं पटिग्गण्हाति, अञ्ञत्र पारिवत्तका, निस्सग्गियं पाचित्तियं। ",
"pli-tv-bu-vb-np5:3.2.4":	"एकतोउपसम्पन्नाय हत्थतो चीवरं पटिग्गण्हाति, अञ्ञत्र पारिवत्तका, आपत्ति दुक्कटस्स। ",
"pli-tv-bu-vb-np5:3.2.5":	"ञातिकाय अञ्ञातिकसञ्ञी, आपत्ति दुक्कटस्स। ",
"pli-tv-bu-vb-np5:3.2.6":	"ञातिकाय वेमतिको, आपत्ति दुक्कटस्स। ",
"pli-tv-bu-vb-np5:3.2.7":	"ञातिकाय ञातिकसञ्ञी, अनापत्ति। ",
"pli-tv-bu-vb-np5:3.3.1":	"अनापत्ति—",
"pli-tv-bu-vb-np5:3.3.2":	"ञातिकाय, ",
"pli-tv-bu-vb-np5:3.3.3":	"पारिवत्तकं परित्तेन वा विपुलं, विपुलेन वा परित्तं, ",
"pli-tv-bu-vb-np5:3.3.4":	"भिक्खु विस्सासं गण्हाति, ",
"pli-tv-bu-vb-np5:3.3.5":	"तावकालिकं गण्हाति, ",
"pli-tv-bu-vb-np5:3.3.6":	"चीवरं ठपेत्वा अञ्ञं परिक्खारं गण्हाति, ",
"pli-tv-bu-vb-np5:3.3.7":	"सिक्खमानाय, ",
"pli-tv-bu-vb-np5:3.3.8":	"सामणेरिया, ",
"pli-tv-bu-vb-np5:3.3.9":	"उम्मत्तकस्स, ",
"pli-tv-bu-vb-np5:3.3.10":	"आदिकम्मिकस्साति। ",
"pli-tv-bu-vb-np5:3.3.11":	"चीवरपटिग्गहणसिक्खापदं निट्ठितं पञ्चमं। "
}	
