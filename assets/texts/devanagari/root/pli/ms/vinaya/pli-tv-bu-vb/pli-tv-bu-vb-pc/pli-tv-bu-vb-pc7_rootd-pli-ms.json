{	
"pli-tv-bu-vb-pc7:0.1":	"थेरवाद विनय ",
"pli-tv-bu-vb-pc7:0.2":	"महाविभङ्ग ",
"pli-tv-bu-vb-pc7:0.3":	"पाचित्तियकण्ड ",
"pli-tv-bu-vb-pc7:0.4":	"मुसावादवग्ग ",
"pli-tv-bu-vb-pc7:0.5":	"७। धम्मदेसनासिक्खापद ",
"pli-tv-bu-vb-pc7:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc7:1.2":	"तेन खो पन समयेन आयस्मा उदायी सावत्थियं कुलूपको होति, बहुकानि कुलानि उपसङ्कमति। ",
"pli-tv-bu-vb-pc7:1.3":	"अथ खो आयस्मा उदायी पुब्बण्हसमयं निवासेत्वा पत्तचीवरमादाय येन अञ्ञतरं कुलं तेनुपसङ्कमि। ",
"pli-tv-bu-vb-pc7:1.4":	"तेन खो पन समयेन घरणी निवेसनद्वारे निसिन्ना होति, घरसुण्हा आवसथद्वारे निसिन्ना होति। ",
"pli-tv-bu-vb-pc7:1.5":	"अथ खो आयस्मा उदायी येन घरणी तेनुपसङ्कमि; उपसङ्कमित्वा घरणिया उपकण्णके धम्मं देसेसि। ",
"pli-tv-bu-vb-pc7:1.6":	"अथ खो घरसुण्हाय एतदहोसि—",
"pli-tv-bu-vb-pc7:1.7":	"“किं नु खो सो समणो सस्सुया जारो उदाहु ओभासती”ति? ",
"pli-tv-bu-vb-pc7:1.8":	"अथ खो आयस्मा उदायी घरणिया उपकण्णके धम्मं देसेत्वा येन घरसुण्हा तेनुपसङ्कमि; उपसङ्कमित्वा घरसुण्हाय उपकण्णके धम्मं देसेसि। ",
"pli-tv-bu-vb-pc7:1.9":	"अथ खो घरणिया एतदहोसि—",
"pli-tv-bu-vb-pc7:1.10":	"“किं नु खो सो समणो घरसुण्हाय जारो उदाहु ओभासती”ति? ",
"pli-tv-bu-vb-pc7:1.11":	"अथ खो आयस्मा उदायी घरसुण्हाय उपकण्णके धम्मं देसेत्वा पक्कामि। ",
"pli-tv-bu-vb-pc7:1.12":	"अथ खो घरणी घरसुण्हं एतदवोच—",
"pli-tv-bu-vb-pc7:1.13":	"“हे जे, किं ते एसो समणो अवोचा”ति? ",
"pli-tv-bu-vb-pc7:1.14":	"“धम्मं मे, अय्ये, देसेसि”। ",
"pli-tv-bu-vb-pc7:1.15":	"“अय्याय पन किं अवोचा”ति? ",
"pli-tv-bu-vb-pc7:1.16":	"“मय्हम्पि धम्मं देसेसी”ति। ",
"pli-tv-bu-vb-pc7:1.17":	"ता उज्झायन्ति खिय्यन्ति विपाचेन्ति—",
"pli-tv-bu-vb-pc7:1.18":	"“कथञ्हि नाम अय्यो उदायी उपकण्णके धम्मं देसेस्सति। ",
"pli-tv-bu-vb-pc7:1.19":	"ननु नाम विस्सट्ठेन विवटेन धम्मो देसेतब्बो”ति? ",
"pli-tv-bu-vb-pc7:1.20":	"अस्सोसुं खो भिक्खू तासं इत्थीनं उज्झायन्तीनं खिय्यन्तीनं विपाचेन्तीनं। ",
"pli-tv-bu-vb-pc7:1.21":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc7:1.22":	"“कथञ्हि नाम आयस्मा उदायी मातुगामस्स धम्मं देसेस्सती”ति। ",
"pli-tv-bu-vb-pc7:1.23":	"अथ खो ते भिक्खू आयस्मन्तं उदायिं अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-pc7:1.24":	"“सच्चं किर त्वं, उदायि, मातुगामस्स धम्मं देसेसी”ति? ",
"pli-tv-bu-vb-pc7:1.25":	"“सच्चं, भगवा”ति। ",
"pli-tv-bu-vb-pc7:1.26":	"विगरहि बुद्धो भगवा …पे… ",
"pli-tv-bu-vb-pc7:1.27":	"कथञ्हि नाम त्वं, मोघपुरिस, मातुगामस्स धम्मं देसेस्ससि। ",
"pli-tv-bu-vb-pc7:1.28":	"नेतं मोघपुरिस, अप्पसन्नानं वा पसादाय …पे… ",
"pli-tv-bu-vb-pc7:1.29":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc7:1.30.1":	"“यो पन भिक्खु मातुगामस्स धम्मं देसेय्य पाचित्तियन्”ति। ",
"pli-tv-bu-vb-pc7:1.31":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc7:2.1":	"तेन खो पन समयेन उपासिका भिक्खू पस्सित्वा एतदवोचुं—",
"pli-tv-bu-vb-pc7:2.2":	"“इङ्घाय्या, धम्मं देसेथा”ति। ",
"pli-tv-bu-vb-pc7:2.3":	"“न, भगिनी, कप्पति मातुगामस्स धम्मं देसेतुन्”ति। ",
"pli-tv-bu-vb-pc7:2.4":	"“इङ्घाय्या, छप्पञ्चवाचाहि धम्मं देसेथ, सक्का एत्तकेनपि धम्मो अञ्ञातुन्”ति। ",
"pli-tv-bu-vb-pc7:2.5":	"“न, भगिनी, कप्पति मातुगामस्स धम्मं देसेतुन्”ति। ",
"pli-tv-bu-vb-pc7:2.6":	"कुक्कुच्चायन्ता न देसेसुं। ",
"pli-tv-bu-vb-pc7:2.7":	"उपासिका उज्झायन्ति खिय्यन्ति विपाचेन्ति—",
"pli-tv-bu-vb-pc7:2.8":	"“कथञ्हि नाम, अय्या, अम्हेहि याचीयमाना धम्मं न देसेस्सन्ती”ति। ",
"pli-tv-bu-vb-pc7:2.9":	"अस्सोसुं खो भिक्खू तासं उपासिकानं उज्झायन्तीनं खिय्यन्तीनं विपाचेन्तीनं। ",
"pli-tv-bu-vb-pc7:2.10":	"अथ खो ते भिक्खू भगवतो एतमत्थं आरोचेसुं। ",
"pli-tv-bu-vb-pc7:2.11":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-pc7:2.12":	"“अनुजानामि, भिक्खवे, मातुगामस्स छप्पञ्चवाचाहि धम्मं देसेतुं। ",
"pli-tv-bu-vb-pc7:2.13":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc7:2.14.1":	"“यो पन भिक्खू मातुगामस्स उत्तरिछप्पञ्चवाचाहि धम्मं देसेय्य, पाचित्तियन्”ति। ",
"pli-tv-bu-vb-pc7:2.15":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc7:3.1":	"तेन खो पन समयेन छब्बग्गिया भिक्खू—“भगवता अनुञ्ञातं मातुगामस्स छप्पञ्चवाचाहि धम्मं देसेतुन्”ति ते अविञ्ञुं पुरिसविग्गहं उपनिसीदापेत्वा मातुगामस्स उत्तरिछप्पञ्चवाचाहि धम्मं देसेन्ति। ",
"pli-tv-bu-vb-pc7:3.2":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc7:3.3":	"“कथञ्हि नाम छब्बग्गिया भिक्खू अविञ्ञुं पुरिसविग्गहं उपनिसीदापेत्वा मातुगामस्स उत्तरिछप्पञ्चवाचाहि धम्मं देसेस्सन्ती”ति। ",
"pli-tv-bu-vb-pc7:3.4":	"अथ खो ते भिक्खू छब्बग्गिये भिक्खू अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-pc7:3.5":	"“सच्चं किर तुम्हे, भिक्खवे, अविञ्ञुं पुरिसविग्गहं उपनिसीदापेत्वा मातुगामस्स उत्तरिछप्पञ्चवाचाहि धम्मं देसेथा”ति? ",
"pli-tv-bu-vb-pc7:3.6":	"“सच्चं, भगवा”ति। ",
"pli-tv-bu-vb-pc7:3.7":	"विगरहि बुद्धो भगवा …पे… ",
"pli-tv-bu-vb-pc7:3.8":	"कथञ्हि नाम तुम्हे, मोघपुरिसा, अविञ्ञुं पुरिसविग्गहं उपनिसीदापेत्वा मातुगामस्स उत्तरिछप्पञ्चवाचाहि धम्मं देसेस्सथ। ",
"pli-tv-bu-vb-pc7:3.9":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc7:3.10":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc7:3.11.1":	"“यो पन भिक्खु मातुगामस्स उत्तरिछप्पञ्चवाचाहि धम्मं देसेय्य, अञ्ञत्र विञ्ञुना पुरिसविग्गहेन, पाचित्तियन्”ति। ",
"pli-tv-bu-vb-pc7:4.1.1":	"यो पनाति ",
"pli-tv-bu-vb-pc7:4.1.2":	"यो यादिसो …पे… ",
"pli-tv-bu-vb-pc7:4.1.3":	"भिक्खूति ",
"pli-tv-bu-vb-pc7:4.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc7:4.1.5":	"मातुगामो नाम ",
"pli-tv-bu-vb-pc7:4.1.6":	"मनुस्सित्थी; न यक्खी न पेती न तिरच्छानगता; विञ्ञू, पटिबला सुभासितदुब्भासितं दुट्ठुल्लादुट्ठुल्लं आजानितुं। ",
"pli-tv-bu-vb-pc7:4.1.7":	"उत्तरिछप्पञ्चवाचाहीति ",
"pli-tv-bu-vb-pc7:4.1.8":	"अतिरेकछप्पञ्चवाचाहि। ",
"pli-tv-bu-vb-pc7:4.1.9":	"धम्मो नाम ",
"pli-tv-bu-vb-pc7:4.1.10":	"बुद्धभासितो, सावकभासितो, इसिभासितो, देवताभासितो, अत्थूपसञ्हितो, धम्मूपसञ्हितो। ",
"pli-tv-bu-vb-pc7:4.1.11":	"देसेय्याति ",
"pli-tv-bu-vb-pc7:4.1.12":	"पदेन देसेति, पदे पदे आपत्ति पाचित्तियस्स। ",
"pli-tv-bu-vb-pc7:4.1.13":	"अक्खराय देसेति, अक्खरक्खराय आपत्ति पाचित्तियस्स। ",
"pli-tv-bu-vb-pc7:4.1.14":	"अञ्ञत्र विञ्ञुना पुरिसविग्गहेनाति ",
"pli-tv-bu-vb-pc7:4.1.15":	"ठपेत्वा विञ्ञुं पुरिसविग्गहं। ",
"pli-tv-bu-vb-pc7:4.1.16":	"विञ्ञू नाम पुरिसविग्गहो, ",
"pli-tv-bu-vb-pc7:4.1.17":	"पटिबलो होति सुभासितदुब्भासितं दुट्ठुल्लादुट्ठुल्लं आजानितुं। ",
"pli-tv-bu-vb-pc7:4.2.1":	"मातुगामे मातुगामसञ्ञी उत्तरिछप्पञ्चवाचाहि धम्मं देसेति, अञ्ञत्र विञ्ञुना पुरिसविग्गहेन, आपत्ति पाचित्तियस्स। ",
"pli-tv-bu-vb-pc7:4.2.2":	"मातुगामे वेमतिको उत्तरिछप्पञ्चवाचाहि धम्मं देसेति, अञ्ञत्र विञ्ञुना पुरिसविग्गहेन, आपत्ति पाचित्तियस्स। ",
"pli-tv-bu-vb-pc7:4.2.3":	"मातुगामे अमातुगामसञ्ञी उत्तरिछप्पञ्चवाचाहि धम्मं देसेति, अञ्ञत्र विञ्ञुना पुरिसविग्गहेन, आपत्ति पाचित्तियस्स। ",
"pli-tv-bu-vb-pc7:4.2.4":	"यक्खिया वा पेतिया वा पण्डकस्स वा तिरच्छानगतमनुस्सविग्गहित्थिया वा उत्तरिछप्पञ्चवाचाहि धम्मं देसेति, अञ्ञत्र विञ्ञुना पुरिसविग्गहेन, आपत्ति दुक्कटस्स। ",
"pli-tv-bu-vb-pc7:4.2.5":	"अमातुगामे मातुगामसञ्ञी, आपत्ति दुक्कटस्स। ",
"pli-tv-bu-vb-pc7:4.2.6":	"अमातुगामे वेमतिको, आपत्ति दुक्कटस्स। ",
"pli-tv-bu-vb-pc7:4.2.7":	"अमातुगामे अमातुगामसञ्ञी, अनापत्ति। ",
"pli-tv-bu-vb-pc7:4.3.1":	"अनापत्ति—",
"pli-tv-bu-vb-pc7:4.3.2":	"विञ्ञुना पुरिसविग्गहेन, ",
"pli-tv-bu-vb-pc7:4.3.3":	"छप्पञ्चवाचाहि धम्मं देसेति, ",
"pli-tv-bu-vb-pc7:4.3.4":	"ऊनकछप्पञ्चवाचाहि धम्मं देसेति, ",
"pli-tv-bu-vb-pc7:4.3.5":	"उट्ठहित्वा पुन निसीदित्वा देसेति, ",
"pli-tv-bu-vb-pc7:4.3.6":	"मातुगामो उट्ठहित्वा पुन निसीदति तस्मिं देसेति, ",
"pli-tv-bu-vb-pc7:4.3.7":	"अञ्ञस्स मातुगामस्स देसेति, ",
"pli-tv-bu-vb-pc7:4.3.8":	"पञ्हं पुच्छति, ",
"pli-tv-bu-vb-pc7:4.3.9":	"पञ्हं पुट्ठो कथेति, ",
"pli-tv-bu-vb-pc7:4.3.10":	"अञ्ञस्सत्थाय भणन्तं मातुगामो सुणाति, ",
"pli-tv-bu-vb-pc7:4.3.11":	"उम्मत्तकस्स, ",
"pli-tv-bu-vb-pc7:4.3.12":	"आदिकम्मिकस्साति। ",
"pli-tv-bu-vb-pc7:4.3.13":	"धम्मदेसनासिक्खापदं निट्ठितं सत्तमं। "
}	
