{	
"pli-tv-bu-vb-pc43:0.1":	"थेरवाद विनय ",
"pli-tv-bu-vb-pc43:0.2":	"महाविभङ्ग ",
"pli-tv-bu-vb-pc43:0.3":	"पाचित्तियकण्ड ",
"pli-tv-bu-vb-pc43:0.4":	"अचेलकवग्ग ",
"pli-tv-bu-vb-pc43:0.5":	"४३। सभोजनसिक्खापद ",
"pli-tv-bu-vb-pc43:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc43:1.2":	"तेन खो पन समयेन आयस्मा उपनन्दो सक्यपुत्तो सहायकस्स घरं गन्त्वा तस्स पजापतिया सद्धिं सयनिघरे निसज्जं कप्पेसि। ",
"pli-tv-bu-vb-pc43:1.3":	"अथ खो सो पुरिसो येनायस्मा उपनन्दो सक्यपुत्तो तेनुपसङ्कमि; उपसङ्कमित्वा आयस्मन्तं उपनन्दं सक्यपुत्तं अभिवादेत्वा एकमन्तं निसीदि। ",
"pli-tv-bu-vb-pc43:1.4":	"एकमन्तं निसिन्नो खो सो पुरिसो पजापतिं एतदवोच—“ददेहाय्यस्स भिक्खन्”ति। ",
"pli-tv-bu-vb-pc43:1.5":	"अथ खो सा इत्थी आयस्मतो उपनन्दस्स सक्यपुत्तस्स भिक्खं अदासि। ",
"pli-tv-bu-vb-pc43:1.6":	"अथ खो सो पुरिसो आयस्मन्तं उपनन्दं सक्यपुत्तं एतदवोच—“गच्छथ, भन्ते, यतो अय्यस्स भिक्खा दिन्ना”ति। ",
"pli-tv-bu-vb-pc43:1.7":	"अथ खो सा इत्थी सल्लक्खेत्वा—“परियुट्ठितो अयं पुरिसो”ति, आयस्मन्तं उपनन्दं सक्यपुत्तं एतदवोच—“निसीदथ, भन्ते, मा अगमित्था”ति। ",
"pli-tv-bu-vb-pc43:1.8":	"दुतियम्पि खो सो पुरिसो …पे… ",
"pli-tv-bu-vb-pc43:1.9":	"ततियम्पि खो सो पुरिसो आयस्मन्तं उपनन्दं सक्यपुत्तं एतदवोच—“गच्छथ, भन्ते, यतो अय्यस्स भिक्खा दिन्ना”ति। ",
"pli-tv-bu-vb-pc43:1.10":	"ततियम्पि खो सा इत्थी आयस्मन्तं उपनन्दं सक्यपुत्तं एतदवोच—“निसीदथ, भन्ते, मा अगमित्था”ति। ",
"pli-tv-bu-vb-pc43:1.11":	"अथ खो सो पुरिसो निक्खमित्वा भिक्खू उज्झापेसि—",
"pli-tv-bu-vb-pc43:1.12":	"“अयं, भन्ते, अय्यो उपनन्दो मय्हं पजापतिया सद्धिं सयनिघरे निसिन्नो। ",
"pli-tv-bu-vb-pc43:1.13":	"सो मया उय्योजीयमानो न इच्छति गन्तुं। ",
"pli-tv-bu-vb-pc43:1.14":	"बहुकिच्चा मयं बहुकरणीया”ति। ",
"pli-tv-bu-vb-pc43:1.15":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc43:1.16":	"“कथञ्हि नाम आयस्मा उपनन्दो सक्यपुत्तो सभोजने कुले अनुपखज्ज निसज्जं कप्पेस्सती”ति …पे… ",
"pli-tv-bu-vb-pc43:1.17":	"“सच्चं किर त्वं, उपनन्द, सभोजने कुले अनुपखज्ज निसज्जं कप्पेसी”ति? ",
"pli-tv-bu-vb-pc43:1.18":	"“सच्चं, भगवा”ति। ",
"pli-tv-bu-vb-pc43:1.19":	"विगरहि बुद्धो भगवा …पे… ",
"pli-tv-bu-vb-pc43:1.20":	"कथञ्हि नाम त्वं, मोघपुरिस, सभोजने कुले अनुपखज्ज निसज्जं कप्पेस्ससि। ",
"pli-tv-bu-vb-pc43:1.21":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-pc43:1.22":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc43:1.23.1":	"“यो पन भिक्खु सभोजने कुले अनुपखज्ज निसज्जं कप्पेय्य, पाचित्तियन्”ति। ",
"pli-tv-bu-vb-pc43:2.1.1":	"यो पनाति ",
"pli-tv-bu-vb-pc43:2.1.2":	"यो यादिसो …पे… ",
"pli-tv-bu-vb-pc43:2.1.3":	"भिक्खूति ",
"pli-tv-bu-vb-pc43:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc43:2.1.5":	"सभोजनं नाम कुलं ",
"pli-tv-bu-vb-pc43:2.1.6":	"इत्थी चेव होति पुरिसो च, इत्थी च पुरिसो च उभो अनिक्खन्ता होन्ति, उभो अवीतरागा। ",
"pli-tv-bu-vb-pc43:2.1.7":	"अनुपखज्जाति ",
"pli-tv-bu-vb-pc43:2.1.8":	"अनुपविसित्वा। ",
"pli-tv-bu-vb-pc43:2.1.9":	"निसज्जं कप्पेय्याति ",
"pli-tv-bu-vb-pc43:2.1.10":	"महल्लके घरे पिट्ठसङ्घाटस्स हत्थपासं विजहित्वा निसीदति, आपत्ति पाचित्तियस्स। ",
"pli-tv-bu-vb-pc43:2.1.11":	"खुद्दके घरे पिट्ठिवंसं अतिक्कमित्वा निसीदति, आपत्ति पाचित्तियस्स। ",
"pli-tv-bu-vb-pc43:2.2.1":	"सयनिघरे सयनिघरसञ्ञी सभोजने कुले अनुपखज्ज निसज्जं कप्पेति, आपत्ति पाचित्तियस्स। ",
"pli-tv-bu-vb-pc43:2.2.2":	"सयनिघरे वेमतिको सभोजने कुले अनुपखज्ज निसज्जं कप्पेति, आपत्ति पाचित्तियस्स। ",
"pli-tv-bu-vb-pc43:2.2.3":	"सयनिघरे नसयनिघरसञ्ञी सभोजने कुले अनुपखज्ज निसज्जं कप्पेति, आपत्ति पाचित्तियस्स। ",
"pli-tv-bu-vb-pc43:2.2.4":	"नसयनिघरे सयनिघरसञ्ञी, आपत्ति दुक्कटस्स। ",
"pli-tv-bu-vb-pc43:2.2.5":	"नसयनिघरे वेमतिको, आपत्ति दुक्कटस्स। ",
"pli-tv-bu-vb-pc43:2.2.6":	"नसयनिघरे नसयनिघरसञ्ञी, अनापत्ति। ",
"pli-tv-bu-vb-pc43:2.3.1":	"अनापत्ति—",
"pli-tv-bu-vb-pc43:2.3.2":	"महल्लके घरे पिट्ठसङ्घाटस्स हत्थपासं अविजहित्वा निसीदति, ",
"pli-tv-bu-vb-pc43:2.3.3":	"खुद्दके घरे पिट्ठिवंसं अनतिक्कमित्वा निसीदति, ",
"pli-tv-bu-vb-pc43:2.3.4":	"भिक्खु दुतियो होति, ",
"pli-tv-bu-vb-pc43:2.3.5":	"उभो निक्खन्ता होन्ति, ",
"pli-tv-bu-vb-pc43:2.3.6":	"उभो वीतरागा, ",
"pli-tv-bu-vb-pc43:2.3.7":	"नसयनिघरे, ",
"pli-tv-bu-vb-pc43:2.3.8":	"उम्मत्तकस्स, ",
"pli-tv-bu-vb-pc43:2.3.9":	"आदिकम्मिकस्साति। ",
"pli-tv-bu-vb-pc43:2.3.10":	"सभोजनसिक्खापदं निट्ठितं ततियं। "
}	
