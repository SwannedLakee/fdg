{	
"pli-tv-bu-vb-ay1:0.1":	"थेरवाद विनय ",
"pli-tv-bu-vb-ay1:0.2":	"महाविभङ्ग ",
"pli-tv-bu-vb-ay1:0.3":	"अनियतकण्ड ",
"pli-tv-bu-vb-ay1:0.4":	"१। पठमअनियतसिक्खापद ",
"pli-tv-bu-vb-ay1:0.5":	"इमे खो पनायस्मन्तो द्वे अनियता धम्मा उद्देसं आगच्छन्ति। ",
"pli-tv-bu-vb-ay1:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-ay1:1.2":	"तेन खो पन समयेन आयस्मा उदायी सावत्थियं कुलूपको होति, बहुकानि कुलानि उपसङ्कमति। ",
"pli-tv-bu-vb-ay1:1.3":	"तेन खो पन समयेन आयस्मतो उदायिस्स उपट्ठाककुलस्स कुमारिका अञ्ञतरस्स कुलस्स कुमारकस्स दिन्ना होति। ",
"pli-tv-bu-vb-ay1:1.4":	"अथ खो आयस्मा उदायी पुब्बण्हसमयं निवासेत्वा पत्तचीवरमादाय येन तं कुलं तेनुपसङ्कमि; उपसङ्कमित्वा मनुस्से पुच्छि—",
"pli-tv-bu-vb-ay1:1.5":	"“कहं इत्थन्नामा”ति? ",
"pli-tv-bu-vb-ay1:1.6":	"ते एवमाहंसु—",
"pli-tv-bu-vb-ay1:1.7":	"“दिन्ना, भन्ते, अमुकस्स कुलस्स कुमारकस्सा”ति। ",
"pli-tv-bu-vb-ay1:1.8":	"तम्पि खो कुलं आयस्मतो उदायिस्स उपट्ठाकं होति। ",
"pli-tv-bu-vb-ay1:1.9":	"अथ खो आयस्मा उदायी येन तं कुलं तेनुपसङ्कमि; उपसङ्कमित्वा मनुस्से पुच्छि—",
"pli-tv-bu-vb-ay1:1.10":	"“कहं इत्थन्नामा”ति? ",
"pli-tv-bu-vb-ay1:1.11":	"ते एवमाहंसु—",
"pli-tv-bu-vb-ay1:1.12":	"“एसाय्य, ओवरके निसिन्ना”ति। ",
"pli-tv-bu-vb-ay1:1.13":	"अथ खो आयस्मा उदायी येन सा कुमारिका तेनुपसङ्कमि; उपसङ्कमित्वा तस्सा कुमारिकाय सद्धिं एको एकाय रहो पटिच्छन्ने आसने अलङ्कम्मनिये निसज्जं कप्पेसि कालयुत्तं समुल्लपन्तो कालयुत्तं धम्मं भणन्तो। ",
"pli-tv-bu-vb-ay1:1.14":	"तेन खो पन समयेन विसाखा मिगारमाता बहुपुत्ता होति बहुनत्ता अरोगपुत्ता अरोगनत्ता अभिमङ्गलसम्मता। ",
"pli-tv-bu-vb-ay1:1.15":	"मनुस्सा यञ्ञेसु छणेसु उस्सवेसु विसाखं मिगारमातरं पठमं भोजेन्ति। ",
"pli-tv-bu-vb-ay1:1.16":	"अथ खो विसाखा मिगारमाता निमन्तिता तं कुलं अगमासि। ",
"pli-tv-bu-vb-ay1:1.17":	"अद्दसा खो विसाखा मिगारमाता आयस्मन्तं उदायिं तस्सा कुमारिकाय सद्धिं एकं एकाय रहो पटिच्छन्ने आसने अलङ्कम्मनिये निसिन्नं। ",
"pli-tv-bu-vb-ay1:1.18":	"दिस्वान आयस्मन्तं उदायिं एतदवोच—",
"pli-tv-bu-vb-ay1:1.19":	"“इदं, भन्ते, नच्छन्नं नप्पतिरूपं यं अय्यो मातुगामेन सद्धिं एको एकाय रहो पटिच्छन्ने आसने अलङ्कम्मनिये निसज्जं कप्पेति। ",
"pli-tv-bu-vb-ay1:1.20":	"किञ्चापि, भन्ते, अय्यो अनत्थिको तेन धम्मेन, अपि च दुस्सद्धापया अप्पसन्ना मनुस्सा”ति। ",
"pli-tv-bu-vb-ay1:1.21":	"एवम्पि खो आयस्मा उदायी विसाखाय मिगारमातुया वुच्चमानो नादियि। ",
"pli-tv-bu-vb-ay1:1.22":	"अथ खो विसाखा मिगारमाता निक्खमित्वा भिक्खूनं एतमत्थं आरोचेसि। ",
"pli-tv-bu-vb-ay1:1.23":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-ay1:1.24":	"“कथञ्हि नाम आयस्मा उदायी मातुगामेन सद्धिं एको एकाय रहो पटिच्छन्ने आसने अलङ्कम्मनिये निसज्जं कप्पेस्सती”ति। ",
"pli-tv-bu-vb-ay1:1.25":	"अथ खो ते भिक्खू आयस्मन्तं उदायिं अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-ay1:1.26":	"“सच्चं किर त्वं, उदायि, मातुगामेन सद्धिं एको एकाय रहो पटिच्छन्ने आसने अलङ्कम्मनिये निसज्जं कप्पेसी”ति? ",
"pli-tv-bu-vb-ay1:1.27":	"“सच्चं, भगवा”ति। ",
"pli-tv-bu-vb-ay1:1.28":	"विगरहि बुद्धो भगवा …पे… ",
"pli-tv-bu-vb-ay1:1.29":	"कथञ्हि नाम त्वं, मोघपुरिस, मातुगामेन सद्धिं एको एकाय रहो पटिच्छन्ने आसने अलङ्कम्मनिये निसज्जं कप्पेस्ससि। ",
"pli-tv-bu-vb-ay1:1.30":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-ay1:1.31":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-ay1:1.32.1":	"“यो पन भिक्खु मातुगामेन सद्धिं एको एकाय रहो पटिच्छन्ने आसने अलङ्कम्मनिये निसज्जं कप्पेय्य, तमेनं सद्धेय्यवचसा उपासिका दिस्वा ",
"pli-tv-bu-vb-ay1:1.33":	"तिण्णं धम्मानं अञ्ञतरेन वदेय्य—पाराजिकेन वा सङ्घादिसेसेन वा पाचित्तियेन वा। ",
"pli-tv-bu-vb-ay1:1.34":	"निसज्जं भिक्खु पटिजानमानो तिण्णं धम्मानं अञ्ञतरेन कारेतब्बो—पाराजिकेन वा सङ्घादिसेसेन वा पाचित्तियेन वा। ",
"pli-tv-bu-vb-ay1:1.35":	"येन वा सा सद्धेय्यवचसा उपासिका वदेय्य, तेन सो भिक्खु कारेतब्बो। ",
"pli-tv-bu-vb-ay1:1.36":	"अयं धम्मो अनियतो”ति। ",
"pli-tv-bu-vb-ay1:2.1.1":	"यो पनाति ",
"pli-tv-bu-vb-ay1:2.1.2":	"यो यादिसो …पे… ",
"pli-tv-bu-vb-ay1:2.1.3":	"भिक्खूति ",
"pli-tv-bu-vb-ay1:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-ay1:2.1.5":	"मातुगामो नाम ",
"pli-tv-bu-vb-ay1:2.1.6":	"मनुस्सित्थी, न यक्खी न पेती न तिरच्छानगता। अन्तमसो तदहुजातापि दारिका, पगेव महत्तरी। ",
"pli-tv-bu-vb-ay1:2.1.7":	"सद्धिन्ति ",
"pli-tv-bu-vb-ay1:2.1.8":	"एकतो। ",
"pli-tv-bu-vb-ay1:2.1.9":	"एको एकायाति ",
"pli-tv-bu-vb-ay1:2.1.10":	"भिक्खु चेव होति मातुगामो च। ",
"pli-tv-bu-vb-ay1:2.1.11":	"रहो नाम ",
"pli-tv-bu-vb-ay1:2.1.12":	"चक्खुस्स रहो, सोतस्स रहो। ",
"pli-tv-bu-vb-ay1:2.1.13":	"चक्खुस्स रहो नाम ",
"pli-tv-bu-vb-ay1:2.1.14":	"न सक्का होति अक्खिं वा निखणीयमाने भमुकं वा उक्खिपीयमाने सीसं वा उक्खिपीयमाने पस्सितुं। ",
"pli-tv-bu-vb-ay1:2.1.15":	"सोतस्स रहो नाम ",
"pli-tv-bu-vb-ay1:2.1.16":	"न सक्का होति पकतिकथा सोतुं। ",
"pli-tv-bu-vb-ay1:2.1.17":	"पटिच्छन्नं नाम ",
"pli-tv-bu-vb-ay1:2.1.18":	"आसनं कुट्टेन वा कवाटेन वा किलञ्जेन वा साणिपाकारेन वा रुक्खेन वा थम्भेन वा कोत्थळिया वा येन केनचि पटिच्छन्नं होति। ",
"pli-tv-bu-vb-ay1:2.1.19":	"अलङ्कम्मनियेति ",
"pli-tv-bu-vb-ay1:2.1.20":	"सक्का होति मेथुनं धम्मं पटिसेवितुं। ",
"pli-tv-bu-vb-ay1:2.1.21":	"निसज्जं कप्पेय्याति ",
"pli-tv-bu-vb-ay1:2.1.22":	"मातुगामे निसिन्ने भिक्खु उपनिसिन्नो वा होति उपनिपन्नो वा। ",
"pli-tv-bu-vb-ay1:2.1.23":	"भिक्खु निसिन्ने मातुगामो उपनिसिन्नो वा होति उपनिपन्नो वा। ",
"pli-tv-bu-vb-ay1:2.1.24":	"उभो वा निसिन्ना होन्ति उभो वा निपन्ना। ",
"pli-tv-bu-vb-ay1:2.1.25":	"सद्धेय्यवचसा नाम ",
"pli-tv-bu-vb-ay1:2.1.26":	"आगतफला अभिसमेताविनी विञ्ञातसासना। ",
"pli-tv-bu-vb-ay1:2.1.27":	"उपासिका नाम ",
"pli-tv-bu-vb-ay1:2.1.28":	"बुद्धं सरणं गता, धम्मं सरणं गता, सङ्घं सरणं गता। ",
"pli-tv-bu-vb-ay1:2.1.29":	"दिस्वाति ",
"pli-tv-bu-vb-ay1:2.1.30":	"पस्सित्वा। ",
"pli-tv-bu-vb-ay1:2.2.1":	"तिण्णं धम्मानं अञ्ञतरेन वदेय्य— पाराजिकेन वा सङ्घादिसेसेन वा पाचित्तियेन वा। ",
"pli-tv-bu-vb-ay1:2.2.2":	"निसज्जं भिक्खु पटिजानमानो तिण्णं धम्मानं अञ्ञतरेन कारेतब्बो— पाराजिकेन वा सङ्घादिसेसेन वा पाचित्तियेन वा। ",
"pli-tv-bu-vb-ay1:2.2.3":	"येन वा सा सद्धेय्यवचसा उपासिका वदेय्य तेन सो भिक्खु कारेतब्बो। ",
"pli-tv-bu-vb-ay1:2.2.4":	"सा चे एवं वदेय्य—",
"pli-tv-bu-vb-ay1:2.2.5":	"“अय्यो मया दिट्ठो निसिन्नो मातुगामस्स मेथुनं धम्मं पटिसेवन्तो”ति, ",
"pli-tv-bu-vb-ay1:2.2.6":	"सो च तं पटिजानाति, आपत्तिया कारेतब्बो। ",
"pli-tv-bu-vb-ay1:2.2.7":	"सा चे एवं वदेय्य—",
"pli-tv-bu-vb-ay1:2.2.8":	"“अय्यो मया दिट्ठो निसिन्नो मातुगामस्स मेथुनं धम्मं पटिसेवन्तो”ति, ",
"pli-tv-bu-vb-ay1:2.2.9":	"सो चे एवं वदेय्य—",
"pli-tv-bu-vb-ay1:2.2.10":	"“सच्चाहं निसिन्नो, नो च खो मेथुनं धम्मं पटिसेविन्”ति, ",
"pli-tv-bu-vb-ay1:2.2.11":	"निसज्जाय कारेतब्बो। ",
"pli-tv-bu-vb-ay1:2.2.12":	"सा चे एवं वदेय्य—",
"pli-tv-bu-vb-ay1:2.2.13":	"“अय्यो मया दिट्ठो निसिन्नो मातुगामस्स मेथुनं धम्मं पटिसेवन्तो”ति, ",
"pli-tv-bu-vb-ay1:2.2.14":	"सो चे एवं वदेय्य—",
"pli-tv-bu-vb-ay1:2.2.15":	"“नाहं निसिन्नो, अपि च खो निपन्नो”ति, ",
"pli-tv-bu-vb-ay1:2.2.16":	"निपज्जाय कारेतब्बो। ",
"pli-tv-bu-vb-ay1:2.2.17":	"सा चे एवं वदेय्य—",
"pli-tv-bu-vb-ay1:2.2.18":	"“अय्यो मया दिट्ठो निसिन्नो मातुगामस्स मेथुनं धम्मं पटिसेवन्तो”ति, ",
"pli-tv-bu-vb-ay1:2.2.19":	"सो चे एवं वदेय्य—",
"pli-tv-bu-vb-ay1:2.2.20":	"“नाहं निसिन्नो, अपि च खो ठितो”ति, ",
"pli-tv-bu-vb-ay1:2.2.21":	"न कारेतब्बो। ",
"pli-tv-bu-vb-ay1:2.2.22":	"सा चे एवं वदेय्य—",
"pli-tv-bu-vb-ay1:2.2.23":	"“अय्यो मया दिट्ठो निपन्नो मातुगामस्स मेथुनं धम्मं पटिसेवन्तो”ति, ",
"pli-tv-bu-vb-ay1:2.2.24":	"सो च तं पटिजानाति, आपत्तिया कारेतब्बो। ",
"pli-tv-bu-vb-ay1:2.2.25":	"सा चे एवं वदेय्य—",
"pli-tv-bu-vb-ay1:2.2.26":	"“अय्यो मया दिट्ठो निपन्नो मातुगामस्स मेथुनं धम्मं पटिसेवन्तो”ति, ",
"pli-tv-bu-vb-ay1:2.2.27":	"सो चे एवं वदेय्य—",
"pli-tv-bu-vb-ay1:2.2.28":	"“सच्चाहं निपन्नो, नो च खो मेथुनं धम्मं पटिसेविन्”ति, ",
"pli-tv-bu-vb-ay1:2.2.29":	"निपज्जाय कारेतब्बो। ",
"pli-tv-bu-vb-ay1:2.2.30":	"सा चे एवं वदेय्य—",
"pli-tv-bu-vb-ay1:2.2.31":	"“अय्यो मया दिट्ठो निपन्नो मातुगामस्स मेथुनं धम्मं पटिसेवन्तो”ति, ",
"pli-tv-bu-vb-ay1:2.2.32":	"सो चे एवं वदेय्य—",
"pli-tv-bu-vb-ay1:2.2.33":	"“नाहं निपन्नो, अपि च खो निसिन्नो”ति, ",
"pli-tv-bu-vb-ay1:2.2.34":	"निसज्जाय कारेतब्बो। ",
"pli-tv-bu-vb-ay1:2.2.35":	"सा चे एवं वदेय्य—",
"pli-tv-bu-vb-ay1:2.2.36":	"“अय्यो मया दिट्ठो निपन्नो मातुगामस्स मेथुनं धम्मं पटिसेवन्तो”ति, ",
"pli-tv-bu-vb-ay1:2.2.37":	"सो चे एवं वदेय्य—",
"pli-tv-bu-vb-ay1:2.2.38":	"“नाहं निपन्नो, अपि च खो ठितो”ति, ",
"pli-tv-bu-vb-ay1:2.2.39":	"न कारेतब्बो। ",
"pli-tv-bu-vb-ay1:2.2.40":	"सा चे एवं वदेय्य—",
"pli-tv-bu-vb-ay1:2.2.41":	"“अय्यो मया दिट्ठो निसिन्नो मातुगामेन सद्धिं कायसंसग्गं समापज्जन्तो”ति, ",
"pli-tv-bu-vb-ay1:2.2.42":	"सो च तं पटिजानाति, आपत्तिया कारेतब्बो …पे… ",
"pli-tv-bu-vb-ay1:2.2.43":	"“सच्चाहं निसिन्नो नो च खो कायसंसग्गं समापज्जिन्”ति, ",
"pli-tv-bu-vb-ay1:2.2.44":	"निसज्जाय कारेतब्बो …पे… ",
"pli-tv-bu-vb-ay1:2.2.45":	"“नाहं निसिन्नो, अपि च खो निपन्नो”ति, ",
"pli-tv-bu-vb-ay1:2.2.46":	"निपज्जाय कारेतब्बो …पे… ",
"pli-tv-bu-vb-ay1:2.2.47":	"“नाहं निसिन्नो, अपि च खो ठितो”ति, ",
"pli-tv-bu-vb-ay1:2.2.48":	"न कारेतब्बो। ",
"pli-tv-bu-vb-ay1:2.2.49":	"सा चे एवं वदेय्य—",
"pli-tv-bu-vb-ay1:2.2.50":	"“अय्यो मया दिट्ठो निपन्नो मातुगामेन सद्धिं कायसंसग्गं समापज्जन्तो”ति, ",
"pli-tv-bu-vb-ay1:2.2.51":	"सो च तं पटिजानाति, आपत्तिया कारेतब्बो …पे… ",
"pli-tv-bu-vb-ay1:2.2.52":	"“सच्चाहं निपन्नो, नो च खो कायसंसग्गं समापज्जिन्”ति, ",
"pli-tv-bu-vb-ay1:2.2.53":	"निपज्जाय कारेतब्बो …पे… ",
"pli-tv-bu-vb-ay1:2.2.54":	"“नाहं निपन्नो, अपि च खो निसिन्नो”ति, ",
"pli-tv-bu-vb-ay1:2.2.55":	"निसज्जाय कारेतब्बो …पे… ",
"pli-tv-bu-vb-ay1:2.2.56":	"“नाहं निपन्नो, अपि च खो ठितो”ति, ",
"pli-tv-bu-vb-ay1:2.2.57":	"न कारेतब्बो। ",
"pli-tv-bu-vb-ay1:2.2.58":	"सा चे एवं वदेय्य—",
"pli-tv-bu-vb-ay1:2.2.59":	"“अय्यो मया दिट्ठो मातुगामेन सद्धिं एको एकाय रहो पटिच्छन्ने आसने अलङ्कम्मनिये निसिन्नो”ति, ",
"pli-tv-bu-vb-ay1:2.2.60":	"सो च तं पटिजानाति, निसज्जाय कारेतब्बो …पे… ",
"pli-tv-bu-vb-ay1:2.2.61":	"“नाहं निसिन्नो, अपि च खो निपन्नो”ति, ",
"pli-tv-bu-vb-ay1:2.2.62":	"निपज्जाय कारेतब्बो …पे… ",
"pli-tv-bu-vb-ay1:2.2.63":	"“नाहं निसिन्नो, अपि च खो ठितो”ति, ",
"pli-tv-bu-vb-ay1:2.2.64":	"न कारेतब्बो। ",
"pli-tv-bu-vb-ay1:2.2.65":	"सा चे एवं वदेय्य—",
"pli-tv-bu-vb-ay1:2.2.66":	"“अय्यो मया दिट्ठो मातुगामेन सद्धिं एको एकाय रहो पटिच्छन्ने आसने अलङ्कम्मनिये निपन्नो”ति, ",
"pli-tv-bu-vb-ay1:2.2.67":	"सो च तं पटिजानाति, निपज्जाय कारेतब्बो …पे… ",
"pli-tv-bu-vb-ay1:2.2.68":	"“नाहं निपन्नो, अपि च खो निसिन्नो”ति, ",
"pli-tv-bu-vb-ay1:2.2.69":	"निसज्जाय कारेतब्बो …पे… ",
"pli-tv-bu-vb-ay1:2.2.70":	"“नाहं निपन्नो, अपि च खो ठितो”ति, ",
"pli-tv-bu-vb-ay1:2.2.71":	"न कारेतब्बो। ",
"pli-tv-bu-vb-ay1:2.2.72":	"अनियतोति ",
"pli-tv-bu-vb-ay1:2.2.73":	"न नियतो, पाराजिकं वा सङ्घादिसेसो वा पाचित्तियं वा। ",
"pli-tv-bu-vb-ay1:3.1":	"गमनं पटिजानाति, निसज्जं पटिजानाति, आपत्तिं पटिजानाति, आपत्तिया कारेतब्बो। ",
"pli-tv-bu-vb-ay1:3.2":	"गमनं पटिजानाति, निसज्जं न पटिजानाति, आपत्तिं पटिजानाति, आपत्तिया कारेतब्बो। ",
"pli-tv-bu-vb-ay1:3.3":	"गमनं पटिजानाति, निसज्जं पटिजानाति, आपत्तिं न पटिजानाति, निसज्जाय कारेतब्बो। ",
"pli-tv-bu-vb-ay1:3.4":	"गमनं पटिजानाति, निसज्जं न पटिजानाति, आपत्तिं न पटिजानाति, न कारेतब्बो। ",
"pli-tv-bu-vb-ay1:3.5":	"गमनं न पटिजानाति, निसज्जं पटिजानाति, आपत्तिं पटिजानाति, आपत्तिया कारेतब्बो। ",
"pli-tv-bu-vb-ay1:3.6":	"गमनं न पटिजानाति, निसज्जं न पटिजानाति, आपत्तिं पटिजानाति, आपत्तिया कारेतब्बो। ",
"pli-tv-bu-vb-ay1:3.7":	"गमनं न पटिजानाति, निसज्जं पटिजानाति, आपत्तिं न पटिजानाति, निसज्जाय कारेतब्बो। ",
"pli-tv-bu-vb-ay1:3.8":	"गमनं न पटिजानाति, निसज्जं न पटिजानाति, आपत्तिं न पटिजानाति, न कारेतब्बोति। ",
"pli-tv-bu-vb-ay1:3.9":	"पठमो अनियतो निट्ठितो। "
}	
