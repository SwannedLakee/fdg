{	
"pli-tv-bu-vb-ss8:0.1":	"थेरवाद विनय ",
"pli-tv-bu-vb-ss8:0.2":	"महाविभङ्ग ",
"pli-tv-bu-vb-ss8:0.3":	"सङ्घादिसेसकण्ड ",
"pli-tv-bu-vb-ss8:0.4":	"८। दुट्ठदोससिक्खापद ",
"pli-tv-bu-vb-ss8:1.1.1":	"तेन समयेन बुद्धो भगवा राजगहे विहरति वेळुवने कलन्दकनिवापे। ",
"pli-tv-bu-vb-ss8:1.1.2":	"तेन खो पन समयेन आयस्मता दब्बेन मल्लपुत्तेन जातिया सत्तवस्सेन अरहत्तं सच्छिकतं होति। ",
"pli-tv-bu-vb-ss8:1.1.3":	"यं किञ्चि सावकेन पत्तब्बं सब्बं तेन अनुप्पत्तं होति। ",
"pli-tv-bu-vb-ss8:1.1.4":	"नत्थि चस्स किञ्चि उत्तरि करणीयं, कतस्स वा पतिचयो। ",
"pli-tv-bu-vb-ss8:1.1.5":	"अथ खो आयस्मतो दब्बस्स मल्लपुत्तस्स रहोगतस्स पटिसल्लीनस्स एवं चेतसो परिवितक्को उदपादि—",
"pli-tv-bu-vb-ss8:1.1.6":	"“मया खो जातिया सत्तवस्सेन अरहत्तं सच्छिकतं। ",
"pli-tv-bu-vb-ss8:1.1.7":	"यं किञ्चि सावकेन पत्तब्बं सब्बं मया अनुप्पत्तं। ",
"pli-tv-bu-vb-ss8:1.1.8":	"नत्थि च मे किञ्चि उत्तरि करणीयं, कतस्स वा पतिचयो। ",
"pli-tv-bu-vb-ss8:1.1.9":	"किं नु खो अहं सङ्घस्स वेय्यावच्चं करेय्यन्”ति? ",
"pli-tv-bu-vb-ss8:1.1.10":	"अथ खो आयस्मतो दब्बस्स मल्लपुत्तस्स एतदहोसि—",
"pli-tv-bu-vb-ss8:1.1.11":	"“यन्नूनाहं सङ्घस्स सेनासनञ्च पञ्ञपेय्यं भत्तानि च उद्दिसेय्यन्”ति। ",
"pli-tv-bu-vb-ss8:1.2.1":	"अथ खो आयस्मा दब्बो मल्लपुत्तो सायन्हसमयं पटिसल्लाना वुट्ठितो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। ",
"pli-tv-bu-vb-ss8:1.2.2":	"एकमन्तं निसिन्नो खो आयस्मा दब्बो मल्लपुत्तो भगवन्तं एतदवोच—",
"pli-tv-bu-vb-ss8:1.2.3":	"“इध मय्हं, भन्ते, रहोगतस्स पटिसल्लीनस्स एवं चेतसो परिवितक्को उदपादि मया खो जातिया सत्तवस्सेन अरहत्तं सच्छिकतं, यं किञ्चि सावकेन पत्तब्बं, सब्बं मया अनुपत्तं, नत्थि च मे किञ्चि उत्तरि करणीयं, कतस्स वा पतिचयो, किं नु खो अहं सङ्घस्स वेय्यावच्चं करेय्यन्ति। ",
"pli-tv-bu-vb-ss8:1.2.4":	"तस्स मय्हं, भन्ते, एतदहोसि—",
"pli-tv-bu-vb-ss8:1.2.5":	"‘यन्नूनाहं सङ्घस्स सेनासनञ्च पञ्ञपेय्यं भत्तानि च उद्दिसेय्यन्’ति। ",
"pli-tv-bu-vb-ss8:1.2.6":	"इच्छामहं, भन्ते, सङ्घस्स सेनासनञ्च पञ्ञपेतुं भत्तानि च उद्दिसितुन्”ति। ",
"pli-tv-bu-vb-ss8:1.2.7":	"“साधु साधु, दब्ब। ",
"pli-tv-bu-vb-ss8:1.2.8":	"तेन हि त्वं, दब्ब, सङ्घस्स सेनासनञ्च पञ्ञपेहि भत्तानि च उद्दिसा”ति। ",
"pli-tv-bu-vb-ss8:1.2.9":	"“एवं, भन्ते”ति खो आयस्मा दब्बो मल्लपुत्तो भगवतो पच्चस्सोसि। ",
"pli-tv-bu-vb-ss8:1.3.1":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-ss8:1.3.2":	"“तेन हि, भिक्खवे, सङ्घो दब्बं मल्लपुत्तं सेनासनपञ्ञापकञ्च भत्तुद्देसकञ्च सम्मन्नतु। ",
"pli-tv-bu-vb-ss8:1.3.3":	"एवञ्च पन, भिक्खवे, सम्मन्नितब्बो। ",
"pli-tv-bu-vb-ss8:1.3.4":	"पठमं दब्बो मल्लपुत्तो याचितब्बो। ",
"pli-tv-bu-vb-ss8:1.3.5":	"याचित्वा ब्यत्तेन भिक्खुना पटिबलेन सङ्घो ञापेतब्बो—",
"pli-tv-bu-vb-ss8:1.3.6":	"‘सुणातु मे, भन्ते, सङ्घो। ",
"pli-tv-bu-vb-ss8:1.3.7":	"यदि सङ्घस्स पत्तकल्लं सङ्घो आयस्मन्तं दब्बं मल्लपुत्तं सेनासनपञ्ञापकञ्च भत्तुद्देसकञ्च सम्मन्नेय्य। ",
"pli-tv-bu-vb-ss8:1.3.8":	"एसा ञत्ति। ",
"pli-tv-bu-vb-ss8:1.3.9":	"सुणातु मे, भन्ते, सङ्घो। ",
"pli-tv-bu-vb-ss8:1.3.10":	"सङ्घो आयस्मन्तं दब्बं मल्लपुत्तं सेनासनपञ्ञापकञ्च भत्तुद्देसकञ्च सम्मन्नति। ",
"pli-tv-bu-vb-ss8:1.3.11":	"यस्सायस्मतो खमति आयस्मतो दब्बस्स मल्लपुत्तस्स सेनासनपञ्ञापकस्स च भत्तुद्देसकस्स च सम्मुति, सो तुण्हस्स; ",
"pli-tv-bu-vb-ss8:1.3.12":	"यस्स नक्खमति, सो भासेय्य। ",
"pli-tv-bu-vb-ss8:1.3.13":	"सम्मतो सङ्घेन आयस्मा दब्बो मल्लपुत्तो सेनासनपञ्ञापको च भत्तुद्देसको च। ",
"pli-tv-bu-vb-ss8:1.3.14":	"खमति सङ्घस्स, तस्मा तुण्ही, ",
"pli-tv-bu-vb-ss8:1.3.15":	"एवमेतं धारयामी’”ति। ",
"pli-tv-bu-vb-ss8:1.4.1":	"सम्मतो च पनायस्मा दब्बो मल्लपुत्तो सभागानं भिक्खूनं एकज्झं सेनासनं पञ्ञपेति। ",
"pli-tv-bu-vb-ss8:1.4.2":	"ये ते भिक्खू सुत्तन्तिका तेसं एकज्झं सेनासनं पञ्ञपेति—",
"pli-tv-bu-vb-ss8:1.4.3":	"“ते अञ्ञमञ्ञं सुत्तन्तं सङ्गायिस्सन्ती”ति। ",
"pli-tv-bu-vb-ss8:1.4.4":	"ये ते भिक्खू विनयधरा तेसं एकज्झं सेनासनं पञ्ञपेति—",
"pli-tv-bu-vb-ss8:1.4.5":	"“ते अञ्ञमञ्ञं विनयं विनिच्छिनिस्सन्ती”ति। ",
"pli-tv-bu-vb-ss8:1.4.6":	"ये ते भिक्खू धम्मकथिका तेसं एकज्झं सेनासनं पञ्ञपेति—",
"pli-tv-bu-vb-ss8:1.4.7":	"“ते अञ्ञमञ्ञं धम्मं साकच्छिस्सन्ती”ति। ",
"pli-tv-bu-vb-ss8:1.4.8":	"ये ते भिक्खू झायिनो तेसं एकज्झं सेनासनं पञ्ञपेति—",
"pli-tv-bu-vb-ss8:1.4.9":	"“ते अञ्ञमञ्ञं न ब्याबाधिस्सन्ती”ति। ",
"pli-tv-bu-vb-ss8:1.4.10":	"ये ते भिक्खू तिरच्छानकथिका कायदळ्हिबहुला विहरन्ति तेसम्पि एकज्झं सेनासनं पञ्ञपेति—",
"pli-tv-bu-vb-ss8:1.4.11":	"“इमायपिमे आयस्मन्तो रतिया अच्छिस्सन्ती”ति। ",
"pli-tv-bu-vb-ss8:1.4.12":	"येपि ते भिक्खू विकाले आगच्छन्ति तेसम्पि तेजोधातुं समापज्जित्वा तेनेव आलोकेन सेनासनं पञ्ञपेति। ",
"pli-tv-bu-vb-ss8:1.4.13":	"अपिसु भिक्खू सञ्चिच्च विकाले आगच्छन्ति—",
"pli-tv-bu-vb-ss8:1.4.14":	"“मयं आयस्मतो दब्बस्स मल्लपुत्तस्स इद्धिपाटिहारियं पस्सिस्सामा”ति। ",
"pli-tv-bu-vb-ss8:1.4.15":	"ते आयस्मन्तं दब्बं मल्लपुत्तं उपसङ्कमित्वा एवं वदन्ति—",
"pli-tv-bu-vb-ss8:1.4.16":	"“अम्हाकं, आवुसो दब्ब, सेनासनं पञ्ञपेही”ति। ",
"pli-tv-bu-vb-ss8:1.4.17":	"ते आयस्मा दब्बो मल्लपुत्तो एवं वदेति—",
"pli-tv-bu-vb-ss8:1.4.18":	"“कत्थायस्मन्ता इच्छन्ति, कत्थ पञ्ञपेमी”ति? ",
"pli-tv-bu-vb-ss8:1.4.19":	"ते सञ्चिच्च दूरे अपदिसन्ति—",
"pli-tv-bu-vb-ss8:1.4.20":	"“अम्हाकं, आवुसो दब्ब, गिज्झकूटे पब्बते सेनासनं पञ्ञपेहि। ",
"pli-tv-bu-vb-ss8:1.4.21":	"अम्हाकं, आवुसो, चोरपपाते सेनासनं पञ्ञपेहि। ",
"pli-tv-bu-vb-ss8:1.4.22":	"अम्हाकं, आवुसो, इसिगिलिपस्से काळसिलायं सेनासनं पञ्ञपेहि। ",
"pli-tv-bu-vb-ss8:1.4.23":	"अम्हाकं, आवुसो, वेभारपस्से सत्तपण्णिगुहायं सेनासनं पञ्ञपेहि। ",
"pli-tv-bu-vb-ss8:1.4.24":	"अम्हाकं, आवुसो, सीतवने सप्पसोण्डिकपब्भारे सेनासनं पञ्ञपेहि। ",
"pli-tv-bu-vb-ss8:1.4.25":	"अम्हाकं, आवुसो, गोतमककन्दरायं सेनासनं पञ्ञपेहि। ",
"pli-tv-bu-vb-ss8:1.4.26":	"अम्हाकं, आवुसो, तिन्दुककन्दरायं सेनासनं पञ्ञपेहि। ",
"pli-tv-bu-vb-ss8:1.4.27":	"अम्हाकं, आवुसो, तपोदकन्दरायं सेनासनं पञ्ञपेहि। ",
"pli-tv-bu-vb-ss8:1.4.28":	"अम्हाकं, आवुसो, तपोदारामे सेनासनं पञ्ञपेहि। ",
"pli-tv-bu-vb-ss8:1.4.29":	"अम्हाकं, आवुसो, जीवकम्बवने सेनासनं पञ्ञपेहि। ",
"pli-tv-bu-vb-ss8:1.4.30":	"अम्हाकं, आवुसो, मद्दकुच्छिस्मिं मिगदाये सेनासनं पञ्ञपेही”ति। ",
"pli-tv-bu-vb-ss8:1.4.31":	"तेसं आयस्मा दब्बो मल्लपुत्तो तेजोधातुं समापज्जित्वा अङ्गुलिया जलमानाय पुरतो पुरतो गच्छति। ",
"pli-tv-bu-vb-ss8:1.4.32":	"तेपि तेनेव आलोकेन आयस्मतो दब्बस्स मल्लपुत्तस्स पिट्ठितो पिट्ठितो गच्छन्ति। ",
"pli-tv-bu-vb-ss8:1.4.33":	"तेसं आयस्मा दब्बो मल्लपुत्तो एवं सेनासनं पञ्ञपेति—",
"pli-tv-bu-vb-ss8:1.4.34":	"“अयं मञ्चो, इदं पीठं, अयं भिसि, इदं बिब्बोहनं, इदं वच्चट्ठानं, इदं पस्सावट्ठानं, इदं पानीयं, इदं परिभोजनीयं, अयं कत्तरदण्डो, ",
"pli-tv-bu-vb-ss8:1.4.35":	"इदं सङ्घस्स कतिकसण्ठानं, इमं कालं पविसितब्बं, इमं कालं निक्खमितब्बन्”ति। ",
"pli-tv-bu-vb-ss8:1.4.36":	"तेसं आयस्मा दब्बो मल्लपुत्तो एवं सेनासनं पञ्ञपेत्वा पुनदेव वेळुवनं पच्चागच्छति। ",
"pli-tv-bu-vb-ss8:1.5.1":	"तेन खो पन समयेन मेत्तियभूमजका भिक्खू नवका चेव होन्ति अप्पपुञ्ञा च। ",
"pli-tv-bu-vb-ss8:1.5.2":	"यानि सङ्घस्स लामकानि सेनासनानि तानि तेसं पापुणन्ति लामकानि च भत्तानि। ",
"pli-tv-bu-vb-ss8:1.5.3":	"तेन खो पन समयेन राजगहे मनुस्सा इच्छन्ति थेरानं भिक्खूनं अभिसङ्खारिकं पिण्डपातं दातुं सप्पिम्पि तेलम्पि उत्तरिभङ्गम्पि। ",
"pli-tv-bu-vb-ss8:1.5.4":	"मेत्तियभूमजकानं पन भिक्खूनं पाकतिकं देन्ति यथारन्धं कणाजकं बिलङ्गदुतियं। ",
"pli-tv-bu-vb-ss8:1.5.5":	"ते पच्छाभत्तं पिण्डपातपटिक्कन्ता थेरे भिक्खू पुच्छन्ति—",
"pli-tv-bu-vb-ss8:1.5.6":	"“तुम्हाकं, आवुसो, भत्तग्गे किं अहोसि? तुम्हाकं, आवुसो, भत्तग्गे किं अहोसी”ति? ",
"pli-tv-bu-vb-ss8:1.5.7":	"एकच्चे थेरा एवं वदन्ति—",
"pli-tv-bu-vb-ss8:1.5.8":	"“अम्हाकं, आवुसो, सप्पि अहोसि तेलं अहोसि उत्तरिभङ्गं अहोसी”ति। ",
"pli-tv-bu-vb-ss8:1.5.9":	"मेत्तियभूमजका पन भिक्खू एवं वदन्ति—",
"pli-tv-bu-vb-ss8:1.5.10":	"“अम्हाकं, आवुसो, न किञ्चि अहोसि, पाकतिकं यथारन्धं कणाजकं बिलङ्गदुतियन्”ति। ",
"pli-tv-bu-vb-ss8:1.6.1":	"तेन खो पन समयेन कल्याणभत्तिको गहपति सङ्घस्स चतुक्कभत्तं देति निच्चभत्तं। ",
"pli-tv-bu-vb-ss8:1.6.2":	"सो भत्तग्गे सपुत्तदारो उपतिट्ठित्वा परिविसति। ",
"pli-tv-bu-vb-ss8:1.6.3":	"अञ्ञे ओदनेन पुच्छन्ति, अञ्ञे सूपेन पुच्छन्ति, अञ्ञे तेलेन पुच्छन्ति, अञ्ञे उत्तरिभङ्गेन पुच्छन्ति। ",
"pli-tv-bu-vb-ss8:1.6.4":	"तेन खो पन समयेन कल्याणभत्तिकस्स गहपतिनो भत्तं स्वातनाय मेत्तियभूमजकानं भिक्खूनं उद्दिट्ठं होति। ",
"pli-tv-bu-vb-ss8:1.6.5":	"अथ खो कल्याणभत्तिको गहपति आरामं अगमासि केनचिदेव करणीयेन। ",
"pli-tv-bu-vb-ss8:1.6.6":	"सो येनायस्मा दब्बो मल्लपुत्तो तेनुपसङ्कमि; उपसङ्कमित्वा आयस्मन्तं दब्बं मल्लपुत्तं अभिवादेत्वा एकमन्तं निसीदि। ",
"pli-tv-bu-vb-ss8:1.6.7":	"एकमन्तं निसिन्नं खो कल्याणभत्तिकं गहपतिं आयस्मा दब्बो मल्लपुत्तो धम्मिया कथाय सन्दस्सेसि समादपेसि समुत्तेजेसि सम्पहंसेसि। ",
"pli-tv-bu-vb-ss8:1.6.8":	"अथ खो कल्याणभत्तिको गहपति आयस्मता दब्बेन मल्लपुत्तेन धम्मिया कथाय सन्दस्सितो समादपितो समुत्तेजितो सम्पहंसितो आयस्मन्तं दब्बं मल्लपुत्तं एतदवोच—",
"pli-tv-bu-vb-ss8:1.6.9":	"“कस्स, भन्ते, अम्हाकं घरे स्वातनाय भत्तं उद्दिट्ठन्”ति? ",
"pli-tv-bu-vb-ss8:1.6.10":	"“मेत्तियभूमजकानं खो, गहपति, भिक्खूनं तुम्हाकं घरे स्वातनाय भत्तं उद्दिट्ठन्”ति। ",
"pli-tv-bu-vb-ss8:1.6.11":	"अथ खो कल्याणभत्तिको गहपति अनत्तमनो अहोसि—",
"pli-tv-bu-vb-ss8:1.6.12":	"“कथञ्हि नाम पापभिक्खू अम्हाकं घरे भुञ्जिस्सन्ती”ति। ",
"pli-tv-bu-vb-ss8:1.6.13":	"घरं गन्त्वा दासिं आणापेसि—",
"pli-tv-bu-vb-ss8:1.6.14":	"“ये, जे, स्वे भत्तिका आगच्छन्ति ते कोट्ठके आसनं पञ्ञपेत्वा कणाजकेन बिलङ्गदुतियेन परिविसा”ति। ",
"pli-tv-bu-vb-ss8:1.6.15":	"“एवं, अय्या”ति खो सा दासी कल्याणभत्तिकस्स गहपतिनो पच्चस्सोसि। ",
"pli-tv-bu-vb-ss8:1.7.1":	"अथ खो मेत्तियभूमजका भिक्खू—",
"pli-tv-bu-vb-ss8:1.7.2":	"“हिय्यो खो, आवुसो, अम्हाकं कल्याणभत्तिकस्स गहपतिनो भत्तं उद्दिट्ठं, ",
"pli-tv-bu-vb-ss8:1.7.3":	"स्वे अम्हे कल्याणभत्तिको गहपति सपुत्तदारो उपतिट्ठित्वा परिविसिस्सति; ",
"pli-tv-bu-vb-ss8:1.7.4":	"अञ्ञे ओदनेन पुच्छिस्सन्ति, अञ्ञे सूपेन पुच्छिस्सन्ति, अञ्ञे तेलेन पुच्छिस्सन्ति, अञ्ञे उत्तरिभङ्गेन पुच्छिस्सन्ती”ति। ",
"pli-tv-bu-vb-ss8:1.7.5":	"ते तेनेव सोमनस्सेन न चित्तरूपं रत्तिया सुपिंसु। ",
"pli-tv-bu-vb-ss8:1.7.6":	"अथ खो मेत्तियभूमजका भिक्खू पुब्बण्हसमयं निवासेत्वा पत्तचीवरं आदाय येन कल्याणभत्तिकस्स गहपतिनो निवेसनं तेनुपसङ्कमिंसु। ",
"pli-tv-bu-vb-ss8:1.7.7":	"अद्दसा खो सा दासी मेत्तियभूमजके भिक्खू दूरतोव आगच्छन्ते। दिस्वान कोट्ठके आसनं पञ्ञपेत्वा मेत्तियभूमजके भिक्खू एतदवोच—",
"pli-tv-bu-vb-ss8:1.7.8":	"“निसीदथ, भन्ते”ति। ",
"pli-tv-bu-vb-ss8:1.7.9":	"अथ खो मेत्तियभूमजकानं भिक्खूनं एतदहोसि—",
"pli-tv-bu-vb-ss8:1.7.10":	"“निस्संसयं खो न ताव भत्तं सिद्धं भविस्सति। यथा मयं कोट्ठके निसीदेय्यामा”ति। ",
"pli-tv-bu-vb-ss8:1.7.11":	"अथ खो सा दासी कणाजकेन बिलङ्गदुतियेन उपगच्छि—",
"pli-tv-bu-vb-ss8:1.7.12":	"“भुञ्जथ, भन्ते”ति। ",
"pli-tv-bu-vb-ss8:1.7.13":	"“मयं खो, भगिनि, निच्चभत्तिका”ति। ",
"pli-tv-bu-vb-ss8:1.7.14":	"“जानामि, अय्या, निच्चभत्तिकाति। ",
"pli-tv-bu-vb-ss8:1.7.15":	"अपि चाहं हिय्योव गहपतिना आणत्ता— ‘ये, जे, स्वे भत्तिका आगच्छन्ति ते कोट्ठके आसनं पञ्ञपेत्वा कणाजकेन बिलङ्गदुतियेन परिविसा’ति। ",
"pli-tv-bu-vb-ss8:1.7.16":	"भुञ्जथ, भन्ते”ति। ",
"pli-tv-bu-vb-ss8:1.7.17":	"अथ खो मेत्तियभूमजका भिक्खू—",
"pli-tv-bu-vb-ss8:1.7.18":	"“हिय्यो खो, आवुसो, कल्याणभत्तिको गहपति आरामं अगमासि दब्बस्स मल्लपुत्तस्स सन्तिके। ",
"pli-tv-bu-vb-ss8:1.7.19":	"निस्संसयं खो मयं दब्बेन मल्लपुत्तेन गहपतिनो अन्तरे परिभिन्ना”ति। ",
"pli-tv-bu-vb-ss8:1.7.20":	"ते तेनेव दोमनस्सेन न चित्तरूपं भुञ्जिंसु। ",
"pli-tv-bu-vb-ss8:1.7.21":	"अथ खो मेत्तियभूमजका भिक्खू पच्छाभत्तं पिण्डपातपटिक्कन्ता आरामं गन्त्वा पत्तचीवरं पटिसामेत्वा बहारामकोट्ठके सङ्घाटिपल्लत्थिकाय निसीदिंसु तुण्हीभूता मङ्कुभूता पत्तक्खन्धा अधोमुखा पज्झायन्ता अप्पटिभाना। ",
"pli-tv-bu-vb-ss8:1.8.1":	"अथ खो मेत्तिया भिक्खुनी येन मेत्तियभूमजका भिक्खू तेनुपसङ्कमि; उपसङ्कमित्वा मेत्तियभूमजके भिक्खू एतदवोच—",
"pli-tv-bu-vb-ss8:1.8.2":	"“वन्दामि, अय्या”ति। ",
"pli-tv-bu-vb-ss8:1.8.3":	"एवं वुत्ते, मेत्तियभूमजका भिक्खू नालपिंसु। ",
"pli-tv-bu-vb-ss8:1.8.4":	"दुतियम्पि खो …पे… ",
"pli-tv-bu-vb-ss8:1.8.5":	"ततियम्पि खो मेत्तिया भिक्खुनी मेत्तियभूमजके भिक्खू एतदवोच—",
"pli-tv-bu-vb-ss8:1.8.6":	"“वन्दामि, अय्या”ति। ",
"pli-tv-bu-vb-ss8:1.8.7":	"ततियम्पि खो मेत्तियभूमजका भिक्खू नालपिंसु। ",
"pli-tv-bu-vb-ss8:1.8.8":	"“क्याहं अय्यानं अपरज्झामि? ",
"pli-tv-bu-vb-ss8:1.8.9":	"किस्स मं अय्या नालपन्ती”ति? ",
"pli-tv-bu-vb-ss8:1.8.10":	"“तथा हि पन त्वं, भगिनि, अम्हे दब्बेन मल्लपुत्तेन विहेठीयमाने अज्झुपेक्खसी”ति? ",
"pli-tv-bu-vb-ss8:1.8.11":	"“क्याहं, अय्या, करोमी”ति? ",
"pli-tv-bu-vb-ss8:1.8.12":	"“सचे खो त्वं, भगिनि, इच्छेय्यासि अज्जेव भगवा दब्बं मल्लपुत्तं नासापेय्या”ति। ",
"pli-tv-bu-vb-ss8:1.8.13":	"“क्याहं, अय्या, करोमि, किं मया सक्का कातुन्”ति? ",
"pli-tv-bu-vb-ss8:1.8.14":	"“एहि त्वं, भगिनि, येन भगवा तेनुपसङ्कम; उपसङ्कमित्वा भगवन्तं एवं वदेहि—",
"pli-tv-bu-vb-ss8:1.8.15":	"‘इदं, भन्ते, नच्छन्नं नप्पतिरूपं। ",
"pli-tv-bu-vb-ss8:1.8.16":	"यायं, भन्ते, दिसा अभया अनीतिका अनुपद्दवा सायं दिसा सभया सईतिका सौपद्दवा। ",
"pli-tv-bu-vb-ss8:1.8.17":	"यतो निवातं ततो सवातं। ",
"pli-tv-bu-vb-ss8:1.8.18":	"उदकं मञ्ञे आदित्तं। ",
"pli-tv-bu-vb-ss8:1.8.19":	"अय्येनम्हि दब्बेन मल्लपुत्तेन दूसिता’”ति। ",
"pli-tv-bu-vb-ss8:1.8.20":	"“एवं, अय्या”ति खो मेत्तिया भिक्खुनी मेत्तियभूमजकानं भिक्खूनं पटिस्सुत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं अट्ठासि। ",
"pli-tv-bu-vb-ss8:1.8.21":	"एकमन्तं ठिता खो सा मेत्तिया भिक्खुनी भगवन्तं एतदवोच—",
"pli-tv-bu-vb-ss8:1.8.22":	"“इदं, भन्ते, नच्छन्नं नप्पतिरूपं। ",
"pli-tv-bu-vb-ss8:1.8.23":	"यायं, भन्ते, दिसा अभया अनीतिका अनुपद्दवा सायं दिसा सभया सईतिका सौपद्दवा। ",
"pli-tv-bu-vb-ss8:1.8.24":	"यतो निवातं ततो सवातं। ",
"pli-tv-bu-vb-ss8:1.8.25":	"उदकं मञ्ञे आदित्तं। ",
"pli-tv-bu-vb-ss8:1.8.26":	"अय्येनम्हि दब्बेन मल्लपुत्तेन दूसिता”ति। ",
"pli-tv-bu-vb-ss8:1.9.1":	"अथ खो भगवा एतस्मिं निदाने एतस्मिं पकरणे भिक्खुसङ्घं सन्निपातापेत्वा आयस्मन्तं दब्बं मल्लपुत्तं पटिपुच्छि—",
"pli-tv-bu-vb-ss8:1.9.2":	"“सरसि त्वं, दब्ब, एवरूपं कत्ता यथायं भिक्खुनी आहा”ति? ",
"pli-tv-bu-vb-ss8:1.9.3":	"“यथा मं, भन्ते, भगवा जानाती”ति। ",
"pli-tv-bu-vb-ss8:1.9.4":	"दुतियम्पि खो भगवा …पे… ",
"pli-tv-bu-vb-ss8:1.9.5":	"ततियम्पि खो भगवा आयस्मन्तं दब्बं मल्लपुत्तं एतदवोच—",
"pli-tv-bu-vb-ss8:1.9.6":	"“सरसि त्वं, दब्ब, एवरूपं कत्ता यथायं भिक्खुनी आहा”ति? ",
"pli-tv-bu-vb-ss8:1.9.7":	"“यथा मं, भन्ते, भगवा जानाती”ति। ",
"pli-tv-bu-vb-ss8:1.9.8":	"“न खो, दब्ब, दब्बा एवं निब्बेठेन्ति। ",
"pli-tv-bu-vb-ss8:1.9.9":	"सचे तया कतं कतन्ति वदेहि, ",
"pli-tv-bu-vb-ss8:1.9.10":	"सचे तया अकतं अकतन्ति वदेही”ति। ",
"pli-tv-bu-vb-ss8:1.9.11":	"“यतो अहं, भन्ते, जातो नाभिजानामि सुपिनन्तेनपि मेथुनं धम्मं पटिसेविता, पगेव जागरो”ति। ",
"pli-tv-bu-vb-ss8:1.9.12":	"अथ खो भगवा भिक्खू आमन्तेसि—",
"pli-tv-bu-vb-ss8:1.9.13":	"“तेन हि, भिक्खवे, मेत्तियं भिक्खुनिं नासेथ। ",
"pli-tv-bu-vb-ss8:1.9.14":	"इमे च भिक्खू अनुयुञ्जथा”ति। ",
"pli-tv-bu-vb-ss8:1.9.15":	"इदं वत्वा भगवा उट्ठायासना विहारं पाविसि। ",
"pli-tv-bu-vb-ss8:1.9.16":	"अथ खो ते भिक्खू मेत्तियं भिक्खुनिं नासेसुं। ",
"pli-tv-bu-vb-ss8:1.9.17":	"अथ खो मेत्तियभूमजका भिक्खू ते भिक्खू एतदवोचुं—",
"pli-tv-bu-vb-ss8:1.9.18":	"“मावुसो, मेत्तियं भिक्खुनिं नासेथ। ",
"pli-tv-bu-vb-ss8:1.9.19":	"न सा किञ्चि अपरज्झति। ",
"pli-tv-bu-vb-ss8:1.9.20":	"अम्हेहि सा उस्साहिता कुपितेहि अनत्तमनेहि चावनाधिप्पायेही”ति। ",
"pli-tv-bu-vb-ss8:1.9.21":	"“किं पन तुम्हे, आवुसो, आयस्मन्तं दब्बं मल्लपुत्तं अमूलकेन पाराजिकेन धम्मेन अनुद्धंसेथा”ति? ",
"pli-tv-bu-vb-ss8:1.9.22":	"“एवमावुसो”ति। ",
"pli-tv-bu-vb-ss8:1.9.23":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-ss8:1.9.24":	"“कथञ्हि नाम मेत्तियभूमजका भिक्खू आयस्मन्तं दब्बं मल्लपुत्तं अमूलकेन पाराजिकेन धम्मेन अनुद्धंसेस्सन्ती”ति। ",
"pli-tv-bu-vb-ss8:1.9.25":	"अथ खो ते भिक्खू मेत्तियभूमजके भिक्खू अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-ss8:1.9.26":	"“सच्चं किर तुम्हे, भिक्खवे, दब्बं मल्लपुत्तं अमूलकेन पाराजिकेन धम्मेन अनुद्धंसेथा”ति? ",
"pli-tv-bu-vb-ss8:1.9.27":	"“सच्चं, भगवा”ति। ",
"pli-tv-bu-vb-ss8:1.9.28":	"विगरहि बुद्धो भगवा …पे… ",
"pli-tv-bu-vb-ss8:1.9.29":	"“कथञ्हि नाम तुम्हे, मोघपुरिसा, दब्बं मल्लपुत्तं अमूलकेन पाराजिकेन धम्मेन अनुद्धंसेस्सथ। ",
"pli-tv-bu-vb-ss8:1.9.30":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-ss8:1.9.31":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-ss8:1.9.32.1":	"“यो पन भिक्खु भिक्खुं दुट्ठो दोसो अप्पतीतो अमूलकेन पाराजिकेन धम्मेन अनुद्धंसेय्य—‘अप्पेव नाम नं इमम्हा ब्रह्मचरिया चावेय्यन्’ति, ",
"pli-tv-bu-vb-ss8:1.9.33":	"ततो अपरेन समयेन समनुग्गाहीयमानो वा असमनुग्गाहीयमानो वा अमूलकञ्चेव तं अधिकरणं होति भिक्खु च दोसं पतिट्ठाति, सङ्घादिसेसो”ति। ",
"pli-tv-bu-vb-ss8:2.1":	"यो पनाति ",
"pli-tv-bu-vb-ss8:2.2":	"यो यादिसो …पे… ",
"pli-tv-bu-vb-ss8:2.3":	"भिक्खूति ",
"pli-tv-bu-vb-ss8:2.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-ss8:2.5":	"भिक्खुन्ति ",
"pli-tv-bu-vb-ss8:2.6":	"अञ्ञं भिक्खुं। ",
"pli-tv-bu-vb-ss8:2.7":	"दुट्ठो दोसोति ",
"pli-tv-bu-vb-ss8:2.8":	"कुपितो अनत्तमनो अनभिरद्धो आहतचित्तो खिलजातो। ",
"pli-tv-bu-vb-ss8:2.9":	"अप्पतीतोति ",
"pli-tv-bu-vb-ss8:2.10":	"तेन च कोपेन तेन च दोसेन ताय च अनत्तमनताय ताय च अनभिरद्धिया अप्पतीतो होति। ",
"pli-tv-bu-vb-ss8:2.11":	"अमूलकं नाम ",
"pli-tv-bu-vb-ss8:2.12":	"अदिट्ठं असुतं अपरिसङ्कितं। ",
"pli-tv-bu-vb-ss8:2.13":	"पाराजिकेन धम्मेनाति ",
"pli-tv-bu-vb-ss8:2.14":	"चतुन्नं अञ्ञतरेन। ",
"pli-tv-bu-vb-ss8:2.15":	"अनुद्धंसेय्याति ",
"pli-tv-bu-vb-ss8:2.16":	"चोदेति वा चोदापेति वा। ",
"pli-tv-bu-vb-ss8:2.17":	"अप्पेव नाम नं इमम्हा ब्रह्मचरिया चावेय्यन्ति ",
"pli-tv-bu-vb-ss8:2.18":	"भिक्खुभावा चावेय्यं, समणधम्मा चावेय्यं, सीलक्खन्धा चावेय्यं, तपोगुणा चावेय्यं। ",
"pli-tv-bu-vb-ss8:2.19":	"ततो अपरेन समयेनाति ",
"pli-tv-bu-vb-ss8:2.20":	"यस्मिं खणे अनुद्धंसितो होति तं खणं तं लयं तं मुहुत्तं वीतिवत्ते। ",
"pli-tv-bu-vb-ss8:2.21":	"समनुग्गाहीयमानोति ",
"pli-tv-bu-vb-ss8:2.22":	"येन वत्थुना अनुद्धंसितो होति तस्मिं वत्थुस्मिं समनुग्गाहीयमानो। ",
"pli-tv-bu-vb-ss8:2.23":	"असमनुग्गाहीयमानोति ",
"pli-tv-bu-vb-ss8:2.24":	"न केनचि वुच्चमानो। ",
"pli-tv-bu-vb-ss8:2.25":	"अधिकरणं नाम ",
"pli-tv-bu-vb-ss8:2.26":	"चत्तारि अधिकरणानि— विवादाधिकरणं, अनुवादाधिकरणं, आपत्ताधिकरणं, किच्चाधिकरणं। ",
"pli-tv-bu-vb-ss8:2.27":	"भिक्खु च दोसं पतिट्ठातीति ",
"pli-tv-bu-vb-ss8:2.28":	"तुच्छकं मया भणितं, मुसा मया भणितं, अभूतं मया भणितं, अजानन्तेन मया भणितं। ",
"pli-tv-bu-vb-ss8:2.29":	"सङ्घादिसेसोति ",
"pli-tv-bu-vb-ss8:2.30":	"…पे… तेनपि वुच्चति सङ्घादिसेसोति। ",
"pli-tv-bu-vb-ss8:3.1.1":	"अदिट्ठस्स होति पाराजिकं धम्मं अज्झापज्जन्तो। ",
"pli-tv-bu-vb-ss8:3.1.2":	"तञ्चे चोदेति—“दिट्ठो मया, पाराजिकं धम्मं अज्झापन्नोसि, ",
"pli-tv-bu-vb-ss8:3.1.3":	"अस्समणोसि, असक्यपुत्तियोसि, ",
"pli-tv-bu-vb-ss8:3.1.4":	"नत्थि तया सद्धिं उपोसथो वा पवारणा वा सङ्घकम्मं वा”ति, ",
"pli-tv-bu-vb-ss8:3.1.5":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss8:3.1.6":	"असुतस्स होति—",
"pli-tv-bu-vb-ss8:3.1.7":	"“पाराजिकं धम्मं अज्झापन्नो”ति। ",
"pli-tv-bu-vb-ss8:3.1.8":	"तञ्चे चोदेति—“सुतो मया, पाराजिकं धम्मं अज्झापन्नोसि, ",
"pli-tv-bu-vb-ss8:3.1.9":	"अस्समणोसि, असक्यपुत्तियोसि, ",
"pli-tv-bu-vb-ss8:3.1.10":	"नत्थि तया सद्धिं उपोसथो वा पवारणा वा सङ्घकम्मं वा”ति, ",
"pli-tv-bu-vb-ss8:3.1.11":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss8:3.1.12":	"अपरिसङ्कितस्स होति—",
"pli-tv-bu-vb-ss8:3.1.13":	"“पाराजिकं धम्मं अज्झापन्नो”ति। ",
"pli-tv-bu-vb-ss8:3.1.14":	"तञ्चे चोदेति—“परिसङ्कितो मया, पाराजिकं धम्मं अज्झापन्नोसि, ",
"pli-tv-bu-vb-ss8:3.1.15":	"अस्समणोसि, असक्यपुत्तियोसि, ",
"pli-tv-bu-vb-ss8:3.1.16":	"नत्थि तया सद्धिं उपोसथो वा पवारणा वा सङ्घकम्मं वा”ति, ",
"pli-tv-bu-vb-ss8:3.1.17":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss8:3.2.1":	"अदिट्ठस्स होति पाराजिकं धम्मं अज्झापज्जन्तो। ",
"pli-tv-bu-vb-ss8:3.2.2":	"तञ्चे चोदेति—“दिट्ठो मया सुतो च, पाराजिकं धम्मं अज्झापन्नोसि, ",
"pli-tv-bu-vb-ss8:3.2.3":	"अस्समणोसि …पे… ",
"pli-tv-bu-vb-ss8:3.2.4":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss8:3.2.5":	"अदिट्ठस्स होति पाराजिकं धम्मं अज्झापज्जन्तो। ",
"pli-tv-bu-vb-ss8:3.2.6":	"तञ्चे चोदेति—“दिट्ठो मया परिसङ्कितो च, पाराजिकं धम्मं अज्झापन्नोसि, ",
"pli-tv-bu-vb-ss8:3.2.7":	"अस्समणोसि …पे… ",
"pli-tv-bu-vb-ss8:3.2.8":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss8:3.2.9":	"अदिट्ठस्स होति पाराजिकं धम्मं अज्झापज्जन्तो। ",
"pli-tv-bu-vb-ss8:3.2.10":	"तञ्चे चोदेति—“दिट्ठो मया सुतो च परिसङ्कितो च, पाराजिकं धम्मं अज्झापन्नोसि, ",
"pli-tv-bu-vb-ss8:3.2.11":	"अस्समणोसि …पे… ",
"pli-tv-bu-vb-ss8:3.2.12":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss8:3.2.13":	"असुतस्स होति—",
"pli-tv-bu-vb-ss8:3.2.14":	"“पाराजिकं धम्मं अज्झापन्नो”ति। ",
"pli-tv-bu-vb-ss8:3.2.15":	"तञ्चे चोदेति—“सुतो मया परिसङ्कितो च …पे… ",
"pli-tv-bu-vb-ss8:3.2.16":	"सुतो मया दिट्ठो च …पे… ",
"pli-tv-bu-vb-ss8:3.2.17":	"सुतो मया परिसङ्कितो च दिट्ठो च, पाराजिकं धम्मं अज्झापन्नोसि, ",
"pli-tv-bu-vb-ss8:3.2.18":	"अस्समणोसि …पे… ",
"pli-tv-bu-vb-ss8:3.2.19":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss8:3.2.20":	"अपरिसङ्कितस्स होति—",
"pli-tv-bu-vb-ss8:3.2.21":	"“पाराजिकं धम्मं अज्झापन्नो”ति। ",
"pli-tv-bu-vb-ss8:3.2.22":	"तञ्चे चोदेति—“परिसङ्कितो मया दिट्ठो च …पे… ",
"pli-tv-bu-vb-ss8:3.2.23":	"परिसङ्कितो मया सुतो च …पे… ",
"pli-tv-bu-vb-ss8:3.2.24":	"परिसङ्कितो मया दिट्ठो च सुतो च, पाराजिकं धम्मं अज्झापन्नोसि, ",
"pli-tv-bu-vb-ss8:3.2.25":	"अस्समणोसि …पे… ",
"pli-tv-bu-vb-ss8:3.2.26":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss8:3.3.1":	"दिट्ठस्स होति पाराजिकं धम्मं अज्झापज्जन्तो। ",
"pli-tv-bu-vb-ss8:3.3.2":	"तञ्चे चोदेति—",
"pli-tv-bu-vb-ss8:3.3.3":	"“सुतो मया पाराजिकं धम्मं अज्झापन्नोसि, ",
"pli-tv-bu-vb-ss8:3.3.4":	"अस्समणोसि …पे… ",
"pli-tv-bu-vb-ss8:3.3.5":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss8:3.3.6":	"दिट्ठस्स होति पाराजिकं धम्मं अज्झापज्जन्तो। ",
"pli-tv-bu-vb-ss8:3.3.7":	"तञ्चे चोदेति—",
"pli-tv-bu-vb-ss8:3.3.8":	"“परिसङ्कितो मया, पाराजिकं धम्मं अज्झापन्नोसि …पे… ",
"pli-tv-bu-vb-ss8:3.3.9":	"सुतो मया परिसङ्कितो च, पाराजिकं धम्मं अज्झापन्नोसि, ",
"pli-tv-bu-vb-ss8:3.3.10":	"अस्समणोसि …पे… ",
"pli-tv-bu-vb-ss8:3.3.11":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss8:3.3.12":	"सुतस्स होति—",
"pli-tv-bu-vb-ss8:3.3.13":	"“पाराजिकं धम्मं अज्झापन्नो”ति। ",
"pli-tv-bu-vb-ss8:3.3.14":	"तञ्चे चोदेति—",
"pli-tv-bu-vb-ss8:3.3.15":	"“परिसङ्कितो मया, पाराजिकं धम्मं अज्झापन्नोसि …पे… ",
"pli-tv-bu-vb-ss8:3.3.16":	"दिट्ठो मया, पाराजिकं धम्मं अज्झापन्नोसि …पे… ",
"pli-tv-bu-vb-ss8:3.3.17":	"परिसङ्कितो मया दिट्ठो च, पाराजिकं धम्मं अज्झापन्नोसि, ",
"pli-tv-bu-vb-ss8:3.3.18":	"अस्समणोसि …पे… ",
"pli-tv-bu-vb-ss8:3.3.19":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss8:3.3.20":	"परिसङ्कितस्स होति—",
"pli-tv-bu-vb-ss8:3.3.21":	"“पाराजिकं धम्मं अज्झापन्नो”ति। ",
"pli-tv-bu-vb-ss8:3.3.22":	"तञ्चे चोदेति—",
"pli-tv-bu-vb-ss8:3.3.23":	"“दिट्ठो मया, पाराजिकं धम्मं अज्झापन्नोसि …पे… ",
"pli-tv-bu-vb-ss8:3.3.24":	"सुतो मया, पाराजिकं धम्मं अज्झापन्नोसि …पे… ",
"pli-tv-bu-vb-ss8:3.3.25":	"दिट्ठो मया सुतो च, पाराजिकं धम्मं अज्झापन्नोसि, ",
"pli-tv-bu-vb-ss8:3.3.26":	"अस्समणोसि, असक्यपुत्तियोसि …पे… ",
"pli-tv-bu-vb-ss8:3.3.27":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss8:3.4.1":	"दिट्ठस्स होति पाराजिकं धम्मं अज्झापज्जन्तो। ",
"pli-tv-bu-vb-ss8:3.4.2":	"दिट्ठे वेमतिको दिट्ठं नो कप्पेति दिट्ठं नस्सरति दिट्ठं पमुट्ठो होति …पे… ",
"pli-tv-bu-vb-ss8:3.4.3":	"सुते वेमतिको सुतं नो कप्पेति सुतं नस्सरति सुतं पमुट्ठो होति …पे… ",
"pli-tv-bu-vb-ss8:3.4.4":	"परिसङ्किते वेमतिको परिसङ्कितं नो कप्पेति परिसङ्कितं नस्सरति परिसङ्कितं पमुट्ठो होति। ",
"pli-tv-bu-vb-ss8:3.4.5":	"तञ्चे चोदेति—",
"pli-tv-bu-vb-ss8:3.4.6":	"“परिसङ्कितो मया दिट्ठो च …पे… ",
"pli-tv-bu-vb-ss8:3.4.7":	"परिसङ्कितो मया सुतो च …पे… ",
"pli-tv-bu-vb-ss8:3.4.8":	"परिसङ्कितो मया दिट्ठो च सुतो च, पाराजिकं धम्मं अज्झापन्नोसि, ",
"pli-tv-bu-vb-ss8:3.4.9":	"अस्समणोसि, असक्यपुत्तियोसि, ",
"pli-tv-bu-vb-ss8:3.4.10":	"नत्थि तया सद्धिं उपोसथो वा पवारणा वा सङ्घकम्मं वा”ति, ",
"pli-tv-bu-vb-ss8:3.4.11":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss8:3.5.1":	"अदिट्ठस्स होति पाराजिकं धम्मं अज्झापज्जन्तो। ",
"pli-tv-bu-vb-ss8:3.5.2":	"तञ्चे चोदापेति—“दिट्ठोसि, ",
"pli-tv-bu-vb-ss8:3.5.3":	"पाराजिकं धम्मं अज्झापन्नोसि, ",
"pli-tv-bu-vb-ss8:3.5.4":	"अस्समणोसि, असक्यपुत्तियोसि, ",
"pli-tv-bu-vb-ss8:3.5.5":	"नत्थि तया सद्धिं उपोसथो वा पवारणा वा सङ्घकम्मं वा”ति, ",
"pli-tv-bu-vb-ss8:3.5.6":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss8:3.5.7":	"असुतस्स होति—",
"pli-tv-bu-vb-ss8:3.5.8":	"“पाराजिकं धम्मं अज्झापन्नो”ति …पे… ",
"pli-tv-bu-vb-ss8:3.5.9":	"अपरिसङ्कितस्स होति—",
"pli-tv-bu-vb-ss8:3.5.10":	"“पाराजिकं धम्मं अज्झापन्नो”ति। ",
"pli-tv-bu-vb-ss8:3.5.11":	"तञ्चे चोदापेति—“परिसङ्कितोसि, ",
"pli-tv-bu-vb-ss8:3.5.12":	"पाराजिकं धम्मं अज्झापन्नोसि …पे… ",
"pli-tv-bu-vb-ss8:3.5.13":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss8:3.6.1":	"अदिट्ठस्स होति पाराजिकं धम्मं अज्झापज्जन्तो। ",
"pli-tv-bu-vb-ss8:3.6.2":	"तञ्चे चोदापेति—“दिट्ठोसि सुतोसि …पे… ",
"pli-tv-bu-vb-ss8:3.6.3":	"दिट्ठोसि परिसङ्कितोसि …पे… ",
"pli-tv-bu-vb-ss8:3.6.4":	"दिट्ठोसि सुतोसि परिसङ्कितोसि, ",
"pli-tv-bu-vb-ss8:3.6.5":	"पाराजिकं धम्मं अज्झापन्नोसि …पे… ",
"pli-tv-bu-vb-ss8:3.6.6":	"असुतस्स होति—",
"pli-tv-bu-vb-ss8:3.6.7":	"“पाराजिकं धम्मं अज्झापन्नो”ति …पे… ",
"pli-tv-bu-vb-ss8:3.6.8":	"अपरिसङ्कितस्स होति—",
"pli-tv-bu-vb-ss8:3.6.9":	"“पाराजिकं धम्मं अज्झापन्नो”ति। ",
"pli-tv-bu-vb-ss8:3.6.10":	"तञ्चे चोदापेति—“परिसङ्कितोसि, दिट्ठोसि …पे… ",
"pli-tv-bu-vb-ss8:3.6.11":	"परिसङ्कितोसि, सुतोसि …पे… ",
"pli-tv-bu-vb-ss8:3.6.12":	"परिसङ्कितोसि, दिट्ठोसि, सुतोसि, ",
"pli-tv-bu-vb-ss8:3.6.13":	"पाराजिकं धम्मं अज्झापन्नोसि, ",
"pli-tv-bu-vb-ss8:3.6.14":	"अस्समणोसि …पे… ",
"pli-tv-bu-vb-ss8:3.6.15":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss8:3.7.1":	"दिट्ठस्स होति पाराजिकं धम्मं अज्झापज्जन्तो। ",
"pli-tv-bu-vb-ss8:3.7.2":	"तञ्चे चोदापेति—",
"pli-tv-bu-vb-ss8:3.7.3":	"“सुतोसि …पे… ",
"pli-tv-bu-vb-ss8:3.7.4":	"तञ्चे चोदापेति—",
"pli-tv-bu-vb-ss8:3.7.5":	"“परिसङ्कितोसि …पे… ",
"pli-tv-bu-vb-ss8:3.7.6":	"तञ्चे चोदापेति—",
"pli-tv-bu-vb-ss8:3.7.7":	"“सुतोसि, परिसङ्कितोसि, ",
"pli-tv-bu-vb-ss8:3.7.8":	"पाराजिकं धम्मं अज्झापन्नोसि, ",
"pli-tv-bu-vb-ss8:3.7.9":	"अस्समणोसि …पे… ",
"pli-tv-bu-vb-ss8:3.7.10":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss8:3.7.11":	"सुतस्स होति—",
"pli-tv-bu-vb-ss8:3.7.12":	"“पाराजिकं धम्मं अज्झापन्नो”ति …पे… ",
"pli-tv-bu-vb-ss8:3.7.13":	"परिसङ्कितस्स होति—",
"pli-tv-bu-vb-ss8:3.7.14":	"“पाराजिकं धम्मं अज्झापन्नो”ति। ",
"pli-tv-bu-vb-ss8:3.7.15":	"तञ्चे चोदापेति—",
"pli-tv-bu-vb-ss8:3.7.16":	"“दिट्ठोसि …पे… ",
"pli-tv-bu-vb-ss8:3.7.17":	"तञ्चे चोदापेति—",
"pli-tv-bu-vb-ss8:3.7.18":	"“सुतोसि …पे… ",
"pli-tv-bu-vb-ss8:3.7.19":	"तञ्चे चोदापेति—",
"pli-tv-bu-vb-ss8:3.7.20":	"“दिट्ठोसि, सुतोसि, ",
"pli-tv-bu-vb-ss8:3.7.21":	"पाराजिकं धम्मं अज्झापन्नोसि, ",
"pli-tv-bu-vb-ss8:3.7.22":	"अस्समणोसि …पे… ",
"pli-tv-bu-vb-ss8:3.7.23":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss8:3.8.1":	"दिट्ठस्स होति पाराजिकं धम्मं अज्झापज्जन्तो। ",
"pli-tv-bu-vb-ss8:3.8.2":	"दिट्ठे वेमतिको दिट्ठं नो कप्पेति दिट्ठं नस्सरति दिट्ठं पमुट्ठो होति …पे… ",
"pli-tv-bu-vb-ss8:3.8.3":	"सुते वेमतिको सुतं नो कप्पेति सुतं नस्सरति सुतं पमुट्ठो होति …पे… ",
"pli-tv-bu-vb-ss8:3.8.4":	"परिसङ्किते वेमतिको परिसङ्कितं नो कप्पेति परिसङ्कितं नस्सरति परिसङ्कितं पमुट्ठो होति। ",
"pli-tv-bu-vb-ss8:3.8.5":	"तञ्चे चोदापेति—",
"pli-tv-bu-vb-ss8:3.8.6":	"“परिसङ्कितोसि, दिट्ठोसि …पे… ",
"pli-tv-bu-vb-ss8:3.8.7":	"परिसङ्कितं पमुट्ठो होति, ",
"pli-tv-bu-vb-ss8:3.8.8":	"तञ्चे चोदापेति—",
"pli-tv-bu-vb-ss8:3.8.9":	"“परिसङ्कितोसि सुतोसि …पे… ",
"pli-tv-bu-vb-ss8:3.8.10":	"परिसङ्कितं पमुट्ठो होति, ",
"pli-tv-bu-vb-ss8:3.8.11":	"तञ्चे चोदापेति—",
"pli-tv-bu-vb-ss8:3.8.12":	"“परिसङ्कितोसि, दिट्ठोसि, सुतोसि, ",
"pli-tv-bu-vb-ss8:3.8.13":	"पाराजिकं धम्मं अज्झापन्नोसि, ",
"pli-tv-bu-vb-ss8:3.8.14":	"अस्समणोसि, असक्यपुत्तियोसि, ",
"pli-tv-bu-vb-ss8:3.8.15":	"नत्थि तया सद्धिं उपोसथो वा पवारणा वा सङ्घकम्मं वा”ति, ",
"pli-tv-bu-vb-ss8:3.8.16":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss8:4.1.1":	"असुद्धे सुद्धदिट्ठि, ",
"pli-tv-bu-vb-ss8:4.1.2":	"सुद्धे असुद्धदिट्ठि, ",
"pli-tv-bu-vb-ss8:4.1.3":	"असुद्धे असुद्धदिट्ठि, ",
"pli-tv-bu-vb-ss8:4.1.4":	"सुद्धे सुद्धदिट्ठि। ",
"pli-tv-bu-vb-ss8:4.2.1":	"असुद्धो होति पुग्गलो अञ्ञतरं पाराजिकं धम्मं अज्झापन्नो। ",
"pli-tv-bu-vb-ss8:4.2.2":	"तञ्चे सुद्धदिट्ठि समानो अनोकासं कारापेत्वा चावनाधिप्पायो वदेति, आपत्ति सङ्घादिसेसेन दुक्कटस्स। ",
"pli-tv-bu-vb-ss8:4.2.3":	"असुद्धो होति पुग्गलो अञ्ञतरं पाराजिकं धम्मं अज्झापन्नो। ",
"pli-tv-bu-vb-ss8:4.2.4":	"तञ्चे सुद्धदिट्ठि समानो ओकासं कारापेत्वा चावनाधिप्पायो वदेति, आपत्ति सङ्घादिसेसस्स। ",
"pli-tv-bu-vb-ss8:4.2.5":	"असुद्धो होति पुग्गलो अञ्ञतरं पाराजिकं धम्मं अज्झापन्नो। ",
"pli-tv-bu-vb-ss8:4.2.6":	"तञ्चे सुद्धदिट्ठि समानो अनोकासं कारापेत्वा अक्कोसाधिप्पायो वदेति, आपत्ति ओमसवादेन दुक्कटस्स। ",
"pli-tv-bu-vb-ss8:4.2.7":	"असुद्धो होति पुग्गलो अञ्ञतरं पाराजिकं धम्मं अज्झापन्नो। ",
"pli-tv-bu-vb-ss8:4.2.8":	"तञ्चे सुद्धदिट्ठि समानो ओकासं कारापेत्वा अक्कोसाधिप्पायो वदेति, आपत्ति ओमसवादस्स। ",
"pli-tv-bu-vb-ss8:4.3.1":	"सुद्धो होति पुग्गलो अञ्ञतरं पाराजिकं धम्मं अनज्झापन्नो। ",
"pli-tv-bu-vb-ss8:4.3.2":	"तञ्चे असुद्धदिट्ठि समानो अनोकासं कारापेत्वा चावनाधिप्पायो वदेति, आपत्ति दुक्कटस्स। ",
"pli-tv-bu-vb-ss8:4.3.3":	"सुद्धो होति पुग्गलो अञ्ञतरं पाराजिकं धम्मं अनज्झापन्नो। ",
"pli-tv-bu-vb-ss8:4.3.4":	"तञ्चे असुद्धदिट्ठि समानो ओकासं कारापेत्वा चावनाधिप्पायो वदेति, अनापत्ति। ",
"pli-tv-bu-vb-ss8:4.3.5":	"सुद्धो होति पुग्गलो अञ्ञतरं पाराजिकं धम्मं अनज्झापन्नो। ",
"pli-tv-bu-vb-ss8:4.3.6":	"तञ्चे असुद्धदिट्ठि समानो अनोकासं कारापेत्वा अक्कोसाधिप्पायो वदेति, आपत्ति ओमसवादेन दुक्कटस्स। ",
"pli-tv-bu-vb-ss8:4.3.7":	"सुद्धो होति पुग्गलो अञ्ञतरं पाराजिकं धम्मं अनज्झापन्नो। ",
"pli-tv-bu-vb-ss8:4.3.8":	"तञ्चे असुद्धदिट्ठि समानो ओकासं कारापेत्वा अक्कोसाधिप्पायो वदेति, आपत्ति ओमसवादस्स। ",
"pli-tv-bu-vb-ss8:4.4.1.1":	"असुद्धो होति पुग्गलो अञ्ञतरं पाराजिकं धम्मं अज्झापन्नो। ",
"pli-tv-bu-vb-ss8:4.4.2":	"तञ्चे असुद्धदिट्ठि समानो अनोकासं कारापेत्वा चावनाधिप्पायो वदेति, आपत्ति दुक्कटस्स। ",
"pli-tv-bu-vb-ss8:4.4.3":	"असुद्धो होति पुग्गलो अञ्ञतरं पाराजिकं धम्मं अज्झापन्नो। ",
"pli-tv-bu-vb-ss8:4.4.4":	"तञ्चे असुद्धदिट्ठि समानो ओकासं कारापेत्वा चावनाधिप्पायो वदेति, अनापत्ति। ",
"pli-tv-bu-vb-ss8:4.4.5":	"असुद्धो होति पुग्गलो अञ्ञतरं पाराजिकं धम्मं अज्झापन्नो। ",
"pli-tv-bu-vb-ss8:4.4.6":	"तञ्चे असुद्धदिट्ठि समानो अनोकासं कारापेत्वा अक्कोसाधिप्पायो वदेति, आपत्ति ओमसवादेन दुक्कटस्स। ",
"pli-tv-bu-vb-ss8:4.4.7":	"असुद्धो होति पुग्गलो अञ्ञतरं पाराजिकं धम्मं अज्झापन्नो। ",
"pli-tv-bu-vb-ss8:4.4.8":	"तञ्चे असुद्धदिट्ठि समानो ओकासं कारापेत्वा अक्कोसाधिप्पायो वदेति, आपत्ति ओमसवादस्स। ",
"pli-tv-bu-vb-ss8:4.5.1":	"सुद्धो होति पुग्गलो अञ्ञतरं पाराजिकं धम्मं अनज्झापन्नो। ",
"pli-tv-bu-vb-ss8:4.5.2":	"तञ्चे सुद्धदिट्ठि समानो अनोकासं कारापेत्वा चावनाधिप्पायो वदेति, आपत्ति सङ्घादिसेसेन दुक्कटस्स। ",
"pli-tv-bu-vb-ss8:4.5.3":	"सुद्धो होति पुग्गलो अञ्ञतरं पाराजिकं धम्मं अनज्झापन्नो। ",
"pli-tv-bu-vb-ss8:4.5.4":	"तञ्चे सुद्धदिट्ठि समानो ओकासं कारापेत्वा चावनाधिप्पायो वदेति, आपत्ति सङ्घादिसेसस्स। ",
"pli-tv-bu-vb-ss8:4.5.5":	"सुद्धो होति पुग्गलो अञ्ञतरं पाराजिकं धम्मं अनज्झापन्नो। ",
"pli-tv-bu-vb-ss8:4.5.6":	"तञ्चे सुद्धदिट्ठि समानो अनोकासं कारापेत्वा अक्कोसाधिप्पायो वदेति, आपत्ति ओमसवादेन दुक्कटस्स। ",
"pli-tv-bu-vb-ss8:4.5.7":	"सुद्धो होति पुग्गलो अञ्ञतरं पाराजिकं धम्मं अनज्झापन्नो तञ्चे सुद्धदिट्ठि समानो ओकासं कारापेत्वा अक्कोसाधिप्पायो वदेति, आपत्ति ओमसवादस्स। ",
"pli-tv-bu-vb-ss8:4.5.8.1":	"अनापत्ति—",
"pli-tv-bu-vb-ss8:4.5.9":	"सुद्धे असुद्धदिट्ठिस्स, ",
"pli-tv-bu-vb-ss8:4.5.10":	"असुद्धे असुद्धदिट्ठिस्स, ",
"pli-tv-bu-vb-ss8:4.5.11":	"उम्मत्तकस्स, ",
"pli-tv-bu-vb-ss8:4.5.12":	"आदिकम्मिकस्साति। ",
"pli-tv-bu-vb-ss8:4.5.13":	"अमूलकसिक्खापदं निट्ठितं अट्ठमं। "
}	
