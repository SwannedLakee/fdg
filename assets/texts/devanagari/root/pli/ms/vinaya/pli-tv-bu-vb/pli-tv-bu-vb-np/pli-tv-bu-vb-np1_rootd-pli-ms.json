{	
"pli-tv-bu-vb-np1:0.1":	"थेरवाद विनय ",
"pli-tv-bu-vb-np1:0.2":	"महाविभङ्ग ",
"pli-tv-bu-vb-np1:0.3":	"निस्सग्गियकण्ड ",
"pli-tv-bu-vb-np1:0.4":	"चीवरवग्ग ",
"pli-tv-bu-vb-np1:0.5":	"१। कथिनसिक्खापद ",
"pli-tv-bu-vb-np1:0.6":	"इमे खो पनायस्मन्तो तिंस निस्सग्गिया पाचित्तिया धम्मा उद्देसं आगच्छन्ति। ",
"pli-tv-bu-vb-np1:1.1":	"तेन समयेन बुद्धो भगवा वेसालियं विहरति गोतमके चेतिये। ",
"pli-tv-bu-vb-np1:1.2":	"तेन खो पन समयेन भगवता भिक्खूनं तिचीवरं अनुञ्ञातं होति। ",
"pli-tv-bu-vb-np1:1.3":	"छब्बग्गिया भिक्खू—“भगवता तिचीवरं अनुञ्ञातन्”ति अञ्ञेनेव तिचीवरेन गामं पविसन्ति, अञ्ञेन तिचीवरेन आरामे अच्छन्ति, अञ्ञेन तिचीवरेन नहानं ओतरन्ति। ",
"pli-tv-bu-vb-np1:1.4":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-np1:1.5":	"“कथञ्हि नाम छब्बग्गिया भिक्खू अतिरेकचीवरं धारेस्सन्ती”ति। ",
"pli-tv-bu-vb-np1:1.6":	"अथ खो ते भिक्खू छब्बग्गिये भिक्खू अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-np1:1.7":	"“सच्चं किर तुम्हे, भिक्खवे, अतिरेकचीवरं धारेथा”ति? ",
"pli-tv-bu-vb-np1:1.8":	"“सच्चं, भगवा”ति। ",
"pli-tv-bu-vb-np1:1.9":	"विगरहि बुद्धो भगवा …पे… ",
"pli-tv-bu-vb-np1:1.10":	"कथञ्हि नाम तुम्हे, मोघपुरिसा, अतिरेकचीवरं धारेस्सथ। ",
"pli-tv-bu-vb-np1:1.11":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-np1:1.12":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np1:1.13.1":	"“यो पन भिक्खु अतिरेकचीवरं धारेय्य, निस्सग्गियं पाचित्तियन्”ति। ",
"pli-tv-bu-vb-np1:1.14":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-np1:2.1.1":	"तेन खो पन समयेन आयस्मतो आनन्दस्स अतिरेकचीवरं उप्पन्नं होति। ",
"pli-tv-bu-vb-np1:2.2":	"आयस्मा च आनन्दो तं चीवरं आयस्मतो सारिपुत्तस्स दातुकामो होति। ",
"pli-tv-bu-vb-np1:2.3":	"आयस्मा च सारिपुत्तो साकेते विहरति। ",
"pli-tv-bu-vb-np1:2.4":	"अथ खो आयस्मतो आनन्दस्स एतदहोसि—",
"pli-tv-bu-vb-np1:2.5":	"“भगवता सिक्खापदं पञ्ञत्तं—",
"pli-tv-bu-vb-np1:2.6":	"‘न अतिरेकचीवरं धारेतब्बन्’ति। ",
"pli-tv-bu-vb-np1:2.7":	"इदञ्च मे अतिरेकचीवरं उप्पन्नं। ",
"pli-tv-bu-vb-np1:2.8":	"अहञ्चिमं चीवरं आयस्मतो सारिपुत्तस्स दातुकामो। ",
"pli-tv-bu-vb-np1:2.9":	"आयस्मा च सारिपुत्तो साकेते विहरति। ",
"pli-tv-bu-vb-np1:2.10":	"कथं नु खो मया पटिपज्जितब्बन्”ति? ",
"pli-tv-bu-vb-np1:2.11":	"अथ खो आयस्मा आनन्दो भगवतो एतमत्थं आरोचेसि। ",
"pli-tv-bu-vb-np1:2.12":	"“कीवचिरं पनानन्द, सारिपुत्तो आगच्छिस्सती”ति? ",
"pli-tv-bu-vb-np1:2.13":	"“नवमं वा, भगवा, दिवसं दसमं वा”ति। ",
"pli-tv-bu-vb-np1:2.14":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-np1:2.15":	"“अनुजानामि, भिक्खवे, दसाहपरमं अतिरेकचीवरं धारेतुं। ",
"pli-tv-bu-vb-np1:2.16":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np1:2.17.1":	"“निट्ठितचीवरस्मिं भिक्खुना उब्भतस्मिं कथिने दसाहपरमं अतिरेकचीवरं धारेतब्बं। तं अतिक्कामयतो निस्सग्गियं पाचित्तियन्”ति। ",
"pli-tv-bu-vb-np1:3.1.1":	"निट्ठितचीवरस्मिन्ति ",
"pli-tv-bu-vb-np1:3.1.2":	"भिक्खुनो चीवरं कतं वा होति नट्ठं वा विनट्ठं वा दड्ढं वा चीवरासा वा उपच्छिन्ना। ",
"pli-tv-bu-vb-np1:3.1.3":	"उब्भतस्मिं कथिनेति ",
"pli-tv-bu-vb-np1:3.1.4":	"अट्ठन्नं मातिकानं अञ्ञतराय मातिकाय उब्भतं होति, सङ्घेन वा अन्तरा उब्भतं होति। ",
"pli-tv-bu-vb-np1:3.1.5":	"दसाहपरमन्ति ",
"pli-tv-bu-vb-np1:3.1.6":	"दसाहपरमता धारेतब्बं। ",
"pli-tv-bu-vb-np1:3.1.7":	"अतिरेकचीवरं नाम ",
"pli-tv-bu-vb-np1:3.1.8":	"अनधिट्ठितं अविकप्पितं। ",
"pli-tv-bu-vb-np1:3.1.9":	"चीवरं नाम ",
"pli-tv-bu-vb-np1:3.1.10":	"छन्नं चीवरानं अञ्ञतरं चीवरं, विकप्पनुपगं पच्छिमं। ",
"pli-tv-bu-vb-np1:3.2.1":	"तं अतिक्कामयतो निस्सग्गियं होतीति ",
"pli-tv-bu-vb-np1:3.2.2":	"एकादसे अरुणुग्गमने निस्सग्गियं होति। ",
"pli-tv-bu-vb-np1:3.2.3":	"निस्सज्जितब्बं सङ्घस्स वा गणस्स वा पुग्गलस्स वा। ",
"pli-tv-bu-vb-np1:3.2.4":	"एवञ्च पन, भिक्खवे, निस्सज्जितब्बं। ",
"pli-tv-bu-vb-np1:3.2.5":	"तेन भिक्खुना सङ्घं उपसङ्कमित्वा एकंसं उत्तरासङ्गं करित्वा वुड्ढानं भिक्खूनं पादे वन्दित्वा उक्कुटिकं निसीदित्वा अञ्जलिं पग्गहेत्वा एवमस्स वचनीयो—",
"pli-tv-bu-vb-np1:3.2.6":	"“इदं मे, भन्ते, चीवरं दसाहातिक्कन्तं निस्सग्गियं, ",
"pli-tv-bu-vb-np1:3.2.7":	"इमाहं सङ्घस्स निस्सज्जामी”ति। ",
"pli-tv-bu-vb-np1:3.2.8":	"निस्सज्जित्वा आपत्ति देसेतब्बा। ",
"pli-tv-bu-vb-np1:3.2.9":	"ब्यत्तेन भिक्खुना पटिबलेन आपत्ति पटिग्गहेतब्बा। ",
"pli-tv-bu-vb-np1:3.2.10":	"निस्सट्ठचीवरं दातब्बं—",
"pli-tv-bu-vb-np1:3.2.11":	"“सुणातु मे, भन्ते, सङ्घो। ",
"pli-tv-bu-vb-np1:3.2.12":	"इदं चीवरं इत्थन्नामस्स भिक्खुनो निस्सग्गियं सङ्घस्स निस्सट्ठं। ",
"pli-tv-bu-vb-np1:3.2.13":	"यदि सङ्घस्स पत्तकल्लं, सङ्घो इमं चीवरं इत्थन्नामस्स भिक्खुनो ददेय्या”ति। ",
"pli-tv-bu-vb-np1:3.2.14":	"तेन भिक्खुना सम्बहुले भिक्खू उपसङ्कमित्वा एकंसं उत्तरासङ्गं करित्वा वुड्ढानं भिक्खूनं पादे वन्दित्वा उक्कुटिकं निसीदित्वा अञ्जलिं पग्गहेत्वा एवमस्सु वचनीया—",
"pli-tv-bu-vb-np1:3.2.15":	"“इदं मे, भन्ते, चीवरं दसाहातिक्कन्तं निस्सग्गियं। ",
"pli-tv-bu-vb-np1:3.2.16":	"इमाहं आयस्मन्तानं निस्सज्जामी”ति। ",
"pli-tv-bu-vb-np1:3.2.17":	"निस्सज्जित्वा आपत्ति देसेतब्बा। ",
"pli-tv-bu-vb-np1:3.2.18":	"ब्यत्तेन भिक्खुना पटिबलेन आपत्ति पटिग्गहेतब्बा। ",
"pli-tv-bu-vb-np1:3.2.19":	"निस्सट्ठचीवरं दातब्बं—",
"pli-tv-bu-vb-np1:3.2.20":	"“सुणन्तु मे आयस्मन्ता। ",
"pli-tv-bu-vb-np1:3.2.21":	"इदं चीवरं इत्थन्नामस्स भिक्खुनो निस्सग्गियं आयस्मन्तानं निस्सट्ठं। ",
"pli-tv-bu-vb-np1:3.2.22":	"यदायस्मन्तानं पत्तकल्लं, आयस्मन्ता इमं चीवरं इत्थन्नामस्स भिक्खुनो ददेय्युन्”ति। ",
"pli-tv-bu-vb-np1:3.2.23":	"तेन भिक्खुना एकं भिक्खुं उपसङ्कमित्वा एकंसं उत्तरासङ्गं करित्वा उक्कुटिकं निसीदित्वा अञ्जलिं पग्गहेत्वा एवमस्स वचनीयो—",
"pli-tv-bu-vb-np1:3.2.24":	"“इदं मे, आवुसो, चीवरं दसाहातिक्कन्तं निस्सग्गियं। ",
"pli-tv-bu-vb-np1:3.2.25":	"इमाहं आयस्मतो निस्सज्जामी”ति। ",
"pli-tv-bu-vb-np1:3.2.26":	"निस्सज्जित्वा आपत्ति देसेतब्बा। ",
"pli-tv-bu-vb-np1:3.2.27":	"तेन भिक्खुना आपत्ति पटिग्गहेतब्बा। ",
"pli-tv-bu-vb-np1:3.2.28":	"निस्सट्ठचीवरं दातब्बं—",
"pli-tv-bu-vb-np1:3.2.29":	"“इमं चीवरं आयस्मतो दम्मी”ति। ",
"pli-tv-bu-vb-np1:4.1":	"दसाहातिक्कन्ते अतिक्कन्तसञ्ञी, निस्सग्गियं पाचित्तियं। ",
"pli-tv-bu-vb-np1:4.2":	"दसाहातिक्कन्ते वेमतिको, निस्सग्गियं पाचित्तियं। ",
"pli-tv-bu-vb-np1:4.3":	"दसाहातिक्कन्ते अनतिक्कन्तसञ्ञी, निस्सग्गियं पाचित्तियं। ",
"pli-tv-bu-vb-np1:4.4":	"अनधिट्ठिते अधिट्ठितसञ्ञी, निस्सग्गियं पाचित्तियं। ",
"pli-tv-bu-vb-np1:4.5":	"अविकप्पिते विकप्पितसञ्ञी, निस्सग्गियं पाचित्तियं। ",
"pli-tv-bu-vb-np1:4.6":	"अविस्सज्जिते विस्सज्जितसञ्ञी, निस्सग्गियं पाचित्तियं। ",
"pli-tv-bu-vb-np1:4.7":	"अनट्ठे नट्ठसञ्ञी, निस्सग्गियं पाचित्तियं। ",
"pli-tv-bu-vb-np1:4.8":	"अविनट्ठे विनट्ठसञ्ञी, निस्सग्गियं पाचित्तियं। ",
"pli-tv-bu-vb-np1:4.9":	"अदड्ढे दड्ढसञ्ञी, निस्सग्गियं पाचित्तियं। ",
"pli-tv-bu-vb-np1:4.10":	"अविलुत्ते विलुत्तसञ्ञी, निस्सग्गियं पाचित्तियं। ",
"pli-tv-bu-vb-np1:4.11":	"निस्सग्गियं चीवरं अनिस्सज्जित्वा परिभुञ्जति, आपत्ति दुक्कटस्स। ",
"pli-tv-bu-vb-np1:4.12":	"दसाहानतिक्कन्ते अतिक्कन्तसञ्ञी, आपत्ति दुक्कटस्स। ",
"pli-tv-bu-vb-np1:4.13":	"दसाहानतिक्कन्ते वेमतिको, आपत्ति दुक्कटस्स। ",
"pli-tv-bu-vb-np1:4.14":	"दसाहानतिक्कन्ते अनतिक्कन्तसञ्ञी, अनापत्ति। ",
"pli-tv-bu-vb-np1:4.15.1":	"अनापत्ति—",
"pli-tv-bu-vb-np1:4.16":	"अन्तोदसाहं अधिट्ठेति, विकप्पेति, विस्सज्जेति, नस्सति, विनस्सति, डय्हति, अच्छिन्दित्वा गण्हन्ति, विस्सासं गण्हन्ति, ",
"pli-tv-bu-vb-np1:4.17":	"उम्मत्तकस्स, ",
"pli-tv-bu-vb-np1:4.18":	"आदिकम्मिकस्साति। ",
"pli-tv-bu-vb-np1:5.1":	"तेन खो पन समयेन छब्बग्गिया भिक्खू निस्सट्ठचीवरं न देन्ति। ",
"pli-tv-bu-vb-np1:5.2":	"भगवतो एतमत्थं आरोचेसुं। ",
"pli-tv-bu-vb-np1:5.3":	"(…) “न, भिक्खवे, निस्सट्ठचीवरं न दातब्बं। ",
"pli-tv-bu-vb-np1:5.4":	"यो न ददेय्य, आपत्ति दुक्कटस्सा”ति। ",
"pli-tv-bu-vb-np1:5.5":	"कथिनसिक्खापदं निट्ठितं पठमं। "
}	
