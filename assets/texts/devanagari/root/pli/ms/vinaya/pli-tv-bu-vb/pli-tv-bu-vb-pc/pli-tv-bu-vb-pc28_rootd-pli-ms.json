{	
"pli-tv-bu-vb-pc28:0.1":	"थेरवाद विनय ",
"pli-tv-bu-vb-pc28:0.2":	"महाविभङ्ग ",
"pli-tv-bu-vb-pc28:0.3":	"पाचित्तियकण्ड ",
"pli-tv-bu-vb-pc28:0.4":	"ओवादवग्ग ",
"pli-tv-bu-vb-pc28:0.5":	"२८। नावाभिरुहनसिक्खापद ",
"pli-tv-bu-vb-pc28:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc28:1.2":	"तेन खो पन समयेन छब्बग्गिया भिक्खू भिक्खुनीहि सद्धिं संविधाय एकं नावं अभिरुहन्ति। ",
"pli-tv-bu-vb-pc28:1.3":	"मनुस्सा उज्झायन्ति खिय्यन्ति विपाचेन्ति—",
"pli-tv-bu-vb-pc28:1.4":	"“यथेव मयं सपजापतिका नावाय कीळाम, एवमेविमे समणा सक्यपुत्तिया भिक्खुनीहि सद्धिं संविधाय नावाय कीळन्ती”ति। ",
"pli-tv-bu-vb-pc28:1.5":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bu-vb-pc28:1.6":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc28:1.7":	"“कथञ्हि नाम छब्बग्गिया भिक्खू भिक्खुनीहि सद्धिं संविधाय एकं नावं अभिरुहिस्सन्ती”ति …पे… ",
"pli-tv-bu-vb-pc28:1.8":	"“सच्चं किर तुम्हे, भिक्खवे, भिक्खुनीहि सद्धिं संविधाय एकं नावं अभिरुहथा”ति? ",
"pli-tv-bu-vb-pc28:1.9":	"“सच्चं, भगवा”ति। ",
"pli-tv-bu-vb-pc28:1.10":	"विगरहि बुद्धो भगवा …पे… ",
"pli-tv-bu-vb-pc28:1.11":	"कथञ्हि नाम तुम्हे, मोघपुरिसा, भिक्खुनीहि सद्धिं संविधाय एकं नावं अभिरुहिस्सथ। ",
"pli-tv-bu-vb-pc28:1.12":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc28:1.13":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc28:1.14.1":	"“यो पन भिक्खु भिक्खुनिया सद्धिं संविधाय एकं नावं अभिरुहेय्य, उद्धङ्गामिनिं वा अधोगामिनिं वा, पाचित्तियन्”ति। ",
"pli-tv-bu-vb-pc28:1.15":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc28:2.1":	"तेन खो पन समयेन सम्बहुला भिक्खू च भिक्खुनियो च साकेता सावत्थिं अद्धानमग्गप्पटिपन्ना होन्ति। ",
"pli-tv-bu-vb-pc28:2.2":	"अन्तरामग्गे नदी तरितब्बा होति। ",
"pli-tv-bu-vb-pc28:2.3":	"अथ खो ता भिक्खुनियो ते भिक्खू एतदवोचुं—",
"pli-tv-bu-vb-pc28:2.4":	"“मयम्पि अय्येहि सद्धिं उत्तरिस्सामा”ति। ",
"pli-tv-bu-vb-pc28:2.5":	"“न, भगिनी, कप्पति भिक्खुनिया सद्धिं संविधाय एकं नावं अभिरुहितुं; ",
"pli-tv-bu-vb-pc28:2.6":	"तुम्हे वा पठमं उत्तरथ मयं वा उत्तरिस्सामा”ति। ",
"pli-tv-bu-vb-pc28:2.7":	"“अय्या, भन्ते, अग्गपुरिसा। ",
"pli-tv-bu-vb-pc28:2.8":	"अय्याव पठमं उत्तरन्तू”ति। ",
"pli-tv-bu-vb-pc28:2.9":	"अथ खो तासं भिक्खुनीनं पच्छा उत्तरन्तीनं चोरा अच्छिन्दिंसु च दूसेसुञ्च। ",
"pli-tv-bu-vb-pc28:2.10":	"अथ खो ता भिक्खुनियो सावत्थिं गन्त्वा भिक्खुनीनं एतमत्थं आरोचेसुं। ",
"pli-tv-bu-vb-pc28:2.11":	"भिक्खुनियो भिक्खूनं एतमत्थं आरोचेसुं। ",
"pli-tv-bu-vb-pc28:2.12":	"भिक्खू भगवतो एतमत्थं आरोचेसुं। ",
"pli-tv-bu-vb-pc28:2.13":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-pc28:2.14":	"“अनुजानामि, भिक्खवे, तिरियं तरणाय भिक्खुनिया सद्धिं संविधाय एकं नावं अभिरुहितुं। ",
"pli-tv-bu-vb-pc28:2.15":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc28:2.16.1":	"“यो पन भिक्खु भिक्खुनिया सद्धिं संविधाय एकं नावं अभिरुहेय्य उद्धङ्गामिनिं वा अधोगामिनिं वा, अञ्ञत्र तिरियं तरणाय, पाचित्तियन्”ति। ",
"pli-tv-bu-vb-pc28:3.1.1":	"यो पनाति ",
"pli-tv-bu-vb-pc28:3.1.2":	"यो यादिसो …पे… ",
"pli-tv-bu-vb-pc28:3.1.3":	"भिक्खूति ",
"pli-tv-bu-vb-pc28:3.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc28:3.1.5":	"भिक्खुनी नाम ",
"pli-tv-bu-vb-pc28:3.1.6":	"उभतोसङ्घे उपसम्पन्ना। ",
"pli-tv-bu-vb-pc28:3.1.7":	"सद्धिन्ति ",
"pli-tv-bu-vb-pc28:3.1.8":	"एकतो। ",
"pli-tv-bu-vb-pc28:3.1.9":	"संविधायाति ",
"pli-tv-bu-vb-pc28:3.1.10":	"“अभिरुहाम, भगिनि, अभिरुहामाय्य; अभिरुहामाय्य, अभिरुहाम, भगिनि; अज्ज वा हिय्यो वा परे वा अभिरुहामा”ति संविदहति आपत्ति दुक्कटस्स। ",
"pli-tv-bu-vb-pc28:3.1.11":	"भिक्खुनिया अभिरुळ्हे भिक्खु अभिरुहति, आपत्ति पाचित्तियस्स। ",
"pli-tv-bu-vb-pc28:3.1.12":	"भिक्खुम्हि अभिरुळ्हे भिक्खुनी अभिरुहति, आपत्ति पाचित्तियस्स। ",
"pli-tv-bu-vb-pc28:3.1.13":	"उभो वा अभिरुहन्ति, आपत्ति पाचित्तियस्स। ",
"pli-tv-bu-vb-pc28:3.1.14":	"उद्धङ्गामिनिन्ति ",
"pli-tv-bu-vb-pc28:3.1.15":	"उज्जवनिकाय। ",
"pli-tv-bu-vb-pc28:3.1.16":	"अधोगामिनिन्ति ",
"pli-tv-bu-vb-pc28:3.1.17":	"ओजवनिकाय। ",
"pli-tv-bu-vb-pc28:3.1.18":	"अञ्ञत्र तिरियं तरणायाति ",
"pli-tv-bu-vb-pc28:3.1.19":	"ठपेत्वा तिरियं तरणं। ",
"pli-tv-bu-vb-pc28:3.1.20":	"कुक्कुटसम्पाते गामे, गामन्तरे गामन्तरे आपत्ति पाचित्तियस्स। ",
"pli-tv-bu-vb-pc28:3.1.21":	"अगामके अरञ्ञे, अड्ढयोजने अड्ढयोजने आपत्ति पाचित्तियस्स। ",
"pli-tv-bu-vb-pc28:3.2.1":	"संविदहिते संविदहितसञ्ञी एकं नावं अभिरुहति उद्धङ्गामिनिं वा अधोगामिनिं वा, अञ्ञत्र तिरियं तरणाय, आपत्ति पाचित्तियस्स। ",
"pli-tv-bu-vb-pc28:3.2.2":	"संविदहिते वेमतिको एकं नावं अभिरुहति उद्धङ्गामिनिं वा अधोगामिनिं वा, अञ्ञत्र तिरियं तरणाय, आपत्ति पाचित्तियस्स। ",
"pli-tv-bu-vb-pc28:3.2.3":	"संविदहिते असंविदहितसञ्ञी एकं नावं अभिरुहति उद्धङ्गामिनिं वा अधोगामिनिं वा, अञ्ञत्र तिरियं तरणाय, आपत्ति पाचित्तियस्स। ",
"pli-tv-bu-vb-pc28:3.2.4":	"भिक्खु संविदहति, भिक्खुनी न संविदहति, आपत्ति दुक्कटस्स। ",
"pli-tv-bu-vb-pc28:3.2.5":	"असंविदहिते संविदहितसञ्ञी, आपत्ति दुक्कटस्स। ",
"pli-tv-bu-vb-pc28:3.2.6":	"असंविदहिते वेमतिको, आपत्ति दुक्कटस्स। ",
"pli-tv-bu-vb-pc28:3.2.7":	"असंविदहिते, असंविदहितसञ्ञी, अनापत्ति। ",
"pli-tv-bu-vb-pc28:3.3.1":	"अनापत्ति—",
"pli-tv-bu-vb-pc28:3.3.2":	"तिरियं तरणाय, ",
"pli-tv-bu-vb-pc28:3.3.3":	"असंविदहित्वा अभिरुहन्ति, ",
"pli-tv-bu-vb-pc28:3.3.4":	"भिक्खुनी संविदहति, भिक्खु न संविदहति, ",
"pli-tv-bu-vb-pc28:3.3.5":	"विसङ्केतेन अभिरुहन्ति, ",
"pli-tv-bu-vb-pc28:3.3.6":	"आपदासु, ",
"pli-tv-bu-vb-pc28:3.3.7":	"उम्मत्तकस्स, ",
"pli-tv-bu-vb-pc28:3.3.8":	"आदिकम्मिस्साति। ",
"pli-tv-bu-vb-pc28:3.3.9":	"नावाभिरुहनसिक्खापदं निट्ठितं अट्ठमं। "
}	
