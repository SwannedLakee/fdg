{	
"pli-tv-bu-vb-np10:0.1":	"थेरवाद विनय ",
"pli-tv-bu-vb-np10:0.2":	"महाविभङ्ग ",
"pli-tv-bu-vb-np10:0.3":	"निस्सग्गियकण्ड ",
"pli-tv-bu-vb-np10:0.4":	"चीवरवग्ग ",
"pli-tv-bu-vb-np10:0.5":	"१०। राजसिक्खापद ",
"pli-tv-bu-vb-np10:1.1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-np10:1.1.2":	"तेन खो पन समयेन आयस्मतो उपनन्दस्स सक्यपुत्तस्स उपट्ठाको महामत्तो आयस्मतो उपनन्दस्स सक्यपुत्तस्स दूतेन चीवरचेतापन्नं पाहेसि—",
"pli-tv-bu-vb-np10:1.1.3":	"“इमिना चीवरचेतापन्नेन चीवरं चेतापेत्वा अय्यं उपनन्दं चीवरेन अच्छादेही”ति। ",
"pli-tv-bu-vb-np10:1.1.4":	"अथ खो सो दूतो येनायस्मा उपनन्दो सक्यपुत्तो तेनुपसङ्कमि; उपसङ्कमित्वा आयस्मन्तं उपनन्दं सक्यपुत्तं एतदवोच—",
"pli-tv-bu-vb-np10:1.1.5":	"“इदं खो, भन्ते, आयस्मन्तं उद्दिस्स चीवरचेतापन्नं आभतं। ",
"pli-tv-bu-vb-np10:1.1.6":	"पटिग्गण्हातु आयस्मा चीवरचेतापन्नन्”ति। ",
"pli-tv-bu-vb-np10:1.1.7":	"एवं वुत्ते आयस्मा उपनन्दो सक्यपुत्तो तं दूतं एतदवोच—",
"pli-tv-bu-vb-np10:1.1.8":	"“न खो मयं, आवुसो, चीवरचेतापन्नं पटिग्गण्हाम, चीवरञ्च खो मयं पटिग्गण्हाम कालेन कप्पियन्”ति। ",
"pli-tv-bu-vb-np10:1.1.9":	"एवं वुत्ते, सो दूतो आयस्मन्तं उपनन्दं सक्यपुत्तं एतदवोच—",
"pli-tv-bu-vb-np10:1.1.10":	"“अत्थि पनायस्मतो कोचि वेय्यावच्चकरो”ति? ",
"pli-tv-bu-vb-np10:1.1.11":	"तेन खो पन समयेन अञ्ञतरो उपासको आरामं अगमासि केनचिदेव करणीयेन। ",
"pli-tv-bu-vb-np10:1.1.12":	"अथ खो आयस्मा उपनन्दो सक्यपुत्तो तं दूतं एतदवोच—",
"pli-tv-bu-vb-np10:1.1.13":	"“एसो खो, आवुसो, उपासको भिक्खूनं वेय्यावच्चकरो”ति। ",
"pli-tv-bu-vb-np10:1.1.14":	"अथ खो सो दूतो तं उपासकं सञ्ञापेत्वा येनायस्मा उपनन्दो सक्यपुत्तो तेनुपसङ्कमि; उपसङ्कमित्वा आयस्मन्तं उपनन्दं सक्यपुत्तं एतदवोच—",
"pli-tv-bu-vb-np10:1.1.15":	"“यं खो, भन्ते, आयस्मा वेय्यावच्चकरं निद्दिसि सञ्ञत्तो सो मया। ",
"pli-tv-bu-vb-np10:1.1.16":	"उपसङ्कमतु आयस्मा कालेन, चीवरेन तं अच्छादेस्सती”ति। ",
"pli-tv-bu-vb-np10:1.1.17":	"तेन खो पन समयेन सो महामत्तो आयस्मतो उपनन्दस्स सक्यपुत्तस्स सन्तिके दूतं पाहेसि—",
"pli-tv-bu-vb-np10:1.1.18":	"“परिभुञ्जतु अय्यो तं चीवरं, इच्छाम मयं अय्येन तं चीवरं परिभुत्तन्”ति। ",
"pli-tv-bu-vb-np10:1.1.19":	"अथ खो आयस्मा उपनन्दो सक्यपुत्तो तं उपासकं न किञ्चि अवचासि। ",
"pli-tv-bu-vb-np10:1.1.20":	"दुतियम्पि खो सो महामत्तो आयस्मतो उपनन्दस्स सक्यपुत्तस्स सन्तिके दूतं पाहेसि—",
"pli-tv-bu-vb-np10:1.1.21":	"“परिभुञ्जतु अय्यो तं चीवरं, इच्छाम मयं अय्येन तं चीवरं परिभुत्तन्”ति। ",
"pli-tv-bu-vb-np10:1.1.22":	"दुतियम्पि खो आयस्मा उपनन्दो सक्यपुत्तो तं उपासकं न किञ्चि अवचासि। ",
"pli-tv-bu-vb-np10:1.1.23":	"ततियम्पि खो सो महामत्तो आयस्मतो उपनन्दस्स सक्यपुत्तस्स सन्तिके दूतं पाहेसि—",
"pli-tv-bu-vb-np10:1.1.24":	"“परिभुञ्जतु अय्यो तं चीवरं, इच्छाम मयं अय्येन तं चीवरं परिभुत्तन्”ति। ",
"pli-tv-bu-vb-np10:1.2.1":	"तेन खो पन समयेन नेगमस्स समयो होति। ",
"pli-tv-bu-vb-np10:1.2.2":	"नेगमेन च कतिका कता होति— “यो पच्छा आगच्छति पञ्ञासं बद्धो”ति। ",
"pli-tv-bu-vb-np10:1.2.3":	"अथ खो आयस्मा उपनन्दो सक्यपुत्तो येन सो उपासको तेनुपसङ्कमि; उपसङ्कमित्वा तं उपासकं एतदवोच—",
"pli-tv-bu-vb-np10:1.2.4":	"“अत्थो मे, आवुसो, चीवरेना”ति। ",
"pli-tv-bu-vb-np10:1.2.5":	"“अज्जण्हो, भन्ते, आगमेहि, अज्ज नेगमस्स समयो। ",
"pli-tv-bu-vb-np10:1.2.6":	"नेगमेन च कतिका कता होति—‘यो पच्छा आगच्छति पञ्ञासं बद्धो’”ति। ",
"pli-tv-bu-vb-np10:1.2.7":	"“अज्जेव मे, आवुसो, चीवरं देही”ति ओवट्टिकाय परामसि। ",
"pli-tv-bu-vb-np10:1.2.8":	"अथ खो सो उपासको आयस्मता उपनन्देन सक्यपुत्तेन निप्पीळियमानो आयस्मतो उपनन्दस्स सक्यपुत्तस्स चीवरं चेतापेत्वा पच्छा अगमासि। ",
"pli-tv-bu-vb-np10:1.2.9":	"मनुस्सा तं उपासकं एतदवोचुं—",
"pli-tv-bu-vb-np10:1.2.10":	"“किस्स त्वं, अय्यो, पच्छा आगतो, पञ्ञासं जीनोसी”ति। ",
"pli-tv-bu-vb-np10:1.2.11":	"अथ खो सो उपासको तेसं मनुस्सानं एतमत्थं आरोचेसि। ",
"pli-tv-bu-vb-np10:1.2.12":	"मनुस्सा उज्झायन्ति खिय्यन्ति विपाचेन्ति—",
"pli-tv-bu-vb-np10:1.2.13":	"“महिच्छा इमे समणा सक्यपुत्तिया असन्तुट्ठा। ",
"pli-tv-bu-vb-np10:1.2.14":	"नयिमेसं सुकरं वेय्यावच्चम्पि कातुं। ",
"pli-tv-bu-vb-np10:1.2.15":	"कथञ्हि नाम आयस्मा उपनन्दो उपासकेन—",
"pli-tv-bu-vb-np10:1.2.16":	"‘अज्जण्हो, भन्ते, आगमेही’ति वुच्चमानो नागमेस्सती”ति। ",
"pli-tv-bu-vb-np10:1.2.17":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bu-vb-np10:1.2.18":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-np10:1.2.19":	"“कथञ्हि नाम आयस्मा उपनन्दो सक्यपुत्तो उपासकेन—",
"pli-tv-bu-vb-np10:1.2.20":	"‘अज्जण्हो, भन्ते, आगमेही’ति वुच्चमानो नागमेस्सती”ति। ",
"pli-tv-bu-vb-np10:1.2.21":	"अथ खो ते भिक्खू आयस्मन्तं उपनन्दं सक्यपुत्तं अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-np10:1.2.22":	"“सच्चं किर त्वं, उपनन्द, उपासकेन—",
"pli-tv-bu-vb-np10:1.2.23":	"‘अज्जण्हो, भन्ते, आगमेही’ति वुच्चमानो नागमेसी”ति? ",
"pli-tv-bu-vb-np10:1.2.24":	"“सच्चं, भगवा”ति। ",
"pli-tv-bu-vb-np10:1.2.25":	"विगरहि बुद्धो भगवा …पे… ",
"pli-tv-bu-vb-np10:1.2.26":	"कथञ्हि नाम त्वं, मोघपुरिस, उपासकेन—",
"pli-tv-bu-vb-np10:1.2.27":	"‘अज्जण्हो, भन्ते, आगमेही’ति वुच्चमानो नागमेस्ससि। ",
"pli-tv-bu-vb-np10:1.2.28":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-np10:1.2.29":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np10:1.3.1":	"“भिक्खुं पनेव उद्दिस्स राजा वा राजभोग्गो वा ब्राह्मणो वा गहपतिको वा दूतेन चीवरचेतापन्नं पहिणेय्य—",
"pli-tv-bu-vb-np10:1.3.2":	"‘इमिना चीवरचेतापन्नेन चीवरं चेतापेत्वा इत्थन्नामं भिक्खुं चीवरेन अच्छादेही’ति। ",
"pli-tv-bu-vb-np10:1.3.3":	"सो चे दूतो तं भिक्खुं उपसङ्कमित्वा एवं वदेय्य—",
"pli-tv-bu-vb-np10:1.3.4":	"‘इदं खो, भन्ते, आयस्मन्तं उद्दिस्स चीवरचेतापन्नं आभतं, पटिग्गण्हातु आयस्मा चीवरचेतापन्नन्’ति, ",
"pli-tv-bu-vb-np10:1.3.5":	"तेन भिक्खुना सो दूतो एवमस्स वचनीयो—",
"pli-tv-bu-vb-np10:1.3.6":	"‘न खो मयं, आवुसो, चीवरचेतापन्नं पटिग्गण्हाम। चीवरञ्च खो मयं पटिग्गण्हाम, कालेन कप्पियन्’ति। ",
"pli-tv-bu-vb-np10:1.3.7":	"सो चे दूतो तं भिक्खुं एवं वदेय्य—",
"pli-tv-bu-vb-np10:1.3.8":	"‘अत्थि पनायस्मतो कोचि वेय्यावच्चकरो’ति, ",
"pli-tv-bu-vb-np10:1.3.9":	"चीवरत्थिकेन, भिक्खवे, भिक्खुना वेय्यावच्चकरो निद्दिसितब्बो आरामिको वा उपासको वा—",
"pli-tv-bu-vb-np10:1.3.10":	"‘एसो खो, आवुसो, भिक्खूनं वेय्यावच्चकरो’ति। ",
"pli-tv-bu-vb-np10:1.3.11":	"सो चे दूतो तं वेय्यावच्चकरं सञ्ञापेत्वा तं भिक्खुं उपसङ्कमित्वा एवं वदेय्य—",
"pli-tv-bu-vb-np10:1.3.12":	"‘यं खो, भन्ते, आयस्मा वेय्यावच्चकरं निद्दिसि सञ्ञत्तो सो मया, उपसङ्कमतु आयस्मा कालेन, चीवरेन तं अच्छादेस्सती’ति, ",
"pli-tv-bu-vb-np10:1.3.13":	"चीवरत्थिकेन, भिक्खवे, भिक्खुना वेय्यावच्चकरो उपसङ्कमित्वा द्वत्तिक्खत्तुं चोदेतब्बो सारेतब्बो—",
"pli-tv-bu-vb-np10:1.3.14":	"‘अत्थो मे, आवुसो, चीवरेना’ति। ",
"pli-tv-bu-vb-np10:1.3.15":	"द्वत्तिक्खत्तुं चोदयमानो सारयमानो तं चीवरं अभिनिप्फादेय्य, इच्चेतं कुसलं; ",
"pli-tv-bu-vb-np10:1.3.16":	"नो चे अभिनिप्फादेय्य, चतुक्खत्तुं पञ्चक्खत्तुं छक्खत्तुपरमं तुण्हीभूतेन उद्दिस्स ठातब्बं। ",
"pli-tv-bu-vb-np10:1.3.17":	"चतुक्खत्तुं पञ्चक्खत्तुं छक्खत्तुपरमं तुण्हीभूतो उद्दिस्स तिट्ठमानो तं चीवरं अभिनिप्फादेय्य, इच्चेतं कुसलं; ",
"pli-tv-bu-vb-np10:1.3.18":	"ततो चे उत्तरि वायममानो तं चीवरं अभिनिप्फादेय्य, निस्सग्गियं पाचित्तियं। ",
"pli-tv-bu-vb-np10:1.3.19":	"नो चे अभिनिप्फादेय्य, यतस्स चीवरचेतापन्नं आभतं, तत्थ सामं वा गन्तब्बं दूतो वा पाहेतब्बो—",
"pli-tv-bu-vb-np10:1.3.20":	"‘यं खो तुम्हे आयस्मन्तो भिक्खुं उद्दिस्स चीवरचेतापन्नं पहिणित्थ, न तं तस्स भिक्खुनो किञ्चि अत्थं अनुभोति, ",
"pli-tv-bu-vb-np10:1.3.21":	"युञ्जन्तायस्मन्तो सकं, मा वो सकं विनस्सा’ति, ",
"pli-tv-bu-vb-np10:1.3.22":	"अयं तत्थ सामीची”ति। ",
"pli-tv-bu-vb-np10:2.1.1":	"भिक्खुं पनेव उद्दिस्साति ",
"pli-tv-bu-vb-np10:2.1.2":	"भिक्खुस्सत्थाय, भिक्खुं आरम्मणं करित्वा, भिक्खुं अच्छादेतुकामो। ",
"pli-tv-bu-vb-np10:2.1.3":	"राजा नाम ",
"pli-tv-bu-vb-np10:2.1.4":	"यो कोचि रज्जं कारेति। ",
"pli-tv-bu-vb-np10:2.1.5":	"राजभोग्गो नाम ",
"pli-tv-bu-vb-np10:2.1.6":	"यो कोचि रञ्ञो भत्तवेतनाहारो। ",
"pli-tv-bu-vb-np10:2.1.7":	"ब्राह्मणो नाम ",
"pli-tv-bu-vb-np10:2.1.8":	"जातिया ब्राह्मणो। ",
"pli-tv-bu-vb-np10:2.1.9":	"गहपतिको नाम ",
"pli-tv-bu-vb-np10:2.1.10":	"ठपेत्वा राजं राजभोग्गं ब्राह्मणं अवसेसो गहपतिको नाम। ",
"pli-tv-bu-vb-np10:2.1.11":	"चीवरचेतापन्नं नाम ",
"pli-tv-bu-vb-np10:2.1.12":	"हिरञ्ञं वा सुवण्णं वा मुत्ता वा मणि वा। ",
"pli-tv-bu-vb-np10:2.1.13":	"इमिना चीवरचेतापन्नेनाति ",
"pli-tv-bu-vb-np10:2.1.14":	"पच्चुपट्ठितेन। ",
"pli-tv-bu-vb-np10:2.1.15":	"चेतापेत्वाति ",
"pli-tv-bu-vb-np10:2.1.16":	"परिवत्तेत्वा। ",
"pli-tv-bu-vb-np10:2.1.17":	"अच्छादेहीति ",
"pli-tv-bu-vb-np10:2.1.18":	"दज्जेहि। ",
"pli-tv-bu-vb-np10:2.1.19":	"सो चे दूतो तं भिक्खुं उपसङ्कमित्वा एवं वदेय्य—",
"pli-tv-bu-vb-np10:2.1.20":	"“इदं खो, भन्ते, आयस्मन्तं उद्दिस्स चीवरचेतापन्नं आभतं। पटिग्गण्हातु आयस्मा चीवरचेतापन्नन्”ति, ",
"pli-tv-bu-vb-np10:2.1.21":	"तेन भिक्खुना सो दूतो एवमस्स वचनीयो—",
"pli-tv-bu-vb-np10:2.1.22":	"“न खो मयं, आवुसो, चीवरचेतापन्नं पटिग्गण्हाम। चीवरञ्च खो मयं पटिग्गण्हाम, कालेन कप्पियन्”ति। ",
"pli-tv-bu-vb-np10:2.1.23":	"सो चे दूतो तं भिक्खुं एवं वदेय्य—",
"pli-tv-bu-vb-np10:2.1.24":	"“अत्थि पनायस्मतो कोचि वेय्यावच्चकरो”ति? ",
"pli-tv-bu-vb-np10:2.1.25":	"चीवरत्थिकेन, भिक्खवे, भिक्खुना वेय्यावच्चकरो निद्दिसितब्बो आरामिको वा उपासको वा—",
"pli-tv-bu-vb-np10:2.1.26":	"“एसो खो, आवुसो, भिक्खूनं वेय्यावच्चकरो”ति। ",
"pli-tv-bu-vb-np10:2.1.27":	"न वत्तब्बो— “तस्स देहीति वा, सो वा निक्खिपिस्सति, सो वा परिवत्तेस्सति, सो वा चेतापेस्सती”ति। ",
"pli-tv-bu-vb-np10:2.1.28":	"सो चे दूतो तं वेय्यावच्चकरं सञ्ञापेत्वा तं भिक्खुं उपसङ्कमित्वा एवं वदेय्य—",
"pli-tv-bu-vb-np10:2.1.29":	"“यं खो, भन्ते, आयस्मा वेय्यावच्चकरं निद्दिसि सञ्ञत्तो सो मया। उपसङ्कमतु आयस्मा कालेन, चीवरेन तं अच्छादेस्सती”ति। ",
"pli-tv-bu-vb-np10:2.1.30":	"चीवरत्थिकेन, भिक्खवे, भिक्खुना वेय्यावच्चकरो उपसङ्कमित्वा द्वत्तिक्खत्तुं चोदेतब्बो सारेतब्बो—",
"pli-tv-bu-vb-np10:2.1.31":	"“अत्थो मे, आवुसो, चीवरेना”ति। ",
"pli-tv-bu-vb-np10:2.1.32":	"न वत्तब्बो— “देहि मे चीवरं, आहर मे चीवरं, परिवत्तेहि मे चीवरं, चेतापेहि मे चीवरन्”ति। ",
"pli-tv-bu-vb-np10:2.1.33":	"दुतियम्पि वत्तब्बो। ",
"pli-tv-bu-vb-np10:2.1.34":	"ततियम्पि वत्तब्बो। ",
"pli-tv-bu-vb-np10:2.1.35":	"सचे अभिनिप्फादेति, इच्चेतं कुसलं; ",
"pli-tv-bu-vb-np10:2.1.36":	"नो चे अभिनिप्फादेति, तत्थ गन्त्वा तुण्हीभूतेन उद्दिस्स ठातब्बं। ",
"pli-tv-bu-vb-np10:2.1.37":	"न आसने निसीदितब्बं। न आमिसं पटिग्गहेतब्बं। ",
"pli-tv-bu-vb-np10:2.1.38":	"न धम्मो भासितब्बो। ",
"pli-tv-bu-vb-np10:2.1.39":	"“किं कारणा आगतोसी”ति पुच्छियमानो “जानाहि, आवुसो”ति वत्तब्बो। ",
"pli-tv-bu-vb-np10:2.1.40":	"सचे आसने वा निसीदति, आमिसं वा पटिग्गण्हाति, धम्मं वा भासति, ठानं भञ्जति। ",
"pli-tv-bu-vb-np10:2.1.41":	"दुतियम्पि ठातब्बं। ",
"pli-tv-bu-vb-np10:2.1.42":	"ततियम्पि ठातब्बं। ",
"pli-tv-bu-vb-np10:2.1.43":	"चतुक्खत्तुं चोदेत्वा चतुक्खत्तुं ठातब्बं। ",
"pli-tv-bu-vb-np10:2.1.44":	"पञ्चक्खत्तुं चोदेत्वा द्विक्खत्तुं ठातब्बं। ",
"pli-tv-bu-vb-np10:2.1.45":	"छक्खत्तुं चोदेत्वा न ठातब्बं। ",
"pli-tv-bu-vb-np10:2.2.1":	"ततो चे उत्तरि वायममानो तं चीवरं अभिनिप्फादेति, ",
"pli-tv-bu-vb-np10:2.2.2":	"पयोगे दुक्कटं। ",
"pli-tv-bu-vb-np10:2.2.3":	"पटिलाभेन निस्सग्गियं होति। ",
"pli-tv-bu-vb-np10:2.2.4":	"निस्सज्जितब्बं सङ्घस्स वा गणस्स वा पुग्गलस्स वा। ",
"pli-tv-bu-vb-np10:2.2.5":	"एवञ्च पन, भिक्खवे, निस्सज्जितब्बं। ",
"pli-tv-bu-vb-np10:2.2.6":	"…पे… ",
"pli-tv-bu-vb-np10:2.2.7":	"“इदं मे, भन्ते, चीवरं अतिरेकतिक्खत्तुं चोदनाय अतिरेकछक्खत्तुं ठानेन अभिनिप्फादितं निस्सग्गियं। ",
"pli-tv-bu-vb-np10:2.2.8":	"इमाहं सङ्घस्स निस्सज्जामी”ति …पे… ",
"pli-tv-bu-vb-np10:2.2.9":	"ददेय्याति …पे… ",
"pli-tv-bu-vb-np10:2.2.10":	"ददेय्युन्ति …पे… ",
"pli-tv-bu-vb-np10:2.2.11":	"आयस्मतो दम्मीति। ",
"pli-tv-bu-vb-np10:2.2.12":	"नो चे अभिनिप्फादेय्य, यतस्स चीवरचेतापन्नं आभतं तत्थ सामं वा गन्तब्बं दूतो वा पाहेतब्बो—",
"pli-tv-bu-vb-np10:2.2.13":	"“यं खो तुम्हे, आयस्मन्तो, भिक्खुं उद्दिस्स चीवरचेतापन्नं पहिणित्थ न तं तस्स भिक्खुनो किञ्चि अत्थं अनुभोति। ",
"pli-tv-bu-vb-np10:2.2.14":	"युञ्जन्तायस्मन्तो सकं, मा वो सकं विनस्सा”ति। ",
"pli-tv-bu-vb-np10:2.2.15":	"अयं तत्थ सामीचीति ",
"pli-tv-bu-vb-np10:2.2.16":	"अयं तत्थ अनुधम्मता। ",
"pli-tv-bu-vb-np10:2.3.1":	"अतिरेकतिक्खत्तुं चोदनाय अतिरेकछक्खत्तुं ठानेन अतिरेकसञ्ञी अभिनिप्फादेति, निस्सग्गियं पाचित्तियं। ",
"pli-tv-bu-vb-np10:2.3.2":	"अतिरेकतिक्खत्तुं चोदनाय अतिरेकछक्खत्तुं ठानेन वेमतिको अभिनिप्फादेति, निस्सग्गियं पाचित्तियं। ",
"pli-tv-bu-vb-np10:2.3.3":	"अतिरेकतिक्खत्तुं चोदनाय अतिरेकछक्खत्तुं ठानेन ऊनकसञ्ञी अभिनिप्फादेति, निस्सग्गियं पाचित्तियं। ",
"pli-tv-bu-vb-np10:2.3.4":	"ऊनकतिक्खत्तुं चोदनाय ऊनकछक्खत्तुं ठानेन अतिरेकसञ्ञी, आपत्ति दुक्कटस्स। ",
"pli-tv-bu-vb-np10:2.3.5":	"ऊनकतिक्खत्तुं चोदनाय ऊनकछक्खत्तुं ठानेन वेमतिको, आपत्ति दुक्कटस्स। ",
"pli-tv-bu-vb-np10:2.3.6":	"ऊनकतिक्खत्तुं चोदनाय ऊनकछक्खत्तुं ठानेन ऊनकसञ्ञी अनापत्ति। ",
"pli-tv-bu-vb-np10:2.4.1":	"अनापत्ति—",
"pli-tv-bu-vb-np10:2.4.2":	"तिक्खत्तुं चोदनाय, छक्खत्तुं ठानेन, ",
"pli-tv-bu-vb-np10:2.4.3":	"ऊनकतिक्खत्तुं चोदनाय, ऊनकछक्खत्तुं ठानेन, ",
"pli-tv-bu-vb-np10:2.4.4":	"अचोदियमानो देति, ",
"pli-tv-bu-vb-np10:2.4.5":	"सामिका चोदेत्वा देन्ति, ",
"pli-tv-bu-vb-np10:2.4.6":	"उम्मत्तकस्स, ",
"pli-tv-bu-vb-np10:2.4.7":	"आदिकम्मिकस्साति। ",
"pli-tv-bu-vb-np10:2.4.8":	"राजसिक्खापदं निट्ठितं दसमं। ",
"pli-tv-bu-vb-np10:2.4.9":	"कथिनवग्गो पठमो। ",
"pli-tv-bu-vb-np10:2.4.10":	"तस्सुद्दानं ",
"pli-tv-bu-vb-np10:2.4.11":	"उब्भतं कथिनं तीणि, ",
"pli-tv-bu-vb-np10:2.4.12":	"धोवनञ्च पटिग्गहो; ",
"pli-tv-bu-vb-np10:2.4.13":	"अञ्ञातकानि तीणेव, ",
"pli-tv-bu-vb-np10:2.4.14":	"उभिन्नं दूतकेन चाति। "
}	
