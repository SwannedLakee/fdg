{	
"pli-tv-bu-vb-sk51:0.1":	"थेरवाद विनय ",
"pli-tv-bu-vb-sk51:0.2":	"महाविभङ्ग ",
"pli-tv-bu-vb-sk51:0.3":	"सेखियकण्ड ",
"pli-tv-bu-vb-sk51:0.4":	"सुरुसुरुवग्ग ",
"pli-tv-bu-vb-sk51:0.5":	"५१। सुरुसुरुकारकसिक्खापद ",
"pli-tv-bu-vb-sk51:1.1":	"तेन समयेन बुद्धो भगवा कोसम्बियं विहरति घोसितारामे। ",
"pli-tv-bu-vb-sk51:1.2":	"तेन खो पन समयेन अञ्ञतरेन ब्राह्मणेन सङ्घस्स पयोपानं पटियत्तं होति। ",
"pli-tv-bu-vb-sk51:1.3":	"भिक्खू सुरुसुरुकारकं खीरं पिवन्ति। ",
"pli-tv-bu-vb-sk51:1.4":	"अञ्ञतरो नटपुब्बको भिक्खु एवमाह—",
"pli-tv-bu-vb-sk51:1.5":	"“सब्बोयं मञ्ञे सङ्घो सीतीकतो”ति। ",
"pli-tv-bu-vb-sk51:1.6":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-sk51:1.7":	"“कथञ्हि नाम भिक्खु सङ्घं आरब्भ दवं करिस्सती”ति …पे… ",
"pli-tv-bu-vb-sk51:1.8":	"“सच्चं किर त्वं, भिक्खु, सङ्घं आरब्भ दवं अकासी”ति? ",
"pli-tv-bu-vb-sk51:1.9":	"“सच्चं, भगवा”ति। ",
"pli-tv-bu-vb-sk51:1.10":	"विगरहि बुद्धो भगवा …पे… ",
"pli-tv-bu-vb-sk51:1.11":	"कथञ्हि नाम त्वं, मोघपुरिस, सङ्घं आरब्भ दवं करिस्ससि। ",
"pli-tv-bu-vb-sk51:1.12":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-sk51:1.13":	"विगरहित्वा …पे… ",
"pli-tv-bu-vb-sk51:1.14":	"धम्मिं कथं कत्वा भिक्खू आमन्तेसि—",
"pli-tv-bu-vb-sk51:1.15":	"“न, भिक्खवे, बुद्धं वा धम्मं वा सङ्घं वा आरब्भ दवो कातब्बो। ",
"pli-tv-bu-vb-sk51:1.16":	"यो करेय्य, आपत्ति दुक्कटस्सा”ति। ",
"pli-tv-bu-vb-sk51:1.17":	"अथ खो भगवा तं भिक्खुं अनेकपरियायेन विगरहित्वा दुब्भरताय …पे… ",
"pli-tv-bu-vb-sk51:1.18":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-sk51:1.19.1":	"“न सुरुसुरुकारकं भुञ्जिस्सामीति सिक्खा करणीया”ति। ",
"pli-tv-bu-vb-sk51:1.20":	"न सुरुसुरुकारकं भुञ्जितब्बं। ",
"pli-tv-bu-vb-sk51:1.21":	"यो अनादरियं पटिच्च सुरुसुरुकारकं भुञ्जति, आपत्ति दुक्कटस्स। ",
"pli-tv-bu-vb-sk51:1.22.1":	"अनापत्ति—",
"pli-tv-bu-vb-sk51:1.23.1":	"असञ्चिच्च …पे… ",
"pli-tv-bu-vb-sk51:1.24":	"आदिकम्मिकस्साति। ",
"pli-tv-bu-vb-sk51:1.25":	"पठमसिक्खापदं निट्ठितं। "
}	
