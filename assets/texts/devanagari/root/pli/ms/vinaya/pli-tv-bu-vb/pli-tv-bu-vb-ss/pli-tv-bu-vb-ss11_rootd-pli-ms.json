{	
"pli-tv-bu-vb-ss11:0.1":	"थेरवाद विनय ",
"pli-tv-bu-vb-ss11:0.2":	"महाविभङ्ग ",
"pli-tv-bu-vb-ss11:0.3":	"सङ्घादिसेसकण्ड ",
"pli-tv-bu-vb-ss11:0.4":	"११। भेदानुवत्तकसिक्खापद ",
"pli-tv-bu-vb-ss11:1.1":	"तेन समयेन बुद्धो भगवा राजगहे विहरति वेळुवने कलन्दकनिवापे। ",
"pli-tv-bu-vb-ss11:1.2":	"तेन खो पन समयेन देवदत्तो सङ्घभेदाय परक्कमति चक्कभेदाय। ",
"pli-tv-bu-vb-ss11:1.3":	"भिक्खू एवमाहंसु—",
"pli-tv-bu-vb-ss11:1.4":	"“अधम्मवादी देवदत्तो, अविनयवादी देवदत्तो। ",
"pli-tv-bu-vb-ss11:1.5":	"कथञ्हि नाम देवदत्तो सङ्घभेदाय परक्कमिस्सति चक्कभेदाया”ति। ",
"pli-tv-bu-vb-ss11:1.6":	"एवं वुत्ते, कोकालिको कटमोदकतिस्सको खण्डदेविया पुत्तो समुद्ददत्तो ते भिक्खू एतदवोचुं—",
"pli-tv-bu-vb-ss11:1.7":	"“मायस्मन्तो एवं अवचुत्थ। ",
"pli-tv-bu-vb-ss11:1.8":	"धम्मवादी देवदत्तो, विनयवादी देवदत्तो। ",
"pli-tv-bu-vb-ss11:1.9":	"अम्हाकञ्च देवदत्तो छन्दञ्च रुचिञ्च आदाय वोहरति जानाति नो भासति अम्हाकम्पेतं खमती”ति। ",
"pli-tv-bu-vb-ss11:1.10":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-ss11:1.11":	"“कथञ्हि नाम भिक्खू देवदत्तस्स सङ्घभेदाय परक्कमन्तस्स अनुवत्तका भविस्सन्ति वग्गवादका”ति। ",
"pli-tv-bu-vb-ss11:1.12":	"अथ खो ते भिक्खू ते अनुवत्तके भिक्खू अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-ss11:1.13":	"“सच्चं किर, भिक्खवे, भिक्खू देवदत्तस्स सङ्घभेदाय परक्कमन्तस्स अनुवत्तका होन्ति वग्गवादका”ति? ",
"pli-tv-bu-vb-ss11:1.14":	"“सच्चं, भगवा”ति। ",
"pli-tv-bu-vb-ss11:1.15":	"विगरहि बुद्धो भगवा …पे… ",
"pli-tv-bu-vb-ss11:1.16":	"कथञ्हि नाम ते, भिक्खवे, मोघपुरिसा देवदत्तस्स सङ्घभेदाय परक्कमन्तस्स अनुवत्तका भविस्सन्ति वग्गवादका। ",
"pli-tv-bu-vb-ss11:1.17":	"नेतं, भिक्खवे, अप्पसन्नानं वा पसादाय …पे… ",
"pli-tv-bu-vb-ss11:1.18":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-ss11:1.19.1":	"“तस्सेव खो पन भिक्खुस्स भिक्खू होन्ति अनुवत्तका वग्गवादका एको वा द्वे वा तयो वा। ते एवं वदेय्युं—",
"pli-tv-bu-vb-ss11:1.20":	"‘मायस्मन्तो एतं भिक्खुं किञ्चि अवचुत्थ। ",
"pli-tv-bu-vb-ss11:1.21":	"धम्मवादी चेसो भिक्खु, विनयवादी चेसो भिक्खु। ",
"pli-tv-bu-vb-ss11:1.22":	"अम्हाकञ्चेसो भिक्खु छन्दञ्च रुचिञ्च आदाय वोहरति जानाति नो भासति अम्हाकम्पेतं खमती’ति, ",
"pli-tv-bu-vb-ss11:1.23":	"ते भिक्खू भिक्खूहि एवमस्सु वचनीया—",
"pli-tv-bu-vb-ss11:1.24":	"‘मायस्मन्तो एवं अवचुत्थ, ",
"pli-tv-bu-vb-ss11:1.25":	"न चेसो भिक्खु धम्मवादी, न चेसो भिक्खु विनयवादी, ",
"pli-tv-bu-vb-ss11:1.26":	"मायस्मन्तानम्पि सङ्घभेदो रुच्चित्थ, ",
"pli-tv-bu-vb-ss11:1.27":	"समेतायस्मन्तानं सङ्घेन, समग्गो हि सङ्घो सम्मोदमानो अविवदमानो एकुद्देसो फासु विहरती’ति। ",
"pli-tv-bu-vb-ss11:1.28":	"एवञ्च ते भिक्खू भिक्खूहि वुच्चमाना तथेव पग्गण्हेय्युं, ते भिक्खू भिक्खूहि यावततियं समनुभासितब्बा तस्स पटिनिस्सग्गाय। ",
"pli-tv-bu-vb-ss11:1.29":	"यावततियञ्चे समनुभासियमाना तं पटिनिस्सज्जेय्युं, इच्चेतं कुसलं, ",
"pli-tv-bu-vb-ss11:1.30":	"नो चे पटिनिस्सज्जेय्युं, सङ्घादिसेसो”ति। ",
"pli-tv-bu-vb-ss11:2.1":	"तस्सेव खो पनाति ",
"pli-tv-bu-vb-ss11:2.2":	"तस्स सङ्घभेदकस्स भिक्खुनो। ",
"pli-tv-bu-vb-ss11:2.3":	"भिक्खू होन्तीति ",
"pli-tv-bu-vb-ss11:2.4":	"अञ्ञे भिक्खू होन्ति। ",
"pli-tv-bu-vb-ss11:2.5":	"अनुवत्तकाति ",
"pli-tv-bu-vb-ss11:2.6":	"यंदिट्ठिको सो होति यङ्खन्तिको यंरुचिको तेपि तंदिट्ठिका होन्ति तङ्खन्तिका तंरुचिका। ",
"pli-tv-bu-vb-ss11:2.7":	"वग्गवादकाति ",
"pli-tv-bu-vb-ss11:2.8":	"तस्स वण्णाय पक्खाय ठिता होन्ति। ",
"pli-tv-bu-vb-ss11:2.9":	"एको वा द्वे वा तयो वाति ",
"pli-tv-bu-vb-ss11:2.10":	"एको वा होति द्वे वा तयो वा। ते एवं वदेय्युं—",
"pli-tv-bu-vb-ss11:2.11":	"“मायस्मन्तो एतं भिक्खुं किञ्चि अवचुत्थ, धम्मवादी चेसो भिक्खु, विनयवादी चेसो भिक्खु, ",
"pli-tv-bu-vb-ss11:2.12":	"अम्हाकञ्चेसो भिक्खु छन्दञ्च रुचिञ्च आदाय वोहरति जानाति नो भासति अम्हाकम्पेतं खमती”ति। ",
"pli-tv-bu-vb-ss11:2.13":	"ते भिक्खूति ",
"pli-tv-bu-vb-ss11:2.14":	"ये ते अनुवत्तका भिक्खू। ",
"pli-tv-bu-vb-ss11:2.15":	"भिक्खूहीति ",
"pli-tv-bu-vb-ss11:2.16":	"अञ्ञेहि भिक्खूहि। ये पस्सन्ति ये सुणन्ति तेहि वत्तब्बा—",
"pli-tv-bu-vb-ss11:2.17":	"“मायस्मन्तो एवं अवचुत्थ। ",
"pli-tv-bu-vb-ss11:2.18":	"न चेसो भिक्खु धम्मवादी, न चेसो भिक्खु विनयवादी। ",
"pli-tv-bu-vb-ss11:2.19":	"मायस्मन्तानम्पि सङ्घभेदो रुच्चित्थ। ",
"pli-tv-bu-vb-ss11:2.20":	"समेतायस्मन्तानं सङ्घेन। ",
"pli-tv-bu-vb-ss11:2.21":	"समग्गो हि सङ्घो सम्मोदमानो अविवदमानो एकुद्देसो फासु विहरती”ति। ",
"pli-tv-bu-vb-ss11:2.22":	"दुतियम्पि वत्तब्बा। ",
"pli-tv-bu-vb-ss11:2.23":	"ततियम्पि वत्तब्बा। ",
"pli-tv-bu-vb-ss11:2.24":	"सचे पटिनिस्सज्जन्ति, इच्चेतं कुसलं; ",
"pli-tv-bu-vb-ss11:2.25":	"नो चे पटिनिस्सज्जन्ति, आपत्ति दुक्कटस्स। ",
"pli-tv-bu-vb-ss11:2.26":	"सुत्वा न वदन्ति, आपत्ति दुक्कटस्स। ",
"pli-tv-bu-vb-ss11:2.27":	"ते भिक्खू सङ्घमज्झम्पि आकड्ढित्वा वत्तब्बा—",
"pli-tv-bu-vb-ss11:2.28":	"“मायस्मन्तो एवं अवचुत्थ। ",
"pli-tv-bu-vb-ss11:2.29":	"न चेसो भिक्खु धम्मवादी, न चेसो भिक्खु विनयवादी। ",
"pli-tv-bu-vb-ss11:2.30":	"मायस्मन्तानम्पि सङ्घभेदो रुच्चित्थ। ",
"pli-tv-bu-vb-ss11:2.31":	"समेतायस्मन्तानं सङ्घेन। ",
"pli-tv-bu-vb-ss11:2.32":	"समग्गो हि सङ्घो सम्मोदमानो अविवदमानो एकुद्देसो फासु विहरती”ति। ",
"pli-tv-bu-vb-ss11:2.33":	"दुतियम्पि वत्तब्बा। ",
"pli-tv-bu-vb-ss11:2.34":	"ततियम्पि वत्तब्बा। ",
"pli-tv-bu-vb-ss11:2.35":	"सचे पटिनिस्सज्जन्ति, इच्चेतं कुसलं; ",
"pli-tv-bu-vb-ss11:2.36":	"नो चे पटिनिस्सज्जन्ति, आपत्ति दुक्कटस्स। ",
"pli-tv-bu-vb-ss11:2.37":	"ते भिक्खू समनुभासितब्बा। ",
"pli-tv-bu-vb-ss11:2.38":	"“एवञ्च पन, भिक्खवे, समनुभासितब्बा। ",
"pli-tv-bu-vb-ss11:2.39":	"ब्यत्तेन भिक्खुना पटिबलेन सङ्घो ञापेतब्बो—",
"pli-tv-bu-vb-ss11:2.40":	"‘सुणातु मे, भन्ते, सङ्घो। ",
"pli-tv-bu-vb-ss11:2.41":	"इत्थन्नामो च इत्थनामो च भिक्खू इत्थन्नामस्स भिक्खुनो सङ्घभेदाय परक्कमन्तस्स अनुवत्तका वग्गवादका। ",
"pli-tv-bu-vb-ss11:2.42":	"ते तं वत्थुं न पटिनिस्सज्जन्ति। ",
"pli-tv-bu-vb-ss11:2.43":	"यदि सङ्घस्स पत्तकल्लं, सङ्घो इत्थन्नामञ्च इत्थन्नामञ्च भिक्खू समनुभासेय्य तस्स वत्थुस्स पटिनिस्सग्गाय। ",
"pli-tv-bu-vb-ss11:2.44":	"एसा ञत्ति। ",
"pli-tv-bu-vb-ss11:2.45":	"सुणातु मे, भन्ते, सङ्घो। ",
"pli-tv-bu-vb-ss11:2.46":	"इत्थन्नामो च इत्थन्नामो च भिक्खू इत्थन्नामस्स भिक्खुनो सङ्घभेदाय परक्कमन्तस्स अनुवत्तका वग्गवादका। ",
"pli-tv-bu-vb-ss11:2.47":	"ते तं वत्थुं न पटिनिस्सज्जन्ति। ",
"pli-tv-bu-vb-ss11:2.48":	"सङ्घो इत्थन्नामञ्च इत्थन्नामञ्च भिक्खू समनुभासति तस्स वत्थुस्स पटिनिस्सग्गाय। ",
"pli-tv-bu-vb-ss11:2.49":	"यस्सायस्मतो खमति इत्थन्नामस्स च इत्थन्नामस्स च भिक्खूनं समनुभासना तस्स वत्थुस्स पटिनिस्सग्गाय, सो तुण्हस्स; ",
"pli-tv-bu-vb-ss11:2.50":	"यस्स नक्खमति, सो भासेय्य। ",
"pli-tv-bu-vb-ss11:2.51":	"दुतियम्पि एतमत्थं वदामि …पे… ",
"pli-tv-bu-vb-ss11:2.52":	"ततियम्पि एतमत्थं वदामि—",
"pli-tv-bu-vb-ss11:2.53":	"सुणातु मे, भन्ते, सङ्घो। ",
"pli-tv-bu-vb-ss11:2.54":	"इत्थन्नामो च इत्थन्नामो च भिक्खू इत्थन्नामस्स भिक्खुनो सङ्घभेदाय परक्कमन्तस्स अनुवत्तका वग्गवादका। ",
"pli-tv-bu-vb-ss11:2.55":	"ते तं वत्थुं न पटिनिस्सज्जन्ति। ",
"pli-tv-bu-vb-ss11:2.56":	"सङ्घो इत्थन्नामञ्च इत्थन्नामञ्च भिक्खू समनुभासति तस्स वत्थुस्स पटिनिस्सग्गाय। ",
"pli-tv-bu-vb-ss11:2.57":	"यस्सायस्मतो खमति इत्थन्नामस्स च इत्थन्नामस्स च भिक्खूनं समनुभासना तस्स वत्थुस्स पटिनिस्सग्गाय, सो तुण्हस्स; ",
"pli-tv-bu-vb-ss11:2.58":	"यस्स नक्खमति, सो भासेय्य। ",
"pli-tv-bu-vb-ss11:2.59":	"समनुभट्ठा सङ्घेन इत्थन्नामो च इत्थन्नामो च भिक्खू तस्स वत्थुस्स पटिनिस्सग्गाय। ",
"pli-tv-bu-vb-ss11:2.60":	"खमति सङ्घस्स, तस्मा तुण्ही, ",
"pli-tv-bu-vb-ss11:2.61":	"एवमेतं धारयामी’”ति। ",
"pli-tv-bu-vb-ss11:2.62":	"ञत्तिया दुक्कटं, ",
"pli-tv-bu-vb-ss11:2.63":	"द्वीहि कम्मवाचाहि थुल्लच्चया, ",
"pli-tv-bu-vb-ss11:2.64":	"कम्मवाचापरियोसाने आपत्ति सङ्घादिसेसस्स। ",
"pli-tv-bu-vb-ss11:2.65":	"सङ्घादिसेसं अज्झापज्जन्तानं ञत्तिया दुक्कटं, द्वीहि कम्मवाचाहि थुल्लच्चया पटिप्पस्सम्भन्ति। ",
"pli-tv-bu-vb-ss11:2.66":	"द्वे तयो एकतो समनुभासितब्बा, तदुत्तरि न समनुभासितब्बा। ",
"pli-tv-bu-vb-ss11:2.67":	"सङ्घादिसेसोति ",
"pli-tv-bu-vb-ss11:2.68":	"…पे… तेनपि वुच्चति “सङ्घादिसेसो”ति। ",
"pli-tv-bu-vb-ss11:3.1.1":	"धम्मकम्मे धम्मकम्मसञ्ञी न पटिनिस्सज्जन्ति, आपत्ति सङ्घादिसेसस्स। ",
"pli-tv-bu-vb-ss11:3.1.2":	"धम्मकम्मे वेमतिका न पटिनिस्सज्जन्ति, आपत्ति सङ्घादिसेसस्स। ",
"pli-tv-bu-vb-ss11:3.1.3":	"धम्मकम्मे अधम्मकम्मसञ्ञी न पटिनिस्सज्जन्ति, आपत्ति सङ्घादिसेसस्स। ",
"pli-tv-bu-vb-ss11:3.1.4":	"अधम्मकम्मे धम्मकम्मसञ्ञी, आपत्ति दुक्कटस्स। ",
"pli-tv-bu-vb-ss11:3.1.5":	"अधम्मकम्मे वेमतिका, आपत्ति दुक्कटस्स। ",
"pli-tv-bu-vb-ss11:3.1.6":	"अधम्मकम्मे अधम्मकम्मसञ्ञी, आपत्ति दुक्कटस्स। ",
"pli-tv-bu-vb-ss11:3.2.1":	"अनापत्ति—",
"pli-tv-bu-vb-ss11:3.2.2":	"असमनुभासन्तानं, ",
"pli-tv-bu-vb-ss11:3.2.3":	"पटिनिस्सज्जन्तानं, ",
"pli-tv-bu-vb-ss11:3.2.4":	"उम्मत्तकानं, ",
"pli-tv-bu-vb-ss11:3.2.5":	"खित्तचित्तानं, ",
"pli-tv-bu-vb-ss11:3.2.6":	"वेदनाट्टानं, ",
"pli-tv-bu-vb-ss11:3.2.7":	"आदिकम्मिकानन्ति। ",
"pli-tv-bu-vb-ss11:3.2.8":	"भेदानुवत्तकसिक्खापदं निट्ठितं एकादसमं। "
}	
