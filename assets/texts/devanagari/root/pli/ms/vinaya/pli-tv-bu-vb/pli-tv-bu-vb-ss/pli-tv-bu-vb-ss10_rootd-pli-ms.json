{	
"pli-tv-bu-vb-ss10:0.1":	"थेरवाद विनय ",
"pli-tv-bu-vb-ss10:0.2":	"महाविभङ्ग ",
"pli-tv-bu-vb-ss10:0.3":	"सङ्घादिसेसकण्ड ",
"pli-tv-bu-vb-ss10:0.4":	"१०। सङ्घभेदसिक्खापद ",
"pli-tv-bu-vb-ss10:1.1.1":	"तेन समयेन बुद्धो भगवा राजगहे विहरति वेळुवने कलन्दकनिवापे। ",
"pli-tv-bu-vb-ss10:1.1.2":	"अथ खो देवदत्तो येन कोकालिको कटमोदकतिस्सको खण्डदेविया पुत्तो समुद्ददत्तो तेनुपसङ्कमि; उपसङ्कमित्वा कोकालिकं कटमोदकतिस्सकं खण्डदेविया पुत्तं समुद्ददत्तं एतदवोच—",
"pli-tv-bu-vb-ss10:1.1.3":	"“एथ मयं, आवुसो, समणस्स गोतमस्स सङ्घभेदं करिस्साम चक्कभेदन्”ति। ",
"pli-tv-bu-vb-ss10:1.1.4":	"एवं वुत्ते, कोकालिको देवदत्तं एतदवोच—",
"pli-tv-bu-vb-ss10:1.1.5":	"“समणो खो, आवुसो, गोतमो महिद्धिको महानुभावो। ",
"pli-tv-bu-vb-ss10:1.1.6":	"कथं मयं समणस्स गोतमस्स सङ्घभेदं करिस्साम चक्कभेदन्”ति? ",
"pli-tv-bu-vb-ss10:1.1.7":	"“एथ मयं, आवुसो, समणं गोतमं उपसङ्कमित्वा पञ्च वत्थूनि याचिस्साम—",
"pli-tv-bu-vb-ss10:1.1.8":	"‘भगवा, भन्ते, अनेकपरियायेन अप्पिच्छस्स सन्तुट्ठस्स सल्लेखस्स धुतस्स पासादिकस्स अपचयस्स वीरियारम्भस्स वण्णवादी। ",
"pli-tv-bu-vb-ss10:1.1.9":	"इमानि, भन्ते, पञ्च वत्थूनि अनेकपरियायेन अप्पिच्छताय सन्तुट्ठिया सल्लेखाय धुतताय पासादिकताय अपचयाय वीरियारम्भाय संवत्तन्ति। ",
"pli-tv-bu-vb-ss10:1.1.10":	"साधु, भन्ते, भिक्खू ",
"pli-tv-bu-vb-ss10:1.1.11":	"यावजीवं आरञ्ञिका अस्सु; ",
"pli-tv-bu-vb-ss10:1.1.12":	"यो गामन्तं ओसरेय्य, वज्जं नं फुसेय्य। ",
"pli-tv-bu-vb-ss10:1.1.13":	"यावजीवं पिण्डपातिका अस्सु; ",
"pli-tv-bu-vb-ss10:1.1.14":	"यो निमन्तनं सादियेय्य, वज्जं नं फुसेय्य। ",
"pli-tv-bu-vb-ss10:1.1.15":	"यावजीवं पंसुकूलिका अस्सु; ",
"pli-tv-bu-vb-ss10:1.1.16":	"यो गहपतिचीवरं सादियेय्य, वज्जं नं फुसेय्य। ",
"pli-tv-bu-vb-ss10:1.1.17":	"यावजीवं रुक्खमूलिका अस्सु; ",
"pli-tv-bu-vb-ss10:1.1.18":	"यो छन्नं उपगच्छेय्य, वज्जं नं फुसेय्य। ",
"pli-tv-bu-vb-ss10:1.1.19":	"यावजीवं मच्छमंसं न खादेय्युं; ",
"pli-tv-bu-vb-ss10:1.1.20":	"यो मच्छमंसं खादेय्य, वज्जं नं फुसेय्या’ति। ",
"pli-tv-bu-vb-ss10:1.1.21":	"इमानि समणो गोतमो नानुजानिस्सति। ",
"pli-tv-bu-vb-ss10:1.1.22":	"ते मयं इमेहि पञ्चहि वत्थूहि जनं सञ्ञापेस्सामाति। ",
"pli-tv-bu-vb-ss10:1.1.23":	"सक्का खो, आवुसो, इमेहि पञ्चहि वत्थूहि समणस्स गोतमस्स सङ्घभेदो कातुं चक्कभेदो। ",
"pli-tv-bu-vb-ss10:1.1.24":	"लूखपसन्ना हि, आवुसो, मनुस्सा”ति। ",
"pli-tv-bu-vb-ss10:1.2.1":	"अथ खो देवदत्तो सपरिसो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। ",
"pli-tv-bu-vb-ss10:1.2.2":	"एकमन्तं निसिन्नो खो देवदत्तो भगवन्तं एतदवोच—",
"pli-tv-bu-vb-ss10:1.2.3":	"“भगवा, भन्ते, अनेकपरियायेन अप्पिच्छस्स …पे… ",
"pli-tv-bu-vb-ss10:1.2.4":	"वीरियारम्भस्स वण्णवादी। ",
"pli-tv-bu-vb-ss10:1.2.5":	"इमानि, भन्ते, पञ्च वत्थूनि अनेकपरियायेन अप्पिच्छताय …पे… ",
"pli-tv-bu-vb-ss10:1.2.6":	"वीरियारम्भाय संवत्तन्ति। ",
"pli-tv-bu-vb-ss10:1.2.7":	"साधु, भन्ते, भिक्खू यावजीवं आरञ्ञिका अस्सु; ",
"pli-tv-bu-vb-ss10:1.2.8":	"यो गामन्तं ओसरेय्य वज्जं नं फुसेय्य …पे… ",
"pli-tv-bu-vb-ss10:1.2.9":	"यावजीवं मच्छमंसं न खादेय्युं, यो मच्छमंसं खादेय्य वज्जं नं फुसेय्या”ति। ",
"pli-tv-bu-vb-ss10:1.2.10":	"“अलं, देवदत्त, ",
"pli-tv-bu-vb-ss10:1.2.11":	"यो इच्छति आरञ्ञिको होतु, यो इच्छति गामन्ते विहरतु; ",
"pli-tv-bu-vb-ss10:1.2.12":	"यो इच्छति पिण्डपातिको होतु, यो इच्छति निमन्तनं सादियतु; ",
"pli-tv-bu-vb-ss10:1.2.13":	"यो इच्छति पंसुकूलिको होतु, यो इच्छति गहपतिचीवरं सादियतु। ",
"pli-tv-bu-vb-ss10:1.2.14":	"अट्ठमासे खो मया, देवदत्त, रुक्खमूलसेनासनं अनुञ्ञातं, तिकोटिपरिसुद्धं मच्छमंसं—",
"pli-tv-bu-vb-ss10:1.2.15":	"अदिट्ठं असुतं अपरिसङ्कितन्”ति। ",
"pli-tv-bu-vb-ss10:1.2.16":	"अथ खो देवदत्तो—",
"pli-tv-bu-vb-ss10:1.2.17":	"“न भगवा इमानि पञ्च वत्थूनि अनुजानाती”ति हट्ठो उदग्गो सपरिसो उट्ठायासना भगवन्तं अभिवादेत्वा पदक्खिणं कत्वा पक्कामि। ",
"pli-tv-bu-vb-ss10:1.2.18":	"अथ खो देवदत्तो सपरिसो राजगहं पविसित्वा पञ्चहि वत्थूहि जनं सञ्ञापेसि—",
"pli-tv-bu-vb-ss10:1.2.19":	"“मयं, आवुसो, समणं गोतमं उपसङ्कमित्वा पञ्च वत्थूनि याचिम्हा—",
"pli-tv-bu-vb-ss10:1.2.20":	"‘भगवा, भन्ते, अनेकपरियायेन अप्पिच्छस्स सन्तुट्ठस्स सल्लेखस्स धुतस्स पासादिकस्स अपचयस्स वीरियारम्भस्स वण्णवादी। ",
"pli-tv-bu-vb-ss10:1.2.21":	"इमानि, भन्ते, पञ्च वत्थूनि अनेकपरियायेन अप्पिच्छताय सन्तुट्ठिया सल्लेखाय धुतताय पासादिकताय अपचयाय वीरियारम्भाय संवत्तन्ति। ",
"pli-tv-bu-vb-ss10:1.2.22":	"साधु, भन्ते, भिक्खू यावजीवं आरञ्ञिका अस्सु; ",
"pli-tv-bu-vb-ss10:1.2.23":	"यो गामन्तं ओसरेय्य, वज्जं नं फुसेय्य। ",
"pli-tv-bu-vb-ss10:1.2.24":	"यावजीवं पिण्डपातिका अस्सु; ",
"pli-tv-bu-vb-ss10:1.2.25":	"यो निमन्तनं सादियेय्य, वज्जं नं फुसेय्य। ",
"pli-tv-bu-vb-ss10:1.2.26":	"यावजीवं पंसुकूलिका अस्सु; ",
"pli-tv-bu-vb-ss10:1.2.27":	"यो गहपतिचीवरं सादियेय्य, वज्जं नं फुसेय्य। ",
"pli-tv-bu-vb-ss10:1.2.28":	"यावजीवं रुक्खमूलिका अस्सु; ",
"pli-tv-bu-vb-ss10:1.2.29":	"यो छन्नं उपगच्छेय्य, वज्जं नं फुसेय्य। ",
"pli-tv-bu-vb-ss10:1.2.30":	"यावजीवं मच्छमंसं न खादेय्युं; ",
"pli-tv-bu-vb-ss10:1.2.31":	"यो मच्छमंसं खादेय्य, वज्जं नं फुसेय्या’ति। ",
"pli-tv-bu-vb-ss10:1.2.32":	"इमानि समणो गोतमो नानुजानाति। ",
"pli-tv-bu-vb-ss10:1.2.33":	"ते मयं इमेहि पञ्चहि वत्थूहि समादाय वत्तामा”ति। ",
"pli-tv-bu-vb-ss10:1.3.1":	"तत्थ ये ते मनुस्सा अस्सद्धा अप्पसन्ना दुब्बुद्धिनो ते एवमाहंसु—",
"pli-tv-bu-vb-ss10:1.3.2":	"“इमे खो समणा सक्यपुत्तिया धुता सल्लेखवुत्तिनो, ",
"pli-tv-bu-vb-ss10:1.3.3":	"समणो पन गोतमो बाहुल्लिको बाहुल्लाय चेतेती”ति। ",
"pli-tv-bu-vb-ss10:1.3.4":	"ये पन ते मनुस्सा सद्धा पसन्ना पण्डिता ब्यत्ता बुद्धिमन्तो ते उज्झायन्ति खिय्यन्ति विपाचेन्ति—",
"pli-tv-bu-vb-ss10:1.3.5":	"“कथञ्हि नाम देवदत्तो भगवतो सङ्घभेदाय परक्कमिस्सति चक्कभेदाया”ति। ",
"pli-tv-bu-vb-ss10:1.3.6":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bu-vb-ss10:1.3.7":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-ss10:1.3.8":	"“कथञ्हि नाम देवदत्तो सङ्घभेदाय परक्कमिस्सति चक्कभेदाया”ति। ",
"pli-tv-bu-vb-ss10:1.3.9":	"अथ खो ते भिक्खू देवदत्तं अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-ss10:1.3.10":	"“सच्चं किर त्वं, देवदत्त, सङ्घभेदाय परक्कमसि चक्कभेदाया”ति? ",
"pli-tv-bu-vb-ss10:1.3.11":	"“सच्चं, भगवा”ति। ",
"pli-tv-bu-vb-ss10:1.3.12":	"विगरहि बुद्धो भगवा …पे… ",
"pli-tv-bu-vb-ss10:1.3.13":	"कथञ्हि नाम त्वं, मोघपुरिस, सङ्घभेदाय परक्कमिस्ससि चक्कभेदाय। ",
"pli-tv-bu-vb-ss10:1.3.14":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-ss10:1.3.15":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-ss10:1.3.16.1":	"“यो पन भिक्खु समग्गस्स सङ्घस्स भेदाय परक्कमेय्य, भेदनसंवत्तनिकं वा अधिकरणं समादाय पग्गय्ह तिट्ठेय्य, सो भिक्खु भिक्खूहि एवमस्स वचनीयो—",
"pli-tv-bu-vb-ss10:1.3.17":	"‘मायस्मा समग्गस्स सङ्घस्स भेदाय परक्कमि, भेदनसंवत्तनिकं वा अधिकरणं समादाय पग्गय्ह अट्ठासि। ",
"pli-tv-bu-vb-ss10:1.3.18":	"समेतायस्मा सङ्घेन। समग्गो हि सङ्घो सम्मोदमानो अविवदमानो एकुद्देसो फासु विहरती’ति। ",
"pli-tv-bu-vb-ss10:1.3.19":	"एवञ्च सो भिक्खु भिक्खूहि वुच्चमानो तथेव पग्गण्हेय्य, सो भिक्खु भिक्खूहि यावततियं समनुभासितब्बो तस्स पटिनिस्सग्गाय। ",
"pli-tv-bu-vb-ss10:1.3.20":	"यावततियञ्चे समनुभासियमानो तं पटिनिस्सज्जेय्य, इच्चेतं कुसलं; ",
"pli-tv-bu-vb-ss10:1.3.21":	"नो चे पटिनिस्सज्जेय्य, सङ्घादिसेसो”ति। ",
"pli-tv-bu-vb-ss10:2.1":	"यो पनाति ",
"pli-tv-bu-vb-ss10:2.2":	"यो यादिसो …पे… ",
"pli-tv-bu-vb-ss10:2.3":	"भिक्खूति ",
"pli-tv-bu-vb-ss10:2.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-ss10:2.5":	"समग्गो नाम सङ्घो ",
"pli-tv-bu-vb-ss10:2.6":	"समानसंवासको समानसीमायं ठितो। ",
"pli-tv-bu-vb-ss10:2.7":	"भेदाय परक्कमेय्याति—",
"pli-tv-bu-vb-ss10:2.8":	"“कथं इमे नाना अस्सु, विना अस्सु, वग्गा अस्सू”ति पक्खं परियेसति, गणं बन्धति। ",
"pli-tv-bu-vb-ss10:2.9":	"भेदनसंवत्तनिकं वा अधिकरणन्ति ",
"pli-tv-bu-vb-ss10:2.10":	"अट्ठारसभेदकरवत्थूनि। ",
"pli-tv-bu-vb-ss10:2.11":	"समादायाति ",
"pli-tv-bu-vb-ss10:2.12":	"आदाय। ",
"pli-tv-bu-vb-ss10:2.13":	"पग्गय्हाति ",
"pli-tv-bu-vb-ss10:2.14":	"दीपेय्य। ",
"pli-tv-bu-vb-ss10:2.15":	"तिट्ठेय्याति ",
"pli-tv-bu-vb-ss10:2.16":	"न पटिनिस्सज्जेय्य। ",
"pli-tv-bu-vb-ss10:2.17":	"सो भिक्खूति ",
"pli-tv-bu-vb-ss10:2.18":	"यो सो सङ्घभेदको भिक्खु। ",
"pli-tv-bu-vb-ss10:2.19":	"भिक्खूहीति ",
"pli-tv-bu-vb-ss10:2.20":	"अञ्ञेहि भिक्खूहि। ये पस्सन्ति, ये सुणन्ति, तेहि वत्तब्बो—",
"pli-tv-bu-vb-ss10:2.21":	"“मायस्मा समग्गस्स सङ्घस्स भेदाय परक्कमि, भेदनसंवत्तनिकं वा अधिकरणं समादाय पग्गय्ह अट्ठासि। ",
"pli-tv-bu-vb-ss10:2.22":	"समेतायस्मा सङ्घेन। ",
"pli-tv-bu-vb-ss10:2.23":	"समग्गो हि सङ्घो सम्मोदमानो अविवदमानो एकुद्देसो फासु विहरती”ति। ",
"pli-tv-bu-vb-ss10:2.24":	"दुतियम्पि वत्तब्बो। ",
"pli-tv-bu-vb-ss10:2.25":	"ततियम्पि वत्तब्बो। ",
"pli-tv-bu-vb-ss10:2.26":	"सचे पटिनिस्सज्जति, इच्चेतं कुसलं; ",
"pli-tv-bu-vb-ss10:2.27":	"नो चे पटिनिस्सज्जति, आपत्ति दुक्कटस्स। ",
"pli-tv-bu-vb-ss10:2.28":	"सुत्वा न वदन्ति, आपत्ति दुक्कटस्स। ",
"pli-tv-bu-vb-ss10:2.29":	"सो भिक्खु सङ्घमज्झम्पि आकड्ढित्वा वत्तब्बो—",
"pli-tv-bu-vb-ss10:2.30":	"“मायस्मा समग्गस्स सङ्घस्स भेदाय परक्कमि, भेदनसंवत्तनिकं वा अधिकरणं समादाय पग्गय्ह अट्ठासि। ",
"pli-tv-bu-vb-ss10:2.31":	"समेतायस्मा सङ्घेन। ",
"pli-tv-bu-vb-ss10:2.32":	"समग्गो हि सङ्घो सम्मोदमानो अविवदमानो एकुद्देसो फासु विहरती”ति। ",
"pli-tv-bu-vb-ss10:2.33":	"दुतियम्पि वत्तब्बो। ",
"pli-tv-bu-vb-ss10:2.34":	"ततियम्पि वत्तब्बो। ",
"pli-tv-bu-vb-ss10:2.35":	"सचे पटिनिस्सज्जति, इच्चेतं कुसलं; ",
"pli-tv-bu-vb-ss10:2.36":	"नो चे पटिनिस्सज्जति, आपत्ति दुक्कटस्स। ",
"pli-tv-bu-vb-ss10:2.37":	"सो भिक्खु समनुभासितब्बो—",
"pli-tv-bu-vb-ss10:2.38":	"“एवञ्च पन, भिक्खवे, समनुभासितब्बो। ",
"pli-tv-bu-vb-ss10:2.39":	"ब्यत्तेन भिक्खुना पटिबलेन सङ्घो ञापेतब्बो—",
"pli-tv-bu-vb-ss10:2.40":	"‘सुणातु मे, भन्ते, सङ्घो। ",
"pli-tv-bu-vb-ss10:2.41":	"अयं इत्थन्नामो भिक्खु समग्गस्स सङ्घस्स भेदाय परक्कमति। ",
"pli-tv-bu-vb-ss10:2.42":	"सो तं वत्थुं न पटिनिस्सज्जति। ",
"pli-tv-bu-vb-ss10:2.43":	"यदि सङ्घस्स पत्तकल्लं, सङ्घो इत्थन्नामं भिक्खुं समनुभासेय्य तस्स वत्थुस्स पटिनिस्सग्गाय। ",
"pli-tv-bu-vb-ss10:2.44":	"एसा ञत्ति। ",
"pli-tv-bu-vb-ss10:2.45":	"सुणातु मे, भन्ते, सङ्घो। ",
"pli-tv-bu-vb-ss10:2.46":	"अयं इत्थन्नामो भिक्खु समग्गस्स सङ्घस्स भेदाय परक्कमति। ",
"pli-tv-bu-vb-ss10:2.47":	"सो तं वत्थुं न पटिनिस्सज्जति। ",
"pli-tv-bu-vb-ss10:2.48":	"सङ्घो इत्थन्नामं भिक्खुं समनुभासति तस्स वत्थुस्स पटिनिस्सग्गाय। ",
"pli-tv-bu-vb-ss10:2.49":	"यस्सायस्मतो खमति इत्थन्नामस्स भिक्खुनो समनुभासना तस्स वत्थुस्स पटिनिस्सग्गाय, सो तुण्हस्स; ",
"pli-tv-bu-vb-ss10:2.50":	"यस्स नक्खमति, सो भासेय्य। ",
"pli-tv-bu-vb-ss10:2.51":	"दुतियम्पि एतमत्थं वदामि …पे… ",
"pli-tv-bu-vb-ss10:2.52":	"ततियम्पि एतमत्थं वदामि—",
"pli-tv-bu-vb-ss10:2.53":	"सुणातु मे, भन्ते, सङ्घो। ",
"pli-tv-bu-vb-ss10:2.54":	"अयं इत्थन्नामो भिक्खु समग्गस्स सङ्घस्स भेदाय परक्कमति। ",
"pli-tv-bu-vb-ss10:2.55":	"सो तं वत्थुं न पटिनिस्सज्जति। ",
"pli-tv-bu-vb-ss10:2.56":	"सङ्घो इत्थन्नामं भिक्खुं समनुभासति तस्स वत्थुस्स पटिनिस्सग्गाय। ",
"pli-tv-bu-vb-ss10:2.57":	"यस्सायस्मतो खमति इत्थन्नामस्स भिक्खुनो समनुभासना तस्स वत्थुस्स पटिनिस्सग्गाय, सो तुण्हस्स; ",
"pli-tv-bu-vb-ss10:2.58":	"यस्स नक्खमति, सो भासेय्य। ",
"pli-tv-bu-vb-ss10:2.59":	"समनुभट्ठो सङ्घेन इत्थन्नामो भिक्खु तस्स वत्थुस्स पटिनिस्सग्गाय। ",
"pli-tv-bu-vb-ss10:2.60":	"खमति सङ्घस्स, तस्मा तुण्ही, ",
"pli-tv-bu-vb-ss10:2.61":	"एवमेतं धारयामी’”ति। ",
"pli-tv-bu-vb-ss10:2.62":	"ञत्तिया दुक्कटं, ",
"pli-tv-bu-vb-ss10:2.63":	"द्वीहि कम्मवाचाहि थुल्लच्चया, ",
"pli-tv-bu-vb-ss10:2.64":	"कम्मवाचापरियोसाने आपत्ति सङ्घादिसेसस्स। ",
"pli-tv-bu-vb-ss10:2.65":	"सङ्घादिसेसं अज्झापज्जन्तस्स ञत्तिया दुक्कटं, द्वीहि कम्मवाचाहि थुल्लच्चया पटिप्पस्सम्भन्ति। ",
"pli-tv-bu-vb-ss10:2.66":	"सङ्घादिसेसोति ",
"pli-tv-bu-vb-ss10:2.67":	"…पे… तेनपि वुच्चति सङ्घादिसेसोति। ",
"pli-tv-bu-vb-ss10:3.1.1":	"धम्मकम्मे धम्मकम्मसञ्ञी न पटिनिस्सज्जति, आपत्ति सङ्घादिसेसस्स। ",
"pli-tv-bu-vb-ss10:3.1.2":	"धम्मकम्मे वेमतिको न पटिनिस्सज्जति, आपत्ति सङ्घादिसेसस्स। ",
"pli-tv-bu-vb-ss10:3.1.3":	"धम्मकम्मे अधम्मकम्मसञ्ञी न पटिनिस्सज्जति, आपत्ति सङ्घादिसेसस्स। ",
"pli-tv-bu-vb-ss10:3.1.4":	"अधम्मकम्मे धम्मकम्मसञ्ञी, आपत्ति दुक्कटस्स। ",
"pli-tv-bu-vb-ss10:3.1.5":	"अधम्मकम्मे वेमतिको, आपत्ति दुक्कटस्स। ",
"pli-tv-bu-vb-ss10:3.1.6":	"अधम्मकम्मे अधम्मकम्मसञ्ञी, आपत्ति दुक्कटस्स। ",
"pli-tv-bu-vb-ss10:3.2.1":	"अनापत्ति—",
"pli-tv-bu-vb-ss10:3.2.2":	"असमनुभासन्तस्स, ",
"pli-tv-bu-vb-ss10:3.2.3":	"पटिनिस्सज्जन्तस्स, ",
"pli-tv-bu-vb-ss10:3.2.4":	"उम्मत्तकस्स, ",
"pli-tv-bu-vb-ss10:3.2.5":	"खित्तचित्तस्स, ",
"pli-tv-bu-vb-ss10:3.2.6":	"वेदनाट्टस्स, ",
"pli-tv-bu-vb-ss10:3.2.7":	"आदिकम्मिकस्साति। ",
"pli-tv-bu-vb-ss10:3.2.8":	"सङ्घभेदसिक्खापदं निट्ठितं दसमं। "
}	
