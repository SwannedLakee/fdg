{	
"pli-tv-bu-vb-pc38:0.1":	"थेरवाद विनय ",
"pli-tv-bu-vb-pc38:0.2":	"महाविभङ्ग ",
"pli-tv-bu-vb-pc38:0.3":	"पाचित्तियकण्ड ",
"pli-tv-bu-vb-pc38:0.4":	"भोजनवग्ग ",
"pli-tv-bu-vb-pc38:0.5":	"३८। सन्निधिकारकसिक्खापद ",
"pli-tv-bu-vb-pc38:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc38:1.2":	"तेन खो पन समयेन आयस्मतो आनन्दस्स उपज्झायो आयस्मा बेलट्ठसीसो अरञ्ञे विहरति। ",
"pli-tv-bu-vb-pc38:1.3":	"सो पिण्डाय चरित्वा सुक्खकुरं आरामं हरित्वा सुक्खापेत्वा निक्खिपति। ",
"pli-tv-bu-vb-pc38:1.4":	"यदा आहारेन अत्थो होति, तदा उदकेन तेमेत्वा तेमेत्वा भुञ्जति, चिरेन गामं पिण्डाय पविसति। ",
"pli-tv-bu-vb-pc38:1.5":	"भिक्खू आयस्मन्तं बेलट्ठसीसं एतदवोचुं—",
"pli-tv-bu-vb-pc38:1.6":	"“किस्स त्वं, आवुसो, चिरेन गामं पिण्डाय पविससी”ति? ",
"pli-tv-bu-vb-pc38:1.7":	"अथ खो आयस्मा बेलट्ठसीसो भिक्खूनं एतमत्थं आरोचेसि। ",
"pli-tv-bu-vb-pc38:1.8":	"“किं पन त्वं, आवुसो, सन्निधिकारकं भोजनं भुञ्जसी”ति? ",
"pli-tv-bu-vb-pc38:1.9":	"“एवमावुसो”ति। ",
"pli-tv-bu-vb-pc38:1.10":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc38:1.11":	"“कथञ्हि नाम आयस्मा बेलट्ठसीसो सन्निधिकारकं भोजनं भुञ्जिस्सती”ति …पे… ",
"pli-tv-bu-vb-pc38:1.12":	"“सच्चं किर त्वं, बेलट्ठसीस, सन्निधिकारकं भोजनं भुञ्जसी”ति? ",
"pli-tv-bu-vb-pc38:1.13":	"“सच्चं, भगवा”ति। ",
"pli-tv-bu-vb-pc38:1.14":	"विगरहि बुद्धो भगवा …पे… ",
"pli-tv-bu-vb-pc38:1.15":	"कथञ्हि नाम त्वं, बेलट्ठसीस, सन्निधिकारकं भोजनं भुञ्जिस्ससि। ",
"pli-tv-bu-vb-pc38:1.16":	"नेतं, बेलट्ठसीस, अप्पसन्नानं वा पसादाय …पे… ",
"pli-tv-bu-vb-pc38:1.17":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc38:1.18.1":	"“यो पन भिक्खु सन्निधिकारकं खादनीयं वा भोजनीयं वा खादेय्य वा भुञ्जेय्य वा, पाचित्तियन्”ति। ",
"pli-tv-bu-vb-pc38:2.1.1":	"यो पनाति ",
"pli-tv-bu-vb-pc38:2.1.2":	"यो यादिसो …पे… ",
"pli-tv-bu-vb-pc38:2.1.3":	"भिक्खूति ",
"pli-tv-bu-vb-pc38:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc38:2.1.5":	"सन्निधिकारकं नाम ",
"pli-tv-bu-vb-pc38:2.1.6":	"अज्ज पटिग्गहितं अपरज्जु खादितं होति। ",
"pli-tv-bu-vb-pc38:2.1.7":	"खादनीयं नाम ",
"pli-tv-bu-vb-pc38:2.1.8":	"पञ्च भोजनानि—यामकालिकं सत्ताहकालिकं यावजीविकं ठपेत्वा अवसेसं खादनीयं नाम। ",
"pli-tv-bu-vb-pc38:2.1.9":	"भोजनीयं नाम ",
"pli-tv-bu-vb-pc38:2.1.10":	"पञ्च भोजनानि—ओदनो, कुम्मासो, सत्तु, मच्छो, मंसं। ",
"pli-tv-bu-vb-pc38:2.1.11":	"“खादिस्सामि भुञ्जिस्सामी”ति पटिग्गण्हाति, आपत्ति दुक्कटस्स। ",
"pli-tv-bu-vb-pc38:2.1.12":	"अज्झोहारे अज्झोहारे आपत्ति पाचित्तियस्स। ",
"pli-tv-bu-vb-pc38:2.2.1":	"सन्निधिकारके सन्निधिकारकसञ्ञी खादनीयं वा भोजनीयं वा खादति वा भुञ्जति वा, आपत्ति पाचित्तियस्स। ",
"pli-tv-bu-vb-pc38:2.2.2":	"सन्निधिकारके वेमतिको खादनीयं वा भोजनीयं वा खादति वा भुञ्जति वा, आपत्ति पाचित्तियस्स। ",
"pli-tv-bu-vb-pc38:2.2.3":	"सन्निधिकारके असन्निधिकारकसञ्ञी खादनीयं वा भोजनीयं वा खादति वा भुञ्जति वा, आपत्ति पाचित्तियस्स। ",
"pli-tv-bu-vb-pc38:2.2.4":	"यामकालिकं सत्ताहकालिकं यावजीविकं आहारत्थाय पटिग्गण्हाति, आपत्ति दुक्कटस्स। ",
"pli-tv-bu-vb-pc38:2.2.5":	"अज्झोहारे अज्झोहारे आपत्ति दुक्कटस्स। ",
"pli-tv-bu-vb-pc38:2.2.6":	"असन्निधिकारके सन्निधिकारकसञ्ञी, आपत्ति दुक्कटस्स। ",
"pli-tv-bu-vb-pc38:2.2.7":	"असन्निधिकारके वेमतिको, आपत्ति दुक्कटस्स। ",
"pli-tv-bu-vb-pc38:2.2.8":	"असन्निधिकारके असन्निधिकारकसञ्ञी, अनापत्ति। ",
"pli-tv-bu-vb-pc38:2.3.1":	"अनापत्ति—",
"pli-tv-bu-vb-pc38:2.3.2":	"यावकालिकं यावकाले निदहित्वा भुञ्जति, ",
"pli-tv-bu-vb-pc38:2.3.3":	"यामकालिकं यामे निदहित्वा भुञ्जति, ",
"pli-tv-bu-vb-pc38:2.3.4":	"सत्ताहकालिकं सत्ताहं निदहित्वा भुञ्जति, ",
"pli-tv-bu-vb-pc38:2.3.5":	"यावजीविकं सति पच्चये परिभुञ्जति, ",
"pli-tv-bu-vb-pc38:2.3.6":	"उम्मत्तकस्स, ",
"pli-tv-bu-vb-pc38:2.3.7":	"आदिकम्मिकस्साति। ",
"pli-tv-bu-vb-pc38:2.3.8":	"सन्निधिकारकसिक्खापदं निट्ठितं अट्ठमं। "
}	
