{	
"pli-tv-bu-vb-pc51:0.1":	"थेरवाद विनय ",
"pli-tv-bu-vb-pc51:0.2":	"महाविभङ्ग ",
"pli-tv-bu-vb-pc51:0.3":	"पाचित्तियकण्ड ",
"pli-tv-bu-vb-pc51:0.4":	"सुरापानवग्ग ",
"pli-tv-bu-vb-pc51:0.5":	"५१। सुरापानसिक्खापद ",
"pli-tv-bu-vb-pc51:1.1":	"तेन समयेन बुद्धो भगवा चेतियेसु चारिकं चरमानो येन भद्दवतिका तेन पायासि। ",
"pli-tv-bu-vb-pc51:1.2":	"अद्दसंसु खो गोपालका पसुपालका कस्सका पथाविनो भगवन्तं दूरतोव आगच्छन्तं। ",
"pli-tv-bu-vb-pc51:1.3":	"दिस्वान भगवन्तं एतदवोचुं—“मा खो, भन्ते, भगवा अम्बतित्थं अगमासि। ",
"pli-tv-bu-vb-pc51:1.4":	"अम्बतित्थे, भन्ते, जटिलस्स अस्समे नागो पटिवसति इद्धिमा आसिविसो घोरविसो। ",
"pli-tv-bu-vb-pc51:1.5":	"सो भगवन्तं मा विहेठेसी”ति। ",
"pli-tv-bu-vb-pc51:1.6":	"एवं वुत्ते, भगवा तुण्ही अहोसि। ",
"pli-tv-bu-vb-pc51:1.7":	"दुतियम्पि खो …पे… ",
"pli-tv-bu-vb-pc51:1.8":	"ततियम्पि खो गोपालका पसुपालका कस्सका पथाविनो भगवन्तं एतदवोचुं—",
"pli-tv-bu-vb-pc51:1.9":	"“मा खो, भन्ते, भगवा अम्बतित्थं अगमासि। ",
"pli-tv-bu-vb-pc51:1.10":	"अम्बतित्थे, भन्ते, जटिलस्स अस्समे नागो पटिवसति इद्धिमा आसिविसो घोरविसो। ",
"pli-tv-bu-vb-pc51:1.11":	"सो भगवन्तं मा विहेठेसी”ति। ",
"pli-tv-bu-vb-pc51:1.12":	"ततियम्पि खो भगवा तुण्ही अहोसि। ",
"pli-tv-bu-vb-pc51:1.13":	"अथ खो भगवा अनुपुब्बेन चारिकं चरमानो येन भद्दवतिका तदवसरि। तत्र सुदं भगवा भद्दवतिकायं विहरति। ",
"pli-tv-bu-vb-pc51:1.14":	"अथ खो आयस्मा सागतो येन अम्बतित्थस्स जटिलस्स अस्समो तेनुपसङ्कमि; उपसङ्कमित्वा अग्यागारं पविसित्वा तिणसन्थारकं पञ्ञपेत्वा निसीदि पल्लङ्कं आभुजित्वा उजुं कायं पणिधाय परिमुखं सतिं उपट्ठपेत्वा। ",
"pli-tv-bu-vb-pc51:1.15":	"अद्दसा खो सो नागो आयस्मन्तं सागतं पविट्ठं। दिस्वान दुम्मनो पधूपायि। ",
"pli-tv-bu-vb-pc51:1.16":	"आयस्मापि सागतो पधूपायि। ",
"pli-tv-bu-vb-pc51:1.17":	"अथ खो सो नागो मक्खं असहमानो पज्जलि। ",
"pli-tv-bu-vb-pc51:1.18":	"आयस्मापि सागतो तेजोधातुं समापज्जित्वा पज्जलि। ",
"pli-tv-bu-vb-pc51:1.19":	"अथ खो आयस्मा सागतो तस्स नागस्स तेजसा तेजं परियादियित्वा येन भद्दवतिका तेनुपसङ्कमि। ",
"pli-tv-bu-vb-pc51:1.20":	"अथ खो भगवा भद्दवतिकायं यथाभिरन्तं विहरित्वा येन कोसम्बी तेन चारिकं पक्कामि। ",
"pli-tv-bu-vb-pc51:1.21":	"अस्सोसुं खो कोसम्बिका उपासका—“अय्यो किर सागतो अम्बतित्थिकेन नागेन सद्धिं सङ्गामेसी”ति। ",
"pli-tv-bu-vb-pc51:1.22":	"अथ खो भगवा अनुपुब्बेन चारिकं चरमानो येन कोसम्बी तदवसरि। अथ खो कोसम्बिका उपासका भगवतो पच्चुग्गमनं करित्वा येनायस्मा सागतो तेनुपसङ्कमिंसु; ",
"pli-tv-bu-vb-pc51:1.23":	"उपसङ्कमित्वा आयस्मन्तं सागतं अभिवादेत्वा एकमन्तं अट्ठंसु। एकमन्तं ठिता खो कोसम्बिका उपासका आयस्मन्तं सागतं एतदवोचुं—",
"pli-tv-bu-vb-pc51:1.24":	"“किं, भन्ते, अय्यानं दुल्लभञ्च मनापञ्च, किं पटियादेमा”ति? ",
"pli-tv-bu-vb-pc51:1.25":	"एवं वुत्ते, छब्बग्गिया भिक्खू कोसम्बिके उपासके एतदवोचुं—“अत्थावुसो, कापोतिका नाम पसन्ना भिक्खूनं दुल्लभा च मनापा च, तं पटियादेथा”ति। ",
"pli-tv-bu-vb-pc51:1.26":	"अथ खो कोसम्बिका उपासका घरे घरे कापोतिकं पसन्नं पटियादेत्वा आयस्मन्तं सागतं पिण्डाय पविट्ठं दिस्वान आयस्मन्तं सागतं एतदवोचुं—“पिवतु, भन्ते, अय्यो सागतो कापोतिकं पसन्नं, पिवतु, भन्ते, अय्यो सागतो कापोतिकं पसन्नन्”ति। ",
"pli-tv-bu-vb-pc51:1.27":	"अथ खो आयस्मा सागतो घरे घरे कापोतिकं पसन्नं पिवित्वा नगरम्हा निक्खमन्तो नगरद्वारे परिपति। ",
"pli-tv-bu-vb-pc51:1.28":	"अथ खो भगवा सम्बहुलेहि भिक्खूहि सद्धिं नगरम्हा निक्खमन्तो अद्दस आयस्मन्तं सागतं नगरद्वारे परिपतन्तं। ",
"pli-tv-bu-vb-pc51:1.29":	"दिस्वान भिक्खू आमन्तेसि—“गण्हथ, भिक्खवे, सागतन्”ति। ",
"pli-tv-bu-vb-pc51:1.30":	"“एवं, भन्ते”ति खो ते भिक्खू भगवतो पटिस्सुणित्वा आयस्मन्तं सागतं आरामं नेत्वा येन भगवा तेन सीसं कत्वा निपातेसुं। ",
"pli-tv-bu-vb-pc51:1.31":	"अथ खो आयस्मा सागतो परिवत्तित्वा येन भगवा तेन पादे करित्वा सेय्यं कप्पेसि। ",
"pli-tv-bu-vb-pc51:1.32":	"अथ खो भगवा भिक्खू आमन्तेसि—“ननु, भिक्खवे, पुब्बे सागतो तथागते सगारवो अहोसि सप्पतिस्सो”ति? ",
"pli-tv-bu-vb-pc51:1.33":	"“एवं, भन्ते”। ",
"pli-tv-bu-vb-pc51:1.34":	"“अपि नु खो, भिक्खवे, सागतो एतरहि तथागते सगारवो सप्पतिस्सो”ति? ",
"pli-tv-bu-vb-pc51:1.35":	"“नो हेतं, भन्ते”। ",
"pli-tv-bu-vb-pc51:1.36":	"“ननु, भिक्खवे, सागतो अम्बतित्थिकेन नागेन सद्धिं सङ्गामेसी”ति? ",
"pli-tv-bu-vb-pc51:1.37":	"“एवं, भन्ते”। ",
"pli-tv-bu-vb-pc51:1.38":	"“अपि नु खो, भिक्खवे, सागतो एतरहि पहोति नागेन सद्धिं सङ्गामेतुन्”ति? ",
"pli-tv-bu-vb-pc51:1.39":	"“नो हेतं, भन्ते”। ",
"pli-tv-bu-vb-pc51:1.40":	"“अपि नु खो, भिक्खवे, तं पातब्बं यं पिवित्वा विसञ्ञी अस्सा”ति? ",
"pli-tv-bu-vb-pc51:1.41":	"“नो हेतं, भन्ते”। ",
"pli-tv-bu-vb-pc51:1.42":	"“अननुच्छविकं, भिक्खवे, सागतस्स अननुलोमिकं अप्पतिरूपं अस्सामणकं अकप्पियं अकरणीयं। ",
"pli-tv-bu-vb-pc51:1.43":	"कथञ्हि नाम, भिक्खवे, सागतो मज्जं पिविस्सति। ",
"pli-tv-bu-vb-pc51:1.44":	"नेतं, भिक्खवे, अप्पसन्नानं वा पसादाय …पे… ",
"pli-tv-bu-vb-pc51:1.45":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc51:1.46.1":	"“सुरामेरयपाने पाचित्तियन्”ति। ",
"pli-tv-bu-vb-pc51:2.1.1":	"सुरा नाम ",
"pli-tv-bu-vb-pc51:2.1.2":	"पिट्ठसुरा पूवसुरा ओदनसुरा किण्णपक्खित्ता सम्भारसंयुत्ता। ",
"pli-tv-bu-vb-pc51:2.1.3":	"मेरयो नाम ",
"pli-tv-bu-vb-pc51:2.1.4":	"पुप्फासवो फलासवो मध्वासवो गुळासवो सम्भारसंयुत्तो। ",
"pli-tv-bu-vb-pc51:2.1.5":	"पिवेय्याति ",
"pli-tv-bu-vb-pc51:2.1.6":	"अन्तमसो कुसग्गेनपि पिवति, आपत्ति पाचित्तियस्स। ",
"pli-tv-bu-vb-pc51:2.2.1":	"मज्जे मज्जसञ्ञी पिवति, आपत्ति पाचित्तियस्स। ",
"pli-tv-bu-vb-pc51:2.2.2":	"मज्जे वेमतिको पिवति, आपत्ति पाचित्तियस्स। ",
"pli-tv-bu-vb-pc51:2.2.3":	"मज्जे अमज्जसञ्ञी पिवति, आपत्ति पाचित्तियस्स। ",
"pli-tv-bu-vb-pc51:2.2.4":	"अमज्जे मज्जसञ्ञी, आपत्ति दुक्कटस्स। ",
"pli-tv-bu-vb-pc51:2.2.5":	"अमज्जे वेमतिको, आपत्ति दुक्कटस्स। ",
"pli-tv-bu-vb-pc51:2.2.6":	"अमज्जे अमज्जसञ्ञी, अनापत्ति। ",
"pli-tv-bu-vb-pc51:2.3.1":	"अनापत्ति—",
"pli-tv-bu-vb-pc51:2.3.2":	"अमज्जञ्च होति मज्जवण्णं मज्जगन्धं मज्जरसं तं पिवति, ",
"pli-tv-bu-vb-pc51:2.3.3":	"सूपसम्पाके, ",
"pli-tv-bu-vb-pc51:2.3.4":	"मंससम्पाके, ",
"pli-tv-bu-vb-pc51:2.3.5":	"तेलसम्पाके, ",
"pli-tv-bu-vb-pc51:2.3.6":	"आमलकफाणिते, ",
"pli-tv-bu-vb-pc51:2.3.7":	"अमज्जं अरिट्ठं पिवति, ",
"pli-tv-bu-vb-pc51:2.3.8":	"उम्मत्तकस्स, ",
"pli-tv-bu-vb-pc51:2.3.9":	"आदिकम्मिकस्साति। ",
"pli-tv-bu-vb-pc51:2.3.10":	"सुरापानसिक्खापदं निट्ठितं पठमं। "
}	
