{	
"pli-tv-bu-vb-pc65:0.1":	"थेरवाद विनय ",
"pli-tv-bu-vb-pc65:0.2":	"महाविभङ्ग ",
"pli-tv-bu-vb-pc65:0.3":	"पाचित्तियकण्ड ",
"pli-tv-bu-vb-pc65:0.4":	"सप्पाणकवग्ग ",
"pli-tv-bu-vb-pc65:0.5":	"६५। ऊनवीसतिवस्ससिक्खापद ",
"pli-tv-bu-vb-pc65:1.1":	"तेन समयेन बुद्धो भगवा राजगहे विहरति वेळुवने कलन्दकनिवापे। ",
"pli-tv-bu-vb-pc65:1.2":	"तेन खो पन समयेन राजगहे सत्तरसवग्गिया दारका सहायका होन्ति। ",
"pli-tv-bu-vb-pc65:1.3":	"उपालिदारको तेसं पामोक्खो होति। ",
"pli-tv-bu-vb-pc65:1.4":	"अथ खो उपालिस्स मातापितूनं एतदहोसि—",
"pli-tv-bu-vb-pc65:1.5":	"“केन नु खो उपायेन उपालि अम्हाकं अच्चयेन सुखञ्च जीवेय्य न च किलमेय्या”ति? ",
"pli-tv-bu-vb-pc65:1.6":	"अथ खो उपालिस्स मातापितूनं एतदहोसि—",
"pli-tv-bu-vb-pc65:1.7":	"“सचे खो उपालि लेखं सिक्खेय्य, एवं खो उपालि अम्हाकं अच्चयेन सुखञ्च जीवेय्य, न च किलमेय्या”ति। ",
"pli-tv-bu-vb-pc65:1.8":	"अथ खो उपालिस्स मातापितूनं एतदहोसि—",
"pli-tv-bu-vb-pc65:1.9":	"“सचे खो उपालि लेखं सिक्खिस्सति, अङ्गुलियो दुक्खा भविस्सन्ति। ",
"pli-tv-bu-vb-pc65:1.10":	"सचे खो उपालि गणनं सिक्खेय्य, एवं खो उपालि अम्हाकं अच्चयेन सुखञ्च जीवेय्य न च किलमेय्या”ति। ",
"pli-tv-bu-vb-pc65:1.11":	"अथ खो उपालिस्स मातापितूनं एतदहोसि—",
"pli-tv-bu-vb-pc65:1.12":	"“सचे खो उपालि गणनं सिक्खिस्सति, उरस्स दुक्खो भविस्सति। ",
"pli-tv-bu-vb-pc65:1.13":	"सचे खो उपालि रूपं सिक्खेय्य, एवं खो उपालि अम्हाकं अच्चयेन सुखञ्च जीवेय्य न च किलमेय्या”ति। ",
"pli-tv-bu-vb-pc65:1.14":	"अथ खो उपालिस्स मातापितूनं एतदहोसि—",
"pli-tv-bu-vb-pc65:1.15":	"“सचे खो उपालि रूपं सिक्खिस्सति, अक्खीनि दुक्खा भविस्सन्ति। ",
"pli-tv-bu-vb-pc65:1.16":	"इमे खो समणा सक्यपुत्तिया सुखसीला सुखसमाचारा सुभोजनानि भुञ्जित्वा निवातेसु सयनेसु सयन्ति। ",
"pli-tv-bu-vb-pc65:1.17":	"सचे खो उपालि समणेसु सक्यपुत्तियेसु पब्बजेय्य, एवं खो उपालि अम्हाकं अच्चयेन सुखञ्च जीवेय्य, न च किलमेय्या”ति। ",
"pli-tv-bu-vb-pc65:1.18":	"अस्सोसि खो उपालिदारको मातापितूनं इमं कथासल्लापं। ",
"pli-tv-bu-vb-pc65:1.19":	"अथ खो उपालिदारको येन ते दारका तेनुपसङ्कमि; उपसङ्कमित्वा ते दारके एतदवोच—",
"pli-tv-bu-vb-pc65:1.20":	"“एथ मयं, अय्या, समणेसु सक्यपुत्तियेसु पब्बजिस्सामा”ति। ",
"pli-tv-bu-vb-pc65:1.21":	"“सचे खो त्वं, अय्य, पब्बजिस्ससि, एवं मयम्पि पब्बजिस्सामा”ति। ",
"pli-tv-bu-vb-pc65:1.22":	"अथ खो ते दारका एकमेकस्स मातापितरो उपसङ्कमित्वा एतदवोचुं—",
"pli-tv-bu-vb-pc65:1.23":	"“अनुजानाथ मं अगारस्मा अनगारियं पब्बज्जाया”ति। ",
"pli-tv-bu-vb-pc65:1.24":	"अथ खो तेसं दारकानं मातापितरो—",
"pli-tv-bu-vb-pc65:1.25":	"“सब्बेपिमे दारका समानच्छन्दा कल्याणाधिप्पाया”ति अनुजानिंसु। ",
"pli-tv-bu-vb-pc65:1.26":	"ते भिक्खू उपसङ्कमित्वा पब्बज्जं याचिंसु। ",
"pli-tv-bu-vb-pc65:1.27":	"ते भिक्खू पब्बाजेसुं उपसम्पादेसुं। ",
"pli-tv-bu-vb-pc65:1.28":	"ते रत्तिया पच्चूससमयं पच्चुट्ठाय रोदन्ति—",
"pli-tv-bu-vb-pc65:1.29":	"“यागुं देथ, भत्तं देथ, खादनीयं देथा”ति। ",
"pli-tv-bu-vb-pc65:1.30":	"भिक्खू एवमाहंसु—",
"pli-tv-bu-vb-pc65:1.31":	"“आगमेथ, आवुसो, याव रत्ति विभायति। ",
"pli-tv-bu-vb-pc65:1.32":	"सचे यागु भविस्सति, पिविस्सथ। ",
"pli-tv-bu-vb-pc65:1.33":	"सचे भत्तं भविस्सति, भुञ्जिस्सथ। ",
"pli-tv-bu-vb-pc65:1.34":	"सचे खादनीयं भविस्सति, खादिस्सथ। ",
"pli-tv-bu-vb-pc65:1.35":	"नो चे भविस्सति यागु वा भत्तं वा खादनीयं वा, पिण्डाय चरित्वा भुञ्जिस्सथा”ति। ",
"pli-tv-bu-vb-pc65:1.36":	"एवम्पि खो ते भिक्खू भिक्खूहि वुच्चमाना रोदन्तियेव—",
"pli-tv-bu-vb-pc65:1.37":	"“यागुं देथ, भत्तं देथ, खादनीयं देथा”ति। ",
"pli-tv-bu-vb-pc65:1.38":	"सेनासनं ऊहदन्तिपि उम्मिहन्तिपि। ",
"pli-tv-bu-vb-pc65:1.39":	"अस्सोसि खो भगवा रत्तिया पच्चूससमयं पच्चुट्ठाय दारकसद्दं। ",
"pli-tv-bu-vb-pc65:1.40":	"सुत्वान आयस्मन्तं आनन्दं आमन्तेसि—",
"pli-tv-bu-vb-pc65:1.41":	"“किं नु खो सो, आनन्द, दारकसद्दो”ति? ",
"pli-tv-bu-vb-pc65:1.42":	"अथ खो आयस्मा आनन्दो भगवतो एतमत्थं आरोचेसि। ",
"pli-tv-bu-vb-pc65:1.43":	"अथ खो भगवा एतस्मिं निदाने एतस्मिं पकरणे भिक्खुसङ्घं सन्निपातापेत्वा भिक्खू पटिपुच्छि—",
"pli-tv-bu-vb-pc65:1.44":	"“सच्चं किर, भिक्खवे, भिक्खू जानं ऊनवीसतिवस्सं पुग्गलं उपसम्पादेन्ती”ति? ",
"pli-tv-bu-vb-pc65:1.45":	"“सच्चं, भगवा”ति। ",
"pli-tv-bu-vb-pc65:1.46":	"विगरहि बुद्धो भगवा …पे… ",
"pli-tv-bu-vb-pc65:1.47":	"कथञ्हि नाम ते, भिक्खवे, मोघपुरिसा जानं ऊनवीसतिवस्सं पुग्गलं उपसम्पादेस्सन्ति। ",
"pli-tv-bu-vb-pc65:1.48":	"ऊनकवीसतिवस्सो, भिक्खवे, पुग्गलो अक्खमो होति सीतस्स उण्हस्स जिघच्छाय पिपासाय डंसमकसवातातपसरीसपसम्फस्सानं दुरुत्तानं दुरागतानं वचनपथानं उप्पन्नानं सारीरिकानं वेदनानं दुक्खानं तिब्बानं खरानं कटुकानं असातानं अमनापानं पाणहरानं अनधिवासकजातिको होति। ",
"pli-tv-bu-vb-pc65:1.49":	"वीसतिवस्सोव खो, भिक्खवे, पुग्गलो खमो होति सीतस्स उण्हस्स …पे… ",
"pli-tv-bu-vb-pc65:1.50":	"पाणहरानं अधिवासकजातिको होति। ",
"pli-tv-bu-vb-pc65:1.51":	"नेतं, भिक्खवे, अप्पसन्नानं वा पसादाय …पे… ",
"pli-tv-bu-vb-pc65:1.52":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc65:1.53.1":	"“यो पन भिक्खु जानं ऊनवीसतिवस्सं पुग्गलं उपसम्पादेय्य, सो च पुग्गलो अनुपसम्पन्नो, ते च भिक्खू गारय्हा, इदं तस्मिं पाचित्तियन्”ति। ",
"pli-tv-bu-vb-pc65:2.1.1":	"यो पनाति ",
"pli-tv-bu-vb-pc65:2.1.2":	"यो यादिसो …पे… ",
"pli-tv-bu-vb-pc65:2.1.3":	"भिक्खूति ",
"pli-tv-bu-vb-pc65:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc65:2.1.5":	"जानाति नाम ",
"pli-tv-bu-vb-pc65:2.1.6":	"सामं वा जानाति, अञ्ञे वा तस्स आरोचेन्ति, सो वा आरोचेति। ",
"pli-tv-bu-vb-pc65:2.1.7":	"ऊनवीसतिवस्सो नाम ",
"pli-tv-bu-vb-pc65:2.1.8":	"अप्पत्तवीसतिवस्सो। ",
"pli-tv-bu-vb-pc65:2.1.9":	"“उपसम्पादेस्सामी”ति गणं वा आचरियं वा पत्तं वा चीवरं वा परियेसति, सीमं वा सम्मन्नति, आपत्ति दुक्कटस्स। ",
"pli-tv-bu-vb-pc65:2.1.10":	"ञत्तिया दुक्कटं। ",
"pli-tv-bu-vb-pc65:2.1.11":	"द्वीहि कम्मवाचाहि दुक्कटा। ",
"pli-tv-bu-vb-pc65:2.1.12":	"कम्मवाचापरियोसाने उपज्झायस्स आपत्ति पाचित्तियस्स। ",
"pli-tv-bu-vb-pc65:2.1.13":	"गणस्स च आचरियस्स च आपत्ति दुक्कटस्स। ",
"pli-tv-bu-vb-pc65:2.2.1":	"ऊनवीसतिवस्से ऊनवीसतिवस्ससञ्ञी उपसम्पादेति, आपत्ति पाचित्तियस्स। ",
"pli-tv-bu-vb-pc65:2.2.2":	"ऊनवीसतिवस्से वेमतिको उपसम्पादेति, आपत्ति दुक्कटस्स। ",
"pli-tv-bu-vb-pc65:2.2.3":	"ऊनवीसतिवस्से परिपुण्णवीसतिवस्ससञ्ञी उपसम्पादेति, अनापत्ति। ",
"pli-tv-bu-vb-pc65:2.2.4":	"परिपुण्णवीसतिवस्से ऊनवीसतिवस्ससञ्ञी, आपत्ति दुक्कटस्स। ",
"pli-tv-bu-vb-pc65:2.2.5":	"परिपुण्णवीसतिवस्से वेमतिको, आपत्ति दुक्कटस्स। ",
"pli-tv-bu-vb-pc65:2.2.6":	"परिपुण्णवीसतिवस्से परिपुण्णवीसतिवस्ससञ्ञी, अनापत्ति। ",
"pli-tv-bu-vb-pc65:2.3.1":	"अनापत्ति—",
"pli-tv-bu-vb-pc65:2.3.2":	"ऊनवीसतिवस्सं परिपुण्णवीसतिवस्ससञ्ञी उपसम्पादेति, ",
"pli-tv-bu-vb-pc65:2.3.3":	"परिपुण्णवीसतिवस्सं परिपुण्णवीसतिवस्ससञ्ञी उपसम्पादेति, ",
"pli-tv-bu-vb-pc65:2.3.4":	"उम्मत्तकस्स, ",
"pli-tv-bu-vb-pc65:2.3.5":	"आदिकम्मिकस्साति। ",
"pli-tv-bu-vb-pc65:2.3.6":	"ऊनवीसतिवस्ससिक्खापदं निट्ठितं पञ्चमं। "
}	
