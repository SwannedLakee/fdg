{	
"pli-tv-bu-vb-np23:0.1":	"थेरवाद विनय ",
"pli-tv-bu-vb-np23:0.2":	"महाविभङ्ग ",
"pli-tv-bu-vb-np23:0.3":	"निस्सग्गियकण्ड ",
"pli-tv-bu-vb-np23:0.4":	"पत्तवग्ग ",
"pli-tv-bu-vb-np23:0.5":	"२३। भेसज्जसिक्खापद ",
"pli-tv-bu-vb-np23:1.1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-np23:1.1.2":	"तेन खो पन समयेन आयस्मा पिलिन्दवच्छो राजगहे पब्भारं सोधापेति लेणं कत्तुकामो। ",
"pli-tv-bu-vb-np23:1.1.3":	"अथ खो राजा मागधो सेनियो बिम्बिसारो येनायस्मा पिलिन्दवच्छो तेनुपसङ्कमि; उपसङ्कमित्वा आयस्मन्तं पिलिन्दवच्छं अभिवादेत्वा एकमन्तं निसीदि। एकमन्तं निसिन्नो खो राजा मागधो सेनियो बिम्बिसारो आयस्मन्तं पिलिन्दवच्छं एतदवोच—“किं, भन्ते, थेरो कारापेती”ति? ",
"pli-tv-bu-vb-np23:1.1.4":	"“पब्भारं, महाराज, सोधापेमि लेणं कत्तुकामो”ति। ",
"pli-tv-bu-vb-np23:1.1.5":	"“अत्थो, भन्ते, अय्यस्स आरामिकेना”ति? ",
"pli-tv-bu-vb-np23:1.1.6":	"“न खो, महाराज, भगवता आरामिको अनुञ्ञातो”ति। ",
"pli-tv-bu-vb-np23:1.1.7":	"“तेन हि, भन्ते, भगवन्तं पटिपुच्छित्वा मम आरोचेय्याथा”ति। ",
"pli-tv-bu-vb-np23:1.1.8":	"“एवं, महाराजा”ति खो आयस्मा पिलिन्दवच्छो रञ्ञो मागधस्स सेनियस्स बिम्बिसारस्स पच्चस्सोसि। ",
"pli-tv-bu-vb-np23:1.1.9":	"अथ खो आयस्मा पिलिन्दवच्छो राजानं मागधं सेनियं बिम्बिसारं धम्मिया कथाय सन्दस्सेसि समादपेसि समुत्तेजेसि सम्पहंसेसि। ",
"pli-tv-bu-vb-np23:1.1.10":	"अथ खो राजा मागधो सेनियो बिम्बिसारो आयस्मता पिलिन्दवच्छेन धम्मिया कथाय सन्दस्सितो समादपितो समुत्तेजितो सम्पहंसितो उट्ठायासना आयस्मन्तं पिलिन्दवच्छं अभिवादेत्वा पदक्खिणं कत्वा पक्कामि। ",
"pli-tv-bu-vb-np23:1.1.11":	"अथ खो आयस्मा पिलिन्दवच्छो भगवतो सन्तिके दूतं पाहेसि—",
"pli-tv-bu-vb-np23:1.1.12":	"“राजा, भन्ते, मागधो सेनियो बिम्बिसारो आरामिकं दातुकामो। ",
"pli-tv-bu-vb-np23:1.1.13":	"कथं नु खो, भन्ते, मया पटिपज्जितब्बन्”ति? ",
"pli-tv-bu-vb-np23:1.1.14":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-np23:1.1.15":	"“अनुजानामि, भिक्खवे, आरामिकन्”ति। ",
"pli-tv-bu-vb-np23:1.1.16":	"दुतियम्पि खो राजा मागधो सेनियो बिम्बिसारो येनायस्मा पिलिन्दवच्छो तेनुपसङ्कमि; उपसङ्कमित्वा आयस्मन्तं पिलिन्दवच्छं अभिवादेत्वा एकमन्तं निसीदि। एकमन्तं निसिन्नो खो राजा मागधो सेनियो बिम्बिसारो आयस्मन्तं पिलिन्दवच्छं एतदवोच—",
"pli-tv-bu-vb-np23:1.1.17":	"“अनुञ्ञातो, भन्ते, भगवता आरामिको”ति? ",
"pli-tv-bu-vb-np23:1.1.18":	"“एवं, महाराजा”ति। ",
"pli-tv-bu-vb-np23:1.1.19":	"“तेन हि, भन्ते, अय्यस्स आरामिकं दम्मी”ति। ",
"pli-tv-bu-vb-np23:1.1.20":	"अथ खो राजा मागधो सेनियो बिम्बिसारो आयस्मतो पिलिन्दवच्छस्स आरामिकं पटिस्सुणित्वा विस्सरित्वा चिरेन सतिं पटिलभित्वा अञ्ञतरं सब्बत्थकं महामत्तं आमन्तेसि—“यो मया, भणे, अय्यस्स आरामिको पटिस्सुतो, दिन्नो सो आरामिको”ति? ",
"pli-tv-bu-vb-np23:1.1.21":	"“न खो, देव, अय्यस्स आरामिको दिन्नो”ति। ",
"pli-tv-bu-vb-np23:1.1.22":	"“कीवचिरं नु खो, भणे, इतो हि तं होती”ति? ",
"pli-tv-bu-vb-np23:1.1.23":	"अथ खो सो महामत्तो रत्तियो गणेत्वा राजानं मागधं सेनियं बिम्बिसारं एतदवोच—“पञ्च, देव, रत्तिसतानी”ति। ",
"pli-tv-bu-vb-np23:1.1.24":	"“तेन हि, भणे, अय्यस्स पञ्च आरामिकसतानि देही”ति। ",
"pli-tv-bu-vb-np23:1.1.25":	"“एवं, देवा”ति ",
"pli-tv-bu-vb-np23:1.1.26":	"खो सो महामत्तो रञ्ञो मागधस्स सेनियस्स बिम्बिसारस्स पटिस्सुणित्वा आयस्मतो पिलिन्दवच्छस्स पञ्च आरामिकसतानि पादासि, पाटियेक्को गामो निविसि। ",
"pli-tv-bu-vb-np23:1.1.27":	"आरामिकगामकोतिपि नं आहंसु, पिलिन्दगामकोतिपि नं आहंसु। ",
"pli-tv-bu-vb-np23:1.2.1":	"तेन खो पन समयेन आयस्मा पिलिन्दवच्छो तस्मिं गामके कुलूपको होति। ",
"pli-tv-bu-vb-np23:1.2.2":	"अथ खो आयस्मा पिलिन्दवच्छो पुब्बण्हसमयं निवासेत्वा पत्तचीवरं आदाय पिलिन्दगामकं पिण्डाय पाविसि। ",
"pli-tv-bu-vb-np23:1.2.3":	"तेन खो पन समयेन तस्मिं गामके उस्सवो होति। दारका अलङ्कता मालाकिता कीळन्ति। ",
"pli-tv-bu-vb-np23:1.2.4":	"अथ खो आयस्मा पिलिन्दवच्छो पिलिन्दगामके सपदानं पिण्डाय चरमानो येन अञ्ञतरस्स आरामिकस्स निवेसनं तेनुपसङ्कमि; उपसङ्कमित्वा पञ्ञत्ते आसने निसीदि। ",
"pli-tv-bu-vb-np23:1.2.5":	"तेन खो पन समयेन तस्सा आरामिकिनिया धीता अञ्ञे दारके अलङ्कते मालाकिते पस्सित्वा रोदति—“मालं मे देथ, अलङ्कारं मे देथा”ति। ",
"pli-tv-bu-vb-np23:1.2.6":	"अथ खो आयस्मा पिलिन्दवच्छो तं आरामिकिनिं एतदवोच—“किस्सायं दारिका रोदती”ति? ",
"pli-tv-bu-vb-np23:1.2.7":	"“अयं, भन्ते, दारिका अञ्ञे दारके अलङ्कते मालाकिते पस्सित्वा रोदति—‘मालं मे देथ, अलङ्कारं मे देथा’ति। कुतो अम्हाकं दुग्गतानं माला कुतो, अलङ्कारो”ति? ",
"pli-tv-bu-vb-np23:1.2.8":	"अथ खो आयस्मा पिलिन्दवच्छो अञ्ञतरं तिणण्डुपकं गहेत्वा तं आरामिकिनिं एतदवोच—“हन्दिमं तिणण्डुपकं तस्सा दारिकाय सीसे पटिमुञ्चा”ति। ",
"pli-tv-bu-vb-np23:1.2.9":	"अथ खो सा आरामिकिनी तं तिणण्डुपकं गहेत्वा तस्सा दारिकाय सीसे पटिमुञ्चि। सा अहोसि सुवण्णमाला अभिरूपा दस्सनीया पासादिका। ",
"pli-tv-bu-vb-np23:1.2.10":	"नत्थि तादिसा रञ्ञोपि अन्तेपुरे सुवण्णमाला। ",
"pli-tv-bu-vb-np23:1.2.11":	"मनुस्सा रञ्ञो मागधस्स सेनियस्स बिम्बिसारस्स आरोचेसुं—“अमुकस्स, देव, आरामिकस्स घरे सुवण्णमाला अभिरूपा दस्सनीया पासादिका। ",
"pli-tv-bu-vb-np23:1.2.12":	"नत्थि तादिसा देवस्सापि अन्तेपुरे सुवण्णमाला। ",
"pli-tv-bu-vb-np23:1.2.13":	"कुतो तस्स दुग्गतस्स। ",
"pli-tv-bu-vb-np23:1.2.14":	"निस्संसयं चोरिकाय आभता”ति। ",
"pli-tv-bu-vb-np23:1.2.15":	"अथ खो राजा मागधो सेनियो बिम्बिसारो तं आरामिककुलं बन्धापेसि। ",
"pli-tv-bu-vb-np23:1.2.16":	"दुतियम्पि खो आयस्मा पिलिन्दवच्छो पुब्बण्हसमयं निवासेत्वा पत्तचीवरं आदाय पिलिन्दगामकं पिण्डाय पाविसि। ",
"pli-tv-bu-vb-np23:1.2.17":	"पिलिन्दगामके सपदानं पिण्डाय चरमानो येन तस्स आरामिकस्स निवेसनं तेनुपसङ्कमि; उपसङ्कमित्वा पटिविस्सके पुच्छि—“कहं इमं आरामिककुलं गतन्”ति? ",
"pli-tv-bu-vb-np23:1.2.18":	"“एतिस्सा, भन्ते, सुवण्णमालाय कारणा रञ्ञा बन्धापितन्”ति। ",
"pli-tv-bu-vb-np23:1.3.1":	"अथ खो आयस्मा पिलिन्दवच्छो येन रञ्ञो मागधस्स सेनियस्स बिम्बिसारस्स निवेसनं तेनुपसङ्कमि; उपसङ्कमित्वा पञ्ञत्ते आसने निसीदि। ",
"pli-tv-bu-vb-np23:1.3.2":	"अथ खो राजा मागधो सेनियो बिम्बिसारो येनायस्मा पिलिन्दवच्छो तेनुपसङ्कमि; उपसङ्कमित्वा आयस्मन्तं पिलिन्दवच्छं अभिवादेत्वा एकमन्तं निसीदि। ",
"pli-tv-bu-vb-np23:1.3.3":	"एकमन्तं निसिन्नं खो राजानं मागधं सेनियं बिम्बिसारं आयस्मा पिलिन्दवच्छो एतदवोच—“किस्स, महाराज, आरामिककुलं बन्धापितन्”ति? ",
"pli-tv-bu-vb-np23:1.3.4":	"“तस्स, भन्ते, आरामिकस्स घरे सुवण्णमाला अभिरूपा दस्सनीया पासादिका। ",
"pli-tv-bu-vb-np23:1.3.5":	"नत्थि तादिसा अम्हाकम्पि अन्तेपुरे सुवण्णमाला। ",
"pli-tv-bu-vb-np23:1.3.6":	"कुतो तस्स दुग्गतस्स। ",
"pli-tv-bu-vb-np23:1.3.7":	"निस्संसयं चोरिकाय आभता”ति। ",
"pli-tv-bu-vb-np23:1.3.8":	"अथ खो आयस्मा पिलिन्दवच्छो रञ्ञो मागधस्स सेनियस्स बिम्बिसारस्स पासादं सुवण्णन्ति अधिमुच्चि। ",
"pli-tv-bu-vb-np23:1.3.9":	"सो अहोसि सब्बसोवण्णमयो। ",
"pli-tv-bu-vb-np23:1.3.10":	"“इदं पन ते, महाराज, ताव बहुं सुवण्णं कुतो”ति? ",
"pli-tv-bu-vb-np23:1.3.11":	"“अञ्ञातं, भन्ते, अय्यस्सेवेसो इद्धानुभावो”ति। ",
"pli-tv-bu-vb-np23:1.3.12":	"तं आरामिककुलं मुञ्चापेसि। ",
"pli-tv-bu-vb-np23:1.3.13":	"मनुस्सा—“अय्येन किर पिलिन्दवच्छेन सराजिकाय परिसाय उत्तरिमनुस्सधम्मं इद्धिपाटिहारियं दस्सितन्”ति, ",
"pli-tv-bu-vb-np23:1.3.14":	"अत्तमना अभिप्पसन्ना आयस्मतो पिलिन्दवच्छस्स पञ्च भेसज्जानि अभिहरिंसु, सेय्यथिदं—सप्पि नवनीतं तेलं मधु फाणितं। ",
"pli-tv-bu-vb-np23:1.3.15":	"पकतियापि च आयस्मा पिलिन्दवच्छो लाभी होति पञ्चन्नं भेसज्जानं। ",
"pli-tv-bu-vb-np23:1.3.16":	"लद्धं लद्धं परिसाय विस्सज्जेति। ",
"pli-tv-bu-vb-np23:1.3.17":	"परिसा चस्स होति बाहुल्लिका। ",
"pli-tv-bu-vb-np23:1.3.18":	"लद्धं लद्धं कोलम्बेपि घटेपि पूरेत्वा पटिसामेति, परिस्सावनानिपि थविकायोपि पूरेत्वा वातपानेसु लग्गेति। ",
"pli-tv-bu-vb-np23:1.3.19":	"तानि ओलीनविलीनानि तिट्ठन्ति। उन्दूरेहिपि विहारा ओकिण्णविकिण्णा होन्ति। ",
"pli-tv-bu-vb-np23:1.3.20":	"मनुस्सा विहारचारिकं आहिण्डन्ता पस्सित्वा उज्झायन्ति खिय्यन्ति विपाचेन्ति—",
"pli-tv-bu-vb-np23:1.3.21":	"“अन्तोकोट्ठागारिका इमे समणा सक्यपुत्तिया, सेय्यथापि राजा मागधो सेनियो बिम्बिसारो”ति। ",
"pli-tv-bu-vb-np23:1.3.22":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bu-vb-np23:1.3.23":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-np23:1.3.24":	"“कथञ्हि नाम भिक्खू एवरूपाय बाहुल्लाय चेतेस्सन्ती”ति। ",
"pli-tv-bu-vb-np23:1.3.25":	"अथ खो ते भिक्खू ते अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-np23:1.3.26":	"“सच्चं किर, भिक्खवे, भिक्खू एवरूपाय बाहुल्लाय चेतेन्ती”ति? ",
"pli-tv-bu-vb-np23:1.3.27":	"“सच्चं, भगवा”ति। ",
"pli-tv-bu-vb-np23:1.3.28":	"विगरहि बुद्धो भगवा …पे… ",
"pli-tv-bu-vb-np23:1.3.29":	"कथञ्हि नाम ते, भिक्खवे, मोघपुरिसा एवरूपाय बाहुल्लाय चेतेस्सन्ति। ",
"pli-tv-bu-vb-np23:1.3.30":	"नेतं, भिक्खवे, अप्पसन्नानं वा पसादाय …पे… ",
"pli-tv-bu-vb-np23:1.3.31":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np23:1.3.32.1":	"“यानि खो पन तानि गिलानानं भिक्खूनं पटिसायनीयानि भेसज्जानि, सेय्यथिदं— सप्पि नवनीतं तेलं मधु फाणितं, तानि पटिग्गहेत्वा सत्ताहपरमं सन्निधिकारकं परिभुञ्जितब्बानि। ",
"pli-tv-bu-vb-np23:1.3.33":	"तं अतिक्कामयतो निस्सग्गियं पाचित्तियन्”ति। ",
"pli-tv-bu-vb-np23:2.1":	"यानि खो पन तानि गिलानानं भिक्खूनं पटिसायनीयानि भेसज्जानीति ",
"pli-tv-bu-vb-np23:2.2":	"सप्पि नाम ",
"pli-tv-bu-vb-np23:2.3":	"गोसप्पि वा अजिकासप्पि वा महिंससप्पि वा येसं मंसं कप्पति तेसं सप्पि। ",
"pli-tv-bu-vb-np23:2.4":	"नवनीतं नाम ",
"pli-tv-bu-vb-np23:2.5":	"तेसंयेव नवनीतं। ",
"pli-tv-bu-vb-np23:2.6":	"तेलं नाम ",
"pli-tv-bu-vb-np23:2.7":	"तिलतेलं सासपतेलं मधुकतेलं एरण्डतेलं वसातेलं। ",
"pli-tv-bu-vb-np23:2.8":	"मधु नाम ",
"pli-tv-bu-vb-np23:2.9":	"मक्खिकामधु। ",
"pli-tv-bu-vb-np23:2.10":	"फाणितं नाम ",
"pli-tv-bu-vb-np23:2.11":	"उच्छुम्हा निब्बत्तं। ",
"pli-tv-bu-vb-np23:2.12":	"तानि पटिग्गहेत्वा सत्ताहपरमं सन्निधिकारकं परिभुञ्जितब्बानीति ",
"pli-tv-bu-vb-np23:2.13":	"सत्ताहपरमता परिभुञ्जितब्बानि। ",
"pli-tv-bu-vb-np23:2.14":	"तं अतिक्कामयतो निस्सग्गियं होतीति ",
"pli-tv-bu-vb-np23:2.15":	"अट्ठमे अरुणुग्गमने निस्सग्गियं होति। ",
"pli-tv-bu-vb-np23:2.16":	"निस्सज्जितब्बं सङ्घस्स वा गणस्स वा पुग्गलस्स वा। ",
"pli-tv-bu-vb-np23:2.17":	"एवञ्च पन, भिक्खवे, निस्सज्जितब्बं। ",
"pli-tv-bu-vb-np23:2.18":	"…पे… ",
"pli-tv-bu-vb-np23:2.19":	"इदं मे, भन्ते, भेसज्जं सत्ताहातिक्कन्तं निस्सग्गियं, ",
"pli-tv-bu-vb-np23:2.20":	"इमाहं सङ्घस्स निस्सज्जामीति …पे… ",
"pli-tv-bu-vb-np23:2.21":	"ददेय्याति …पे… ",
"pli-tv-bu-vb-np23:2.22":	"ददेय्युन्ति …पे… ",
"pli-tv-bu-vb-np23:2.23":	"आयस्मतो दम्मीति। ",
"pli-tv-bu-vb-np23:2.24.1":	"सत्ताहातिक्कन्ते अतिक्कन्तसञ्ञी, निस्सग्गियं पाचित्तियं। ",
"pli-tv-bu-vb-np23:2.25":	"सत्ताहातिक्कन्ते वेमतिको, निस्सग्गियं पाचित्तियं। ",
"pli-tv-bu-vb-np23:2.26":	"सत्ताहातिक्कन्ते अनतिक्कन्तसञ्ञी, निस्सग्गियं पाचित्तियं। ",
"pli-tv-bu-vb-np23:2.27":	"अनधिट्ठिते अधिट्ठितसञ्ञी, निस्सग्गियं पाचित्तियं। ",
"pli-tv-bu-vb-np23:2.28":	"अविस्सज्जिते विस्सज्जितसञ्ञी, निस्सग्गियं पाचित्तियं। ",
"pli-tv-bu-vb-np23:2.29":	"अनट्ठे नट्ठसञ्ञी, निस्सग्गियं पाचित्तियं। ",
"pli-tv-bu-vb-np23:2.30":	"अविनट्ठे विनट्ठसञ्ञी, निस्सग्गियं पाचित्तियं। ",
"pli-tv-bu-vb-np23:2.31":	"अदड्ढे दड्ढसञ्ञी, निस्सग्गियं पाचित्तियं। ",
"pli-tv-bu-vb-np23:2.32":	"अविलुत्ते विलुत्तसञ्ञी, निस्सग्गियं पाचित्तियं। ",
"pli-tv-bu-vb-np23:2.33":	"निस्सट्ठं पटिलभित्वा न कायिकेन परिभोगेन परिभुञ्जितब्बं, न अज्झोहरितब्बं, ",
"pli-tv-bu-vb-np23:2.34":	"पदीपे वा काळवण्णे वा उपनेतब्बं, ",
"pli-tv-bu-vb-np23:2.35":	"अञ्ञेन भिक्खुना कायिकेन परिभोगेन परिभुञ्जितब्बं, न अज्झोहरितब्बं। ",
"pli-tv-bu-vb-np23:2.36":	"सत्ताहानतिक्कन्ते अतिक्कन्तसञ्ञी, आपत्ति दुक्कटस्स। ",
"pli-tv-bu-vb-np23:2.37":	"सत्ताहानतिक्कन्ते वेमतिको, आपत्ति दुक्कटस्स। ",
"pli-tv-bu-vb-np23:2.38":	"सत्ताहानतिक्कन्ते अनतिक्कन्तसञ्ञी, अनापत्ति। ",
"pli-tv-bu-vb-np23:2.39.1":	"अनापत्ति—",
"pli-tv-bu-vb-np23:2.40":	"अन्तोसत्ताहं अधिट्ठेति, विस्सज्जेति, नस्सति, विनस्सति, डय्हति, अच्छिन्दित्वा गण्हन्ति, विस्सासं गण्हन्ति, ",
"pli-tv-bu-vb-np23:2.41":	"अनुपसम्पन्नस्स चत्तेन वन्तेन मुत्तेन अनपेक्खो दत्वा पटिलभित्वा परिभुञ्जति, ",
"pli-tv-bu-vb-np23:2.42":	"उम्मत्तकस्स, ",
"pli-tv-bu-vb-np23:2.43":	"आदिकम्मिकस्साति। ",
"pli-tv-bu-vb-np23:2.44":	"भेसज्जसिक्खापदं निट्ठितं ततियं। "
}	
