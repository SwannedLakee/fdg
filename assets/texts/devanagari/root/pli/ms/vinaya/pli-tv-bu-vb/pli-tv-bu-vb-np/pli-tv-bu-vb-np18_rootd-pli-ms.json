{	
"pli-tv-bu-vb-np18:0.1":	"थेरवाद विनय ",
"pli-tv-bu-vb-np18:0.2":	"महाविभङ्ग ",
"pli-tv-bu-vb-np18:0.3":	"निस्सग्गियकण्ड ",
"pli-tv-bu-vb-np18:0.4":	"कोसियवग्ग ",
"pli-tv-bu-vb-np18:0.5":	"१८। रूपियसिक्खापद ",
"pli-tv-bu-vb-np18:1.1":	"तेन समयेन बुद्धो भगवा राजगहे विहरति वेळुवने कलन्दकनिवापे। ",
"pli-tv-bu-vb-np18:1.2":	"तेन खो पन समयेन आयस्मा उपनन्दो सक्यपुत्तो अञ्ञतरस्स कुलस्स कुलूपको होति निच्चभत्तिको। ",
"pli-tv-bu-vb-np18:1.3":	"यं तस्मिं कुले उप्पज्जति खादनीयं वा भोजनीयं वा ततो आयस्मतो उपनन्दस्स सक्यपुत्तस्स पटिविसो ठपिय्यति। ",
"pli-tv-bu-vb-np18:1.4":	"तेन खो पन समयेन सायं तस्मिं कुले मंसं उप्पन्नं होति। ",
"pli-tv-bu-vb-np18:1.5":	"ततो आयस्मतो उपनन्दस्स सक्यपुत्तस्स पटिविसो ठपितो होति। ",
"pli-tv-bu-vb-np18:1.6":	"तस्स कुलस्स दारको रत्तिया पच्चूससमयं पच्चुट्ठाय रोदति—“मंसं मे देथा”ति। ",
"pli-tv-bu-vb-np18:1.7":	"अथ खो सो पुरिसो पजापतिं एतदवोच—“अय्यस्स पटिविसं दारकस्स देहि। ",
"pli-tv-bu-vb-np18:1.8":	"अञ्ञं चेतापेत्वा अय्यस्स दस्सामा”ति। ",
"pli-tv-bu-vb-np18:1.9":	"अथ खो आयस्मा उपनन्दो सक्यपुत्तो पुब्बण्हसमयं निवासेत्वा पत्तचीवरं आदाय येन तं कुलं तेनुपसङ्कमि; उपसङ्कमित्वा पञ्ञत्ते आसने निसीदि। ",
"pli-tv-bu-vb-np18:1.10":	"अथ खो सो पुरिसो येनायस्मा उपनन्दो सक्यपुत्तो तेनुपसङ्कमि; उपसङ्कमित्वा आयस्मन्तं उपनन्दं सक्यपुत्तं अभिवादेत्वा एकमन्तं निसीदि। एकमन्तं निसिन्नो खो सो पुरिसो आयस्मन्तं उपनन्दं सक्यपुत्तं एतदवोच—",
"pli-tv-bu-vb-np18:1.11":	"“हिय्यो खो, भन्ते, सायं मंसं उप्पन्नं अहोसि। ततो अय्यस्स पटिविसो ठपितो। ",
"pli-tv-bu-vb-np18:1.12":	"अयं, भन्ते, दारको रत्तिया पच्चूससमयं पच्चुट्ठाय रोदति—‘मंसं मे देथा’ति। अय्यस्स पटिविसो दारकस्स दिन्नो। ",
"pli-tv-bu-vb-np18:1.13":	"कहापणेन, भन्ते, किं आहरिय्यतू”ति? ",
"pli-tv-bu-vb-np18:1.14":	"“परिच्चत्तो मे, आवुसो, कहापणो”ति? ",
"pli-tv-bu-vb-np18:1.15":	"“आम, भन्ते, परिच्चत्तो”ति। ",
"pli-tv-bu-vb-np18:1.16":	"“तञ्ञेव मे, आवुसो, कहापणं देही”ति। ",
"pli-tv-bu-vb-np18:1.17":	"अथ खो सो पुरिसो आयस्मतो उपनन्दस्स सक्यपुत्तस्स कहापणं दत्वा उज्झायति खिय्यति विपाचेति—“यथेव मयं रूपियं पटिग्गण्हाम एवमेविमे समणा सक्यपुत्तिया रूपियं पटिग्गण्हन्ती”ति। ",
"pli-tv-bu-vb-np18:1.18":	"अस्सोसुं खो भिक्खू तस्स पुरिसस्स उज्झायन्तस्स खिय्यन्तस्स विपाचेन्तस्स। ",
"pli-tv-bu-vb-np18:1.19":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-np18:1.20":	"“कथञ्हि नाम आयस्मा उपनन्दो सक्यपुत्तो रूपियं पटिग्गहेस्सती”ति। ",
"pli-tv-bu-vb-np18:1.21":	"अथ खो ते भिक्खू आयस्मन्तं उपनन्दं सक्यपुत्तं अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-np18:1.22":	"“सच्चं किर त्वं, उपनन्द, रूपियं पटिग्गहेसी”ति? ",
"pli-tv-bu-vb-np18:1.23":	"“सच्चं, भगवा”ति। ",
"pli-tv-bu-vb-np18:1.24":	"विगरहि बुद्धो भगवा …पे… ",
"pli-tv-bu-vb-np18:1.25":	"कथञ्हि नाम त्वं, मोघपुरिस, रूपियं पटिग्गहेस्ससि। ",
"pli-tv-bu-vb-np18:1.26":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-np18:1.27":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np18:1.28.1":	"“यो पन भिक्खु जातरूपरजतं उग्गण्हेय्य वा उग्गण्हापेय्य वा उपनिक्खित्तं वा सादियेय्य, निस्सग्गियं पाचित्तियन्”ति। ",
"pli-tv-bu-vb-np18:2.1":	"यो पनाति ",
"pli-tv-bu-vb-np18:2.2":	"यो यादिसो …पे… ",
"pli-tv-bu-vb-np18:2.3":	"भिक्खूति ",
"pli-tv-bu-vb-np18:2.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-np18:2.5":	"जातरूपं नाम ",
"pli-tv-bu-vb-np18:2.6":	"सत्थुवण्णो वुच्चति। ",
"pli-tv-bu-vb-np18:2.7":	"रजतं नाम ",
"pli-tv-bu-vb-np18:2.8":	"कहापणो लोहमासको दारुमासको जतुमासको ये वोहारं गच्छन्ति। ",
"pli-tv-bu-vb-np18:2.9":	"उग्गण्हेय्याति ",
"pli-tv-bu-vb-np18:2.10":	"सयं गण्हाति निस्सग्गियं पाचित्तियं। ",
"pli-tv-bu-vb-np18:2.11":	"उग्गण्हापेय्याति ",
"pli-tv-bu-vb-np18:2.12":	"अञ्ञं गाहापेति निस्सग्गियं पाचित्तियं। ",
"pli-tv-bu-vb-np18:2.13":	"उपनिक्खित्तं वा सादियेय्याति ",
"pli-tv-bu-vb-np18:2.14":	"इदं अय्यस्स होतूति उपनिक्खित्तं सादियति, निस्सग्गियं होति। ",
"pli-tv-bu-vb-np18:2.15":	"सङ्घमज्झे निस्सज्जितब्बं। ",
"pli-tv-bu-vb-np18:2.16":	"एवञ्च पन, भिक्खवे, निस्सज्जितब्बं—",
"pli-tv-bu-vb-np18:2.17":	"तेन भिक्खुना सङ्घं उपसङ्कमित्वा एकंसं उत्तरासङ्गं करित्वा वुड्ढानं भिक्खूनं पादे वन्दित्वा उक्कुटिकं निसीदित्वा अञ्जलिं पग्गहेत्वा एवमस्स वचनीयो—",
"pli-tv-bu-vb-np18:2.18":	"“अहं, भन्ते, रूपियं पटिग्गहेसिं। ",
"pli-tv-bu-vb-np18:2.19":	"इदं मे निस्सग्गियं। ",
"pli-tv-bu-vb-np18:2.20":	"इमाहं सङ्घस्स निस्सज्जामी”ति। ",
"pli-tv-bu-vb-np18:2.21":	"निस्सज्जित्वा आपत्ति देसेतब्बा। ",
"pli-tv-bu-vb-np18:2.22":	"ब्यत्तेन भिक्खुना पटिबलेन आपत्ति पटिग्गहेतब्बा। ",
"pli-tv-bu-vb-np18:2.23":	"सचे तत्थ आगच्छति आरामिको वा उपासको वा सो वत्तब्बो—",
"pli-tv-bu-vb-np18:2.24":	"“आवुसो, इमं जानाही”ति। ",
"pli-tv-bu-vb-np18:2.25":	"सचे सो भणति—",
"pli-tv-bu-vb-np18:2.26":	"“इमिना किं आहरिय्यतू”ति, ",
"pli-tv-bu-vb-np18:2.27":	"न वत्तब्बो—",
"pli-tv-bu-vb-np18:2.28":	"“इमं वा इमं वा आहरा”ति। ",
"pli-tv-bu-vb-np18:2.29":	"कप्पियं आचिक्खितब्बं—",
"pli-tv-bu-vb-np18:2.30":	"सप्पि वा तेलं वा मधु वा फाणितं वा। ",
"pli-tv-bu-vb-np18:2.31":	"सचे सो तेन परिवत्तेत्वा कप्पियं आहरति रूपियप्पटिग्गाहकं ठपेत्वा सब्बेहेव परिभुञ्जितब्बं। ",
"pli-tv-bu-vb-np18:2.32":	"एवञ्चेतं लभेथ, इच्चेतं कुसलं; ",
"pli-tv-bu-vb-np18:2.33":	"नो चे लभेथ, सो वत्तब्बो—",
"pli-tv-bu-vb-np18:2.34":	"“आवुसो, इमं छड्डेही”ति। ",
"pli-tv-bu-vb-np18:2.35":	"सचे सो छड्डेति, इच्चेतं कुसलं; ",
"pli-tv-bu-vb-np18:2.36":	"नो चे छड्डेति, पञ्चहङ्गेहि समन्नागतो भिक्खु रूपियछड्डको सम्मन्नितब्बो—",
"pli-tv-bu-vb-np18:2.37":	"यो न छन्दागतिं गच्छेय्य, न दोसागतिं गच्छेय्य, न मोहागतिं गच्छेय्य, न भयागतिं गच्छेय्य, छड्डिताछड्डितञ्च जानेय्य। ",
"pli-tv-bu-vb-np18:2.38":	"“एवञ्च पन, भिक्खवे, सम्मन्नितब्बो। ",
"pli-tv-bu-vb-np18:2.39":	"पठमं भिक्खु याचितब्बो। ",
"pli-tv-bu-vb-np18:2.40":	"याचित्वा ब्यत्तेन भिक्खुना पटिबलेन सङ्घो ञापेतब्बो—",
"pli-tv-bu-vb-np18:2.41":	"‘सुणातु मे, भन्ते, सङ्घो। ",
"pli-tv-bu-vb-np18:2.42":	"यदि सङ्घस्स पत्तकल्लं, सङ्घो इत्थन्नामं भिक्खुं रूपियछड्डकं सम्मन्नेय्य। ",
"pli-tv-bu-vb-np18:2.43":	"एसा ञत्ति। ",
"pli-tv-bu-vb-np18:2.44":	"सुणातु मे, भन्ते, सङ्घो। ",
"pli-tv-bu-vb-np18:2.45":	"सङ्घो इत्थन्नामं भिक्खुं रूपियछड्डकं सम्मन्नति। ",
"pli-tv-bu-vb-np18:2.46":	"यस्सायस्मतो खमति इत्थन्नामस्स भिक्खुनो रूपियछड्डकस्स सम्मुति, सो तुण्हस्स; ",
"pli-tv-bu-vb-np18:2.47":	"यस्स नक्खमति, सो भासेय्य। ",
"pli-tv-bu-vb-np18:2.48":	"सम्मतो सङ्घेन इत्थन्नामो भिक्खु रूपियछड्डको। ",
"pli-tv-bu-vb-np18:2.49":	"खमति सङ्घस्स, तस्मा तुण्ही, ",
"pli-tv-bu-vb-np18:2.50":	"एवमेतं धारयामी’”ति। ",
"pli-tv-bu-vb-np18:2.51":	"तेन सम्मतेन भिक्खुना अनिमित्तं कत्वा पातेतब्बं। ",
"pli-tv-bu-vb-np18:2.52":	"सचे निमित्तं कत्वा पातेति, आपत्ति दुक्कटस्स। ",
"pli-tv-bu-vb-np18:2.53.1":	"रूपिये रूपियसञ्ञी रूपियं पटिग्गण्हाति, निस्सग्गियं पाचित्तियं। ",
"pli-tv-bu-vb-np18:2.54":	"रूपिये वेमतिको रूपियं पटिग्गण्हाति, निस्सग्गियं पाचित्तियं। ",
"pli-tv-bu-vb-np18:2.55":	"रूपिये अरूपियसञ्ञी रूपियं पटिग्गण्हाति, निस्सग्गियं पाचित्तियं। ",
"pli-tv-bu-vb-np18:2.56":	"अरूपिये रूपियसञ्ञी, आपत्ति दुक्कटस्स। ",
"pli-tv-bu-vb-np18:2.57":	"अरूपिये वेमतिको, आपत्ति दुक्कटस्स। ",
"pli-tv-bu-vb-np18:2.58":	"अरूपिये अरूपियसञ्ञी, अनापत्ति। ",
"pli-tv-bu-vb-np18:2.59.1":	"अनापत्ति—",
"pli-tv-bu-vb-np18:2.60":	"अज्झारामे वा अज्झावसथे वा उग्गहेत्वा वा उग्गहापेत्वा वा निक्खिपति—",
"pli-tv-bu-vb-np18:2.61":	"यस्स भविस्सति सो हरिस्सतीति, ",
"pli-tv-bu-vb-np18:2.62":	"उम्मत्तकस्स, ",
"pli-tv-bu-vb-np18:2.63":	"आदिकम्मिकस्साति। ",
"pli-tv-bu-vb-np18:2.64":	"रूपियसिक्खापदं निट्ठितं अट्ठमं। "
}	
