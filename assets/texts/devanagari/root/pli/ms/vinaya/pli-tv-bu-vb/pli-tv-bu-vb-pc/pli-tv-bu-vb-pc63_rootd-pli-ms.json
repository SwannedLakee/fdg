{	
"pli-tv-bu-vb-pc63:0.1":	"थेरवाद विनय ",
"pli-tv-bu-vb-pc63:0.2":	"महाविभङ्ग ",
"pli-tv-bu-vb-pc63:0.3":	"पाचित्तियकण्ड ",
"pli-tv-bu-vb-pc63:0.4":	"सप्पाणकवग्ग ",
"pli-tv-bu-vb-pc63:0.5":	"६३। उक्कोटनसिक्खापद ",
"pli-tv-bu-vb-pc63:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc63:1.2":	"तेन खो पन समयेन छब्बग्गिया भिक्खू जानं यथाधम्मं निहताधिकरणं पुनकम्माय उक्कोटेन्ति—",
"pli-tv-bu-vb-pc63:1.3":	"“अकतं कम्मं दुक्कटं कम्मं पुन कातब्बं कम्मं अनिहतं दुन्निहतं पुन निहनितब्बन्”ति। ",
"pli-tv-bu-vb-pc63:1.4":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc63:1.5":	"“कथञ्हि नाम छब्बग्गिया भिक्खू जानं यथाधम्मं निहताधिकरणं पुनकम्माय उक्कोटेस्सन्ती”ति …पे… ",
"pli-tv-bu-vb-pc63:1.6":	"“सच्चं किर तुम्हे, भिक्खवे, जानं यथाधम्मं निहताधिकरणं पुनकम्माय उक्कोटेथा”ति? ",
"pli-tv-bu-vb-pc63:1.7":	"“सच्चं, भगवा”ति। ",
"pli-tv-bu-vb-pc63:1.8":	"विगरहि बुद्धो भगवा …पे… ",
"pli-tv-bu-vb-pc63:1.9":	"कथञ्हि नाम तुम्हे, मोघपुरिसा, जानं यथाधम्मं निहताधिकरणं पुनकम्माय उक्कोटेस्सथ। ",
"pli-tv-bu-vb-pc63:1.10":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc63:1.11":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc63:1.12.1":	"“यो पन भिक्खु जानं यथाधम्मं निहताधिकरणं पुनकम्माय उक्कोटेय्य, पाचित्तियन्”ति। ",
"pli-tv-bu-vb-pc63:2.1.1":	"यो पनाति ",
"pli-tv-bu-vb-pc63:2.1.2":	"यो यादिसो …पे… ",
"pli-tv-bu-vb-pc63:2.1.3":	"भिक्खूति ",
"pli-tv-bu-vb-pc63:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc63:2.1.5":	"जानाति नाम ",
"pli-tv-bu-vb-pc63:2.1.6":	"सामं वा जानाति, अञ्ञे वा तस्स आरोचेन्ति, सो वा आरोचेति। ",
"pli-tv-bu-vb-pc63:2.1.7":	"यथाधम्मं नाम ",
"pli-tv-bu-vb-pc63:2.1.8":	"धम्मेन विनयेन सत्थुसासनेन कतं, एतं यथाधम्मं नाम। ",
"pli-tv-bu-vb-pc63:2.1.9":	"अधिकरणं नाम ",
"pli-tv-bu-vb-pc63:2.1.10":	"चत्तारि अधिकरणानि— विवादाधिकरणं, अनुवादाधिकरणं, आपत्ताधिकरणं, किच्चाधिकरणं। ",
"pli-tv-bu-vb-pc63:2.1.11":	"पुनकम्माय उक्कोटेय्याति ",
"pli-tv-bu-vb-pc63:2.1.12":	"“अकतं कम्मं दुक्कटं कम्मं पुनकातब्बं कम्मं अनिहतं दुन्निहतं पुन निहनितब्बन्”ति उक्कोटेति, आपत्ति पाचित्तियस्स। ",
"pli-tv-bu-vb-pc63:2.2.1":	"धम्मकम्मे धम्मकम्मसञ्ञी उक्कोटेति, आपत्ति पाचित्तियस्स। ",
"pli-tv-bu-vb-pc63:2.2.2":	"धम्मकम्मे वेमतिको उक्कोटेति, आपत्ति दुक्कटस्स। ",
"pli-tv-bu-vb-pc63:2.2.3":	"धम्मकम्मे अधम्मकम्मसञ्ञी उक्कोटेति, अनापत्ति। ",
"pli-tv-bu-vb-pc63:2.2.4":	"अधम्मकम्मे धम्मकम्मसञ्ञी, आपत्ति दुक्कटस्स। ",
"pli-tv-bu-vb-pc63:2.2.5":	"अधम्मकम्मे वेमतिको, आपत्ति दुक्कटस्स। ",
"pli-tv-bu-vb-pc63:2.2.6":	"अधम्मकम्मे अधम्मकम्मसञ्ञी, अनापत्ति। ",
"pli-tv-bu-vb-pc63:2.3.1":	"अनापत्ति—",
"pli-tv-bu-vb-pc63:2.3.2":	"“अधम्मेन वा वग्गेन वा न कम्मारहस्स वा कम्मं कतन्”ति जानन्तो उक्कोटेति, ",
"pli-tv-bu-vb-pc63:2.3.3":	"उम्मत्तकस्स, ",
"pli-tv-bu-vb-pc63:2.3.4":	"आदिकम्मिकस्साति। ",
"pli-tv-bu-vb-pc63:2.3.5":	"उक्कोटनसिक्खापदं निट्ठितं ततियं। "
}	
