{	
"pli-tv-bu-vb-pc11:0.1":	"थेरवाद विनय ",
"pli-tv-bu-vb-pc11:0.2":	"महाविभङ्ग ",
"pli-tv-bu-vb-pc11:0.3":	"पाचित्तियकण्ड ",
"pli-tv-bu-vb-pc11:0.4":	"भूतगामवग्ग ",
"pli-tv-bu-vb-pc11:0.5":	"११। भूतगामसिक्खापद ",
"pli-tv-bu-vb-pc11:1.1":	"तेन समयेन बुद्धो भगवा आळवियं विहरति अग्गाळवे चेतिये। ",
"pli-tv-bu-vb-pc11:1.2":	"तेन खो पन समयेन आळवका भिक्खू नवकम्मं करोन्ता रुक्खं छिन्दन्तिपि छेदापेन्तिपि। ",
"pli-tv-bu-vb-pc11:1.3":	"अञ्ञतरोपि आळवको भिक्खु रुक्खं छिन्दति। ",
"pli-tv-bu-vb-pc11:1.4":	"तस्मिं रुक्खे अधिवत्था देवता तं भिक्खुं एतदवोच—",
"pli-tv-bu-vb-pc11:1.5":	"“मा, भन्ते, अत्तनो भवनं कत्तुकामो मय्हं भवनं छिन्दी”ति। ",
"pli-tv-bu-vb-pc11:1.6":	"सो भिक्खु अनादियन्तो छिन्दियेव, तस्सा च देवताय दारकस्स बाहुं आकोटेसि। ",
"pli-tv-bu-vb-pc11:1.7":	"अथ खो तस्सा देवताय एतदहोसि—",
"pli-tv-bu-vb-pc11:1.8":	"“यन्नूनाहं इमं भिक्खुं इधेव जीविता वोरोपेय्यन्”ति। ",
"pli-tv-bu-vb-pc11:1.9":	"अथ खो तस्सा देवताय एतदहोसि—",
"pli-tv-bu-vb-pc11:1.10":	"“न खो मेतं पतिरूपं याहं इमं भिक्खुं इधेव जीविता वोरोपेय्यं। ",
"pli-tv-bu-vb-pc11:1.11":	"यन्नूनाहं भगवतो एतमत्थं आरोचेय्यन्”ति। ",
"pli-tv-bu-vb-pc11:1.12":	"अथ खो सा देवता येन भगवा तेनुपसङ्कमि; उपसङ्कमित्वा भगवतो एतमत्थं आरोचेसि। ",
"pli-tv-bu-vb-pc11:1.13":	"“साधु साधु, देवते। ",
"pli-tv-bu-vb-pc11:1.14":	"साधु खो त्वं, देवते, तं भिक्खुं जीविता न वोरोपेसि। ",
"pli-tv-bu-vb-pc11:1.15":	"सचज्ज त्वं, देवते, तं भिक्खुं जीविता वोरोपेय्यासि, बहुञ्च त्वं, देवते, अपुञ्ञं पसवेय्यासि। ",
"pli-tv-bu-vb-pc11:1.16":	"गच्छ त्वं, देवते, अमुकस्मिं ओकासे रुक्खो विवित्तो तस्मिं उपगच्छा”ति। ",
"pli-tv-bu-vb-pc11:1.17":	"मनुस्सा उज्झायन्ति खिय्यन्ति विपाचेन्ति—",
"pli-tv-bu-vb-pc11:1.18":	"“कथञ्हि नाम समणा सक्यपुत्तिया रुक्खं छिन्दिस्सन्तिपि छेदापेस्सन्तिपि एकिन्द्रियं समणा सक्यपुत्तिया जीवं विहेठेन्ती”ति। ",
"pli-tv-bu-vb-pc11:1.19":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bu-vb-pc11:1.20":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc11:1.21":	"“कथञ्हि नाम आळवका भिक्खू रुक्खं छिन्दिस्सन्तिपि छेदापेस्सन्तिपी”ति …पे… ",
"pli-tv-bu-vb-pc11:1.22":	"“सच्चं किर तुम्हे, भिक्खवे, रुक्खं छिन्दथापि छेदापेथापी”ति? ",
"pli-tv-bu-vb-pc11:1.23":	"“सच्चं, भगवा”ति। ",
"pli-tv-bu-vb-pc11:1.24":	"विगरहि बुद्धो भगवा …पे… ",
"pli-tv-bu-vb-pc11:1.25":	"कथञ्हि नाम तुम्हे, मोघपुरिसा, रुक्खं छिन्दिस्सथापि, छेदापेस्सथापि। ",
"pli-tv-bu-vb-pc11:1.26":	"जीवसञ्ञिनो हि, मोघपुरिसा, मनुस्सा रुक्खस्मिं। ",
"pli-tv-bu-vb-pc11:1.27":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc11:1.28":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc11:1.29.1":	"“भूतगामपातब्यताय पाचित्तियन्”ति। ",
"pli-tv-bu-vb-pc11:2.1.1":	"भूतगामो नाम ",
"pli-tv-bu-vb-pc11:2.1.2":	"पञ्च बीजजातानि— मूलबीजं, खन्धबीजं, फळुबीजं, अग्गबीजं, बीजबीजमेव पञ्चमं। ",
"pli-tv-bu-vb-pc11:2.1.3":	"मूलबीजं नाम—",
"pli-tv-bu-vb-pc11:2.1.4":	"हलिद्दि, सिङ्गिवेरं, वचा, वचत्तं, अतिविसा, कटुकरोहिणी, उसीरं, भद्दमुत्तकं, यानि वा पनञ्ञानिपि अत्थि मूले जायन्ति, मूले सञ्जायन्ति, एतं मूलबीजं नाम। ",
"pli-tv-bu-vb-pc11:2.1.5":	"खन्धबीजं नाम—",
"pli-tv-bu-vb-pc11:2.1.6":	"अस्सत्थो, निग्रोधो, पिलक्खो, उदुम्बरो, कच्छको, कपित्थनो, यानि वा पनञ्ञानिपि अत्थि खन्धे जायन्ति, खन्धे सञ्जायन्ति, एतं खन्धबीजं नाम। ",
"pli-tv-bu-vb-pc11:2.1.7":	"फळुबीजं नाम—",
"pli-tv-bu-vb-pc11:2.1.8":	"उच्छु, वेळु, नळो, यानि वा पनञ्ञानिपि अत्थि पब्बे जायन्ति, पब्बे सञ्जायन्ति, एतं फळुबीजं नाम। ",
"pli-tv-bu-vb-pc11:2.1.9":	"अग्गबीजं नाम—",
"pli-tv-bu-vb-pc11:2.1.10":	"अज्जुकं, फणिज्जकं, हिरिवेरं, यानि वा पनञ्ञानिपि अत्थि अग्गे जायन्ति, अग्गे सञ्जायन्ति, एतं अग्गबीजं नाम। ",
"pli-tv-bu-vb-pc11:2.1.11":	"बीजबीजं नाम—",
"pli-tv-bu-vb-pc11:2.1.12":	"पुब्बण्णं, अपरण्णं, यानि वा पनञ्ञानिपि अत्थि बीजे जायन्ति, बीजे सञ्जायन्ति, एतं बीजबीजं नाम। ",
"pli-tv-bu-vb-pc11:2.2.1":	"बीजे बीजसञ्ञी छिन्दति वा छेदापेति वा, भिन्दति वा भेदापेति वा, पचति वा पचापेति वा, आपत्ति पाचित्तियस्स। ",
"pli-tv-bu-vb-pc11:2.2.2":	"बीजे वेमतिको छिन्दति वा छेदापेति वा, भिन्दति वा भेदापेति वा, पचति वा पचापेति वा, आपत्ति दुक्कटस्स। ",
"pli-tv-bu-vb-pc11:2.2.3":	"बीजे अबीजसञ्ञी छिन्दति वा छेदापेति वा, भिन्दति वा भेदापेति वा, पचति वा पचापेति वा, अनापत्ति। ",
"pli-tv-bu-vb-pc11:2.2.4":	"अबीजे बीजसञ्ञी आपत्ति दुक्कटस्स। ",
"pli-tv-bu-vb-pc11:2.2.5":	"अबीजे वेमतिको, आपत्ति दुक्कटस्स। ",
"pli-tv-bu-vb-pc11:2.2.6":	"अबीजे अबीजसञ्ञी, अनापत्ति। ",
"pli-tv-bu-vb-pc11:2.3.1":	"अनापत्ति—",
"pli-tv-bu-vb-pc11:2.3.2":	"“इमं जान, इमं देहि, इमं आहर, इमिना अत्थो, इमं कप्पियं करोही”ति भणति, ",
"pli-tv-bu-vb-pc11:2.3.3":	"असञ्चिच्च, ",
"pli-tv-bu-vb-pc11:2.3.4":	"अस्सतिया, ",
"pli-tv-bu-vb-pc11:2.3.5":	"अजानन्तस्स, ",
"pli-tv-bu-vb-pc11:2.3.6":	"उम्मत्तकस्स, ",
"pli-tv-bu-vb-pc11:2.3.7":	"आदिकम्मिकस्साति। ",
"pli-tv-bu-vb-pc11:2.3.8":	"भूतगामसिक्खापदं निट्ठितं पठमं। "
}	
