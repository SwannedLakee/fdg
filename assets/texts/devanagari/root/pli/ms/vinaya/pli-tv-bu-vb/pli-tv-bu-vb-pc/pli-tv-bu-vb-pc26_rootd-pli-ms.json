{	
"pli-tv-bu-vb-pc26:0.1":	"थेरवाद विनय ",
"pli-tv-bu-vb-pc26:0.2":	"महाविभङ्ग ",
"pli-tv-bu-vb-pc26:0.3":	"पाचित्तियकण्ड ",
"pli-tv-bu-vb-pc26:0.4":	"ओवादवग्ग ",
"pli-tv-bu-vb-pc26:0.5":	"२६। चीवरसिब्बनसिक्खापद ",
"pli-tv-bu-vb-pc26:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc26:1.2":	"तेन खो पन समयेन आयस्मा उदायी पट्टो होति चीवरकम्मं कातुं। ",
"pli-tv-bu-vb-pc26:1.3":	"अञ्ञतरा भिक्खुनी येनायस्मा उदायी तेनुपसङ्कमि; उपसङ्कमित्वा आयस्मन्तं उदायिं एतदवोच—",
"pli-tv-bu-vb-pc26:1.4":	"“साधु मे, भन्ते, अय्यो चीवरं सिब्बतू”ति। ",
"pli-tv-bu-vb-pc26:1.5":	"अथ खो आयस्मा उदायी तस्सा भिक्खुनिया चीवरं सिब्बित्वा सुरत्तं सुपरिकम्मकतं कत्वा मज्झे पटिभानचित्तं वुट्ठापेत्वा संहरित्वा निक्खिपि। ",
"pli-tv-bu-vb-pc26:1.6":	"अथ खो सा भिक्खुनी येनायस्मा उदायी तेनुपसङ्कमि; उपसङ्कमित्वा आयस्मन्तं उदायिं एतदवोच—",
"pli-tv-bu-vb-pc26:1.7":	"“कहं तं, भन्ते, चीवरन्”ति? ",
"pli-tv-bu-vb-pc26:1.8":	"“हन्द, भगिनि, इमं चीवरं यथासंहटं हरित्वा निक्खिपित्वा यदा भिक्खुनिसङ्घो ओवादं आगच्छति तदा इमं चीवरं पारुपित्वा भिक्खुनिसङ्घस्स पिट्ठितो पिट्ठितो आगच्छा”ति। ",
"pli-tv-bu-vb-pc26:1.9":	"अथ खो सा भिक्खुनी तं चीवरं यथासंहटं हरित्वा निक्खिपित्वा यदा भिक्खुनिसङ्घो ओवादं आगच्छति तदा तं चीवरं पारुपित्वा भिक्खुनिसङ्घस्स पिट्ठितो पिट्ठितो आगच्छति। ",
"pli-tv-bu-vb-pc26:1.10":	"मनुस्सा उज्झायन्ति खिय्यन्ति विपाचेन्ति—",
"pli-tv-bu-vb-pc26:1.11":	"“याव छिन्निका इमा भिक्खुनियो धुत्तिका अहिरिकायो, यत्र हि नाम चीवरे पटिभानचित्तं वुट्ठापेस्सन्ती”ति। ",
"pli-tv-bu-vb-pc26:1.12":	"भिक्खुनियो एवमाहंसु—",
"pli-tv-bu-vb-pc26:1.13":	"“कस्सिदं कम्मन्”ति? ",
"pli-tv-bu-vb-pc26:1.14":	"“अय्यस्स उदायिस्सा”ति। ",
"pli-tv-bu-vb-pc26:1.15":	"“येपि ते छिन्नका धुत्तका अहिरिका तेसम्पि एवरूपं न सोभेय्य, किं पन अय्यस्स उदायिस्सा”ति। ",
"pli-tv-bu-vb-pc26:1.16":	"अथ खो ता भिक्खुनियो भिक्खूनं एतमत्थं आरोचेसुं। ",
"pli-tv-bu-vb-pc26:1.17":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc26:1.18":	"“कथञ्हि नाम आयस्मा उदायी भिक्खुनिया चीवरं सिब्बिस्सती”ति …पे… ",
"pli-tv-bu-vb-pc26:1.19":	"“सच्चं किर त्वं, उदायि, भिक्खुनिया चीवरं सिब्बसी”ति? ",
"pli-tv-bu-vb-pc26:1.20":	"“सच्चं, भगवा”ति। ",
"pli-tv-bu-vb-pc26:1.21":	"“ञातिका ते, उदायि, अञ्ञातिका”ति? ",
"pli-tv-bu-vb-pc26:1.22":	"“अञ्ञातिका, भगवा”ति। ",
"pli-tv-bu-vb-pc26:1.23":	"“अञ्ञातको, मोघपुरिस, अञ्ञातिकाय न जानाति पतिरूपं वा अप्पतिरूपं वा पासादिकं वा अपासादिकं वा। ",
"pli-tv-bu-vb-pc26:1.24":	"कथञ्हि नाम त्वं, मोघपुरिस, अञ्ञातिकाय भिक्खुनिया चीवरं सिब्बिस्ससि। ",
"pli-tv-bu-vb-pc26:1.25":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-pc26:1.26":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc26:1.27.1":	"“यो पन भिक्खु अञ्ञातिकाय भिक्खुनिया चीवरं सिब्बेय्य वा सिब्बापेय्य वा, पाचित्तियन्”ति। ",
"pli-tv-bu-vb-pc26:2.1.1":	"यो पनाति ",
"pli-tv-bu-vb-pc26:2.1.2":	"यो यादिसो …पे… ",
"pli-tv-bu-vb-pc26:2.1.3":	"भिक्खूति ",
"pli-tv-bu-vb-pc26:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc26:2.1.5":	"अञ्ञातिका नाम ",
"pli-tv-bu-vb-pc26:2.1.6":	"मातितो वा पितितो वा याव सत्तमा पितामहयुगा असम्बद्धा। ",
"pli-tv-bu-vb-pc26:2.1.7":	"भिक्खुनी नाम ",
"pli-tv-bu-vb-pc26:2.1.8":	"उभतोसङ्घे उपसम्पन्ना। ",
"pli-tv-bu-vb-pc26:2.1.9":	"चीवरं नाम ",
"pli-tv-bu-vb-pc26:2.1.10":	"छन्नं चीवरानं अञ्ञतरं चीवरं। ",
"pli-tv-bu-vb-pc26:2.1.11":	"सिब्बेय्याति ",
"pli-tv-bu-vb-pc26:2.1.12":	"सयं सिब्बति आरापथे आरापथे आपत्ति पाचित्तियस्स। ",
"pli-tv-bu-vb-pc26:2.1.13":	"सिब्बापेय्याति ",
"pli-tv-bu-vb-pc26:2.1.14":	"अञ्ञं आणापेति, आपत्ति पाचित्तियस्स। ",
"pli-tv-bu-vb-pc26:2.1.15":	"सकिं आणत्तो बहुकम्पि सिब्बति, आपत्ति पाचित्तियस्स। ",
"pli-tv-bu-vb-pc26:2.2.1":	"अञ्ञातिकाय अञ्ञातिकसञ्ञी चीवरं सिब्बति वा सिब्बापेति वा, आपत्ति पाचित्तियस्स। ",
"pli-tv-bu-vb-pc26:2.2.2":	"अञ्ञातिकाय वेमतिको चीवरं सिब्बति वा सिब्बापेति वा, आपत्ति पाचित्तियस्स। ",
"pli-tv-bu-vb-pc26:2.2.3":	"अञ्ञातिकाय ञातिकसञ्ञी चीवरं सिब्बति वा सिब्बापेति वा, आपत्ति पाचित्तियस्स। ",
"pli-tv-bu-vb-pc26:2.2.4":	"एकतोउपसम्पन्नाय चीवरं सिब्बति वा सिब्बापेति वा, आपत्ति दुक्कटस्स। ",
"pli-tv-bu-vb-pc26:2.2.5":	"ञातिकाय अञ्ञातिकसञ्ञी, आपत्ति दुक्कटस्स। ",
"pli-tv-bu-vb-pc26:2.2.6":	"ञातिकाय वेमतिको, आपत्ति दुक्कटस्स। ",
"pli-tv-bu-vb-pc26:2.2.7":	"ञातिकाय ञातिकसञ्ञी, अनापत्ति। ",
"pli-tv-bu-vb-pc26:2.3.1":	"अनापत्ति—",
"pli-tv-bu-vb-pc26:2.3.2":	"ञातिकाय, ",
"pli-tv-bu-vb-pc26:2.3.3":	"चीवरं ठपेत्वा अञ्ञं परिक्खारं सिब्बति वा सिब्बापेति वा, ",
"pli-tv-bu-vb-pc26:2.3.4":	"सिक्खमानाय, ",
"pli-tv-bu-vb-pc26:2.3.5":	"सामणेरिया, ",
"pli-tv-bu-vb-pc26:2.3.6":	"उम्मत्तकस्स, ",
"pli-tv-bu-vb-pc26:2.3.7":	"आदिकम्मिकस्साति। ",
"pli-tv-bu-vb-pc26:2.3.8":	"चीवरसिब्बनसिक्खापदं निट्ठितं छट्ठं। "
}	
