{	
"pli-tv-bu-vb-pc35:0.1":	"थेरवाद विनय ",
"pli-tv-bu-vb-pc35:0.2":	"महाविभङ्ग ",
"pli-tv-bu-vb-pc35:0.3":	"पाचित्तियकण्ड ",
"pli-tv-bu-vb-pc35:0.4":	"भोजनवग्ग ",
"pli-tv-bu-vb-pc35:0.5":	"३५। पवारणासिक्खापद ",
"pli-tv-bu-vb-pc35:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc35:1.2":	"तेन खो पन समयेन अञ्ञतरो ब्राह्मणो भिक्खू निमन्तेत्वा भोजेसि। ",
"pli-tv-bu-vb-pc35:1.3":	"भिक्खू भुत्तावी पवारिता ञातिकुलानि गन्त्वा एकच्चे भुञ्जिंसु एकच्चे पिण्डपातं आदाय अगमंसु। ",
"pli-tv-bu-vb-pc35:1.4":	"अथ खो सो ब्राह्मणो पटिविस्सके एतदवोच—",
"pli-tv-bu-vb-pc35:1.5":	"“भिक्खू मया, अय्या, सन्तप्पिता। ",
"pli-tv-bu-vb-pc35:1.6":	"एथ, तुम्हेपि सन्तप्पेस्सामी”ति। ",
"pli-tv-bu-vb-pc35:1.7":	"ते एवमाहंसु—“किं त्वं, अय्यो, अम्हे सन्तप्पेस्ससि? ",
"pli-tv-bu-vb-pc35:1.8":	"येपि तया निमन्तिता तेपि अम्हाकं घरानि आगन्त्वा एकच्चे भुञ्जिंसु एकच्चे पिण्डपातं आदाय अगमंसू”ति। ",
"pli-tv-bu-vb-pc35:1.9":	"अथ खो सो ब्राह्मणो उज्झायति खिय्यति विपाचेति—",
"pli-tv-bu-vb-pc35:1.10":	"“कथञ्हि नाम भदन्ता अम्हाकं घरे भुञ्जित्वा अञ्ञत्र भुञ्जिस्सन्ति। ",
"pli-tv-bu-vb-pc35:1.11":	"न चाहं पटिबलो यावदत्थं दातुन्”ति। ",
"pli-tv-bu-vb-pc35:1.12":	"अस्सोसुं खो भिक्खू तस्स ब्राह्मणस्स उज्झायन्तस्स खिय्यन्तस्स विपाचेन्तस्स। ",
"pli-tv-bu-vb-pc35:1.13":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc35:1.14":	"“कथञ्हि नाम भिक्खू भुत्तावी पवारिता अञ्ञत्र भुञ्जिस्सन्ती”ति …पे… ",
"pli-tv-bu-vb-pc35:1.15":	"“सच्चं किर, भिक्खवे, भिक्खू भुत्तावी पवारिता अञ्ञत्र भुञ्जन्ती”ति? ",
"pli-tv-bu-vb-pc35:1.16":	"“सच्चं, भगवा”ति। ",
"pli-tv-bu-vb-pc35:1.17":	"विगरहि बुद्धो भगवा …पे… ",
"pli-tv-bu-vb-pc35:1.18":	"कथञ्हि नाम ते, भिक्खवे, मोघपुरिसा भुत्तावी पवारिता अञ्ञत्र भुञ्जिस्सन्ति। ",
"pli-tv-bu-vb-pc35:1.19":	"नेतं, भिक्खवे, अप्पसन्नानं वा पसादाय …पे… ",
"pli-tv-bu-vb-pc35:1.20":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc35:1.21.1":	"“यो पन भिक्खु भुत्तावी पवारितो खादनीयं वा भोजनीयं वा खादेय्य वा भुञ्जेय्य वा, पाचित्तियन्”ति। ",
"pli-tv-bu-vb-pc35:1.22":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc35:2.1":	"तेन खो पन समयेन भिक्खू गिलानानं भिक्खूनं पणीते पिण्डपाते नीहरन्ति। ",
"pli-tv-bu-vb-pc35:2.2":	"गिलाना न चित्तरूपं भुञ्जन्ति। ",
"pli-tv-bu-vb-pc35:2.3":	"तानि भिक्खू छट्टेन्ति। ",
"pli-tv-bu-vb-pc35:2.4":	"अस्सोसि खो भगवा उच्चासद्दं महासद्दं काकोरवसद्दं। ",
"pli-tv-bu-vb-pc35:2.5":	"सुत्वान आयस्मन्तं आनन्दं आमन्तेसि—",
"pli-tv-bu-vb-pc35:2.6":	"“किं नु खो सो, आनन्द, उच्चासद्दो महासद्दो काकोरवसद्दो”ति? ",
"pli-tv-bu-vb-pc35:2.7":	"अथ खो आयस्मा आनन्दो भगवतो एतमत्थं आरोचेसि। ",
"pli-tv-bu-vb-pc35:2.8":	"“भुञ्जेय्युं पनानन्द, भिक्खू गिलानातिरित्तन्”ति। ",
"pli-tv-bu-vb-pc35:2.9":	"“न भुञ्जेय्युं, भगवा”ति। ",
"pli-tv-bu-vb-pc35:2.10":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-pc35:2.11":	"“अनुजानामि, भिक्खवे, गिलानस्स च अगिलानस्स च अतिरित्तं भुञ्जितुं। ",
"pli-tv-bu-vb-pc35:2.12":	"एवञ्च पन, भिक्खवे, अतिरित्तं कातब्बं—",
"pli-tv-bu-vb-pc35:2.13":	"‘अलमेतं सब्बन्’ति। ",
"pli-tv-bu-vb-pc35:2.14":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc35:2.15.1":	"“यो पन भिक्खु भुत्तावी पवारितो अनतिरित्तं खादनीयं वा भोजनीयं वा खादेय्य वा भुञ्जेय्य वा, पाचित्तियन्”ति। ",
"pli-tv-bu-vb-pc35:3.1.1":	"यो पनाति ",
"pli-tv-bu-vb-pc35:3.1.2":	"यो यादिसो …पे… ",
"pli-tv-bu-vb-pc35:3.1.3":	"भिक्खूति ",
"pli-tv-bu-vb-pc35:3.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc35:3.1.5":	"भुत्तावी नाम ",
"pli-tv-bu-vb-pc35:3.1.6":	"पञ्चन्नं भोजनानं अञ्ञतरं भोजनं अन्तमसो कुसग्गेनपि भुत्तं होति। ",
"pli-tv-bu-vb-pc35:3.1.7":	"पवारितो नाम ",
"pli-tv-bu-vb-pc35:3.1.8":	"असनं पञ्ञायति, भोजनं पञ्ञायति, हत्थपासे ठितो अभिहरति, पटिक्खेपो पञ्ञायति। ",
"pli-tv-bu-vb-pc35:3.1.9":	"अनतिरित्तं नाम ",
"pli-tv-bu-vb-pc35:3.1.10":	"अकप्पियकतं होति, ",
"pli-tv-bu-vb-pc35:3.1.11":	"अप्पटिग्गहितकतं होति, ",
"pli-tv-bu-vb-pc35:3.1.12":	"अनुच्चारितकतं होति, ",
"pli-tv-bu-vb-pc35:3.1.13":	"अहत्थपासे कतं होति, ",
"pli-tv-bu-vb-pc35:3.1.14":	"अभुत्ताविना कतं होति, ",
"pli-tv-bu-vb-pc35:3.1.15":	"भुत्ताविना पवारितेन आसना वुट्ठितेन कतं होति, ",
"pli-tv-bu-vb-pc35:3.1.16":	"“अलमेतं सब्बन्”ति अवुत्तं होति, ",
"pli-tv-bu-vb-pc35:3.1.17":	"न गिलानातिरित्तं होति—",
"pli-tv-bu-vb-pc35:3.1.18":	"एतं अनतिरित्तं नाम। ",
"pli-tv-bu-vb-pc35:3.1.19":	"अतिरित्तं नाम ",
"pli-tv-bu-vb-pc35:3.1.20":	"कप्पियकतं होति, ",
"pli-tv-bu-vb-pc35:3.1.21":	"पटिग्गहितकतं होति, ",
"pli-tv-bu-vb-pc35:3.1.22":	"उच्चारितकतं होति, ",
"pli-tv-bu-vb-pc35:3.1.23":	"हत्थपासे कतं होति, ",
"pli-tv-bu-vb-pc35:3.1.24":	"भुत्ताविना कतं होति, ",
"pli-tv-bu-vb-pc35:3.1.25":	"भुत्ताविना पवारितेन आसना अवुट्ठितेन कतं होति, ",
"pli-tv-bu-vb-pc35:3.1.26":	"“अलमेतं सब्बन्”ति वुत्तं होति, ",
"pli-tv-bu-vb-pc35:3.1.27":	"गिलानातिरित्तं होति—",
"pli-tv-bu-vb-pc35:3.1.28":	"एतं अतिरित्तं नाम। ",
"pli-tv-bu-vb-pc35:3.1.29":	"खादनीयं नाम ",
"pli-tv-bu-vb-pc35:3.1.30":	"पञ्च भोजनानि—यामकालिकं सत्ताहकालिकं यावजीविकं ठपेत्वा अवसेसं खादनीयं नाम। ",
"pli-tv-bu-vb-pc35:3.1.31":	"भोजनीयं नाम ",
"pli-tv-bu-vb-pc35:3.1.32":	"पञ्च भोजनानि— ओदनो, कुम्मासो, सत्तु, मच्छो, मंसं। ",
"pli-tv-bu-vb-pc35:3.1.33":	"“खादिस्सामि भुञ्जिस्सामी”ति पटिग्गण्हाति, आपत्ति दुक्कटस्स अज्झोहारे अज्झोहारे आपत्ति पाचित्तियस्स। ",
"pli-tv-bu-vb-pc35:3.2.1":	"अनतिरित्ते अनतिरित्तसञ्ञी खादनीयं वा भोजनीयं वा खादति वा भुञ्जति वा, आपत्ति पाचित्तियस्स। ",
"pli-tv-bu-vb-pc35:3.2.2":	"अनतिरित्ते वेमतिको खादनीयं वा भोजनीयं वा खादति वा भुञ्जति वा, आपत्ति पाचित्तियस्स। ",
"pli-tv-bu-vb-pc35:3.2.3":	"अनतिरित्ते अतिरित्तसञ्ञी खादनीयं वा भोजनीयं वा खादति वा भुञ्जति वा, आपत्ति पाचित्तियस्स। ",
"pli-tv-bu-vb-pc35:3.2.4":	"यामकालिकं सत्ताहकालिकं यावजीविकं आहारत्थाय पटिग्गण्हाति, आपत्ति दुक्कटस्स। ",
"pli-tv-bu-vb-pc35:3.2.5":	"अज्झोहारे अज्झोहारे आपत्ति दुक्कटस्स। ",
"pli-tv-bu-vb-pc35:3.2.6":	"अतिरित्ते अनतिरित्तसञ्ञी, आपत्ति दुक्कटस्स। ",
"pli-tv-bu-vb-pc35:3.2.7":	"अतिरित्ते वेमतिको, आपत्ति दुक्कटस्स। ",
"pli-tv-bu-vb-pc35:3.2.8":	"अतिरित्ते अतिरित्तसञ्ञी, अनापत्ति। ",
"pli-tv-bu-vb-pc35:3.3.1":	"अनापत्ति—",
"pli-tv-bu-vb-pc35:3.3.2":	"अतिरित्तं कारापेत्वा भुञ्जति, ",
"pli-tv-bu-vb-pc35:3.3.3":	"“अतिरित्तं कारापेत्वा भुञ्जिस्सामी”ति पटिग्गण्हाति, ",
"pli-tv-bu-vb-pc35:3.3.4":	"अञ्ञस्सत्थाय हरन्तो गच्छति, ",
"pli-tv-bu-vb-pc35:3.3.5":	"गिलानस्स सेसकं भुञ्जति, ",
"pli-tv-bu-vb-pc35:3.3.6":	"यामकालिकं सत्ताहकालिकं यावजीविकं सति पच्चये परिभुञ्जति, ",
"pli-tv-bu-vb-pc35:3.3.7":	"उम्मत्तकस्स, ",
"pli-tv-bu-vb-pc35:3.3.8":	"आदिकम्मिकस्साति। ",
"pli-tv-bu-vb-pc35:3.3.9":	"पवारणासिक्खापदं निट्ठितं पञ्चमं। "
}	
