{	
"pli-tv-bu-vb-pc58:0.1":	"थेरवाद विनय ",
"pli-tv-bu-vb-pc58:0.2":	"महाविभङ्ग ",
"pli-tv-bu-vb-pc58:0.3":	"पाचित्तियकण्ड ",
"pli-tv-bu-vb-pc58:0.4":	"सुरापानवग्ग ",
"pli-tv-bu-vb-pc58:0.5":	"५८। दुब्बण्णकरणसिक्खापद ",
"pli-tv-bu-vb-pc58:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc58:1.2":	"तेन खो पन समयेन सम्बहुला भिक्खू च परिब्बाजका च साकेता सावत्थिं अद्धानमग्गप्पटिपन्ना होन्ति। अन्तरामग्गे चोरा निक्खमित्वा ते अच्छिन्दिंसु। ",
"pli-tv-bu-vb-pc58:1.3":	"सावत्थिया राजभटा निक्खमित्वा ते चोरे सभण्डे गहेत्वा भिक्खूनं सन्तिके दूतं पाहेसुं—",
"pli-tv-bu-vb-pc58:1.4":	"“आगच्छन्तु, भदन्ता, सकं सकं चीवरं सञ्जानित्वा गण्हन्तू”ति। ",
"pli-tv-bu-vb-pc58:1.5":	"भिक्खू न सञ्जानन्ति। ",
"pli-tv-bu-vb-pc58:1.6":	"ते उज्झायन्ति खिय्यन्ति विपाचेन्ति—",
"pli-tv-bu-vb-pc58:1.7":	"“कथञ्हि नाम भदन्ता अत्तनो अत्तनो चीवरं न सञ्जानिस्सन्ती”ति। ",
"pli-tv-bu-vb-pc58:1.8":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bu-vb-pc58:1.9":	"अथ खो ते भिक्खू भगवतो एतमत्थं आरोचेसुं। ",
"pli-tv-bu-vb-pc58:1.10":	"अथ खो भगवा एतस्मिं निदाने एतस्मिं पकरणे भिक्खुसङ्घं सन्निपातापेत्वा भिक्खूनं तदनुच्छविकं तदनुलोमिकं धम्मिं कथं कत्वा भिक्खू आमन्तेसि—",
"pli-tv-bu-vb-pc58:1.11":	"“तेन हि, भिक्खवे, भिक्खूनं सिक्खापदं पञ्ञपेस्सामि दस अत्थवसे पटिच्च—",
"pli-tv-bu-vb-pc58:1.12":	"सङ्घसुट्ठुताय, सङ्घफासुताय …पे… ",
"pli-tv-bu-vb-pc58:1.13":	"सद्धम्मट्ठितिया, विनयानुग्गहाय। ",
"pli-tv-bu-vb-pc58:1.14":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc58:1.15.1":	"“नवं पन भिक्खुना चीवरलाभेन तिण्णं दुब्बण्णकरणानं अञ्ञतरं दुब्बण्णकरणं आदातब्बं—नीलं वा कद्दमं वा काळसामं वा। अनादा चे भिक्खु तिण्णं दुब्बण्णकरणानं अञ्ञतरं दुब्बण्णकरणं नवं चीवरं परिभुञ्जेय्य, पाचित्तियन्”ति। ",
"pli-tv-bu-vb-pc58:2.1.1":	"नवं नाम ",
"pli-tv-bu-vb-pc58:2.1.2":	"अकतकप्पं वुच्चति। ",
"pli-tv-bu-vb-pc58:2.1.3":	"चीवरं नाम ",
"pli-tv-bu-vb-pc58:2.1.4":	"छन्नं चीवरानं अञ्ञतरं चीवरं। ",
"pli-tv-bu-vb-pc58:2.1.5":	"तिण्णं दुब्बण्णकरणानं अञ्ञतरं दुब्बण्णकरणं आदातब्बन्ति ",
"pli-tv-bu-vb-pc58:2.1.6":	"अन्तमसो कुसग्गेनपि आदातब्बं। ",
"pli-tv-bu-vb-pc58:2.1.7":	"नीलं नाम ",
"pli-tv-bu-vb-pc58:2.1.8":	"द्वे नीलानि— कंसनीलं, पलासनीलं। ",
"pli-tv-bu-vb-pc58:2.1.9":	"कद्दमो नाम ",
"pli-tv-bu-vb-pc58:2.1.10":	"ओदको वुच्चति। ",
"pli-tv-bu-vb-pc58:2.1.11":	"काळसामं नाम ",
"pli-tv-bu-vb-pc58:2.1.12":	"यं किञ्चि काळसामकं। ",
"pli-tv-bu-vb-pc58:2.1.13":	"अनादा चे भिक्खु तिण्णं दुब्बण्णकरणानं अञ्ञतरं दुब्बण्णकरणन्ति ",
"pli-tv-bu-vb-pc58:2.1.14":	"अन्तमसो कुसग्गेनपि अनादियित्वा तिण्णं दुब्बण्णकरणानं अञ्ञतरं दुब्बण्णकरणं नवं चीवरं परिभुञ्जति, आपत्ति पाचित्तियस्स। ",
"pli-tv-bu-vb-pc58:2.2.1":	"अनादिन्ने अनादिन्नसञ्ञी परिभुञ्जति, आपत्ति पाचित्तियस्स। ",
"pli-tv-bu-vb-pc58:2.2.2":	"अनादिन्ने वेमतिको परिभुञ्जति, आपत्ति पाचित्तियस्स। ",
"pli-tv-bu-vb-pc58:2.2.3":	"अनादिन्ने आदिन्नसञ्ञी परिभुञ्जति, आपत्ति पाचित्तियस्स। ",
"pli-tv-bu-vb-pc58:2.2.4":	"आदिन्ने अनादिन्नसञ्ञी, आपत्ति दुक्कटस्स। ",
"pli-tv-bu-vb-pc58:2.2.5":	"आदिन्ने वेमतिको, आपत्ति दुक्कटस्स। ",
"pli-tv-bu-vb-pc58:2.2.6":	"आदिन्ने आदिन्नसञ्ञी, अनापत्ति। ",
"pli-tv-bu-vb-pc58:2.3.1":	"अनापत्ति—",
"pli-tv-bu-vb-pc58:2.3.2":	"आदियित्वा परिभुञ्जति, ",
"pli-tv-bu-vb-pc58:2.3.3":	"कप्पो नट्ठो होति, ",
"pli-tv-bu-vb-pc58:2.3.4":	"कप्पकतोकासो जिण्णो होति, ",
"pli-tv-bu-vb-pc58:2.3.5":	"कप्पकतेन अकप्पकतं संसिब्बितं होति, ",
"pli-tv-bu-vb-pc58:2.3.6":	"अग्गळे, ",
"pli-tv-bu-vb-pc58:2.3.7":	"अनुवाते, ",
"pli-tv-bu-vb-pc58:2.3.8":	"परिभण्डे, ",
"pli-tv-bu-vb-pc58:2.3.9":	"उम्मत्तकस्स, ",
"pli-tv-bu-vb-pc58:2.3.10":	"आदिकम्मिकस्साति। ",
"pli-tv-bu-vb-pc58:2.3.11":	"दुब्बण्णकरणसिक्खापदं निट्ठितं अट्ठमं। "
}	
