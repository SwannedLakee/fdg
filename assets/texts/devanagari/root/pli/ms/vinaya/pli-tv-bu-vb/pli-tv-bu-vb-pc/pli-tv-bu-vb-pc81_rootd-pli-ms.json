{	
"pli-tv-bu-vb-pc81:0.1":	"थेरवाद विनय ",
"pli-tv-bu-vb-pc81:0.2":	"महाविभङ्ग ",
"pli-tv-bu-vb-pc81:0.3":	"पाचित्तियकण्ड ",
"pli-tv-bu-vb-pc81:0.4":	"सहधम्मिकवग्ग ",
"pli-tv-bu-vb-pc81:0.5":	"८१। दुब्बलसिक्खापद ",
"pli-tv-bu-vb-pc81:1.1":	"तेन समयेन बुद्धो भगवा राजगहे विहरति वेळुवने कलन्दकनिवापे। ",
"pli-tv-bu-vb-pc81:1.2":	"तेन खो पन समयेन आयस्मा दब्बो मल्लपुत्तो सङ्घस्स सेनासनञ्च पञ्ञपेति भत्तानि च उद्दिसति। ",
"pli-tv-bu-vb-pc81:1.3":	"सो चायस्मा दुब्बलचीवरो होति। ",
"pli-tv-bu-vb-pc81:1.4":	"तेन खो पन समयेन सङ्घस्स एकं चीवरं उप्पन्नं होति। ",
"pli-tv-bu-vb-pc81:1.5":	"अथ खो सङ्घो तं चीवरं आयस्मतो दब्बस्स मल्लपुत्तस्स अदासि। ",
"pli-tv-bu-vb-pc81:1.6":	"छब्बग्गिया भिक्खू उज्झायन्ति खिय्यन्ति विपाचेन्ति—",
"pli-tv-bu-vb-pc81:1.7":	"“यथासन्थुतं भिक्खू सङ्घिकं लाभं परिणामेन्ती”ति। ",
"pli-tv-bu-vb-pc81:1.8":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc81:1.9":	"“कथञ्हि नाम छब्बग्गिया भिक्खू समग्गेन सङ्घेन चीवरं दत्वा पच्छा खीयनधम्मं आपज्जिस्सन्ती”ति …पे… ",
"pli-tv-bu-vb-pc81:1.10":	"“सच्चं किर तुम्हे, भिक्खवे, समग्गेन सङ्घेन चीवरं दत्वा पच्छा खीयनधम्मं आपज्जथा”ति? ",
"pli-tv-bu-vb-pc81:1.11":	"“सच्चं, भगवा”ति। ",
"pli-tv-bu-vb-pc81:1.12":	"विगरहि बुद्धो भगवा …पे… ",
"pli-tv-bu-vb-pc81:1.13":	"कथञ्हि नाम तुम्हे, मोघपुरिसा, समग्गेन सङ्घेन चीवरं दत्वा पच्छा खीयनधम्मं आपज्जिस्सथ। ",
"pli-tv-bu-vb-pc81:1.14":	"नेतं, मोघपुरिसा, अप्पसन्नानं, वा पसादाय …पे… ",
"pli-tv-bu-vb-pc81:1.15":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc81:1.16.1":	"“यो पन भिक्खु समग्गेन सङ्घेन चीवरं दत्वा पच्छा खीयनधम्मं आपज्जेय्य ‘यथासन्थुतं भिक्खू सङ्घिकं लाभं परिणामेन्ती’ति, पाचित्तियन्”ति। ",
"pli-tv-bu-vb-pc81:2.1.1":	"यो पनाति ",
"pli-tv-bu-vb-pc81:2.1.2":	"यो यादिसो …पे… ",
"pli-tv-bu-vb-pc81:2.1.3":	"भिक्खूति ",
"pli-tv-bu-vb-pc81:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc81:2.1.5":	"समग्गो नाम सङ्घो ",
"pli-tv-bu-vb-pc81:2.1.6":	"समानसंवासको समानसीमायं ठितो। ",
"pli-tv-bu-vb-pc81:2.1.7":	"चीवरं नाम ",
"pli-tv-bu-vb-pc81:2.1.8":	"छन्नं चीवरानं अञ्ञतरं चीवरं विकप्पनुपगं पच्छिमं। ",
"pli-tv-bu-vb-pc81:2.1.9":	"दत्वाति ",
"pli-tv-bu-vb-pc81:2.1.10":	"सयं दत्वा। ",
"pli-tv-bu-vb-pc81:2.1.11":	"यथासन्थुतं नाम ",
"pli-tv-bu-vb-pc81:2.1.12":	"यथामित्तता यथासन्दिट्ठता यथासम्भत्तता यथासमानुपज्झायकता यथासमानाचरियकता। ",
"pli-tv-bu-vb-pc81:2.1.13":	"सङ्घिकं नाम ",
"pli-tv-bu-vb-pc81:2.1.14":	"सङ्घस्स दिन्नं होति परिच्चत्तं। ",
"pli-tv-bu-vb-pc81:2.1.15":	"लाभो नाम ",
"pli-tv-bu-vb-pc81:2.1.16":	"चीवरपिण्डपातसेनासनगिलानप्पच्चयभेसज्जपरिक्खारा, अन्तमसो चुण्णपिण्डोपि, दन्तकट्ठम्पि, दसिकसुत्तम्पि। ",
"pli-tv-bu-vb-pc81:2.1.17":	"पच्छा खीयनधम्मं आपज्जेय्याति ",
"pli-tv-bu-vb-pc81:2.1.18":	"उपसम्पन्नस्स सङ्घेन सम्मतस्स सेनासनपञ्ञापकस्स वा भत्तुद्देसकस्स वा यागुभाजकस्स वा फलभाजकस्स वा खज्जभाजकस्स वा अप्पमत्तकविस्सज्जकस्स वा चीवरं दिन्ने खिय्यति, आपत्ति पाचित्तियस्स। ",
"pli-tv-bu-vb-pc81:2.2.1":	"धम्मकम्मे धम्मकम्मसञ्ञी चीवरं दिन्ने खिय्यति, आपत्ति पाचित्तियस्स। ",
"pli-tv-bu-vb-pc81:2.2.2":	"धम्मकम्मे वेमतिको चीवरं दिन्ने खिय्यति, आपत्ति पाचित्तियस्स। ",
"pli-tv-bu-vb-pc81:2.2.3":	"धम्मकम्मे अधम्मकम्मसञ्ञी चीवरं दिन्ने खिय्यति, आपत्ति पाचित्तियस्स। ",
"pli-tv-bu-vb-pc81:2.2.4":	"अञ्ञं परिक्खारं दिन्ने खिय्यति, आपत्ति दुक्कटस्स। ",
"pli-tv-bu-vb-pc81:2.2.5":	"उपसम्पन्नस्स सङ्घेन असम्मतस्स सेनासनपञ्ञापकस्स वा भत्तुद्देसकस्स वा यागुभाजकस्स वा फलभाजकस्स वा खज्जभाजकस्स वा अप्पमत्तकविस्सज्जकस्स वा चीवरं वा अञ्ञं वा परिक्खारं दिन्ने खिय्यति, आपत्ति दुक्कटस्स। ",
"pli-tv-bu-vb-pc81:2.2.6":	"अनुपसम्पन्नस्स सङ्घेन सम्मतस्स वा असम्मतस्स वा सेनासनपञ्ञापकस्स वा भत्तुद्देसकस्स वा यागुभाजकस्स वा फलभाजकस्स वा खज्जभाजकस्स वा अप्पमत्तकविस्सज्जकस्स वा चीवरं वा अञ्ञं वा परिक्खारं दिन्ने खिय्यति, आपत्ति दुक्कटस्स। ",
"pli-tv-bu-vb-pc81:2.2.7":	"अधम्मकम्मे धम्मकम्मसञ्ञी, आपत्ति दुक्कटस्स। ",
"pli-tv-bu-vb-pc81:2.2.8":	"अधम्मकम्मे वेमतिको, आपत्ति दुक्कटस्स। ",
"pli-tv-bu-vb-pc81:2.2.9":	"अधम्मकम्मे अधम्मकम्मसञ्ञी, अनापत्ति। ",
"pli-tv-bu-vb-pc81:2.3.1":	"अनापत्ति—",
"pli-tv-bu-vb-pc81:2.3.2":	"पकतिया छन्दा दोसा मोहा भया करोन्तं “क्वत्थो तस्स दिन्नेन लद्धापि विनिपातेस्सति न सम्मा उपनेस्सती”ति खिय्यति, ",
"pli-tv-bu-vb-pc81:2.3.3":	"उम्मत्तकस्स, ",
"pli-tv-bu-vb-pc81:2.3.4":	"आदिकम्मिकस्साति। ",
"pli-tv-bu-vb-pc81:2.3.5":	"दुब्बलसिक्खापदं निट्ठितं एकादसमं। "
}	
