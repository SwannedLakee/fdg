{	
"pli-tv-bu-vb-np28:0.1":	"थेरवाद विनय ",
"pli-tv-bu-vb-np28:0.2":	"महाविभङ्ग ",
"pli-tv-bu-vb-np28:0.3":	"निस्सग्गियकण्ड ",
"pli-tv-bu-vb-np28:0.4":	"पत्तवग्ग ",
"pli-tv-bu-vb-np28:0.5":	"२८। अच्चेकचीवरसिक्खापद ",
"pli-tv-bu-vb-np28:1.1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-np28:1.1.2":	"तेन खो पन समयेन अञ्ञतरो महामत्तो पवासं गच्छन्तो भिक्खूनं सन्तिके दूतं पाहेसि—",
"pli-tv-bu-vb-np28:1.1.3":	"“आगच्छन्तु भदन्ता वस्सावासिकं दस्सामी”ति। ",
"pli-tv-bu-vb-np28:1.1.4":	"भिक्खू—",
"pli-tv-bu-vb-np28:1.1.5":	"“वस्संवुट्ठानं भगवता वस्सावासिकं अनुञ्ञातन्”ति, ",
"pli-tv-bu-vb-np28:1.1.6":	"कुक्कुच्चायन्ता नागमंसु। ",
"pli-tv-bu-vb-np28:1.1.7":	"अथ खो सो महामत्तो उज्झायति खिय्यति विपाचेति—",
"pli-tv-bu-vb-np28:1.1.8":	"“कथञ्हि नाम भदन्ता मया दूते पहिते नागच्छिस्सन्ति। ",
"pli-tv-bu-vb-np28:1.1.9":	"अहञ्हि सेनाय गच्छामि। ",
"pli-tv-bu-vb-np28:1.1.10":	"दुज्जानं जीवितं दुज्जानं मरणन्”ति। ",
"pli-tv-bu-vb-np28:1.1.11":	"अस्सोसुं खो भिक्खू तस्स महामत्तस्स उज्झायन्तस्स खिय्यन्तस्स विपाचेन्तस्स। ",
"pli-tv-bu-vb-np28:1.1.12":	"अथ खो ते भिक्खू भगवतो एतमत्थं आरोचेसुं। ",
"pli-tv-bu-vb-np28:1.1.13":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-np28:1.1.14":	"“अनुजानामि, भिक्खवे, अच्चेकचीवरं पटिग्गहेत्वा निक्खिपितुन्”ति। ",
"pli-tv-bu-vb-np28:1.2.1":	"तेन खो पन समयेन भिक्खू—",
"pli-tv-bu-vb-np28:1.2.2":	"“भगवता अनुञ्ञातं अच्चेकचीवरं पटिग्गहेत्वा निक्खिपितुन्”ति, ",
"pli-tv-bu-vb-np28:1.2.3":	"अच्चेकचीवरानि पटिग्गहेत्वा चीवरकालसमयं अतिक्कामेन्ति। ",
"pli-tv-bu-vb-np28:1.2.4":	"तानि चीवरानि चीवरवंसे भण्डिकाबद्धानि तिट्ठन्ति। ",
"pli-tv-bu-vb-np28:1.2.5":	"अद्दस खो आयस्मा आनन्दो सेनासनचारिकं आहिण्डन्तो तानि चीवरानि चीवरवंसे भण्डिकाबद्धानि तिट्ठन्ते दिस्वा भिक्खू एतदवोच—",
"pli-tv-bu-vb-np28:1.2.6":	"“कस्सिमानि, आवुसो, चीवरानि चीवरवंसे भण्डिकाबद्धानि तिट्ठन्ती”ति? ",
"pli-tv-bu-vb-np28:1.2.7":	"“अम्हाकं, आवुसो, अच्चेकचीवरानी”ति। ",
"pli-tv-bu-vb-np28:1.2.8":	"“कीवचिरं पनावुसो, इमानि चीवरानि निक्खित्तानी”ति? ",
"pli-tv-bu-vb-np28:1.2.9":	"अथ खो ते भिक्खू आयस्मतो आनन्दस्स यथानिक्खित्तं आरोचेसुं। ",
"pli-tv-bu-vb-np28:1.2.10":	"आयस्मा आनन्दो उज्झायति खिय्यति विपाचेति—",
"pli-tv-bu-vb-np28:1.2.11":	"“कथञ्हि नाम भिक्खू अच्चेकचीवरं पटिग्गहेत्वा चीवरकालसमयं अतिक्कामेस्सन्ती”ति। ",
"pli-tv-bu-vb-np28:1.2.12":	"अथ खो आयस्मा आनन्दो ते भिक्खू अनेकपरियायेन विगरहित्वा भगवतो एतमत्थं आरोचेसि …पे…—",
"pli-tv-bu-vb-np28:1.2.13":	"“सच्चं किर, भिक्खवे, भिक्खू अच्चेकचीवरं पटिग्गहेत्वा चीवरकालसमयं अतिक्कामेन्ती”ति? ",
"pli-tv-bu-vb-np28:1.2.14":	"“सच्चं, भगवा”ति। ",
"pli-tv-bu-vb-np28:1.2.15":	"विगरहि बुद्धो भगवा …पे… ",
"pli-tv-bu-vb-np28:1.2.16":	"कथञ्हि नाम ते, भिक्खवे, मोघपुरिसा अच्चेकचीवरं पटिग्गहेत्वा चीवरकालसमयं अतिक्कामेस्सन्ति। ",
"pli-tv-bu-vb-np28:1.2.17":	"नेतं, भिक्खवे, अप्पसन्नानं वा पसादाय …पे… ",
"pli-tv-bu-vb-np28:1.2.18":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np28:1.2.19.1":	"“दसाहानागतं कत्तिकतेमासिकपुण्णमं भिक्खुनो पनेव अच्चेकचीवरं उप्पज्जेय्य, अच्चेकं मञ्ञमानेन भिक्खुना पटिग्गहेतब्बं, पटिग्गहेत्वा याव चीवरकालसमयं निक्खिपितब्बं। ",
"pli-tv-bu-vb-np28:1.2.20":	"ततो चे उत्तरि निक्खिपेय्य, निस्सग्गियं पाचित्तियन्”ति। ",
"pli-tv-bu-vb-np28:2.1":	"दसाहानागतन्ति ",
"pli-tv-bu-vb-np28:2.2":	"दसाहानागताय पवारणाय। ",
"pli-tv-bu-vb-np28:2.3":	"कत्तिकतेमासिकपुण्णमन्ति ",
"pli-tv-bu-vb-np28:2.4":	"पवारणा कत्तिका वुच्चति। ",
"pli-tv-bu-vb-np28:2.5":	"अच्चेकचीवरं नाम ",
"pli-tv-bu-vb-np28:2.6":	"सेनाय वा गन्तुकामो होति, पवासं वा गन्तुकामो होति, गिलानो वा होति, गब्भिनी वा होति, अस्सद्धस्स वा सद्धा उप्पन्ना होति, अप्पसन्नस्स वा पसादो उप्पन्नो होति, सो चे भिक्खूनं सन्तिके दूतं पहिणेय्य— “आगच्छन्तु भदन्ता वस्सावासिकं दस्सामी”ति, एतं अच्चेकचीवरं नाम। ",
"pli-tv-bu-vb-np28:2.7":	"अच्चेकं मञ्ञमानेन भिक्खुना पटिग्गहेतब्बं पटिग्गहेत्वा याव चीवरकालसमयं निक्खिपितब्बन्ति ",
"pli-tv-bu-vb-np28:2.8":	"सञ्ञाणं कत्वा निक्खिपितब्बं—“इदं अच्चेकचीवरन्”ति। ",
"pli-tv-bu-vb-np28:2.9":	"चीवरकालसमयो नाम ",
"pli-tv-bu-vb-np28:2.10":	"अनत्थते कथिने वस्सानस्स पच्छिमो मासो, ",
"pli-tv-bu-vb-np28:2.11":	"अत्थते कथिने पञ्चमासा। ",
"pli-tv-bu-vb-np28:2.12":	"ततो चे उत्तरि निक्खिपेय्याति ",
"pli-tv-bu-vb-np28:2.13":	"अनत्थते कथिने वस्सानस्स पच्छिमं दिवसं अतिक्कामेति, निस्सग्गियं पाचित्तियं। ",
"pli-tv-bu-vb-np28:2.14":	"अत्थते कथिने कथिनुद्धारदिवसं अतिक्कामेति, निस्सग्गियं होति। ",
"pli-tv-bu-vb-np28:2.15":	"निस्सज्जितब्बं सङ्घस्स वा गणस्स वा पुग्गलस्स वा। ",
"pli-tv-bu-vb-np28:2.16":	"एवञ्च पन, भिक्खवे, निस्सज्जितब्बं। ",
"pli-tv-bu-vb-np28:2.17":	"…पे… ",
"pli-tv-bu-vb-np28:2.18":	"इदं मे, भन्ते, अच्चेकचीवरं चीवरकालसमयं अतिक्कामितं निस्सग्गियं। ",
"pli-tv-bu-vb-np28:2.19":	"इमाहं सङ्घस्स निस्सज्जामीति …पे… ",
"pli-tv-bu-vb-np28:2.20":	"ददेय्याति …पे… ",
"pli-tv-bu-vb-np28:2.21":	"ददेय्युन्ति …पे… ",
"pli-tv-bu-vb-np28:2.22":	"आयस्मतो दम्मीति। ",
"pli-tv-bu-vb-np28:2.23.1":	"अच्चेकचीवरे अच्चेकचीवरसञ्ञी चीवरकालसमयं अतिक्कामेति, निस्सग्गियं पाचित्तियं। ",
"pli-tv-bu-vb-np28:2.24":	"अच्चेकचीवरे वेमतिको चीवरकालसमयं अतिक्कामेति, निस्सग्गियं पाचित्तियं। ",
"pli-tv-bu-vb-np28:2.25":	"अच्चेकचीवरे अनच्चेकचीवरसञ्ञी चीवरकालसमयं अतिक्कामेति, निस्सग्गियं पाचित्तियं। ",
"pli-tv-bu-vb-np28:2.26":	"अनधिट्ठिते अधिट्ठितसञ्ञी …पे… ",
"pli-tv-bu-vb-np28:2.27":	"अविकप्पिते विकप्पितसञ्ञी … ",
"pli-tv-bu-vb-np28:2.28":	"अविस्सज्जिते विस्सज्जितसञ्ञी … ",
"pli-tv-bu-vb-np28:2.29":	"अनट्ठे नट्ठसञ्ञी … ",
"pli-tv-bu-vb-np28:2.30":	"अविनट्ठे विनट्ठसञ्ञी … ",
"pli-tv-bu-vb-np28:2.31":	"अदड्ढे दड्ढसञ्ञी … ",
"pli-tv-bu-vb-np28:2.32":	"अविलुत्ते विलुत्तसञ्ञी चीवरकालसमयं अतिक्कामेति, निस्सग्गियं पाचित्तियं। ",
"pli-tv-bu-vb-np28:2.33":	"निस्सग्गियं चीवरं अनिस्सज्जित्वा परिभुञ्जति, आपत्ति दुक्कटस्स। ",
"pli-tv-bu-vb-np28:2.34":	"अनच्चेकचीवरे अच्चेकचीवरसञ्ञी, आपत्ति दुक्कटस्स। ",
"pli-tv-bu-vb-np28:2.35":	"अनच्चेकचीवरे वेमतिको, आपत्ति दुक्कटस्स। ",
"pli-tv-bu-vb-np28:2.36":	"अनच्चेकचीवरे अनच्चेकचीवरसञ्ञी, अनापत्ति। ",
"pli-tv-bu-vb-np28:2.37.1":	"अनापत्ति—",
"pli-tv-bu-vb-np28:2.38":	"अन्तोसमये अधिट्ठेति, विकप्पेति, विस्सज्जेति, नस्सति, विनस्सति, डय्हति, अच्छिन्दित्वा गण्हन्ति, विस्सासं गण्हन्ति, ",
"pli-tv-bu-vb-np28:2.39":	"उम्मत्तकस्स, ",
"pli-tv-bu-vb-np28:2.40":	"आदिकम्मिकस्साति। ",
"pli-tv-bu-vb-np28:2.41":	"अच्चेकचीवरसिक्खापदं निट्ठितं अट्ठमं। "
}	
