{	
"pli-tv-bu-vb-pc40:0.1":	"थेरवाद विनय ",
"pli-tv-bu-vb-pc40:0.2":	"महाविभङ्ग ",
"pli-tv-bu-vb-pc40:0.3":	"पाचित्तियकण्ड ",
"pli-tv-bu-vb-pc40:0.4":	"भोजनवग्ग ",
"pli-tv-bu-vb-pc40:0.5":	"४०। दन्तपोनसिक्खापद ",
"pli-tv-bu-vb-pc40:1.1":	"तेन समयेन बुद्धो भगवा वेसालियं विहरति महावने कूटागारसालायं। ",
"pli-tv-bu-vb-pc40:1.2":	"तेन खो पन समयेन अञ्ञतरो भिक्खु सब्बपंसुकूलिको सुसाने विहरति। ",
"pli-tv-bu-vb-pc40:1.3":	"सो मनुस्सेहि दिय्यमानं न इच्छति पटिग्गहेतुं, सुसानेपि रुक्खमूलेपि उम्मारेपि अय्यवोसाटितकानि सामं गहेत्वा परिभुञ्जति। ",
"pli-tv-bu-vb-pc40:1.4":	"मनुस्सा उज्झायन्ति खिय्यन्ति विपाचेन्ति—",
"pli-tv-bu-vb-pc40:1.5":	"“कथञ्हि नाम अयं भिक्खु अम्हाकं अय्यवोसाटितकानि सामं गहेत्वा परिभुञ्जिस्सति। ",
"pli-tv-bu-vb-pc40:1.6":	"थेरोयं भिक्खु वठरो मनुस्समंसं मञ्ञे खादती”ति। ",
"pli-tv-bu-vb-pc40:1.7":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bu-vb-pc40:1.8":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc40:1.9":	"“कथञ्हि नाम भिक्खु अदिन्नं मुखद्वारं आहारं आहरिस्सती”ति …पे… ",
"pli-tv-bu-vb-pc40:1.10":	"“सच्चं किर त्वं, भिक्खु, अदिन्नं मुखद्वारं आहारं आहरसी”ति? ",
"pli-tv-bu-vb-pc40:1.11":	"“सच्चं, भगवा”ति। ",
"pli-tv-bu-vb-pc40:1.12":	"विगरहि बुद्धो भगवा …पे… ",
"pli-tv-bu-vb-pc40:1.13":	"कथञ्हि नाम त्वं, मोघपुरिस, अदिन्नं मुखद्वारं आहारं आहरिस्ससि। ",
"pli-tv-bu-vb-pc40:1.14":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-pc40:1.15":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc40:1.16.1":	"“यो पन भिक्खु अदिन्नं मुखद्वारं आहारं आहरेय्य, पाचित्तियन्”ति। ",
"pli-tv-bu-vb-pc40:1.17":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc40:2.1":	"तेन खो पन समयेन भिक्खू उदकदन्तपोने कुक्कुच्चायन्ति। ",
"pli-tv-bu-vb-pc40:2.2":	"भगवतो एतमत्थं आरोचेसुं …पे… ",
"pli-tv-bu-vb-pc40:2.3":	"“अनुजानामि, भिक्खवे, उदकदन्तपोनं सामं गहेत्वा परिभुञ्जितुं। ",
"pli-tv-bu-vb-pc40:2.4":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc40:2.5.1":	"“यो पन भिक्खु अदिन्नं मुखद्वारं आहारं आहरेय्य, अञ्ञत्र उदकदन्तपोना, पाचित्तियन्”ति। ",
"pli-tv-bu-vb-pc40:3.1.1":	"यो पनाति ",
"pli-tv-bu-vb-pc40:3.1.2":	"यो यादिसो …पे… ",
"pli-tv-bu-vb-pc40:3.1.3":	"भिक्खूति ",
"pli-tv-bu-vb-pc40:3.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc40:3.1.5":	"अदिन्नं नाम ",
"pli-tv-bu-vb-pc40:3.1.6":	"अप्पटिग्गहितकं वुच्चति। ",
"pli-tv-bu-vb-pc40:3.1.7":	"दिन्नं नाम ",
"pli-tv-bu-vb-pc40:3.1.8":	"कायेन वा कायपटिबद्धेन वा निस्सग्गियेन वा देन्ते हत्थपासे ठितो कायेन वा कायपटिबद्धेन वा पटिग्गण्हाति, एतं दिन्नं नाम। ",
"pli-tv-bu-vb-pc40:3.1.9":	"आहारो नाम ",
"pli-tv-bu-vb-pc40:3.1.10":	"उदकदन्तपोनं ठपेत्वा यं किञ्चि अज्झोहरणीयं, एसो आहारो नाम। ",
"pli-tv-bu-vb-pc40:3.1.11":	"अञ्ञत्र उदकदन्तपोनाति ",
"pli-tv-bu-vb-pc40:3.1.12":	"ठपेत्वा उदकदन्तपोनं। ",
"pli-tv-bu-vb-pc40:3.1.13":	"“खादिस्सामि भुञ्जिस्सामी”ति गण्हाति, आपत्ति दुक्कटस्स। ",
"pli-tv-bu-vb-pc40:3.1.14":	"अज्झोहारे अज्झोहारे आपत्ति पाचित्तियस्स। ",
"pli-tv-bu-vb-pc40:3.2.1":	"अप्पटिग्गहितके अप्पटिग्गहितकसञ्ञी अदिन्नं मुखद्वारं आहारं आहारेति, अञ्ञत्र उदकदन्तपोना, आपत्ति पाचित्तियस्स। ",
"pli-tv-bu-vb-pc40:3.2.2":	"अप्पटिग्गहितके वेमतिको अदिन्नं मुखद्वारं आहारं आहारेति, अञ्ञत्र उदकदन्तपोना, आपत्ति पाचित्तियस्स। ",
"pli-tv-bu-vb-pc40:3.2.3":	"अप्पटिग्गहितके पटिग्गहितकसञ्ञी अदिन्नं मुखद्वारं आहारं आहारेति, अञ्ञत्र उदकदन्तपोना, आपत्ति पाचित्तियस्स। ",
"pli-tv-bu-vb-pc40:3.2.4":	"पटिग्गहितके अप्पटिग्गहितकसञ्ञी, आपत्ति दुक्कटस्स। ",
"pli-tv-bu-vb-pc40:3.2.5":	"पटिग्गहितके वेमतिको, आपत्ति दुक्कटस्स। ",
"pli-tv-bu-vb-pc40:3.2.6":	"पटिग्गहितके पटिग्गहितकसञ्ञी, अनापत्ति। ",
"pli-tv-bu-vb-pc40:3.3.1":	"अनापत्ति—",
"pli-tv-bu-vb-pc40:3.3.2":	"उदकदन्तपोने, ",
"pli-tv-bu-vb-pc40:3.3.3":	"चत्तारि महाविकटानि सति पच्चये असति कप्पियकारके सामं गहेत्वा परिभुञ्जति, ",
"pli-tv-bu-vb-pc40:3.3.4":	"उम्मत्तकस्स, ",
"pli-tv-bu-vb-pc40:3.3.5":	"आदिकम्मिकस्साति। ",
"pli-tv-bu-vb-pc40:3.3.6":	"दन्तपोनसिक्खापदं निट्ठितं दसमं। ",
"pli-tv-bu-vb-pc40:3.3.7":	"भोजनवग्गो चतुत्थो। ",
"pli-tv-bu-vb-pc40:3.3.8":	"तस्सुद्दानं ",
"pli-tv-bu-vb-pc40:3.3.9":	"पिण्डो गणं परं पूवं, ",
"pli-tv-bu-vb-pc40:3.3.10":	"द्वे च वुत्ता पवारणा; ",
"pli-tv-bu-vb-pc40:3.3.11":	"विकाले सन्निधी खीरं, ",
"pli-tv-bu-vb-pc40:3.3.12":	"दन्तपोनेन ते दसाति। "
}	
