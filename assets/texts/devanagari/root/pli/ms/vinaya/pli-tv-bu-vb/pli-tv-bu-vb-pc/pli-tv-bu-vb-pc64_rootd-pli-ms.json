{	
"pli-tv-bu-vb-pc64:0.1":	"थेरवाद विनय ",
"pli-tv-bu-vb-pc64:0.2":	"महाविभङ्ग ",
"pli-tv-bu-vb-pc64:0.3":	"पाचित्तियकण्ड ",
"pli-tv-bu-vb-pc64:0.4":	"सप्पाणकवग्ग ",
"pli-tv-bu-vb-pc64:0.5":	"६४। दुट्ठुल्लसिक्खापद ",
"pli-tv-bu-vb-pc64:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc64:1.2":	"तेन खो पन समयेन आयस्मा उपनन्दो सक्यपुत्तो सञ्चेतनिकं सुक्कविस्सट्ठिं आपत्तिं आपज्जित्वा भातुनो सद्धिविहारिकस्स भिक्खुनो आरोचेसि—",
"pli-tv-bu-vb-pc64:1.3":	"“अहं, आवुसो, सञ्चेतनिकं सुक्कविस्सट्ठिं आपत्तिं आपन्नो। ",
"pli-tv-bu-vb-pc64:1.4":	"मा कस्सचि आरोचेही”ति। ",
"pli-tv-bu-vb-pc64:1.5":	"तेन खो पन समयेन अञ्ञतरो भिक्खु सञ्चेतनिकं सुक्कविस्सट्ठिं आपत्तिं आपज्जित्वा सङ्घं तस्सा आपत्तिया परिवासं याचि। ",
"pli-tv-bu-vb-pc64:1.6":	"तस्स सङ्घो तस्सा आपत्तिया परिवासं अदासि। ",
"pli-tv-bu-vb-pc64:1.7":	"सो परिवसन्तो तं भिक्खुं पस्सित्वा एतदवोच—",
"pli-tv-bu-vb-pc64:1.8":	"“अहं, आवुसो, सञ्चेतनिकं सुक्कविस्सट्ठिं आपत्तिं आपज्जित्वा सङ्घं तस्सा आपत्तिया परिवासं याचिं, तस्स मे सङ्घो तस्सा आपत्तिया परिवासं अदासि, सोहं परिवसामि, वेदियामहं, आवुसो, वेदियतीति मं आयस्मा धारेतू”ति। ",
"pli-tv-bu-vb-pc64:1.9":	"“किं नु खो, आवुसो, यो अञ्ञोपि इमं आपत्तिं आपज्जति सोपि एवं करोती”ति? ",
"pli-tv-bu-vb-pc64:1.10":	"“एवमावुसो”ति। ",
"pli-tv-bu-vb-pc64:1.11":	"“अयं, आवुसो, आयस्मा उपनन्दो सक्यपुत्तो सञ्चेतनिकं सुक्कविस्सट्ठिं आपत्तिं आपज्जित्वा सो मे आरोचेति मा कस्सचि आरोचेही”ति। ",
"pli-tv-bu-vb-pc64:1.12":	"“किं पन त्वं, आवुसो, पटिच्छादेसी”ति? ",
"pli-tv-bu-vb-pc64:1.13":	"“एवमावुसो”ति। ",
"pli-tv-bu-vb-pc64:1.14":	"अथ खो सो भिक्खु भिक्खूनं एतमत्थं आरोचेसि। ",
"pli-tv-bu-vb-pc64:1.15":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc64:1.16":	"“कथञ्हि नाम भिक्खु भिक्खुस्स जानं दुट्ठुल्लं आपत्तिं पटिच्छादेस्सती”ति …पे… ",
"pli-tv-bu-vb-pc64:1.17":	"“सच्चं किर त्वं, भिक्खु, भिक्खुस्स जानं दुट्ठुल्लं आपत्तिं पटिच्छादेसी”ति। ",
"pli-tv-bu-vb-pc64:1.18":	"“सच्चं, भगवा”ति। ",
"pli-tv-bu-vb-pc64:1.19":	"विगरहि बुद्धो भगवा …पे… ",
"pli-tv-bu-vb-pc64:1.20":	"कथञ्हि नाम त्वं, मोघपुरिस, भिक्खुस्स जानं दुट्ठुल्लं आपत्तिं पटिच्छादेस्ससि। ",
"pli-tv-bu-vb-pc64:1.21":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-pc64:1.22":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc64:1.23.1":	"“यो पन भिक्खु भिक्खुस्स जानं दुट्ठुल्लं आपत्तिं पटिच्छादेय्य, पाचित्तियन्”ति। ",
"pli-tv-bu-vb-pc64:2.1.1":	"यो पनाति ",
"pli-tv-bu-vb-pc64:2.1.2":	"यो यादिसो …पे… ",
"pli-tv-bu-vb-pc64:2.1.3":	"भिक्खूति ",
"pli-tv-bu-vb-pc64:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc64:2.1.5":	"भिक्खुस्साति ",
"pli-tv-bu-vb-pc64:2.1.6":	"अञ्ञस्स भिक्खुस्स। ",
"pli-tv-bu-vb-pc64:2.1.7":	"जानाति नाम ",
"pli-tv-bu-vb-pc64:2.1.8":	"सामं वा जानाति अञ्ञे वा तस्स आरोचेन्ति, सो वा आरोचेति। ",
"pli-tv-bu-vb-pc64:2.1.9":	"दुट्ठुल्ला नाम आपत्ति ",
"pli-tv-bu-vb-pc64:2.1.10":	"चत्तारि च पाराजिकानि तेरस च सङ्घादिसेसा। ",
"pli-tv-bu-vb-pc64:2.1.11":	"पटिच्छादेय्याति ",
"pli-tv-bu-vb-pc64:2.1.12":	"“इमं जानित्वा चोदेस्सन्ति, सारेस्सन्ति खुंसेस्सन्ति, वम्भेस्सन्ति, मङ्कुं करिस्सन्ति नारोचेस्सामी”ति धुरं निक्खित्तमत्ते, आपत्ति पाचित्तियस्स। ",
"pli-tv-bu-vb-pc64:2.2.1":	"दुट्ठुल्लाय आपत्तिया दुट्ठुल्लापत्तिसञ्ञी पटिच्छादेति, आपत्ति पाचित्तियस्स। ",
"pli-tv-bu-vb-pc64:2.2.2":	"दुट्ठुल्लाय आपत्तिया वेमतिको पटिच्छादेति, आपत्ति दुक्कटस्स। ",
"pli-tv-bu-vb-pc64:2.2.3":	"दुट्ठुल्लाय आपत्तिया अदुट्ठुल्लापत्तिसञ्ञी पटिच्छादेति, आपत्ति दुक्कटस्स। ",
"pli-tv-bu-vb-pc64:2.2.4":	"अदुट्ठुल्लं आपत्तिं पटिच्छादेति, आपत्ति दुक्कटस्स। ",
"pli-tv-bu-vb-pc64:2.2.5":	"अनुपसम्पन्नस्स दुट्ठुल्लं वा अदुट्ठुल्लं वा अज्झाचारं पटिच्छादेति, आपत्ति दुक्कटस्स। ",
"pli-tv-bu-vb-pc64:2.2.6":	"अदुट्ठुल्लाय आपत्तिया दुट्ठुल्लापत्तिसञ्ञी, आपत्ति दुक्कटस्स। ",
"pli-tv-bu-vb-pc64:2.2.7":	"अदुट्ठुल्लाय आपत्तिया वेमतिको, आपत्ति दुक्कटस्स। ",
"pli-tv-bu-vb-pc64:2.2.8":	"अदुट्ठुल्लाय आपत्तिया अदुट्ठुल्लापत्तिसञ्ञी, आपत्ति दुक्कटस्स। ",
"pli-tv-bu-vb-pc64:2.3.1":	"अनापत्ति—",
"pli-tv-bu-vb-pc64:2.3.2":	"“सङ्घस्स भण्डनं वा कलहो वा विग्गहो वा विवादो वा भविस्सती”ति नारोचेति, ",
"pli-tv-bu-vb-pc64:2.3.3":	"“सङ्घभेदो वा सङ्घराजि वा भविस्सती”ति नारोचेति, ",
"pli-tv-bu-vb-pc64:2.3.4":	"“अयं कक्खळो फरुसो जीवितन्तरायं वा ब्रह्मचरियन्तरायं वा करिस्सती”ति नारोचेति, ",
"pli-tv-bu-vb-pc64:2.3.5":	"अञ्ञे पतिरूपे भिक्खू अपस्सन्तो नारोचेति, ",
"pli-tv-bu-vb-pc64:2.3.6":	"नछादेतुकामो नारोचेति, ",
"pli-tv-bu-vb-pc64:2.3.7":	"“पञ्ञायिस्सति सकेन कम्मेना”ति नारोचेति, ",
"pli-tv-bu-vb-pc64:2.3.8":	"उम्मत्तकस्स, ",
"pli-tv-bu-vb-pc64:2.3.9":	"आदिकम्मिकस्साति। ",
"pli-tv-bu-vb-pc64:2.3.10":	"दुट्ठुल्लसिक्खापदं निट्ठितं चतुत्थं। "
}	
