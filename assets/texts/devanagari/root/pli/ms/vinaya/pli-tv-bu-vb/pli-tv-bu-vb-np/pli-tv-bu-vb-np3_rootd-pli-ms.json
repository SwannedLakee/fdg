{	
"pli-tv-bu-vb-np3:0.1":	"थेरवाद विनय ",
"pli-tv-bu-vb-np3:0.2":	"महाविभङ्ग ",
"pli-tv-bu-vb-np3:0.3":	"निस्सग्गियकण्ड ",
"pli-tv-bu-vb-np3:0.4":	"चीवरवग्ग ",
"pli-tv-bu-vb-np3:0.5":	"३। ततियकथिनसिक्खापद ",
"pli-tv-bu-vb-np3:1.1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-np3:1.1.2":	"तेन खो पन समयेन अञ्ञतरस्स भिक्खुनो अकालचीवरं उप्पन्नं होति। ",
"pli-tv-bu-vb-np3:1.1.3":	"तस्स तं चीवरं कयिरमानं नप्पहोति। ",
"pli-tv-bu-vb-np3:1.1.4":	"अथ खो सो भिक्खु तं चीवरं उस्सापेत्वा पुनप्पुनं विमज्जति। ",
"pli-tv-bu-vb-np3:1.1.5":	"अद्दसा खो भगवा सेनासनचारिकं आहिण्डन्तो तं भिक्खुं तं चीवरं उस्सापेत्वा पुनप्पुनं विमज्जन्तं। ",
"pli-tv-bu-vb-np3:1.1.6":	"दिस्वान येन सो भिक्खु तेनुपसङ्कमि; उपसङ्कमित्वा तं भिक्खुं एतदवोच—",
"pli-tv-bu-vb-np3:1.1.7":	"“किस्स त्वं, भिक्खु, इमं चीवरं उस्सापेत्वा पुनप्पुनं विमज्जसी”ति? ",
"pli-tv-bu-vb-np3:1.1.8":	"“इदं मे, भन्ते, अकालचीवरं उप्पन्नं। ",
"pli-tv-bu-vb-np3:1.1.9":	"कयिरमानं नप्पहोति। ",
"pli-tv-bu-vb-np3:1.1.10":	"तेनाहं इमं चीवरं उस्सापेत्वा पुनप्पुनं विमज्जामी”ति। ",
"pli-tv-bu-vb-np3:1.1.11":	"“अत्थि पन ते, भिक्खु, चीवरपच्चासा”ति? ",
"pli-tv-bu-vb-np3:1.1.12":	"“अत्थि, भगवा”ति। ",
"pli-tv-bu-vb-np3:1.1.13":	"अथ खो भगवा एतस्मिं निदाने एतस्मिं पकरणे धम्मिं कथं कत्वा, भिक्खू आमन्तेसि—",
"pli-tv-bu-vb-np3:1.1.14":	"“अनुजानामि, भिक्खवे, अकालचीवरं पटिग्गहेत्वा चीवरपच्चासा निक्खिपितुन्”ति। ",
"pli-tv-bu-vb-np3:1.2.1":	"तेन खो पन समयेन भिक्खू—“भगवता अनुञ्ञातं अकालचीवरं पटिग्गहेत्वा चीवरपच्चासा निक्खिपितुन्”ति अकालचीवरानि पटिग्गहेत्वा अतिरेकमासं निक्खिपन्ति। ",
"pli-tv-bu-vb-np3:1.2.2":	"तानि चीवरानि चीवरवंसे भण्डिकाबद्धानि तिट्ठन्ति। ",
"pli-tv-bu-vb-np3:1.2.3":	"अद्दसा खो आयस्मा आनन्दो सेनासनचारिकं आहिण्डन्तो तानि चीवरानि चीवरवंसे भण्डिकाबद्धानि तिट्ठन्ते। ",
"pli-tv-bu-vb-np3:1.2.4":	"दिस्वान भिक्खू आमन्तेसि—",
"pli-tv-bu-vb-np3:1.2.5":	"“कस्सिमानि, आवुसो, चीवरानि चीवरवंसे भण्डिकाबद्धानि तिट्ठन्ती”ति? ",
"pli-tv-bu-vb-np3:1.3.1":	"“अम्हाकं, आवुसो, अकालचीवरानि चीवरपच्चासा निक्खित्तानी”ति। ",
"pli-tv-bu-vb-np3:1.3.2":	"“कीवचिरं पनावुसो, इमानि चीवरानि निक्खित्तानी”ति? ",
"pli-tv-bu-vb-np3:1.3.3":	"“अतिरेकमासं, आवुसो”ति। ",
"pli-tv-bu-vb-np3:1.3.4":	"आयस्मा आनन्दो उज्झायति खिय्यति विपाचेति—",
"pli-tv-bu-vb-np3:1.3.5":	"“कथञ्हि नाम भिक्खू अकालचीवरं पटिग्गहेत्वा अतिरेकमासं निक्खिपिस्सन्ती”ति। ",
"pli-tv-bu-vb-np3:1.3.6":	"अथ खो आयस्मा आनन्दो ते भिक्खू अनेकपरियायेन विगरहित्वा भगवतो एतमत्थं आरोचेसि …पे… ",
"pli-tv-bu-vb-np3:1.3.7":	"“सच्चं किर, भिक्खवे, भिक्खू अकालचीवरं पटिग्गहेत्वा अतिरेकमासं निक्खिपन्ती”ति? ",
"pli-tv-bu-vb-np3:1.3.8":	"“सच्चं, भगवा”ति। ",
"pli-tv-bu-vb-np3:1.3.9":	"विगरहि बुद्धो भगवा …पे… ",
"pli-tv-bu-vb-np3:1.3.10":	"कथञ्हि नाम ते, भिक्खवे, मोघपुरिसा अकालचीवरं पटिग्गहेत्वा अतिरेकमासं निक्खिपिस्सन्ति। ",
"pli-tv-bu-vb-np3:1.3.11":	"नेतं, भिक्खवे, अप्पसन्नानं वा पसादाय …पे… ",
"pli-tv-bu-vb-np3:1.3.12":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np3:1.3.13.1":	"“निट्ठितचीवरस्मिं भिक्खुना उब्भतस्मिं कथिने भिक्खुनो पनेव अकालचीवरं उप्पज्जेय्य, आकङ्खमानेन भिक्खुना पटिग्गहेतब्बं। ",
"pli-tv-bu-vb-np3:1.3.14":	"पटिग्गहेत्वा खिप्पमेव कारेतब्बं। ",
"pli-tv-bu-vb-np3:1.3.15":	"नो चस्स पारिपूरि, मासपरमं तेन भिक्खुना तं चीवरं निक्खिपितब्बं ऊनस्स पारिपूरिया सतिया पच्चासाय। ",
"pli-tv-bu-vb-np3:1.3.16":	"ततो चे उत्तरि निक्खिपेय्य, सतियापि पच्चासाय, निस्सग्गियं पाचित्तियन्”ति। ",
"pli-tv-bu-vb-np3:2.1.1":	"निट्ठितचीवरस्मिन्ति ",
"pli-tv-bu-vb-np3:2.1.2":	"भिक्खुनो चीवरं कतं वा होति नट्ठं वा विनट्ठं वा दड्ढं वा चीवरासा वा उपच्छिन्ना। ",
"pli-tv-bu-vb-np3:2.1.3":	"उब्भतस्मिं कथिनेति ",
"pli-tv-bu-vb-np3:2.1.4":	"अट्ठन्नं मातिकानं अञ्ञतराय मातिकाय उब्भतं होति, सङ्घेन वा अन्तरा उब्भतं होति। ",
"pli-tv-bu-vb-np3:2.1.5":	"अकालचीवरं नाम ",
"pli-tv-bu-vb-np3:2.1.6":	"अनत्थते कथिने एकादसमासे उप्पन्नं, ",
"pli-tv-bu-vb-np3:2.1.7":	"अत्थते कथिने सत्तमासे उप्पन्नं, ",
"pli-tv-bu-vb-np3:2.1.8":	"कालेपि आदिस्स दिन्नं, एतं अकालचीवरं नाम। ",
"pli-tv-bu-vb-np3:2.1.9":	"उप्पज्जेय्याति ",
"pli-tv-bu-vb-np3:2.1.10":	"उप्पज्जेय्य सङ्घतो वा गणतो वा ञातितो वा मित्ततो वा पंसुकूलं वा अत्तनो वा धनेन। ",
"pli-tv-bu-vb-np3:2.1.11":	"आकङ्खमानेनाति ",
"pli-tv-bu-vb-np3:2.1.12":	"इच्छमानेन पटिग्गहेतब्बं। ",
"pli-tv-bu-vb-np3:2.1.13":	"पटिग्गहेत्वा खिप्पमेव कारेतब्बन्ति ",
"pli-tv-bu-vb-np3:2.1.14":	"दसाहा कारेतब्बं। ",
"pli-tv-bu-vb-np3:2.1.15":	"नो चस्स पारिपूरीति ",
"pli-tv-bu-vb-np3:2.1.16":	"कयिरमानं नप्पहोति। ",
"pli-tv-bu-vb-np3:2.1.17":	"मासपरमं तेन भिक्खुना तं चीवरं निक्खिपितब्बन्ति ",
"pli-tv-bu-vb-np3:2.1.18":	"मासपरमता निक्खिपितब्बं। ",
"pli-tv-bu-vb-np3:2.1.19":	"ऊनस्स पारिपूरियाति ",
"pli-tv-bu-vb-np3:2.1.20":	"ऊनस्स पारिपूरत्थाय। ",
"pli-tv-bu-vb-np3:2.1.21":	"सतिया पच्चासायाति ",
"pli-tv-bu-vb-np3:2.1.22":	"पच्चासा होति सङ्घतो वा गणतो वा ञातितो वा मित्ततो वा पंसुकूलं वा अत्तनो वा धनेन। ",
"pli-tv-bu-vb-np3:2.2.1":	"ततो चे उत्तरि निक्खिपेय्य सतियापि पच्चासायाति ",
"pli-tv-bu-vb-np3:2.2.2":	"तदहुप्पन्ने मूलचीवरे पच्चासाचीवरं उप्पज्जति, दसाहा कारेतब्बं। ",
"pli-tv-bu-vb-np3:2.2.3":	"द्वीहुप्पन्ने मूलचीवरे पच्चासाचीवरं उप्पज्जति, दसाहा कारेतब्बं। ",
"pli-tv-bu-vb-np3:2.2.4":	"तीहुप्पन्ने मूलचीवरे …पे… ",
"pli-tv-bu-vb-np3:2.2.5":	"चतूहुप्पन्ने … ",
"pli-tv-bu-vb-np3:2.2.6":	"पञ्चाहुप्पन्ने … ",
"pli-tv-bu-vb-np3:2.2.7":	"छाहुप्पन्ने … ",
"pli-tv-bu-vb-np3:2.2.8":	"सत्ताहुप्पन्ने … ",
"pli-tv-bu-vb-np3:2.2.9":	"अट्ठाहुप्पन्ने … ",
"pli-tv-bu-vb-np3:2.2.10":	"नवाहुप्पन्ने … ",
"pli-tv-bu-vb-np3:2.2.11":	"दसाहुप्पन्ने मूलचीवरे पच्चासाचीवरं उप्पज्जति, दसाहा कारेतब्बं। ",
"pli-tv-bu-vb-np3:2.2.12":	"एकादसे उप्पन्ने …पे… ",
"pli-tv-bu-vb-np3:2.2.13":	"द्वादसे उप्पन्ने … ",
"pli-tv-bu-vb-np3:2.2.14":	"तेरसे उप्पन्ने … ",
"pli-tv-bu-vb-np3:2.2.15":	"चुद्दसे उप्पन्ने … ",
"pli-tv-bu-vb-np3:2.2.16":	"पन्नरसे उप्पन्ने … ",
"pli-tv-bu-vb-np3:2.2.17":	"सोळसे उप्पन्ने … ",
"pli-tv-bu-vb-np3:2.2.18":	"सत्तरसे उप्पन्ने … ",
"pli-tv-bu-vb-np3:2.2.19":	"अट्ठारसे उप्पन्ने … ",
"pli-tv-bu-vb-np3:2.2.20":	"एकूनवीसे उप्पन्ने … ",
"pli-tv-bu-vb-np3:2.2.21":	"वीसे उप्पन्ने मूलचीवरे पच्चासाचीवरं उप्पज्जति, दसाहा कारेतब्बं। ",
"pli-tv-bu-vb-np3:2.2.22":	"एकवीसे उप्पन्ने मूलचीवरे पच्चासाचीवरं उप्पज्जति, नवाहा कारेतब्बं। ",
"pli-tv-bu-vb-np3:2.2.23":	"द्वावीसे उप्पन्ने …पे… ",
"pli-tv-bu-vb-np3:2.2.24":	"तेवीसे उप्पन्ने … ",
"pli-tv-bu-vb-np3:2.2.25":	"चतुवीसे उप्पन्ने … ",
"pli-tv-bu-vb-np3:2.2.26":	"पञ्चवीसे उप्पन्ने … ",
"pli-tv-bu-vb-np3:2.2.27":	"छब्बीसे उप्पन्ने … ",
"pli-tv-bu-vb-np3:2.2.28":	"सत्तवीसे उप्पन्ने … ",
"pli-tv-bu-vb-np3:2.2.29":	"अट्ठवीसे उप्पन्ने … ",
"pli-tv-bu-vb-np3:2.2.30":	"एकूनतिंसे उप्पन्ने मूलचीवरे पच्चासाचीवरं उप्पज्जति, एकाहं कारेतब्बं … ",
"pli-tv-bu-vb-np3:2.2.31":	"तिंसे उप्पन्ने मूलचीवरे पच्चासाचीवरं उप्पज्जति, तदहेव अधिट्ठातब्बं विकप्पेतब्बं विस्सज्जेतब्बं। ",
"pli-tv-bu-vb-np3:2.2.32":	"नो चे अधिट्ठेय्य वा विकप्पेय्य वा विस्सज्जेय्य वा, एकतिंसे अरुणुग्गमने निस्सग्गियं होति। ",
"pli-tv-bu-vb-np3:2.2.33":	"निस्सज्जितब्बं सङ्घस्स वा गणस्स वा पुग्गलस्स वा। ",
"pli-tv-bu-vb-np3:2.2.34":	"एवञ्च पन, भिक्खवे, निस्सज्जितब्बं। ",
"pli-tv-bu-vb-np3:2.2.35":	"…पे… ",
"pli-tv-bu-vb-np3:2.2.36":	"इदं मे, भन्ते, अकालचीवरं मासातिक्कन्तं निस्सग्गियं, ",
"pli-tv-bu-vb-np3:2.2.37":	"इमाहं सङ्घस्स निस्सज्जामीति …पे… ",
"pli-tv-bu-vb-np3:2.2.38":	"ददेय्याति …पे… ",
"pli-tv-bu-vb-np3:2.2.39":	"ददेय्युन्ति …पे… ",
"pli-tv-bu-vb-np3:2.2.40":	"आयस्मतो दम्मीति। ",
"pli-tv-bu-vb-np3:2.2.41":	"विसभागे उप्पन्ने मूलचीवरे पच्चासाचीवरं उप्पज्जति, रत्तियो च सेसा होन्ति, न अकामा कारेतब्बं। ",
"pli-tv-bu-vb-np3:2.3.1":	"मासातिक्कन्ते अतिक्कन्तसञ्ञी, निस्सग्गियं पाचित्तियं। ",
"pli-tv-bu-vb-np3:2.3.2":	"मासातिक्कन्ते वेमतिको निस्सग्गियं पाचित्तियं। ",
"pli-tv-bu-vb-np3:2.3.3":	"मासातिक्कन्ते अनतिक्कन्तसञ्ञी निस्सग्गियं पाचित्तियं। ",
"pli-tv-bu-vb-np3:2.3.4":	"अनधिट्ठिते अधिट्ठितसञ्ञी …पे… ",
"pli-tv-bu-vb-np3:2.3.5":	"अविकप्पिते विकप्पितसञ्ञी … ",
"pli-tv-bu-vb-np3:2.3.6":	"अविस्सज्जिते विस्सज्जितसञ्ञी … ",
"pli-tv-bu-vb-np3:2.3.7":	"अनट्ठे नट्ठसञ्ञी … ",
"pli-tv-bu-vb-np3:2.3.8":	"अविनट्ठे विनट्ठसञ्ञी … ",
"pli-tv-bu-vb-np3:2.3.9":	"अदड्ढे दड्ढसञ्ञी … ",
"pli-tv-bu-vb-np3:2.3.10":	"अविलुत्ते विलुत्तसञ्ञी, निस्सग्गियं पाचित्तियं। ",
"pli-tv-bu-vb-np3:2.3.11":	"निस्सग्गियं चीवरं अनिस्सज्जित्वा परिभुञ्जति, आपत्ति दुक्कटस्स। ",
"pli-tv-bu-vb-np3:2.3.12":	"मासानतिक्कन्ते अतिक्कन्तसञ्ञी, आपत्ति दुक्कटस्स। ",
"pli-tv-bu-vb-np3:2.3.13":	"मासानतिक्कन्ते वेमतिको, आपत्ति दुक्कटस्स। ",
"pli-tv-bu-vb-np3:2.3.14":	"मासानतिक्कन्ते अनतिक्कन्तसञ्ञी, अनापत्ति। ",
"pli-tv-bu-vb-np3:2.4.1":	"अनापत्ति—",
"pli-tv-bu-vb-np3:2.4.2":	"अन्तोमासे अधिट्ठेति, विकप्पेति, विस्सज्जेति, नस्सति, विनस्सति, डय्हति, अच्छिन्दित्वा गण्हन्ति, विस्सासं गण्हन्ति, ",
"pli-tv-bu-vb-np3:2.4.3":	"उम्मत्तकस्स, ",
"pli-tv-bu-vb-np3:2.4.4":	"आदिकम्मिकस्साति। ",
"pli-tv-bu-vb-np3:2.4.5":	"ततियकथिनसिक्खापदं निट्ठितं ततियं। "
}	
