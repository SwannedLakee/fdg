{	
"pli-tv-bu-vb-np14:0.1":	"थेरवाद विनय ",
"pli-tv-bu-vb-np14:0.2":	"महाविभङ्ग ",
"pli-tv-bu-vb-np14:0.3":	"निस्सग्गियकण्ड ",
"pli-tv-bu-vb-np14:0.4":	"कोसियवग्ग ",
"pli-tv-bu-vb-np14:0.5":	"१४। छब्बस्ससिक्खापद ",
"pli-tv-bu-vb-np14:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-np14:1.2":	"तेन खो पन समयेन भिक्खू अनुवस्सं सन्थतं कारापेन्ति। ",
"pli-tv-bu-vb-np14:1.3":	"ते याचनबहुला विञ्ञत्तिबहुला विहरन्ति—",
"pli-tv-bu-vb-np14:1.4":	"“एळकलोमानि देथ। ",
"pli-tv-bu-vb-np14:1.5":	"एळकलोमेहि अत्थो”ति। ",
"pli-tv-bu-vb-np14:1.6":	"मनुस्सा उज्झायन्ति खिय्यन्ति विपाचेन्ति—",
"pli-tv-bu-vb-np14:1.7":	"“कथञ्हि नाम समणा सक्यपुत्तिया अनुवस्सं सन्थतं कारापेस्सन्ति, याचनबहुला विञ्ञत्तिबहुला विहरिस्सन्ति—",
"pli-tv-bu-vb-np14:1.8":	"‘एळकलोमानि देथ, एळकलोमेहि अत्थो’ति। ",
"pli-tv-bu-vb-np14:1.9":	"अम्हाकं पन सकिं कतानि सन्थतानि पञ्चपि छपि वस्सानि होन्ति, येसं नो दारका उहदन्तिपि उम्मिहन्तिपि उन्दूरेहिपि खज्जन्ति। ",
"pli-tv-bu-vb-np14:1.10":	"इमे पन समणा सक्यपुत्तिया अनुवस्सं सन्थतं कारापेन्ति, याचनबहुला विञ्ञत्तिबहुला विहरन्ति—",
"pli-tv-bu-vb-np14:1.11":	"‘एळकलोमानि देथ, एळकलोमेहि अत्थो’”ति। ",
"pli-tv-bu-vb-np14:1.12":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bu-vb-np14:1.13":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-np14:1.14":	"“कथञ्हि नाम भिक्खू अनुवस्सं सन्थतं कारापेस्सन्ति, याचनबहुला विञ्ञत्तिबहुला विहरिस्सन्ति—",
"pli-tv-bu-vb-np14:1.15":	"‘एळकलोमानि देथ, एळकलोमेहि अत्थो’”ति। ",
"pli-tv-bu-vb-np14:1.16":	"अथ खो ते भिक्खू ते अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-np14:1.17":	"“सच्चं किर, भिक्खवे, भिक्खू अनुवस्सं सन्थतं कारापेन्ति, याचनबहुला विञ्ञत्तिबहुला विहरन्ति—",
"pli-tv-bu-vb-np14:1.18":	"‘एळकलोमानि देथ, एळकलोमेहि अत्थो’”ति? ",
"pli-tv-bu-vb-np14:1.19":	"“सच्चं, भगवा”ति। ",
"pli-tv-bu-vb-np14:1.20":	"विगरहि बुद्धो भगवा …पे… ",
"pli-tv-bu-vb-np14:1.21":	"कथञ्हि नाम ते, भिक्खवे, मोघपुरिसा अनुवस्सं सन्थतं कारापेस्सन्ति, याचनबहुला विञ्ञत्तिबहुला विहरिस्सन्ति—",
"pli-tv-bu-vb-np14:1.22":	"‘एळकलोमानि देथ, एळकलोमेहि अत्थो’ति। ",
"pli-tv-bu-vb-np14:1.23":	"नेतं, भिक्खवे, अप्पसन्नानं वा पसादाय …पे… ",
"pli-tv-bu-vb-np14:1.24":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np14:1.25.1":	"“नवं पन भिक्खुना सन्थतं कारापेत्वा छब्बस्सानि धारेतब्बं। ",
"pli-tv-bu-vb-np14:1.26":	"ओरेन चे छन्नं वस्सानं तं सन्थतं विस्सज्जेत्वा वा अविस्सज्जेत्वा वा अञ्ञं नवं सन्थतं कारापेय्य, निस्सग्गियं पाचित्तियन्”ति। ",
"pli-tv-bu-vb-np14:1.27":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-np14:2.1":	"तेन खो पन समयेन अञ्ञतरो भिक्खु कोसम्बियं गिलानो होति। ",
"pli-tv-bu-vb-np14:2.2":	"ञातका तस्स भिक्खुनो सन्तिके दूतं पाहेसुं—",
"pli-tv-bu-vb-np14:2.3":	"“आगच्छतु भदन्तो मयं उपट्ठहिस्सामा”ति। ",
"pli-tv-bu-vb-np14:2.4":	"भिक्खूपि एवमाहंसु—",
"pli-tv-bu-vb-np14:2.5":	"“गच्छावुसो, ञातका तं उपट्ठहिस्सन्ती”ति। ",
"pli-tv-bu-vb-np14:2.6":	"सो एवमाह—",
"pli-tv-bu-vb-np14:2.7":	"“भगवता, आवुसो, सिक्खापदं पञ्ञत्तं—",
"pli-tv-bu-vb-np14:2.8":	"‘नवं पन भिक्खुना सन्थतं कारापेत्वा छब्बस्सानि धारेतब्बन्’ति। ",
"pli-tv-bu-vb-np14:2.9":	"अहञ्चम्हि गिलानो, न सक्कोमि सन्थतं आदाय पक्कमितुं। ",
"pli-tv-bu-vb-np14:2.10":	"मय्हञ्च विना सन्थता न फासु होति। ",
"pli-tv-bu-vb-np14:2.11":	"नाहं गमिस्सामी”ति। ",
"pli-tv-bu-vb-np14:2.12":	"भगवतो एतमत्थं आरोचेसुं। ",
"pli-tv-bu-vb-np14:2.13":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-np14:2.14":	"“अनुजानामि, भिक्खवे, गिलानस्स भिक्खुनो सन्थतसम्मुतिं दातुं। ",
"pli-tv-bu-vb-np14:2.15":	"एवञ्च पन, भिक्खवे, दातब्बा। ",
"pli-tv-bu-vb-np14:2.16":	"तेन गिलानेन भिक्खुना सङ्घं उपसङ्कमित्वा एकंसं उत्तरासङ्गं करित्वा वुड्ढानं भिक्खूनं पादे वन्दित्वा उक्कुटिकं निसीदित्वा अञ्जलिं पग्गहेत्वा एवमस्स वचनीयो—",
"pli-tv-bu-vb-np14:2.17":	"‘अहं, भन्ते, गिलानो ",
"pli-tv-bu-vb-np14:2.18":	"न सक्कोमि सन्थतं आदाय पक्कमितुं। ",
"pli-tv-bu-vb-np14:2.19":	"सोहं, भन्ते, सङ्घं सन्थतसम्मुतिं याचामी’ति। ",
"pli-tv-bu-vb-np14:2.20":	"दुतियम्पि याचितब्बा। ",
"pli-tv-bu-vb-np14:2.21":	"ततियम्पि याचितब्बा। ",
"pli-tv-bu-vb-np14:2.22":	"ब्यत्तेन भिक्खुना पटिबलेन सङ्घो ञापेतब्बो—",
"pli-tv-bu-vb-np14:2.23":	"‘सुणातु मे, भन्ते, सङ्घो। ",
"pli-tv-bu-vb-np14:2.24":	"अयं इत्थन्नामो भिक्खु गिलानो न सक्कोति सन्थतं आदाय पक्कमितुं। ",
"pli-tv-bu-vb-np14:2.25":	"सो सङ्घं सन्थतसम्मुतिं याचति। ",
"pli-tv-bu-vb-np14:2.26":	"यदि सङ्घस्स पत्तकल्लं, सङ्घो इत्थन्नामस्स भिक्खुनो सन्थतसम्मुतिं ददेय्य। ",
"pli-tv-bu-vb-np14:2.27":	"एसा ञत्ति। ",
"pli-tv-bu-vb-np14:2.28":	"सुणातु मे, भन्ते, सङ्घो। ",
"pli-tv-bu-vb-np14:2.29":	"अयं इत्थन्नामो भिक्खु गिलानो न सक्कोति सन्थतं आदाय पक्कमितुं। ",
"pli-tv-bu-vb-np14:2.30":	"सो सङ्घं सन्थतसम्मुतिं याचति। ",
"pli-tv-bu-vb-np14:2.31":	"सङ्घो इत्थन्नामस्स भिक्खुनो सन्थतसम्मुतिं देति। ",
"pli-tv-bu-vb-np14:2.32":	"यस्सायस्मतो खमति इत्थन्नामस्स भिक्खुनो सन्थतसम्मुतिया दानं, सो तुण्हस्स; ",
"pli-tv-bu-vb-np14:2.33":	"यस्स नक्खमति, सो भासेय्य। ",
"pli-tv-bu-vb-np14:2.34":	"दिन्ना सङ्घेन इत्थन्नामस्स भिक्खुनो सन्थतसम्मुति। ",
"pli-tv-bu-vb-np14:2.35":	"खमति सङ्घस्स, तस्मा तुण्ही, ",
"pli-tv-bu-vb-np14:2.36":	"एवमेतं धारयामी’ति। ",
"pli-tv-bu-vb-np14:2.37":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np14:2.38.1":	"“नवं पन भिक्खुना सन्थतं कारापेत्वा छब्बस्सानि धारेतब्बं। ",
"pli-tv-bu-vb-np14:2.39":	"ओरेन चे छन्नं वस्सानं तं सन्थतं विस्सज्जेत्वा वा अविस्सज्जेत्वा वा अञ्ञं नवं सन्थतं कारापेय्य, अञ्ञत्र भिक्खुसम्मुतिया, निस्सग्गियं पाचित्तियन्”ति। ",
"pli-tv-bu-vb-np14:3.1":	"नवं नाम ",
"pli-tv-bu-vb-np14:3.2":	"करणं उपादाय वुच्चति। ",
"pli-tv-bu-vb-np14:3.3":	"सन्थतं नाम ",
"pli-tv-bu-vb-np14:3.4":	"सन्थरित्वा कतं होति अवायिमं। ",
"pli-tv-bu-vb-np14:3.5":	"कारापेत्वाति ",
"pli-tv-bu-vb-np14:3.6":	"करित्वा वा कारापेत्वा वा। ",
"pli-tv-bu-vb-np14:3.7":	"छब्बस्सानि धारेतब्बन्ति ",
"pli-tv-bu-vb-np14:3.8":	"छब्बस्सपरमता धारेतब्बं। ",
"pli-tv-bu-vb-np14:3.9":	"ओरेन चे छन्नं वस्सानन्ति ",
"pli-tv-bu-vb-np14:3.10":	"ऊनकछब्बस्सानि। ",
"pli-tv-bu-vb-np14:3.11":	"तं सन्थतं विस्सज्जेत्वाति ",
"pli-tv-bu-vb-np14:3.12":	"अञ्ञेसं दत्वा। ",
"pli-tv-bu-vb-np14:3.13":	"अविस्सज्जेत्वाति ",
"pli-tv-bu-vb-np14:3.14":	"न कस्सचि दत्वा। ",
"pli-tv-bu-vb-np14:3.15":	"अञ्ञत्र भिक्खुसम्मुतियाति ",
"pli-tv-bu-vb-np14:3.16":	"ठपेत्वा भिक्खुसम्मुतिं अञ्ञं नवं सन्थतं करोति वा कारापेति वा, पयोगे दुक्कटं। ",
"pli-tv-bu-vb-np14:3.17":	"पटिलाभेन निस्सग्गियं होति। ",
"pli-tv-bu-vb-np14:3.18":	"निस्सज्जितब्बं सङ्घस्स वा गणस्स वा पुग्गलस्स वा। ",
"pli-tv-bu-vb-np14:3.19":	"एवञ्च पन, भिक्खवे, निस्सज्जितब्बं। ",
"pli-tv-bu-vb-np14:3.20":	"…पे… ",
"pli-tv-bu-vb-np14:3.21":	"“इदं मे, भन्ते, सन्थतं ऊनकछब्बस्सानि कारापितं, अञ्ञत्र भिक्खुसम्मुतिया, निस्सग्गियं। ",
"pli-tv-bu-vb-np14:3.22":	"इमाहं सङ्घस्स निस्सज्जामी”ति …पे… ",
"pli-tv-bu-vb-np14:3.23":	"ददेय्याति …पे… ",
"pli-tv-bu-vb-np14:3.24":	"ददेय्युन्ति …पे… ",
"pli-tv-bu-vb-np14:3.25":	"आयस्मतो दम्मीति। ",
"pli-tv-bu-vb-np14:3.26.1":	"अत्तना विप्पकतं अत्तना परियोसापेति, निस्सग्गियं पाचित्तियं। ",
"pli-tv-bu-vb-np14:3.27":	"अत्तना विप्पकतं परेहि परियोसापेति, निस्सग्गियं पाचित्तियं। ",
"pli-tv-bu-vb-np14:3.28":	"परेहि विप्पकतं अत्तना परियोसापेति, निस्सग्गियं पाचित्तियं। ",
"pli-tv-bu-vb-np14:3.29":	"परेहि विप्पकतं परेहि परियोसापेति, निस्सग्गियं पाचित्तियं। ",
"pli-tv-bu-vb-np14:3.30.1":	"अनापत्ति—",
"pli-tv-bu-vb-np14:3.31":	"छब्बस्सानि करोति, ",
"pli-tv-bu-vb-np14:3.32":	"अतिरेकछब्बस्सानि करोति, ",
"pli-tv-bu-vb-np14:3.33":	"अञ्ञस्सत्थाय करोति वा कारापेति वा, ",
"pli-tv-bu-vb-np14:3.34":	"अञ्ञेन कतं पटिलभित्वा परिभुञ्जति, ",
"pli-tv-bu-vb-np14:3.35":	"वितानं वा भूमत्थरणं वा साणिपाकारं वा भिसिं वा बिब्बोहनं वा करोति, ",
"pli-tv-bu-vb-np14:3.36":	"भिक्खुसम्मुतिया, ",
"pli-tv-bu-vb-np14:3.37":	"उम्मत्तकस्स, ",
"pli-tv-bu-vb-np14:3.38":	"आदिकम्मिकस्साति। ",
"pli-tv-bu-vb-np14:3.39":	"छब्बस्ससिक्खापदं निट्ठितं चतुत्थं। "
}	
