{	
"pli-tv-bu-vb-np24:0.1":	"थेरवाद विनय ",
"pli-tv-bu-vb-np24:0.2":	"महाविभङ्ग ",
"pli-tv-bu-vb-np24:0.3":	"निस्सग्गियकण्ड ",
"pli-tv-bu-vb-np24:0.4":	"पत्तवग्ग ",
"pli-tv-bu-vb-np24:0.5":	"२४। वस्सिकसाटिकसिक्खापद ",
"pli-tv-bu-vb-np24:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-np24:1.2":	"तेन खो पन समयेन भगवता भिक्खूनं वस्सिकसाटिका अनुञ्ञाता होति। ",
"pli-tv-bu-vb-np24:1.3":	"छब्बग्गिया भिक्खू—“भगवता वस्सिकसाटिका अनुञ्ञाता”ति, ",
"pli-tv-bu-vb-np24:1.4":	"पटिकच्चेव वस्सिकसाटिकचीवरं परियेसन्ति, ",
"pli-tv-bu-vb-np24:1.5":	"पटिकच्चेव कत्वा निवासेन्ति, ",
"pli-tv-bu-vb-np24:1.6":	"जिण्णाय वस्सिकसाटिकाय नग्गा कायं ओवस्सापेन्ति। ",
"pli-tv-bu-vb-np24:1.7":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-np24:1.8":	"“कथञ्हि नाम छब्बग्गिया भिक्खू पटिकच्चेव वस्सिकसाटिकचीवरं परियेसिस्सन्ति, पटिकच्चेव कत्वा निवासेस्सन्ति, जिण्णाय वस्सिकसाटिकाय नग्गा कायं ओवस्सापेस्सन्ती”ति। ",
"pli-tv-bu-vb-np24:1.9":	"अथ खो ते भिक्खू छब्बग्गिये भिक्खू अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-np24:1.10":	"“सच्चं किर तुम्हे, भिक्खवे, पटिकच्चेव वस्सिकसाटिकचीवरं परियेसथ? ",
"pli-tv-bu-vb-np24:1.11":	"पटिकच्चेव कत्वा निवासेथ? ",
"pli-tv-bu-vb-np24:1.12":	"जिण्णाय वस्सिकसाटिकाय नग्गा कायं ओवस्सापेथा”ति? ",
"pli-tv-bu-vb-np24:1.13":	"“सच्चं, भगवा”ति। ",
"pli-tv-bu-vb-np24:1.14":	"विगरहि बुद्धो भगवा …पे… ",
"pli-tv-bu-vb-np24:1.15":	"कथञ्हि नाम तुम्हे मोघपुरिसा, पटिकच्चेव वस्सिकसाटिकचीवरं परियेसिस्सथ, पटिकच्चेव कत्वा निवासेस्सथ, जिण्णाय वस्सिकसाटिकाय नग्गा कायं ओवस्सापेस्सथ। ",
"pli-tv-bu-vb-np24:1.16":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-np24:1.17":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np24:1.18.1":	"“‘मासो सेसो गिम्हानन्’ति भिक्खुना वस्सिकसाटिकचीवरं परियेसितब्बं; ‘अद्धमासो सेसो गिम्हानन्’ति कत्वा निवासेतब्बं। ",
"pli-tv-bu-vb-np24:1.19":	"‘ओरेन चे मासो सेसो गिम्हानन्’ति वस्सिकसाटिकचीवरं परियेसेय्य, ‘ओरेनद्धमासो सेसो गिम्हानन्’ति कत्वा निवासेय्य, निस्सग्गियं पाचित्तियन्”ति। ",
"pli-tv-bu-vb-np24:2.1":	"“मासो सेसो गिम्हानन्”ति भिक्खुना वस्सिकसाटिकचीवरं परियेसितब्बन्ति। ",
"pli-tv-bu-vb-np24:2.2":	"ये मनुस्सा पुब्बेपि वस्सिकसाटिकचीवरं देन्ति ते उपसङ्कमित्वा एवमस्सु वचनीया— “कालो वस्सिकसाटिकाय, समयो वस्सिकसाटिकाय, अञ्ञेपि मनुस्सा वस्सिकसाटिकचीवरं देन्ती”ति। ",
"pli-tv-bu-vb-np24:2.3":	"न वत्तब्बा— “देथ मे वस्सिकसाटिकचीवरं, आहरथ मे वस्सिकसाटिकचीवरं, परिवत्तेथ मे वस्सिकसाटिकचीवरं, चेतापेथ मे वस्सिकसाटिकचीवरन्”ति। ",
"pli-tv-bu-vb-np24:2.4":	"“अद्धमासो सेसो गिम्हानन्”ति कत्वा निवासेतब्बन्ति। ",
"pli-tv-bu-vb-np24:2.5":	"अद्धमासे सेसे गिम्हाने कत्वा निवासेतब्बं। ",
"pli-tv-bu-vb-np24:2.6":	"“ओरेन चे मासो सेसो गिम्हानन्”ति ",
"pli-tv-bu-vb-np24:2.7":	"अतिरेकमासे सेसे गिम्हाने वस्सिकसाटिकचीवरं परियेसति, निस्सग्गियं पाचित्तियं। ",
"pli-tv-bu-vb-np24:2.8":	"“ओरेनद्धमासो सेसो गिम्हानन्”ति ",
"pli-tv-bu-vb-np24:2.9":	"अतिरेकद्धमासे सेसे गिम्हाने कत्वा निवासेति, निस्सग्गियं होति। ",
"pli-tv-bu-vb-np24:2.10":	"निस्सज्जितब्बं सङ्घस्स वा गणस्स वा पुग्गलस्स वा। ",
"pli-tv-bu-vb-np24:2.11":	"एवञ्च पन, भिक्खवे, निस्सज्जितब्बं। ",
"pli-tv-bu-vb-np24:2.12":	"…पे… ",
"pli-tv-bu-vb-np24:2.13":	"“इदं मे, भन्ते, वस्सिकसाटिकचीवरं अतिरेकमासे सेसे गिम्हाने परियिट्ठं अतिरेकद्धमासे सेसे गिम्हाने कत्वा परिदहितं निस्सग्गियं। ",
"pli-tv-bu-vb-np24:2.14":	"इमाहं सङ्घस्स निस्सज्जामी”ति …पे… ",
"pli-tv-bu-vb-np24:2.15":	"ददेय्याति …पे… ",
"pli-tv-bu-vb-np24:2.16":	"ददेय्युन्ति …पे… ",
"pli-tv-bu-vb-np24:2.17":	"आयस्मतो दम्मीति। ",
"pli-tv-bu-vb-np24:2.18.1":	"अतिरेकमासे सेसे गिम्हाने अतिरेकसञ्ञी वस्सिकसाटिकचीवरं परियेसति, निस्सग्गियं पाचित्तियं। ",
"pli-tv-bu-vb-np24:2.19":	"अतिरेकमासे सेसे गिम्हाने वेमतिको वस्सिकसाटिकचीवरं परियेसति, निस्सग्गियं पाचित्तियं। ",
"pli-tv-bu-vb-np24:2.20":	"अतिरेकमासे सेसे गिम्हाने ऊनकसञ्ञी वस्सिकसाटिकचीवरं परियेसति, निस्सग्गियं पाचित्तियं। ",
"pli-tv-bu-vb-np24:2.21":	"अतिरेकद्धमासे सेसे गिम्हाने अतिरेकसञ्ञी कत्वा निवासेति, निस्सग्गियं पाचित्तियं। ",
"pli-tv-bu-vb-np24:2.22":	"अतिरेकद्धमासे सेसे गिम्हाने वेमतिको कत्वा निवासेति, निस्सग्गियं पाचित्तियं। ",
"pli-tv-bu-vb-np24:2.23":	"अतिरेकद्धमासे सेसे गिम्हाने ऊनकसञ्ञी कत्वा निवासेति, निस्सग्गियं पाचित्तियं। ",
"pli-tv-bu-vb-np24:2.24":	"सतिया वस्सिकसाटिकाय नग्गो कायं ओवस्सापेति, आपत्ति दुक्कटस्स। ",
"pli-tv-bu-vb-np24:2.25":	"ऊनकमासे सेसे गिम्हाने अतिरेकसञ्ञी, आपत्ति दुक्कटस्स। ",
"pli-tv-bu-vb-np24:2.26":	"ऊनकमासे सेसे गिम्हाने वेमतिको, आपत्ति दुक्कटस्स। ",
"pli-tv-bu-vb-np24:2.27":	"ऊनकमासे सेसे गिम्हाने ऊनकसञ्ञी, अनापत्ति। ",
"pli-tv-bu-vb-np24:2.28":	"ऊनकद्धमासे सेसे गिम्हाने अतिरेकसञ्ञी, आपत्ति दुक्कटस्स। ",
"pli-tv-bu-vb-np24:2.29":	"ऊनकद्धमासे सेसे गिम्हाने वेमतिको, आपत्ति दुक्कटस्स। ",
"pli-tv-bu-vb-np24:2.30":	"ऊनकद्धमासे सेसे गिम्हाने ऊनकसञ्ञी, अनापत्ति। ",
"pli-tv-bu-vb-np24:2.31.1":	"अनापत्ति—",
"pli-tv-bu-vb-np24:2.32":	"“मासो सेसो गिम्हानन्”ति वस्सिकसाटिकचीवरं परियेसति, ",
"pli-tv-bu-vb-np24:2.33":	"“अद्धमासो सेसो गिम्हानन्”ति कत्वा निवासेति, ",
"pli-tv-bu-vb-np24:2.34":	"“ऊनकमासो सेसो गिम्हानन्”ति वस्सिकसाटिकचीवरं परियेसति, ",
"pli-tv-bu-vb-np24:2.35":	"“ऊनकद्धमासो सेसो गिम्हानन्”ति कत्वा निवासेति, ",
"pli-tv-bu-vb-np24:2.36":	"परियिट्ठाय वस्सिकसाटिकाय वस्सं उक्कड्ढिय्यति, ",
"pli-tv-bu-vb-np24:2.37":	"निवत्थाय वस्सिकसाटिकाय वस्सं उक्कड्ढिय्यति, धोवित्वा निक्खिपितब्बं; समये निवासेतब्बं, ",
"pli-tv-bu-vb-np24:2.38":	"अच्छिन्नचीवरस्स, ",
"pli-tv-bu-vb-np24:2.39":	"नट्ठचीवरस्स, ",
"pli-tv-bu-vb-np24:2.40":	"आपदासु, ",
"pli-tv-bu-vb-np24:2.41":	"उम्मत्तकस्स, ",
"pli-tv-bu-vb-np24:2.42":	"आदिकम्मिकस्साति। ",
"pli-tv-bu-vb-np24:2.43":	"वस्सिकसाटिकसिक्खापदं निट्ठितं चतुत्थं। "
}	
