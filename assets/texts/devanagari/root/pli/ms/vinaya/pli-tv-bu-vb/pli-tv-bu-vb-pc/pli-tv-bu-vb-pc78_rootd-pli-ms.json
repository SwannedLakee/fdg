{	
"pli-tv-bu-vb-pc78:0.1":	"थेरवाद विनय ",
"pli-tv-bu-vb-pc78:0.2":	"महाविभङ्ग ",
"pli-tv-bu-vb-pc78:0.3":	"पाचित्तियकण्ड ",
"pli-tv-bu-vb-pc78:0.4":	"सहधम्मिकवग्ग ",
"pli-tv-bu-vb-pc78:0.5":	"७८। उपस्सुतिसिक्खापद ",
"pli-tv-bu-vb-pc78:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc78:1.2":	"तेन खो पन समयेन छब्बग्गिया भिक्खू पेसलेहि भिक्खूहि सद्धिं भण्डन्ति। ",
"pli-tv-bu-vb-pc78:1.3":	"पेसला भिक्खू एवं वदन्ति—",
"pli-tv-bu-vb-pc78:1.4":	"“अलज्जिनो इमे, आवुसो, छब्बग्गिया भिक्खू। ",
"pli-tv-bu-vb-pc78:1.5":	"न सक्का इमेहि सह भण्डितुन्”ति। ",
"pli-tv-bu-vb-pc78:1.6":	"छब्बग्गिया भिक्खू एवं वदन्ति—",
"pli-tv-bu-vb-pc78:1.7":	"“किस्स तुम्हे, आवुसो, अम्हे अलज्जिवादेन पापेथा”ति? ",
"pli-tv-bu-vb-pc78:1.8":	"“कहं पन तुम्हे, आवुसो, अस्सुत्था”ति? ",
"pli-tv-bu-vb-pc78:1.9":	"“मयं आयस्मन्तानं उपस्सुतिं तिट्ठम्हा”ति। ",
"pli-tv-bu-vb-pc78:1.10":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc78:1.11":	"“कथञ्हि नाम छब्बग्गिया भिक्खू भिक्खूनं भण्डनजातानं कलहजातानं विवादापन्नानं उपस्सुतिं तिट्ठिस्सन्ती”ति …पे… ",
"pli-tv-bu-vb-pc78:1.12":	"“सच्चं किर तुम्हे, भिक्खवे, भिक्खूनं भण्डनजातानं कलहजातानं विवादापन्नानं उपस्सुतिं तिट्ठथा”ति? ",
"pli-tv-bu-vb-pc78:1.13":	"“सच्चं, भगवा”ति। ",
"pli-tv-bu-vb-pc78:1.14":	"विगरहि बुद्धो भगवा …पे… ",
"pli-tv-bu-vb-pc78:1.15":	"कथञ्हि नाम तुम्हे, मोघपुरिसा, भिक्खूनं भण्डनजातानं कलहजातानं विवादापन्नानं उपस्सुतिं तिट्ठिस्सथ। ",
"pli-tv-bu-vb-pc78:1.16":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc78:1.17":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc78:1.18.1":	"“यो पन भिक्खु भिक्खूनं भण्डनजातानं कलहजातानं विवादापन्नानं उपस्सुतिं तिट्ठेय्य—‘यं इमे भणिस्सन्ति तं सोस्सामी’ति एतदेव पच्चयं करित्वा अनञ्ञं, पाचित्तियन्”ति। ",
"pli-tv-bu-vb-pc78:2.1.1":	"यो पनाति ",
"pli-tv-bu-vb-pc78:2.1.2":	"यो यादिसो …पे… ",
"pli-tv-bu-vb-pc78:2.1.3":	"भिक्खूति ",
"pli-tv-bu-vb-pc78:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc78:2.1.5":	"भिक्खूनन्ति ",
"pli-tv-bu-vb-pc78:2.1.6":	"अञ्ञेसं भिक्खूनं। ",
"pli-tv-bu-vb-pc78:2.1.7":	"भण्डनजातानं कलहजातानं विवादापन्नानन्ति ",
"pli-tv-bu-vb-pc78:2.1.8":	"अधिकरणजातानं। ",
"pli-tv-bu-vb-pc78:2.1.9":	"उपस्सुतिं तिट्ठेय्याति ",
"pli-tv-bu-vb-pc78:2.1.10":	"“इमेसं सुत्वा चोदेस्सामि सारेस्सामि पटिचोदेस्सामि पटिसारेस्सामि मङ्कू करिस्सामी”ति गच्छति, आपत्ति दुक्कटस्स। ",
"pli-tv-bu-vb-pc78:2.1.11":	"यत्थ ठितो सुणाति, आपत्ति पाचित्तियस्स। ",
"pli-tv-bu-vb-pc78:2.1.12":	"पच्छतो गच्छन्तो तुरितो गच्छति सोस्सामीति, आपत्ति दुक्कटस्स। ",
"pli-tv-bu-vb-pc78:2.1.13":	"यत्थ ठितो सुणाति, आपत्ति पाचित्तियस्स। ",
"pli-tv-bu-vb-pc78:2.1.14":	"पुरतो गच्छन्तो ओहिय्यति सोस्सामीति, आपत्ति दुक्कटस्स। ",
"pli-tv-bu-vb-pc78:2.1.15":	"यत्थ ठितो सुणाति, आपत्ति पाचित्तियस्स। ",
"pli-tv-bu-vb-pc78:2.1.16":	"भिक्खुस्स ठितोकासं वा निसिन्नोकासं वा निपन्नोकासं वा आगन्त्वा मन्तेन्तं उक्कासितब्बं, विजानापेतब्बं, नो चे उक्कासेय्य वा विजानापेय्य वा, आपत्ति पाचित्तियस्स। ",
"pli-tv-bu-vb-pc78:2.1.17":	"एतदेव पच्चयं करित्वा अनञ्ञन्ति ",
"pli-tv-bu-vb-pc78:2.1.18":	"न अञ्ञो कोचि पच्चयो होति उपस्सुतिं तिट्ठितुं। ",
"pli-tv-bu-vb-pc78:2.2.1":	"उपसम्पन्ने उपसम्पन्नसञ्ञी उपस्सुतिं तिट्ठति, आपत्ति पाचित्तियस्स। ",
"pli-tv-bu-vb-pc78:2.2.2":	"उपसम्पन्ने वेमतिको उपस्सुतिं तिट्ठति, आपत्ति पाचित्तियस्स। ",
"pli-tv-bu-vb-pc78:2.2.3":	"उपसम्पन्ने अनुपसम्पन्नसञ्ञी उपस्सुतिं तिट्ठति, आपत्ति पाचित्तियस्स। ",
"pli-tv-bu-vb-pc78:2.2.4":	"अनुपसम्पन्नस्स उपस्सुतिं तिट्ठति, आपत्ति दुक्कटस्स। ",
"pli-tv-bu-vb-pc78:2.2.5":	"अनुपसम्पन्ने उपसम्पन्नसञ्ञी, आपत्ति दुक्कटस्स। ",
"pli-tv-bu-vb-pc78:2.2.6":	"अनुपसम्पन्ने वेमतिको, आपत्ति दुक्कटस्स। ",
"pli-tv-bu-vb-pc78:2.2.7":	"अनुपसम्पन्ने अनुपसम्पन्नसञ्ञी, आपत्ति दुक्कटस्स। ",
"pli-tv-bu-vb-pc78:2.3.1":	"अनापत्ति—",
"pli-tv-bu-vb-pc78:2.3.2":	"“इमेसं सुत्वा ओरमिस्सामि विरमिस्सामि वूपसमिस्सामि अत्तानं परिमोचेस्सामी”ति गच्छति, ",
"pli-tv-bu-vb-pc78:2.3.3":	"उम्मत्तकस्स, ",
"pli-tv-bu-vb-pc78:2.3.4":	"आदिकम्मिकस्साति। ",
"pli-tv-bu-vb-pc78:2.3.5":	"उपस्सुतिसिक्खापदं निट्ठितं अट्ठमं। "
}	
