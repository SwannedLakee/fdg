{	
"pli-tv-bu-vb-pc36:0.1":	"थेरवाद विनय ",
"pli-tv-bu-vb-pc36:0.2":	"महाविभङ्ग ",
"pli-tv-bu-vb-pc36:0.3":	"पाचित्तियकण्ड ",
"pli-tv-bu-vb-pc36:0.4":	"भोजनवग्ग ",
"pli-tv-bu-vb-pc36:0.5":	"३६। दुतियपवारणासिक्खापद ",
"pli-tv-bu-vb-pc36:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc36:1.2":	"तेन खो पन समयेन द्वे भिक्खू कोसलेसु जनपदे सावत्थिं अद्धानमग्गप्पटिपन्ना होन्ति। ",
"pli-tv-bu-vb-pc36:1.3":	"एको भिक्खु अनाचारं आचरति। ",
"pli-tv-bu-vb-pc36:1.4":	"दुतियो भिक्खु तं भिक्खुं एतदवोच—",
"pli-tv-bu-vb-pc36:1.5":	"“मावुसो, एवरूपमकासि, नेतं कप्पती”ति। ",
"pli-tv-bu-vb-pc36:1.6":	"सो तस्मिं उपनन्धि। ",
"pli-tv-bu-vb-pc36:1.7":	"अथ खो ते भिक्खू सावत्थिं अगमंसु। ",
"pli-tv-bu-vb-pc36:1.8":	"तेन खो पन समयेन सावत्थियं अञ्ञतरस्स पूगस्स सङ्घभत्तं होति। ",
"pli-tv-bu-vb-pc36:1.9":	"दुतियो भिक्खु भुत्तावी पवारितो होति। ",
"pli-tv-bu-vb-pc36:1.10":	"उपनद्धो भिक्खु ञातिकुलं गन्त्वा पिण्डपातं आदाय येन सो भिक्खु तेनुपसङ्कमि; उपसङ्कमित्वा तं भिक्खुं एतदवोच—",
"pli-tv-bu-vb-pc36:1.11":	"“भुञ्जाहि, आवुसो”ति। ",
"pli-tv-bu-vb-pc36:1.12":	"“अलं, आवुसो, परिपुण्णोम्ही”ति। ",
"pli-tv-bu-vb-pc36:1.13":	"“सुन्दरो, आवुसो, पिण्डपातो, भुञ्जाही”ति। ",
"pli-tv-bu-vb-pc36:1.14":	"अथ खो सो भिक्खु तेन भिक्खुना निप्पीळियमानो तं पिण्डपातं भुञ्जि। ",
"pli-tv-bu-vb-pc36:1.15":	"उपनद्धो भिक्खु तं भिक्खुं एतदवोच—",
"pli-tv-bu-vb-pc36:1.16":	"“त्वम्पि नाम, आवुसो, मं वत्तब्बं मञ्ञसि यं त्वं भुत्तावी पवारितो अनतिरित्तं भोजनं भुञ्जसी”ति। ",
"pli-tv-bu-vb-pc36:1.17":	"“ननु, आवुसो, आचिक्खितब्बन्”ति। ",
"pli-tv-bu-vb-pc36:1.18":	"“ननु, आवुसो, पुच्छितब्बन्”ति। ",
"pli-tv-bu-vb-pc36:1.19":	"अथ खो सो भिक्खु भिक्खूनं एतमत्थं आरोचेसि। ",
"pli-tv-bu-vb-pc36:1.20":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc36:1.21":	"“कथञ्हि नाम भिक्खु भिक्खुं भुत्ताविं पवारितं अनतिरित्तेन भोजनेन अभिहट्ठुं पवारेस्सती”ति …पे… ",
"pli-tv-bu-vb-pc36:1.22":	"“सच्चं किर त्वं, भिक्खु, भिक्खुं भुत्ताविं पवारितं अनतिरित्तेन भोजनेन अभिहट्ठुं पवारेसी”ति? ",
"pli-tv-bu-vb-pc36:1.23":	"“सच्चं, भगवा”ति। ",
"pli-tv-bu-vb-pc36:1.24":	"विगरहि बुद्धो भगवा …पे… ",
"pli-tv-bu-vb-pc36:1.25":	"कथञ्हि नाम त्वं, मोघपुरिस, भिक्खुं भुत्ताविं पवारितं अनतिरित्तेन भोजनेन अभिहट्ठुं पवारेस्ससि। ",
"pli-tv-bu-vb-pc36:1.26":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-pc36:1.27":	"एवञ्च पन भिक्खवे इमं सिक्खापदं उद्दिसेय्याथ—",
"pli-tv-bu-vb-pc36:1.28.1":	"“यो पन भिक्खु भिक्खुं भुत्ताविं पवारितं अनतिरित्तेन खादनीयेन वा भोजनीयेन वा अभिहट्ठुं पवारेय्य—‘हन्द, भिक्खु, खाद वा भुञ्ज वा’ति, जानं आसादनापेक्खो, भुत्तस्मिं, पाचित्तियन्”ति। ",
"pli-tv-bu-vb-pc36:2.1.1":	"यो पनाति ",
"pli-tv-bu-vb-pc36:2.1.2":	"यो यादिसो …पे… ",
"pli-tv-bu-vb-pc36:2.1.3":	"भिक्खूति ",
"pli-tv-bu-vb-pc36:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc36:2.1.5":	"भिक्खुन्ति ",
"pli-tv-bu-vb-pc36:2.1.6":	"अञ्ञं भिक्खुं। ",
"pli-tv-bu-vb-pc36:2.1.7":	"भुत्तावी नाम ",
"pli-tv-bu-vb-pc36:2.1.8":	"पञ्चन्नं भोजनानं अञ्ञतरं भोजनं, अन्तमसो कुसग्गेनपि भुत्तं होति। ",
"pli-tv-bu-vb-pc36:2.1.9":	"पवारितो नाम ",
"pli-tv-bu-vb-pc36:2.1.10":	"असनं पञ्ञायति, भोजनं पञ्ञायति, हत्थपासे ठितो अभिहरति, पटिक्खेपो पञ्ञायति। ",
"pli-tv-bu-vb-pc36:2.1.11":	"अनतिरित्तं नाम ",
"pli-tv-bu-vb-pc36:2.1.12":	"अकप्पियकतं होति, ",
"pli-tv-bu-vb-pc36:2.1.13":	"अप्पटिग्गहितकतं होति, ",
"pli-tv-bu-vb-pc36:2.1.14":	"अनुच्चारितकतं होति, ",
"pli-tv-bu-vb-pc36:2.1.15":	"अहत्थपासे कतं होति, ",
"pli-tv-bu-vb-pc36:2.1.16":	"अभुत्ताविना कतं होति, ",
"pli-tv-bu-vb-pc36:2.1.17":	"भुत्ताविना पवारितेन आसना वुट्ठितेन कतं होति, ",
"pli-tv-bu-vb-pc36:2.1.18":	"“अलमेतं सब्बन्”ति अवुत्तं होति, ",
"pli-tv-bu-vb-pc36:2.1.19":	"न गिलानातिरित्तं होति—",
"pli-tv-bu-vb-pc36:2.1.20":	"एतं अनतिरित्तं नाम। ",
"pli-tv-bu-vb-pc36:2.1.21":	"खादनीयं नाम ",
"pli-tv-bu-vb-pc36:2.1.22":	"पञ्च भोजनानि—यामकालिकं सत्ताहकालिकं यावजीविकं ठपेत्वा अवसेसं खादनीयं नाम। ",
"pli-tv-bu-vb-pc36:2.1.23":	"भोजनीयं नाम ",
"pli-tv-bu-vb-pc36:2.1.24":	"पञ्च भोजनानि—ओदनो, कुम्मासो, सत्तु, मच्छो, मंसं। ",
"pli-tv-bu-vb-pc36:2.1.25":	"अभिहट्ठुं पवारेय्याति ",
"pli-tv-bu-vb-pc36:2.1.26":	"यावतकं इच्छसि तावतकं गण्हाहीति। ",
"pli-tv-bu-vb-pc36:2.1.27":	"जानाति नाम ",
"pli-tv-bu-vb-pc36:2.1.28":	"सामं वा जानाति, अञ्ञे वा तस्स आरोचेन्ति, सो वा आरोचेति। ",
"pli-tv-bu-vb-pc36:2.1.29":	"आसादनापेक्खोति ",
"pli-tv-bu-vb-pc36:2.1.30":	"“इमिना इमं चोदेस्सामि सारेस्सामि पटिचोदेस्सामि पटिसारेस्सामि मङ्कुं करिस्सामी”ति अभिहरति, आपत्ति दुक्कटस्स। ",
"pli-tv-bu-vb-pc36:2.1.31":	"तस्स वचनेन “खादिस्सामि भुञ्जिस्सामी”ति पटिग्गण्हाति, आपत्ति दुक्कटस्स। ",
"pli-tv-bu-vb-pc36:2.1.32":	"अज्झोहारे अज्झोहारे आपत्ति दुक्कटस्स। ",
"pli-tv-bu-vb-pc36:2.1.33":	"भोजनपरियोसाने आपत्ति पाचित्तियस्स। ",
"pli-tv-bu-vb-pc36:2.2.1":	"पवारिते पवारितसञ्ञी अनतिरित्तेन खादनीयेन वा भोजनीयेन वा अभिहट्ठुं पवारेति, आपत्ति पाचित्तियस्स। ",
"pli-tv-bu-vb-pc36:2.2.2":	"पवारिते वेमतिको अनतिरित्तेन खादनीयेन वा भोजनीयेन वा अभिहट्ठुं पवारेति, आपत्ति दुक्कटस्स। ",
"pli-tv-bu-vb-pc36:2.2.3":	"पवारिते अप्पवारितसञ्ञी अनतिरित्तेन खादनीयेन वा भोजनीयेन वा अभिहट्ठुं पवारेति, अनापत्ति। ",
"pli-tv-bu-vb-pc36:2.2.4":	"यामकालिकं सत्ताहकालिकं यावजीविकं आहारत्थाय अभिहरति, आपत्ति दुक्कटस्स। ",
"pli-tv-bu-vb-pc36:2.2.5":	"तस्स वचनेन “खादिस्सामि भुञ्जिस्सामी”ति पटिग्गण्हाति, आपत्ति दुक्कटस्स। ",
"pli-tv-bu-vb-pc36:2.2.6":	"अज्झोहारे अज्झोहारे आपत्ति दुक्कटस्स। ",
"pli-tv-bu-vb-pc36:2.2.7":	"अप्पवारिते पवारितसञ्ञी, आपत्ति दुक्कटस्स। ",
"pli-tv-bu-vb-pc36:2.2.8":	"अप्पवारिते वेमतिको, आपत्ति दुक्कटस्स। ",
"pli-tv-bu-vb-pc36:2.2.9":	"अप्पवारिते अप्पवारितसञ्ञी, अनापत्ति। ",
"pli-tv-bu-vb-pc36:2.3.1":	"अनापत्ति—",
"pli-tv-bu-vb-pc36:2.3.2":	"अतिरित्तं कारापेत्वा देति, ",
"pli-tv-bu-vb-pc36:2.3.3":	"“अतिरित्तं कारापेत्वा भुञ्जाही”ति देति, ",
"pli-tv-bu-vb-pc36:2.3.4":	"अञ्ञस्सत्थाय हरन्तो गच्छाहीति देति, ",
"pli-tv-bu-vb-pc36:2.3.5":	"गिलानस्स सेसकं देति, ",
"pli-tv-bu-vb-pc36:2.3.6":	"“यामकालिकं सत्ताहकालिकं यावजीविकं सति पच्चये परिभुञ्जा”ति देति, ",
"pli-tv-bu-vb-pc36:2.3.7":	"उम्मत्तकस्स, ",
"pli-tv-bu-vb-pc36:2.3.8":	"आदिकम्मिकस्साति। ",
"pli-tv-bu-vb-pc36:2.3.9":	"दुतियपवारणासिक्खापदं निट्ठितं छट्ठं। "
}	
