{	
"pli-tv-bu-vb-np21:0.1":	"थेरवाद विनय ",
"pli-tv-bu-vb-np21:0.2":	"महाविभङ्ग ",
"pli-tv-bu-vb-np21:0.3":	"निस्सग्गियकण्ड ",
"pli-tv-bu-vb-np21:0.4":	"पत्तवग्ग ",
"pli-tv-bu-vb-np21:0.5":	"२१। पत्तसिक्खापद ",
"pli-tv-bu-vb-np21:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-np21:1.2":	"तेन खो पन समयेन छब्बग्गिया भिक्खू बहू पत्ते सन्निचयं करोन्ति। ",
"pli-tv-bu-vb-np21:1.3":	"मनुस्सा विहारचारिकं आहिण्डन्ता पस्सित्वा उज्झायन्ति खिय्यन्ति विपाचेन्ति—",
"pli-tv-bu-vb-np21:1.4":	"“कथञ्हि नाम समणा सक्यपुत्तिया बहू पत्ते सन्निचयं करिस्सन्ति, ",
"pli-tv-bu-vb-np21:1.5":	"पत्तवाणिज्जं वा समणा सक्यपुत्तिया करिस्सन्ति आमत्तिकापणं वा पसारेस्सन्ती”ति। ",
"pli-tv-bu-vb-np21:1.6":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bu-vb-np21:1.7":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-np21:1.8":	"“कथञ्हि नाम छब्बग्गिया भिक्खू अतिरेकपत्तं धारेस्सन्ती”ति। ",
"pli-tv-bu-vb-np21:1.9":	"अथ खो ते भिक्खू छब्बग्गिये भिक्खू अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-np21:1.10":	"“सच्चं किर तुम्हे, भिक्खवे, अतिरेकपत्तं धारेथा”ति? ",
"pli-tv-bu-vb-np21:1.11":	"“सच्चं, भगवा”ति। ",
"pli-tv-bu-vb-np21:1.12":	"विगरहि बुद्धो भगवा …पे… ",
"pli-tv-bu-vb-np21:1.13":	"कथञ्हि नाम तुम्हे, मोघपुरिसा, अतिरेकपत्तं धारेस्सथ। ",
"pli-tv-bu-vb-np21:1.14":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-np21:1.15":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np21:1.16.1":	"“यो पन भिक्खु अतिरेकपत्तं धारेय्य, निस्सग्गियं पाचित्तियन्”ति। ",
"pli-tv-bu-vb-np21:1.17":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-np21:2.1":	"तेन खो पन समयेन आयस्मतो आनन्दस्स अतिरेकपत्तो उप्पन्नो होति। ",
"pli-tv-bu-vb-np21:2.2":	"आयस्मा च आनन्दो तं पत्तं आयस्मतो सारिपुत्तस्स दातुकामो होति। ",
"pli-tv-bu-vb-np21:2.3":	"आयस्मा च सारिपुत्तो साकेते विहरति। ",
"pli-tv-bu-vb-np21:2.4":	"अथ खो आयस्मतो आनन्दस्स एतदहोसि—",
"pli-tv-bu-vb-np21:2.5":	"“भगवता सिक्खापदं पञ्ञत्तं—",
"pli-tv-bu-vb-np21:2.6":	"‘न अतिरेकपत्तो धारेतब्बो’ति। ",
"pli-tv-bu-vb-np21:2.7":	"अयञ्च मे अतिरेकपत्तो उप्पन्नो। ",
"pli-tv-bu-vb-np21:2.8":	"अहञ्चिमं पत्तं आयस्मतो सारिपुत्तस्स दातुकामो। ",
"pli-tv-bu-vb-np21:2.9":	"आयस्मा च सारिपुत्तो साकेते विहरति। ",
"pli-tv-bu-vb-np21:2.10":	"कथं नु खो मया पटिपज्जितब्बन्”ति? ",
"pli-tv-bu-vb-np21:2.11":	"भगवतो एतमत्थं आरोचेसि। ",
"pli-tv-bu-vb-np21:2.12":	"“कीवचिरं पनानन्द, सारिपुत्तो आगच्छिस्सती”ति? ",
"pli-tv-bu-vb-np21:2.13":	"“नवमं वा, भगवा, दिवसं दसमं वा”ति। ",
"pli-tv-bu-vb-np21:2.14":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-np21:2.15":	"“अनुजानामि, भिक्खवे, दसाहपरमं अतिरेकपत्तं धारेतुं। ",
"pli-tv-bu-vb-np21:2.16":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np21:2.17.1":	"“दसाहपरमं अतिरेकपत्तो धारेतब्बो। तं अतिक्कामयतो निस्सग्गियं पाचित्तियन्”ति। ",
"pli-tv-bu-vb-np21:3.1":	"दसाहपरमन्ति ",
"pli-tv-bu-vb-np21:3.2":	"दसाहपरमता धारेतब्बो। ",
"pli-tv-bu-vb-np21:3.3":	"अतिरेकपत्तो नाम ",
"pli-tv-bu-vb-np21:3.4":	"अनधिट्ठितो अविकप्पितो। ",
"pli-tv-bu-vb-np21:3.5":	"पत्तो नाम ",
"pli-tv-bu-vb-np21:3.6":	"द्वे पत्ता अयोपत्तो मत्तिकापत्तोति। ",
"pli-tv-bu-vb-np21:3.7":	"तयो पत्तस्स वण्णा उक्कट्ठो पत्तो मज्झिमो पत्तो ओमको पत्तो। ",
"pli-tv-bu-vb-np21:3.8":	"उक्कट्ठो नाम पत्तो अड्ढाळ्हकोदनं गण्हाति चतुभागं खादनं तदुपियं ब्यञ्जनं। ",
"pli-tv-bu-vb-np21:3.9":	"मज्झिमो नाम पत्तो नाळिकोदनं गण्हाति चतुभागं खादनं तदुपियं ब्यञ्जनं। ",
"pli-tv-bu-vb-np21:3.10":	"ओमको नाम पत्तो पत्थोदनं गण्हाति चतुभागं खादनं तदुपियं ब्यञ्जनं। ",
"pli-tv-bu-vb-np21:3.11":	"ततो उक्कट्ठो अपत्तो, ओमको अपत्तो। ",
"pli-tv-bu-vb-np21:3.12":	"तं अतिक्कामयतो निस्सग्गियो होतीति ",
"pli-tv-bu-vb-np21:3.13":	"एकादसे अरुणुग्गमने निस्सग्गियो होति। ",
"pli-tv-bu-vb-np21:3.14":	"निस्सज्जितब्बो सङ्घस्स वा गणस्स वा पुग्गलस्स वा। ",
"pli-tv-bu-vb-np21:3.15":	"एवञ्च पन, भिक्खवे, निस्सज्जितब्बो। ",
"pli-tv-bu-vb-np21:3.16":	"तेन भिक्खुना सङ्घं उपसङ्कमित्वा एकंसं उत्तरासङ्गं करित्वा वुड्ढानं भिक्खूनं पादे वन्दित्वा उक्कुटिकं निसीदित्वा अञ्जलिं पग्गहेत्वा एवमस्स वचनीयो—",
"pli-tv-bu-vb-np21:3.17":	"“अयं मे, भन्ते, पत्तो दसाहातिक्कन्तो निस्सग्गियो। ",
"pli-tv-bu-vb-np21:3.18":	"इमाहं सङ्घस्स निस्सज्जामी”ति। ",
"pli-tv-bu-vb-np21:3.19":	"निस्सज्जित्वा आपत्ति देसेतब्बा। ",
"pli-tv-bu-vb-np21:3.20":	"ब्यत्तेन भिक्खुना पटिबलेन आपत्ति पटिग्गहेतब्बा, ",
"pli-tv-bu-vb-np21:3.21":	"निस्सट्ठपत्तो दातब्बो—",
"pli-tv-bu-vb-np21:3.22":	"“सुणातु मे, भन्ते, सङ्घो। ",
"pli-tv-bu-vb-np21:3.23":	"अयं पत्तो इत्थन्नामस्स भिक्खुनो निस्सग्गियो सङ्घस्स निस्सट्ठो। ",
"pli-tv-bu-vb-np21:3.24":	"यदि सङ्घस्स पत्तकल्लं, सङ्घो इमं पत्तं इत्थन्नामस्स भिक्खुनो ददेय्या”ति। ",
"pli-tv-bu-vb-np21:3.25":	"तेन भिक्खुना सम्बहुले भिक्खू उपसङ्कमित्वा एकंसं उत्तरासङ्गं करित्वा वुड्ढानं भिक्खूनं पादे वन्दित्वा उक्कुटिकं निसीदित्वा अञ्जलिं पग्गहेत्वा एवमस्सु वचनीया—",
"pli-tv-bu-vb-np21:3.26":	"“अयं मे, भन्ते, पत्तो दसाहातिक्कन्तो निस्सग्गियो। ",
"pli-tv-bu-vb-np21:3.27":	"इमाहं आयस्मन्तानं निस्सज्जामी”ति। ",
"pli-tv-bu-vb-np21:3.28":	"निस्सज्जित्वा आपत्ति देसेतब्बा। ",
"pli-tv-bu-vb-np21:3.29":	"ब्यत्तेन भिक्खुना पटिबलेन आपत्ति पटिग्गहेतब्बा, ",
"pli-tv-bu-vb-np21:3.30":	"निस्सट्ठपत्तो दातब्बो—",
"pli-tv-bu-vb-np21:3.31":	"“सुणन्तु मे आयस्मन्ता। ",
"pli-tv-bu-vb-np21:3.32":	"अयं पत्तो इत्थन्नामस्स भिक्खुनो निस्सग्गियो आयस्मन्तानं निस्सट्ठो। ",
"pli-tv-bu-vb-np21:3.33":	"यदायस्मन्तानं पत्तकल्लं, आयस्मन्ता इमं पत्तं इत्थन्नामस्स भिक्खुनो ददेय्युन्”ति। ",
"pli-tv-bu-vb-np21:3.34":	"तेन भिक्खुना एकं भिक्खुं उपसङ्कमित्वा एकंसं उत्तरासङ्गं करित्वा उक्कुटिकं निसीदित्वा अञ्जलिं पग्गहेत्वा एवमस्स वचनीयो—",
"pli-tv-bu-vb-np21:3.35":	"“अयं मे, आवुसो, पत्तो दसाहातिक्कन्तो निस्सग्गियो। ",
"pli-tv-bu-vb-np21:3.36":	"इमाहं आयस्मतो निस्सज्जामी”ति। ",
"pli-tv-bu-vb-np21:3.37":	"निस्सज्जित्वा आपत्ति देसेतब्बा। ",
"pli-tv-bu-vb-np21:3.38":	"तेन भिक्खुना आपत्ति पटिग्गहेतब्बा, ",
"pli-tv-bu-vb-np21:3.39":	"निस्सट्ठपत्तो दातब्बो—",
"pli-tv-bu-vb-np21:3.40":	"“इमं पत्तं आयस्मतो दम्मी”ति। ",
"pli-tv-bu-vb-np21:3.41.1":	"दसाहातिक्कन्ते अतिक्कन्तसञ्ञी, निस्सग्गियं पाचित्तियं। ",
"pli-tv-bu-vb-np21:3.42":	"दसाहातिक्कन्ते वेमतिको, निस्सग्गियं पाचित्तियं। ",
"pli-tv-bu-vb-np21:3.43":	"दसाहातिक्कन्ते अनतिक्कन्तसञ्ञी, निस्सग्गियं पाचित्तियं। ",
"pli-tv-bu-vb-np21:3.44":	"अनधिट्ठिते अधिट्ठितसञ्ञी, निस्सग्गियं पाचित्तियं। ",
"pli-tv-bu-vb-np21:3.45":	"अविकप्पिते विकप्पितसञ्ञी, निस्सग्गियं पाचित्तियं। ",
"pli-tv-bu-vb-np21:3.46":	"अविस्सज्जिते विस्सज्जितसञ्ञी, निस्सग्गियं पाचित्तियं। ",
"pli-tv-bu-vb-np21:3.47":	"अनट्ठे नट्ठसञ्ञी निस्सग्गियं पाचित्तियं। ",
"pli-tv-bu-vb-np21:3.48":	"अविनट्ठे विनट्ठसञ्ञी, निस्सग्गियं पाचित्तियं। ",
"pli-tv-bu-vb-np21:3.49":	"अभिन्ने भिन्नसञ्ञी, निस्सग्गियं पाचित्तियं। ",
"pli-tv-bu-vb-np21:3.50":	"अविलुत्ते विलुत्तसञ्ञी, निस्सग्गियं पाचित्तियं। ",
"pli-tv-bu-vb-np21:3.51":	"निस्सग्गियं पत्तं अनिस्सज्जित्वा परिभुञ्जति, आपत्ति दुक्कटस्स। ",
"pli-tv-bu-vb-np21:3.52":	"दसाहानतिक्कन्ते अतिक्कन्तसञ्ञी, आपत्ति दुक्कटस्स। ",
"pli-tv-bu-vb-np21:3.53":	"दसाहानतिक्कन्ते वेमतिको, आपत्ति दुक्कटस्स। ",
"pli-tv-bu-vb-np21:3.54":	"दसाहानतिक्कन्ते अनतिक्कन्तसञ्ञी, अनापत्ति। ",
"pli-tv-bu-vb-np21:3.55.1":	"अनापत्ति—",
"pli-tv-bu-vb-np21:3.56":	"अन्तोदसाहं अधिट्ठेति, विकप्पेति, विस्सज्जेति, नस्सति, विनस्सति, भिज्जति, अच्छिन्दित्वा गण्हन्ति, विस्सासं गण्हन्ति, ",
"pli-tv-bu-vb-np21:3.57":	"उम्मत्तकस्स, ",
"pli-tv-bu-vb-np21:3.58":	"आदिकम्मिकस्साति। ",
"pli-tv-bu-vb-np21:4.1":	"तेन खो पन समयेन छब्बग्गिया भिक्खू निस्सट्ठपत्तं न देन्ति। ",
"pli-tv-bu-vb-np21:4.2":	"भगवतो एतमत्थं आरोचेसुं। ",
"pli-tv-bu-vb-np21:4.3":	"“न, भिक्खवे, निस्सट्ठपत्तो न दातब्बो। यो न ददेय्य, आपत्ति दुक्कटस्सा”ति। ",
"pli-tv-bu-vb-np21:4.4":	"पत्तसिक्खापदं निट्ठितं पठमं। "
}	
