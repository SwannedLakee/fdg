{	
"pli-tv-bu-vb-pc32:0.1":	"थेरवाद विनय ",
"pli-tv-bu-vb-pc32:0.2":	"महाविभङ्ग ",
"pli-tv-bu-vb-pc32:0.3":	"पाचित्तियकण्ड ",
"pli-tv-bu-vb-pc32:0.4":	"भोजनवग्ग ",
"pli-tv-bu-vb-pc32:0.5":	"३२। गणभोजनसिक्खापद ",
"pli-tv-bu-vb-pc32:1.1":	"तेन समयेन बुद्धो भगवा राजगहे विहरति वेळुवने कलन्दकनिवापे। ",
"pli-tv-bu-vb-pc32:1.2":	"तेन खो पन समयेन देवदत्तो परिहीनलाभसक्कारो सपरिसो कुलेसु विञ्ञापेत्वा विञ्ञापेत्वा भुञ्जति। ",
"pli-tv-bu-vb-pc32:1.3":	"मनुस्सा उज्झायन्ति खिय्यन्ति विपाचेन्ति—",
"pli-tv-bu-vb-pc32:1.4":	"“कथञ्हि नाम समणा सक्यपुत्तिया कुलेसु विञ्ञापेत्वा विञ्ञापेत्वा भुञ्जिस्सन्ति। ",
"pli-tv-bu-vb-pc32:1.5":	"कस्स सम्पन्नं न मनापं, कस्स सादुं न रुच्चती”ति। ",
"pli-tv-bu-vb-pc32:1.6":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bu-vb-pc32:1.7":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc32:1.8":	"“कथञ्हि नाम देवदत्तो सपरिसो कुलेसु विञ्ञापेत्वा विञ्ञापेत्वा भुञ्जिस्सती”ति …पे… ",
"pli-tv-bu-vb-pc32:1.9":	"“सच्चं किर त्वं, देवदत्त, सपरिसो कुलेसु विञ्ञापेत्वा विञ्ञापेत्वा भुञ्जसी”ति? ",
"pli-tv-bu-vb-pc32:1.10":	"“सच्चं, भगवा”ति। ",
"pli-tv-bu-vb-pc32:1.11":	"विगरहि बुद्धो भगवा …पे… ",
"pli-tv-bu-vb-pc32:1.12":	"कथञ्हि नाम त्वं, मोघपुरिस, सपरिसो कुलेसु विञ्ञापेत्वा विञ्ञापेत्वा भुञ्जिस्ससि। ",
"pli-tv-bu-vb-pc32:1.13":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-pc32:1.14":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc32:1.15.1":	"“गणभोजने पाचित्तियन्”ति। ",
"pli-tv-bu-vb-pc32:1.16":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc32:2.1":	"तेन खो पन समयेन मनुस्सा गिलाने भिक्खू भत्तेन निमन्तेन्ति। ",
"pli-tv-bu-vb-pc32:2.2":	"भिक्खू कुक्कुच्चायन्ता नाधिवासेन्ति—“पटिक्खित्तं भगवता गणभोजनन्”ति। ",
"pli-tv-bu-vb-pc32:2.3":	"भगवतो एतमत्थं आरोचेसुं। ",
"pli-tv-bu-vb-pc32:2.4":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-pc32:2.5":	"“अनुजानामि, भिक्खवे, गिलानेन भिक्खुना गणभोजनं भुञ्जितुं। ",
"pli-tv-bu-vb-pc32:2.6":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc32:2.7.1":	"“गणभोजने, अञ्ञत्र समया, पाचित्तियं। ",
"pli-tv-bu-vb-pc32:2.8":	"तत्थायं समयो। गिलानसमयो—अयं तत्थ समयो”ति। ",
"pli-tv-bu-vb-pc32:2.9":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc32:3.1":	"तेन खो पन समयेन मनुस्सा चीवरदानसमये सचीवरभत्तं पटियादेत्वा भिक्खू निमन्तेन्ति—",
"pli-tv-bu-vb-pc32:3.2":	"“भोजेत्वा चीवरेन अच्छादेस्सामा”ति। ",
"pli-tv-bu-vb-pc32:3.3":	"भिक्खू कुक्कुच्चायन्ता नाधिवासेन्ति—“पटिक्खित्तं भगवता गणभोजनन्”ति। ",
"pli-tv-bu-vb-pc32:3.4":	"चीवरं परित्तं उप्पज्जति। ",
"pli-tv-bu-vb-pc32:3.5":	"भगवतो एतमत्थं आरोचेसुं …पे… ",
"pli-tv-bu-vb-pc32:3.6":	"अनुजानामि, भिक्खवे, चीवरदानसमये गणभोजनं भुञ्जितुं। ",
"pli-tv-bu-vb-pc32:3.7":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc32:3.8.1":	"“गणभोजने, अञ्ञत्र समया, पाचित्तियं। ",
"pli-tv-bu-vb-pc32:3.9":	"तत्थायं समयो। गिलानसमयो, चीवरदानसमयो—अयं तत्थ समयो”ति। ",
"pli-tv-bu-vb-pc32:3.10":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc32:4.1":	"तेन खो पन समयेन मनुस्सा चीवरकारके भिक्खू भत्तेन निमन्तेन्ति। ",
"pli-tv-bu-vb-pc32:4.2":	"भिक्खू कुक्कुच्चायन्ता नाधिवासेन्ति—“पटिक्खित्तं भगवता गणभोजनन्”ति। ",
"pli-tv-bu-vb-pc32:4.3":	"भगवतो एतमत्थं आरोचेसुं …पे… ",
"pli-tv-bu-vb-pc32:4.4":	"अनुजानामि, भिक्खवे, चीवरकारसमये गणभोजनं भुञ्जितुं। ",
"pli-tv-bu-vb-pc32:4.5":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc32:4.6.1":	"“गणभोजने, अञ्ञत्र समया, पाचित्तियं। ",
"pli-tv-bu-vb-pc32:4.7":	"तत्थायं समयो। गिलानसमयो, चीवरदानसमयो, चीवरकारसमयो—अयं तत्थ समयो”ति। ",
"pli-tv-bu-vb-pc32:4.8":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc32:5.1":	"तेन खो पन समयेन भिक्खू मनुस्सेहि सद्धिं अद्धानं गच्छन्ति। ",
"pli-tv-bu-vb-pc32:5.2":	"अथ खो ते भिक्खू ते मनुस्से एतदवोचुं—",
"pli-tv-bu-vb-pc32:5.3":	"“मुहुत्तं, आवुसो, आगमेथ; पिण्डाय चरिस्सामा”ति। ",
"pli-tv-bu-vb-pc32:5.4":	"ते एवमाहंसु—",
"pli-tv-bu-vb-pc32:5.5":	"“इधेव, भन्ते, भुञ्जथा”ति। ",
"pli-tv-bu-vb-pc32:5.6":	"भिक्खू कुक्कुच्चायन्ता न पटिग्गण्हन्ति—“पटिक्खित्तं भगवता गणभोजनन्”ति। ",
"pli-tv-bu-vb-pc32:5.7":	"भगवतो एतमत्थं आरोचेसुं …पे… ",
"pli-tv-bu-vb-pc32:5.8":	"अनुजानामि, भिक्खवे, अद्धानगमनसमये गणभोजनं भुञ्जितुं। ",
"pli-tv-bu-vb-pc32:5.9":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc32:5.10.1":	"“गणभोजने, अञ्ञत्र समया, पाचित्तियं। ",
"pli-tv-bu-vb-pc32:5.11":	"तत्थायं समयो। गिलानसमयो, चीवरदानसमयो, चीवरकारसमयो, अद्धानगमनसमयो—अयं तत्थ समयो”ति। ",
"pli-tv-bu-vb-pc32:5.12":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc32:6.1":	"तेन खो पन समयेन भिक्खू मनुस्सेहि सद्धिं नावाय गच्छन्ति। ",
"pli-tv-bu-vb-pc32:6.2":	"अथ खो ते भिक्खू ते मनुस्से एतदवोचुं—“मुहुत्तं, आवुसो, तीरं उपनेथ; पिण्डाय चरिस्सामा”ति। ",
"pli-tv-bu-vb-pc32:6.3":	"ते एवमाहंसु—“इधेव, भन्ते, भुञ्जथा”ति। ",
"pli-tv-bu-vb-pc32:6.4":	"भिक्खू कुक्कुच्चायन्ता न पटिग्गण्हन्ति—“पटिक्खित्तं भगवता गणभोजनन्”ति। ",
"pli-tv-bu-vb-pc32:6.5":	"भगवतो एतमत्थं आरोचेसुं …पे… ",
"pli-tv-bu-vb-pc32:6.6":	"अनुजानामि, भिक्खवे, नावाभिरुहनसमये गणभोजनं भुञ्जितुं। ",
"pli-tv-bu-vb-pc32:6.7":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc32:6.8.1":	"“गणभोजने, अञ्ञत्र समया, पाचित्तियं। ",
"pli-tv-bu-vb-pc32:6.9":	"तत्थायं समयो। गिलानसमयो, चीवरदानसमयो, चीवरकारसमयो, अद्धानगमनसमयो, नावाभिरुहनसमयो—अयं तत्थ समयो”ति। ",
"pli-tv-bu-vb-pc32:6.10":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc32:7.1":	"तेन खो पन समयेन दिसासु वस्संवुट्ठा भिक्खू राजगहं आगच्छन्ति भगवन्तं दस्सनाय। ",
"pli-tv-bu-vb-pc32:7.2":	"मनुस्सा नानावेरज्जके भिक्खू पस्सित्वा भत्तेन निमन्तेन्ति। ",
"pli-tv-bu-vb-pc32:7.3":	"भिक्खू कुक्कुच्चायन्ता नाधिवासेन्ति—“पटिक्खित्तं भगवता गणभोजनन्”ति। ",
"pli-tv-bu-vb-pc32:7.4":	"भगवतो एतमत्थं आरोचेसुं …पे… ",
"pli-tv-bu-vb-pc32:7.5":	"अनुजानामि, भिक्खवे, महासमये गणभोजनं भुञ्जितुं। ",
"pli-tv-bu-vb-pc32:7.6":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc32:7.7.1":	"“गणभोजने, अञ्ञत्र समया, पाचित्तियं। ",
"pli-tv-bu-vb-pc32:7.8":	"तत्थायं समयो। गिलानसमयो, चीवरदानसमयो, चीवरकारसमयो, अद्धानगमनसमयो, नावाभिरुहनसमयो, महासमयो—अयं तत्थ समयो”ति। ",
"pli-tv-bu-vb-pc32:7.9":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc32:8.1":	"तेन खो पन समयेन रञ्ञो मागधस्स सेनियस्स बिम्बिसारस्स ञातिसालोहितो आजीवकेसु पब्बजितो होति। अथ खो सो आजीवको येन राजा मागधो सेनियो बिम्बिसारो तेनुपसङ्कमि; उपसङ्कमित्वा राजानं मागधं सेनियं बिम्बिसारं एतदवोच—“इच्छामहं, महाराज, सब्बपासण्डिकभत्तं कातुन्”ति। ",
"pli-tv-bu-vb-pc32:8.2":	"“सचे त्वं, भन्ते, बुद्धप्पमुखं भिक्खुसङ्घं पठमं भोजेय्यासि”। ",
"pli-tv-bu-vb-pc32:8.3":	"“एवं करेय्यामी”ति। ",
"pli-tv-bu-vb-pc32:8.4":	"अथ खो सो आजीवको भिक्खूनं सन्तिके दूतं पाहेसि—“अधिवासेन्तु मे भिक्खू स्वातनाय भत्तन्”ति। ",
"pli-tv-bu-vb-pc32:8.5":	"भिक्खू कुक्कुच्चायन्ता नाधिवासेन्ति—“पटिक्खित्तं भगवता गणभोजनन्”ति। ",
"pli-tv-bu-vb-pc32:8.6":	"अथ खो सो आजीवको येन भगवा तेनुपसङ्कमि; उपसङ्कमित्वा भगवता सद्धिं सम्मोदि, सम्मोदनीयं कथं सारणीयं वीतिसारेत्वा एकमन्तं अट्ठासि। एकमन्तं ठितो खो सो आजीवको भगवन्तं एतदवोच—",
"pli-tv-bu-vb-pc32:8.7":	"“भवम्पि गोतमो पब्बजितो, अहम्पि पब्बजितो; ",
"pli-tv-bu-vb-pc32:8.8":	"अरहति पब्बजितो पब्बजितस्स पिण्डं पटिग्गहेतुं। ",
"pli-tv-bu-vb-pc32:8.9":	"अधिवासेतु मे भवं गोतमो स्वातनाय भत्तं सद्धिं भिक्खुसङ्घेना”ति। ",
"pli-tv-bu-vb-pc32:8.10":	"अधिवासेसि भगवा तुण्हीभावेन। ",
"pli-tv-bu-vb-pc32:8.11":	"अथ खो सो आजीवको भगवतो अधिवासनं विदित्वा पक्कामि। ",
"pli-tv-bu-vb-pc32:8.12":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-pc32:8.13":	"“अनुजानामि, भिक्खवे, समणभत्तसमये गणभोजनं भुञ्जितुं। ",
"pli-tv-bu-vb-pc32:8.14":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc32:8.15.1":	"गणभोजने, अञ्ञत्र समया, पाचित्तियं। ",
"pli-tv-bu-vb-pc32:8.16":	"तत्थायं समयो। गिलानसमयो, चीवरदानसमयो, चीवरकारसमयो, अद्धानगमनसमयो, नावाभिरुहनसमयो, महासमयो, समणभत्तसमयो—अयं तत्थ समयो”ति। ",
"pli-tv-bu-vb-pc32:9.1.1":	"गणभोजनं नाम ",
"pli-tv-bu-vb-pc32:9.1.2":	"यत्थ चत्तारो भिक्खू पञ्चन्नं भोजनानं अञ्ञतरेन भोजनेन निमन्तिता भुञ्जन्ति। एतं गणभोजनं नाम। ",
"pli-tv-bu-vb-pc32:9.1.3":	"अञ्ञत्र समयाति ",
"pli-tv-bu-vb-pc32:9.1.4":	"ठपेत्वा समयं। ",
"pli-tv-bu-vb-pc32:9.1.5":	"गिलानसमयो नाम ",
"pli-tv-bu-vb-pc32:9.1.6":	"अन्तमसो पादापि फलिता होन्ति। “गिलानसमयो”ति भुञ्जितब्बं। ",
"pli-tv-bu-vb-pc32:9.1.7":	"चीवरदानसमयो नाम ",
"pli-tv-bu-vb-pc32:9.1.8":	"अनत्थते कथिने वस्सानस्स पच्छिमो मासो, अत्थते कथिने पञ्चमासा। “चीवरदानसमयो”ति भुञ्जितब्बं। ",
"pli-tv-bu-vb-pc32:9.1.9":	"चीवरकारसमयो नाम ",
"pli-tv-bu-vb-pc32:9.1.10":	"चीवरे कयिरमाने। “चीवरकारसमयो”ति भुञ्जितब्बं। ",
"pli-tv-bu-vb-pc32:9.1.11":	"अद्धानगमनसमयो नाम ",
"pli-tv-bu-vb-pc32:9.1.12":	"“अद्धयोजनं गच्छिस्सामी”ति भुञ्जितब्बं, गच्छन्तेन भुञ्जितब्बं, गतेन भुञ्जितब्बं। ",
"pli-tv-bu-vb-pc32:9.1.13":	"नावाभिरुहनसमयो नाम ",
"pli-tv-bu-vb-pc32:9.1.14":	"“नावं अभिरुहिस्सामी”ति भुञ्जितब्बं, आरुळ्हेन भुञ्जितब्बं, ओरुळ्हेन भुञ्जितब्बं। ",
"pli-tv-bu-vb-pc32:9.1.15":	"महासमयो नाम ",
"pli-tv-bu-vb-pc32:9.1.16":	"यत्थ द्वे तयो भिक्खू पिण्डाय चरित्वा यापेन्ति, चतुत्थे आगते न यापेन्ति। “महासमयो”ति भुञ्जितब्बं। ",
"pli-tv-bu-vb-pc32:9.1.17":	"समणभत्तसमयो नाम ",
"pli-tv-bu-vb-pc32:9.1.18":	"यो कोचि परिब्बाजकसमापन्नो भत्तं करोति। “समणभत्तसमयो”ति भुञ्जितब्बं। ",
"pli-tv-bu-vb-pc32:9.1.19":	"“अञ्ञत्र समया भुञ्जिस्सामी”ति पटिग्गण्हाति, आपत्ति दुक्कटस्स। ",
"pli-tv-bu-vb-pc32:9.1.20":	"अज्झोहारे अज्झोहारे आपत्ति पाचित्तियस्स। ",
"pli-tv-bu-vb-pc32:9.2.1":	"गणभोजने गणभोजनसञ्ञी, अञ्ञत्र समया, भुञ्जति, आपत्ति पाचित्तियस्स। ",
"pli-tv-bu-vb-pc32:9.2.2":	"गणभोजने वेमतिको, अञ्ञत्र समया, भुञ्जति, आपत्ति पाचित्तियस्स। ",
"pli-tv-bu-vb-pc32:9.2.3":	"गणभोजने नगणभोजनसञ्ञी, अञ्ञत्र समया, भुञ्जति, आपत्ति पाचित्तियस्स। ",
"pli-tv-bu-vb-pc32:9.2.4":	"नगणभोजने गणभोजनसञ्ञी, आपत्ति दुक्कटस्स। ",
"pli-tv-bu-vb-pc32:9.2.5":	"नगणभोजने वेमतिको, आपत्ति दुक्कटस्स। ",
"pli-tv-bu-vb-pc32:9.2.6":	"नगणभोजने नगणभोजनसञ्ञी, अनापत्ति। ",
"pli-tv-bu-vb-pc32:9.3.1":	"अनापत्ति—",
"pli-tv-bu-vb-pc32:9.3.2":	"समये, ",
"pli-tv-bu-vb-pc32:9.3.3":	"द्वे तयो एकतो भुञ्जन्ति, ",
"pli-tv-bu-vb-pc32:9.3.4":	"पिण्डाय चरित्वा एकतो सन्निपतित्वा भुञ्जन्ति, ",
"pli-tv-bu-vb-pc32:9.3.5":	"निच्चभत्तं, ",
"pli-tv-bu-vb-pc32:9.3.6":	"सलाकभत्तं, ",
"pli-tv-bu-vb-pc32:9.3.7":	"पक्खिकं, ",
"pli-tv-bu-vb-pc32:9.3.8":	"उपोसथिकं, ",
"pli-tv-bu-vb-pc32:9.3.9":	"पाटिपदिकं, ",
"pli-tv-bu-vb-pc32:9.3.10":	"पञ्च भोजनानि ठपेत्वा सब्बत्थ अनापत्ति, ",
"pli-tv-bu-vb-pc32:9.3.11":	"उम्मत्तकस्स, ",
"pli-tv-bu-vb-pc32:9.3.12":	"आदिकम्मिकस्साति। ",
"pli-tv-bu-vb-pc32:9.3.13":	"गणभोजनसिक्खापदं निट्ठितं दुतियं। "
}	
