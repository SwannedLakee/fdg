{	
"pli-tv-bu-vb-pc70:0.1":	"थेरवाद विनय ",
"pli-tv-bu-vb-pc70:0.2":	"महाविभङ्ग ",
"pli-tv-bu-vb-pc70:0.3":	"पाचित्तियकण्ड ",
"pli-tv-bu-vb-pc70:0.4":	"सप्पाणकवग्ग ",
"pli-tv-bu-vb-pc70:0.5":	"७०। कण्टकसिक्खापद ",
"pli-tv-bu-vb-pc70:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc70:1.2":	"तेन खो पन समयेन कण्टकस्स नाम समणुद्देसस्स एवरूपं पापकं दिट्ठिगतं उप्पन्नं होति—",
"pli-tv-bu-vb-pc70:1.3":	"“तथाहं भगवता धम्मं देसितं आजानामि, यथा येमे अन्तरायिका धम्मा वुत्ता भगवता ते पटिसेवतो नालं अन्तरायाया”ति। ",
"pli-tv-bu-vb-pc70:1.4":	"अस्सोसुं खो सम्बहुला भिक्खू कण्टकस्स नाम किर समणुद्देसस्स एवरूपं पापकं दिट्ठिगतं उप्पन्नं—",
"pli-tv-bu-vb-pc70:1.5":	"“तथाहं भगवता धम्मं देसितं आजानामि, यथा येमे अन्तरायिका धम्मा वुत्ता भगवता, ते पटिसेवतो नालं अन्तरायाया”ति। ",
"pli-tv-bu-vb-pc70:1.6":	"अथ खो ते भिक्खू येन कण्टको समणुद्देसो तेनुपसङ्कमिंसु; उपसङ्कमित्वा कण्टकं समणुद्देसं एतदवोचुं—",
"pli-tv-bu-vb-pc70:1.7":	"“सच्चं किर ते, आवुसो कण्टक, एवरूपं पापकं दिट्ठिगतं उप्पन्नं—",
"pli-tv-bu-vb-pc70:1.8":	"‘तथाहं भगवता धम्मं देसितं आजानामि, यथा येमे अन्तरायिका धम्मा वुत्ता भगवता ते पटिसेवतो नालं अन्तरायाया’”ति? ",
"pli-tv-bu-vb-pc70:1.9":	"“एवं ब्या खो अहं, भन्ते, भगवता धम्मं देसितं आजानामि— ‘यथा येमे अन्तरायिका धम्मा वुत्ता भगवता ते पटिसेवतो नालं अन्तरायाया’”ति। ",
"pli-tv-bu-vb-pc70:1.10":	"“मा, आवुसो कण्टक, एवं अवच। मा भगवन्तं अब्भाचिक्खि। न हि साधु भगवतो अब्भक्खानं। न हि भगवा एवं वदेय्य। ",
"pli-tv-bu-vb-pc70:1.11":	"अनेकपरियायेनावुसो कण्टक, अन्तरायिका धम्मा अन्तरायिका वुत्ता भगवता। अलञ्च पन ते पटिसेवतो अन्तरायाय। ",
"pli-tv-bu-vb-pc70:1.12":	"अप्पस्सादा कामा वुत्ता भगवता बहुदुक्खा बहुपायासा, आदीनवो एत्थ भिय्यो …पे… ",
"pli-tv-bu-vb-pc70:1.13":	"एवम्पि खो कण्टको समणुद्देसो तेहि भिक्खूहि वुच्चमानो तथेव तं पापकं दिट्ठिगतं थामसा परामासा अभिनिविस्स वोहरति—",
"pli-tv-bu-vb-pc70:1.14":	"“एवं ब्या खो अहं, भन्ते, भगवता धम्मं देसितं आजानामि— ‘यथा येमे अन्तरायिका धम्मा वुत्ता भगवता ते पटिसेवतो नालं अन्तरायाया’”ति। ",
"pli-tv-bu-vb-pc70:1.15":	"यतो च खो ते भिक्खू नासक्खिंसु कण्टकं समणुद्देसं एतस्मा पापका दिट्ठिगता विवेचेतुं, अथ खो ते भिक्खू येन भगवा तेनुपसङ्कमिंसु; उपसङ्कमित्वा भगवतो एतमत्थं आरोचेसुं। ",
"pli-tv-bu-vb-pc70:1.16":	"अथ खो भगवा एतस्मिं निदाने एतस्मिं पकरणे भिक्खुसङ्घं सन्निपातापेत्वा कण्टकं समणुद्देसं पटिपुच्छि—",
"pli-tv-bu-vb-pc70:1.17":	"“सच्चं किर ते, कण्टक, एवरूपं पापकं दिट्ठिगतं उप्पन्नं—",
"pli-tv-bu-vb-pc70:1.18":	"‘तथाहं भगवता धम्मं देसितं आजानामि, यथा येमे अन्तरायिका धम्मा वुत्ता भगवता ते पटिसेवतो नालं अन्तरायाया’”ति? ",
"pli-tv-bu-vb-pc70:1.19":	"“एवं ब्या खो अहं, भन्ते, भगवता धम्मं देसितं आजानामि— ‘यथा येमे अन्तरायिका धम्मा वुत्ता भगवता ते पटिसेवतो नालं अन्तरायाया’”ति। ",
"pli-tv-bu-vb-pc70:1.20":	"“कस्स नु खो नाम त्वं, मोघपुरिस, मया एवं धम्मं देसितं आजानासि? ",
"pli-tv-bu-vb-pc70:1.21":	"ननु मया, मोघपुरिस, अनेकपरियायेन अन्तरायिका धम्मा अन्तरायिका वुत्ता, अलञ्च पन ते पटिसेवतो अन्तरायाय? ",
"pli-tv-bu-vb-pc70:1.22":	"अप्पस्सादा कामा वुत्ता मया बहुदुक्खा बहुपायासा, आदीनवो एत्थ भिय्यो। ",
"pli-tv-bu-vb-pc70:1.23":	"अट्ठिकङ्कलूपमा कामा वुत्ता मया …पे… ",
"pli-tv-bu-vb-pc70:1.24":	"सप्पसिरूपमा कामा वुत्ता मया बहुदुक्खा बहुपायासा, आदीनवो एत्थ भिय्यो। ",
"pli-tv-bu-vb-pc70:1.25":	"अथ च पन त्वं, मोघपुरिस, अत्तना दुग्गहितेन अम्हे चेव अब्भाचिक्खसि अत्तानञ्च खणसि बहुञ्च अपुञ्ञं पसवसि। ",
"pli-tv-bu-vb-pc70:1.26":	"तञ्हि ते, मोघपुरिस, भविस्सति दीघरत्तं अहिताय दुक्खाय। ",
"pli-tv-bu-vb-pc70:1.27":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-pc70:1.28":	"पसन्नानञ्च एकच्चानं अञ्ञथत्ताया”ति। ",
"pli-tv-bu-vb-pc70:1.29":	"विगरहित्वा …पे… ",
"pli-tv-bu-vb-pc70:1.30":	"धम्मिं कथं कत्वा भिक्खू आमन्तेसि—",
"pli-tv-bu-vb-pc70:1.31":	"“तेन हि, भिक्खवे, सङ्घो कण्टकं समणुद्देसं नासेतु। ",
"pli-tv-bu-vb-pc70:1.32":	"एवञ्च पन, भिक्खवे, नासेतब्बो—",
"pli-tv-bu-vb-pc70:1.33":	"‘अज्जतग्गे ते, आवुसो कण्टक, न चेव सो भगवा सत्था अपदिसितब्बो। ",
"pli-tv-bu-vb-pc70:1.34":	"यम्पि चञ्ञे समणुद्देसा लभन्ति भिक्खूहि सद्धिं दिरत्ततिरत्तं सहसेय्यं सापि ते नत्थि। ",
"pli-tv-bu-vb-pc70:1.35":	"चर पिरे विनस्सा’”ति। ",
"pli-tv-bu-vb-pc70:1.36":	"अथ खो सङ्घो कण्टकं समणुद्देसं नासेसि। ",
"pli-tv-bu-vb-pc70:1.37":	"तेन खो पन समयेन छब्बग्गिया भिक्खू जानं तथानासितं कण्टकं समणुद्देसं उपलापेन्तिपि उपट्ठापेन्तिपि सम्भुञ्जन्तिपि सहापि सेय्यं कप्पेन्ति। ",
"pli-tv-bu-vb-pc70:1.38":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc70:1.39":	"“कथञ्हि नाम छब्बग्गिया भिक्खू जानं तथानासितं कण्टकं समणुद्देसं उपलापेस्सन्तिपि उपट्ठापेस्सन्तिपि सम्भुञ्जिस्सन्तिपि सहापि सेय्यं कप्पेस्सन्ती”ति …पे… ",
"pli-tv-bu-vb-pc70:1.40":	"“सच्चं किर तुम्हे, भिक्खवे, जानं तथानासितं कण्टकं समणुद्देसं उपलापेथापि उपट्ठापेथापि सम्भुञ्जथापि सहापि सेय्यं कप्पेथा”ति? ",
"pli-tv-bu-vb-pc70:1.41":	"“सच्चं, भगवा”ति। ",
"pli-tv-bu-vb-pc70:1.42":	"विगरहि बुद्धो भगवा …पे… ",
"pli-tv-bu-vb-pc70:1.43":	"कथञ्हि नाम तुम्हे, मोघपुरिसा, जानं तथानासितं कण्टकं समणुद्देसं उपलापेस्सथापि उपट्ठापेस्सथापि सम्भुञ्जिस्सथापि सहापि सेय्यं कप्पेस्सथ। ",
"pli-tv-bu-vb-pc70:1.44":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc70:1.45":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc70:1.46.1":	"“समणुद्देसोपि चे एवं वदेय्य—",
"pli-tv-bu-vb-pc70:1.47":	"‘तथाहं भगवता धम्मं देसितं आजानामि, यथा येमे अन्तरायिका धम्मा वुत्ता भगवता ते पटिसेवतो नालं अन्तरायाया’ति, ",
"pli-tv-bu-vb-pc70:1.48":	"सो समणुद्देसो भिक्खूहि एवमस्स वचनीयो—",
"pli-tv-bu-vb-pc70:1.49":	"‘मावुसो समणुद्देस, एवं अवच, मा भगवन्तं अब्भाचिक्खि, न हि साधु भगवतो अब्भक्खानं, न हि भगवा एवं वदेय्य। ",
"pli-tv-bu-vb-pc70:1.50":	"अनेकपरियायेनावुसो समणुद्देस, अन्तरायिका धम्मा अन्तरायिका वुत्ता भगवता। अलञ्च पन ते पटिसेवतो अन्तरायाया’ति। ",
"pli-tv-bu-vb-pc70:1.51":	"एवञ्च सो समणुद्देसो भिक्खूहि वुच्चमानो तथेव पग्गण्हेय्य, सो समणुद्देसो भिक्खूहि एवमस्स वचनीयो—",
"pli-tv-bu-vb-pc70:1.52":	"‘अज्जतग्गे ते, आवुसो समणुद्देस, न चेव सो भगवा सत्था अपदिसितब्बो। ",
"pli-tv-bu-vb-pc70:1.53":	"यम्पि चञ्ञे समणुद्देसा लभन्ति भिक्खूहि सद्धिं दिरत्ततिरत्तं सहसेय्यं सापि ते नत्थि। ",
"pli-tv-bu-vb-pc70:1.54":	"चर पिरे विनस्सा’ति। ",
"pli-tv-bu-vb-pc70:1.55":	"यो पन भिक्खु जानं तथानासितं समणुद्देसं उपलापेय्य वा उपट्ठापेय्य वा सम्भुञ्जेय्य वा सह वा सेय्यं कप्पेय्य, पाचित्तियन्”ति। ",
"pli-tv-bu-vb-pc70:2.1.1":	"समणुद्देसो नाम ",
"pli-tv-bu-vb-pc70:2.1.2":	"सामणेरो वुच्चति। ",
"pli-tv-bu-vb-pc70:2.1.3":	"एवं वदेय्याति—",
"pli-tv-bu-vb-pc70:2.1.4":	"“तथाहं भगवता धम्मं देसितं आजानामि, यथा येमे अन्तरायिका धम्मा वुत्ता भगवता, ते पटिसेवतो नालं अन्तरायाया”ति। ",
"pli-tv-bu-vb-pc70:2.1.5":	"सो समणुद्देसोति ",
"pli-tv-bu-vb-pc70:2.1.6":	"यो सो एवंवादी समणुद्देसो। ",
"pli-tv-bu-vb-pc70:2.1.7":	"भिक्खूहीति ",
"pli-tv-bu-vb-pc70:2.1.8":	"अञ्ञेहि भिक्खूहि, ये पस्सन्ति ये सुणन्ति तेहि वत्तब्बो— “मा, आवुसो समणुद्देस, एवं अवच। मा भगवन्तं अब्भाचिक्खि। न हि साधु भगवतो अब्भक्खानं। न हि भगवा एवं वदेय्य। ",
"pli-tv-bu-vb-pc70:2.1.9":	"अनेकपरियायेनावुसो समणुद्देस, अन्तरायिका धम्मा अन्तरायिका वुत्ता भगवता। अलञ्च पन ते पटिसेवतो अन्तरायाया”ति। ",
"pli-tv-bu-vb-pc70:2.1.10":	"दुतियम्पि वत्तब्बो … ",
"pli-tv-bu-vb-pc70:2.1.11":	"ततियम्पि वत्तब्बो … ",
"pli-tv-bu-vb-pc70:2.1.12":	"सचे पटिनिस्सज्जति इच्चेतं कुसलं, नो चे पटिनिस्सज्जति सो समणुद्देसो भिक्खूहि एवमस्स वचनीयो—",
"pli-tv-bu-vb-pc70:2.1.13":	"“अज्जतग्गे ते, आवुसो समणुद्देस, न चेव सो भगवा सत्था अपदिसितब्बो। ",
"pli-tv-bu-vb-pc70:2.1.14":	"यम्पि चञ्ञे समणुद्देसा लभन्ति भिक्खूहि सद्धिं दिरत्ततिरत्तं सहसेय्यं सापि ते नत्थि। ",
"pli-tv-bu-vb-pc70:2.1.15":	"चर पिरे विनस्सा”ति। ",
"pli-tv-bu-vb-pc70:2.1.16":	"यो पनाति ",
"pli-tv-bu-vb-pc70:2.1.17":	"यो यादिसो …पे… ",
"pli-tv-bu-vb-pc70:2.1.18":	"भिक्खूति ",
"pli-tv-bu-vb-pc70:2.1.19":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc70:2.1.20":	"जानाति नाम ",
"pli-tv-bu-vb-pc70:2.1.21":	"सामं वा जानाति, अञ्ञे वा तस्स आरोचेन्ति, सो वा आरोचेति। ",
"pli-tv-bu-vb-pc70:2.1.22":	"तथानासितन्ति ",
"pli-tv-bu-vb-pc70:2.1.23":	"एवं नासितं। ",
"pli-tv-bu-vb-pc70:2.1.24":	"समणुद्देसो नाम ",
"pli-tv-bu-vb-pc70:2.1.25":	"सामणेरो वुच्चति। ",
"pli-tv-bu-vb-pc70:2.1.26":	"उपलापेय्य वाति ",
"pli-tv-bu-vb-pc70:2.1.27":	"तस्स पत्तं वा चीवरं वा उद्देसं वा परिपुच्छं वा दस्सामीति उपलापेति, आपत्ति पाचित्तियस्स। ",
"pli-tv-bu-vb-pc70:2.1.28":	"उपट्ठापेय्य वाति ",
"pli-tv-bu-vb-pc70:2.1.29":	"तस्स चुण्णं वा मत्तिकं वा दन्तकट्ठं वा मुखोदकं वा सादियति, आपत्ति पाचित्तियस्स। ",
"pli-tv-bu-vb-pc70:2.1.30":	"सम्भुञ्जेय्य वाति ",
"pli-tv-bu-vb-pc70:2.1.31":	"सम्भोगो नाम द्वे सम्भोगा—",
"pli-tv-bu-vb-pc70:2.1.32":	"आमिससम्भोगो च धम्मसम्भोगो च। ",
"pli-tv-bu-vb-pc70:2.1.33":	"आमिससम्भोगो नाम ",
"pli-tv-bu-vb-pc70:2.1.34":	"आमिसं देति वा पटिग्गण्हाति वा, आपत्ति पाचित्तियस्स। ",
"pli-tv-bu-vb-pc70:2.1.35":	"धम्मसम्भोगो नाम ",
"pli-tv-bu-vb-pc70:2.1.36":	"उद्दिसति वा उद्दिसापेति वा, पदेन उद्दिसति वा उद्दिसापेति वा, पदे पदे आपत्ति पाचित्तियस्स। ",
"pli-tv-bu-vb-pc70:2.1.37":	"अक्खराय उद्दिसति वा उद्दिसापेति वा, अक्खरक्खराय आपत्ति पाचित्तियस्स। ",
"pli-tv-bu-vb-pc70:2.1.38":	"सह वा सेय्यं कप्पेय्याति ",
"pli-tv-bu-vb-pc70:2.1.39":	"एकच्छन्ने नासितके समणुद्देसे निपन्ने भिक्खु निपज्जति, आपत्ति पाचित्तियस्स। ",
"pli-tv-bu-vb-pc70:2.1.40":	"भिक्खु निपन्ने नासितको समणुद्देसो निपज्जति, आपत्ति पाचित्तियस्स। ",
"pli-tv-bu-vb-pc70:2.1.41":	"उभो वा निपज्जन्ति, आपत्ति पाचित्तियस्स। ",
"pli-tv-bu-vb-pc70:2.1.42":	"उट्ठहित्वा पुनप्पुनं निपज्जन्ति, आपत्ति पाचित्तियस्स। ",
"pli-tv-bu-vb-pc70:2.2.1":	"नासितके नासितकसञ्ञी उपलापेति वा उपट्ठापेति वा सम्भुञ्जति वा सह वा सेय्यं कप्पेति, आपत्ति पाचित्तियस्स। ",
"pli-tv-bu-vb-pc70:2.2.2":	"नासितके वेमतिको उपलापेति वा उपट्ठापेति वा सम्भुञ्जति वा सह वा सेय्यं कप्पेति, आपत्ति दुक्कटस्स। ",
"pli-tv-bu-vb-pc70:2.2.3":	"नासितके अनासितकसञ्ञी उपलापेति वा उपट्ठापेति वा सम्भुञ्जति वा सह वा सेय्यं कप्पेति, अनापत्ति। ",
"pli-tv-bu-vb-pc70:2.2.4":	"अनासितके नासितकसञ्ञी, आपत्ति दुक्कटस्स। ",
"pli-tv-bu-vb-pc70:2.2.5":	"अनासितके वेमतिको, आपत्ति दुक्कटस्स। ",
"pli-tv-bu-vb-pc70:2.2.6":	"अनासितके अनासितकसञ्ञी, अनापत्ति। ",
"pli-tv-bu-vb-pc70:2.3.1":	"अनापत्ति—",
"pli-tv-bu-vb-pc70:2.3.2":	"अनासितकोति जानाति; ",
"pli-tv-bu-vb-pc70:2.3.3":	"तं दिट्ठिं पटिनिस्सट्ठोति जानाति; ",
"pli-tv-bu-vb-pc70:2.3.4":	"उम्मत्तकस्स, ",
"pli-tv-bu-vb-pc70:2.3.5":	"आदिकम्मिकस्साति। ",
"pli-tv-bu-vb-pc70:2.3.6":	"कण्टकसिक्खापदं निट्ठितं दसमं। ",
"pli-tv-bu-vb-pc70:2.3.7":	"सप्पाणकवग्गो सत्तमो। ",
"pli-tv-bu-vb-pc70:2.3.8":	"तस्सुद्दानं ",
"pli-tv-bu-vb-pc70:2.3.9":	"सञ्चिच्चवधसप्पाणं, ",
"pli-tv-bu-vb-pc70:2.3.10":	"उक्कोटं दुट्ठुल्लछादनं; ",
"pli-tv-bu-vb-pc70:2.3.11":	"ऊनवीसति सत्थञ्च, ",
"pli-tv-bu-vb-pc70:2.3.12":	"संविधानं अरिट्ठकं; ",
"pli-tv-bu-vb-pc70:2.3.13":	"उक्खित्तं कण्टकञ्चेव, ",
"pli-tv-bu-vb-pc70:2.3.14":	"दस सिक्खापदा इमेति। "
}	
