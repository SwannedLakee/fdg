{	
"pli-tv-bu-vb-np30:0.1":	"थेरवाद विनय ",
"pli-tv-bu-vb-np30:0.2":	"महाविभङ्ग ",
"pli-tv-bu-vb-np30:0.3":	"निस्सग्गियकण्ड ",
"pli-tv-bu-vb-np30:0.4":	"पत्तवग्ग ",
"pli-tv-bu-vb-np30:0.5":	"३०। परिणतसिक्खापद ",
"pli-tv-bu-vb-np30:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-np30:1.2":	"तेन खो पन समयेन सावत्थियं अञ्ञतरस्स पूगस्स सङ्घस्स सचीवरभत्तं पटियत्तं होति—",
"pli-tv-bu-vb-np30:1.3":	"“भोजेत्वा चीवरेन अच्छादेस्सामा”ति। ",
"pli-tv-bu-vb-np30:1.4":	"अथ खो छब्बग्गिया भिक्खू येन सो पूगो तेनुपसङ्कमिंसु; ",
"pli-tv-bu-vb-np30:1.5":	"उपसङ्कमित्वा तं पूगं एतदवोचुं—",
"pli-tv-bu-vb-np30:1.6":	"“देथावुसो, अम्हाकं इमानि चीवरानी”ति। ",
"pli-tv-bu-vb-np30:1.7":	"“न मयं, भन्ते, दस्साम। ",
"pli-tv-bu-vb-np30:1.8":	"अम्हाकं सङ्घस्स अनुवस्सं सचीवरभिक्खा पञ्ञत्ता”ति। ",
"pli-tv-bu-vb-np30:1.9":	"“बहू, आवुसो, सङ्घस्स दायका, बहू सङ्घस्स भत्ता। ",
"pli-tv-bu-vb-np30:1.10":	"मयं तुम्हे निस्साय तुम्हे सम्पस्सन्ता इध विहराम। ",
"pli-tv-bu-vb-np30:1.11":	"तुम्हे चे अम्हाकं न दस्सथ, अथ को चरहि अम्हाकं दस्सति? ",
"pli-tv-bu-vb-np30:1.12":	"देथावुसो, अम्हाकं इमानि चीवरानी”ति। ",
"pli-tv-bu-vb-np30:1.13":	"अथ खो सो पूगो छब्बग्गियेहि भिक्खूहि निप्पीळियमानो यथापटियत्तं चीवरं छब्बग्गियानं भिक्खूनं दत्वा सङ्घं भत्तेन परिविसि। ",
"pli-tv-bu-vb-np30:1.14":	"ये ते भिक्खू जानन्ति सङ्घस्स सचीवरभत्तं पटियत्तं, न च जानन्ति छब्बग्गियानं भिक्खूनं दिन्नन्ति, ते एवमाहंसु—",
"pli-tv-bu-vb-np30:1.15":	"“ओणोजेथावुसो, सङ्घस्स चीवरन्”ति। ",
"pli-tv-bu-vb-np30:1.16":	"“नत्थि, भन्ते। ",
"pli-tv-bu-vb-np30:1.17":	"यथापटियत्तं चीवरं अय्या छब्बग्गिया अत्तनो परिणामेसुन्”ति। ",
"pli-tv-bu-vb-np30:1.18":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-np30:1.19":	"“कथञ्हि नाम छब्बग्गिया भिक्खू जानं सङ्घिकं लाभं परिणतं अत्तनो परिणामेस्सन्ती”ति। ",
"pli-tv-bu-vb-np30:1.20":	"अथ खो ते भिक्खू छब्बग्गिये भिक्खू अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-np30:1.21":	"“सच्चं किर तुम्हे, भिक्खवे, जानं सङ्घिकं लाभं परिणतं अत्तनो परिणामेथा”ति? ",
"pli-tv-bu-vb-np30:1.22":	"“सच्चं, भगवा”ति। ",
"pli-tv-bu-vb-np30:1.23":	"विगरहि बुद्धो भगवा …पे… ",
"pli-tv-bu-vb-np30:1.24":	"कथञ्हि नाम तुम्हे, मोघपुरिसा, जानं सङ्घिकं लाभं परिणतं अत्तनो परिणामेस्सथ। ",
"pli-tv-bu-vb-np30:1.25":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-np30:1.26":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np30:1.27.1":	"“यो पन भिक्खु जानं सङ्घिकं लाभं परिणतं अत्तनो परिणामेय्य, निस्सग्गियं पाचित्तियन्”ति। ",
"pli-tv-bu-vb-np30:2.1":	"यो पनाति ",
"pli-tv-bu-vb-np30:2.2":	"यो यादिसो …पे… ",
"pli-tv-bu-vb-np30:2.3":	"भिक्खूति ",
"pli-tv-bu-vb-np30:2.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-np30:2.5":	"जानाति नाम ",
"pli-tv-bu-vb-np30:2.6":	"सामं वा जानाति अञ्ञे वा तस्स आरोचेन्ति सो वा आरोचेति। ",
"pli-tv-bu-vb-np30:2.7":	"सङ्घिकं नाम ",
"pli-tv-bu-vb-np30:2.8":	"सङ्घस्स दिन्नं होति परिच्चत्तं। ",
"pli-tv-bu-vb-np30:2.9":	"लाभो नाम ",
"pli-tv-bu-vb-np30:2.10":	"चीवरपिण्डपातसेनासनगिलानप्पच्चयभेसज्जपरिक्खारा। अन्तमसो चुण्णपिण्डोपि, दन्तकट्ठम्पि, दसिकसुत्तम्पि। ",
"pli-tv-bu-vb-np30:2.11":	"परिणतं नाम ",
"pli-tv-bu-vb-np30:2.12":	"दस्साम करिस्सामाति वाचा भिन्ना होति। ",
"pli-tv-bu-vb-np30:2.13":	"अत्तनो परिणामेति, पयोगे दुक्कटं। ",
"pli-tv-bu-vb-np30:2.14":	"पटिलाभेन निस्सग्गियं होति। ",
"pli-tv-bu-vb-np30:2.15":	"निस्सज्जितब्बं सङ्घस्स वा गणस्स वा पुग्गलस्स वा। ",
"pli-tv-bu-vb-np30:2.16":	"एवञ्च पन, भिक्खवे, निस्सज्जितब्बं। ",
"pli-tv-bu-vb-np30:2.17":	"…पे… ",
"pli-tv-bu-vb-np30:2.18":	"“इदं मे, भन्ते, जानं सङ्घिकं लाभं परिणतं अत्तनो परिणामितं निस्सग्गियं। ",
"pli-tv-bu-vb-np30:2.19":	"इमाहं सङ्घस्स निस्सज्जामी”ति …पे… ",
"pli-tv-bu-vb-np30:2.20":	"ददेय्याति …पे… ",
"pli-tv-bu-vb-np30:2.21":	"ददेय्युन्ति …पे… ",
"pli-tv-bu-vb-np30:2.22":	"आयस्मतो दम्मीति। ",
"pli-tv-bu-vb-np30:2.23.1":	"परिणते परिणतसञ्ञी अत्तनो परिणामेति, निस्सग्गियं पाचित्तियं। ",
"pli-tv-bu-vb-np30:2.24":	"परिणते वेमतिको अत्तनो परिणामेति, आपत्ति दुक्कटस्स। ",
"pli-tv-bu-vb-np30:2.25":	"परिणते अपरिणतसञ्ञी अत्तनो परिणामेति, अनापत्ति। ",
"pli-tv-bu-vb-np30:2.26":	"सङ्घस्स परिणतं अञ्ञसङ्घस्स वा चेतियस्स वा परिणामेति, आपत्ति दुक्कटस्स। ",
"pli-tv-bu-vb-np30:2.27":	"चेतियस्स परिणतं अञ्ञचेतियस्स वा सङ्घस्स वा पुग्गलस्स वा परिणामेति, आपत्ति दुक्कटस्स। ",
"pli-tv-bu-vb-np30:2.28":	"पुग्गलस्स परिणतं अञ्ञपुग्गलस्स वा सङ्घस्स वा चेतियस्स वा परिणामेति, आपत्ति दुक्कटस्स। ",
"pli-tv-bu-vb-np30:2.29":	"अपरिणते परिणतसञ्ञी, आपत्ति दुक्कटस्स। ",
"pli-tv-bu-vb-np30:2.30":	"अपरिणते वेमतिको, आपत्ति दुक्कटस्स। ",
"pli-tv-bu-vb-np30:2.31":	"अपरिणते अपरिणतसञ्ञी, अनापत्ति। ",
"pli-tv-bu-vb-np30:2.32.1":	"अनापत्ति—",
"pli-tv-bu-vb-np30:2.33":	"कत्थ देमाति पुच्छियमानो यत्थ तुम्हाकं देय्यधम्मो परिभोगं वा लभेय्य पटिसङ्खारं वा लभेय्य चिरट्ठितिको वा अस्स यत्थ वा पन तुम्हाकं चित्तं पसीदति तत्थ देथाति भणति, ",
"pli-tv-bu-vb-np30:2.34":	"उम्मत्तकस्स, ",
"pli-tv-bu-vb-np30:2.35":	"आदिकम्मिकस्साति। ",
"pli-tv-bu-vb-np30:2.36":	"परिणतसिक्खापदं निट्ठितं दसमं। ",
"pli-tv-bu-vb-np30:2.37":	"पत्तवग्गो ततियो। ",
"pli-tv-bu-vb-np30:2.38":	"तस्सुद्दानं ",
"pli-tv-bu-vb-np30:2.39":	"द्वे च पत्तानि भेसज्जं, ",
"pli-tv-bu-vb-np30:2.40":	"वस्सिका दानपञ्चमं; ",
"pli-tv-bu-vb-np30:2.41":	"सामं वायापनच्चेको, ",
"pli-tv-bu-vb-np30:2.42":	"सासङ्कं सङ्घिकेन चाति। ",
"pli-tv-bu-vb-np30:2.43":	"“उद्दिट्ठा खो, आयस्मन्तो, तिंस निस्सग्गिया पाचित्तिया धम्मा। ",
"pli-tv-bu-vb-np30:2.44":	"तत्थायस्मन्ते पुच्छामि—",
"pli-tv-bu-vb-np30:2.45":	"‘कच्चित्थ परिसुद्धा’? ",
"pli-tv-bu-vb-np30:2.46":	"दुतियम्पि पुच्छामि—",
"pli-tv-bu-vb-np30:2.47":	"‘कच्चित्थ परिसुद्धा’? ",
"pli-tv-bu-vb-np30:2.48":	"ततियम्पि पुच्छामि—",
"pli-tv-bu-vb-np30:2.49":	"‘कच्चित्थ परिसुद्धा’? ",
"pli-tv-bu-vb-np30:2.50":	"परिसुद्धेत्थायस्मन्तो, तस्मा तुण्ही, ",
"pli-tv-bu-vb-np30:2.51":	"एवमेतं धारयामी”ति। ",
"pli-tv-bu-vb-np30:2.52":	"निस्सग्गियकण्डं निट्ठितं। ",
"pli-tv-bu-vb-np30:2.53":	"पाराजिकपाळि निट्ठिता। "
}	
