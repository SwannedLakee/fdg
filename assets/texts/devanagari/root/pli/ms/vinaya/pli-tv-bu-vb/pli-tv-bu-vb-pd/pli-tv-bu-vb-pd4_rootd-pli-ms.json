{	
"pli-tv-bu-vb-pd4:0.1":	"थेरवाद विनय ",
"pli-tv-bu-vb-pd4:0.2":	"महाविभङ्ग ",
"pli-tv-bu-vb-pd4:0.3":	"पाटिदेसनीयकण्ड ",
"pli-tv-bu-vb-pd4:0.4":	"४। चतुत्थपाटिदेसनीयसिक्खापद ",
"pli-tv-bu-vb-pd4:1.1":	"तेन समयेन बुद्धो भगवा सक्केसु विहरति कपिलवत्थुस्मिं निग्रोधारामे। ",
"pli-tv-bu-vb-pd4:1.2":	"तेन खो पन समयेन साकियदासका अवरुद्धा होन्ति। ",
"pli-tv-bu-vb-pd4:1.3":	"साकियानियो इच्छन्ति आरञ्ञकेसु सेनासनेसु भत्तं कातुं। ",
"pli-tv-bu-vb-pd4:1.4":	"अस्सोसुं खो साकियदासका—",
"pli-tv-bu-vb-pd4:1.5":	"“साकियानियो किर आरञ्ञकेसु सेनासनेसु भत्तं कत्तुकामा”ति। ",
"pli-tv-bu-vb-pd4:1.6":	"ते मग्गे परियुट्ठिंसु। ",
"pli-tv-bu-vb-pd4:1.7":	"साकियानियो पणीतं खादनीयं भोजनीयं आदाय आरञ्ञकं सेनासनं अगमंसु। ",
"pli-tv-bu-vb-pd4:1.8":	"साकियदासका निक्खमित्वा साकियानियो अच्छिन्दिंसु च दूसेसुञ्च। ",
"pli-tv-bu-vb-pd4:1.9":	"साकिया निक्खमित्वा ते चोरे सभण्डे गहेत्वा उज्झायन्ति खिय्यन्ति विपाचेन्ति—",
"pli-tv-bu-vb-pd4:1.10":	"“कथञ्हि नाम भदन्ता आरामे चोरे पटिवसन्ते नारोचेस्सन्ती”ति। ",
"pli-tv-bu-vb-pd4:1.11":	"अस्सोसुं खो भिक्खू साकियानं उज्झायन्तानं खिय्यन्तानं विपाचेन्तानं। ",
"pli-tv-bu-vb-pd4:1.12":	"अथ खो ते भिक्खू भगवतो एतमत्थं आरोचेसुं। ",
"pli-tv-bu-vb-pd4:1.13":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-pd4:1.14":	"“तेन हि, भिक्खवे, भिक्खूनं सिक्खापदं पञ्ञपेस्सामि दस अत्थवसे पटिच्च सङ्घसुट्ठुताय …पे… ",
"pli-tv-bu-vb-pd4:1.15":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pd4:1.16.1":	"“यानि खो पन तानि आरञ्ञकानि सेनासनानि सासङ्कसम्मतानि सप्पटिभयानि, यो पन भिक्खु तथारूपेसु सेनासनेसु पुब्बे अप्पटिसंविदितं खादनीयं वा भोजनीयं वा अज्झारामे सहत्था पटिग्गहेत्वा खादेय्य वा भुञ्जेय्य वा, पटिदेसेतब्बं तेन भिक्खुना—",
"pli-tv-bu-vb-pd4:1.17":	"‘गारय्हं, आवुसो, धम्मं आपज्जिं असप्पायं पाटिदेसनीयं तं पटिदेसेमी’”ति। ",
"pli-tv-bu-vb-pd4:1.18":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pd4:2.1":	"तेन खो पन समयेन अञ्ञतरो भिक्खु आरञ्ञकेसु सेनासनेसु गिलानो होति। ",
"pli-tv-bu-vb-pd4:2.2":	"मनुस्सा खादनीयं वा भोजनीयं वा आदाय आरञ्ञकं सेनासनं अगमंसु। ",
"pli-tv-bu-vb-pd4:2.3":	"अथ खो ते मनुस्सा तं भिक्खुं एतदवोचुं—",
"pli-tv-bu-vb-pd4:2.4":	"“भुञ्जथ, भन्ते”ति। ",
"pli-tv-bu-vb-pd4:2.5":	"अथ खो सो भिक्खु—",
"pli-tv-bu-vb-pd4:2.6":	"“भगवता पटिक्खित्तं आरञ्ञकेसु सेनासनेसु खादनीयं वा भोजनीयं वा सहत्था पटिग्गहेत्वा खादितुं भुञ्जितुन्”ति कुक्कुच्चायन्तो न पटिग्गहेसि, नासक्खि पिण्डाय चरितुं, छिन्नभत्तो अहोसि। ",
"pli-tv-bu-vb-pd4:2.7":	"अथ खो सो भिक्खु भिक्खूनं एतमत्थं आरोचेसि। ",
"pli-tv-bu-vb-pd4:2.8":	"भिक्खू भगवतो एतमत्थं आरोचेसुं। ",
"pli-tv-bu-vb-pd4:2.9":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-pd4:2.10":	"“अनुजानामि, भिक्खवे, गिलानेन भिक्खुना आरञ्ञकेसु सेनासनेसु पुब्बे अप्पटिसंविदितं खादनीयं वा भोजनीयं वा सहत्था पटिग्गहेत्वा खादितुं भुञ्जितुं। ",
"pli-tv-bu-vb-pd4:2.11":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pd4:2.12.1":	"“यानि खो पन तानि आरञ्ञकानि सेनासनानि सासङ्कसम्मतानि सप्पटिभयानि, यो पन भिक्खु तथारूपेसु सेनासनेसु पुब्बे अप्पटिसंविदितं खादनीयं वा भोजनीयं वा अज्झारामे सहत्था पटिग्गहेत्वा अगिलानो खादेय्य वा भुञ्जेय्य वा, पटिदेसेतब्बं तेन भिक्खुना—",
"pli-tv-bu-vb-pd4:2.13":	"‘गारय्हं, आवुसो, धम्मं आपज्जिं असप्पायं पाटिदेसनीयं, तं पटिदेसेमी’”ति। ",
"pli-tv-bu-vb-pd4:3.1.1":	"यानि खो पन तानि आरञ्ञकानि सेनासनानीति ",
"pli-tv-bu-vb-pd4:3.1.2":	"आरञ्ञकं नाम सेनासनं पञ्चधनुसतिकं पच्छिमं। ",
"pli-tv-bu-vb-pd4:3.1.3":	"सासङ्कं नाम ",
"pli-tv-bu-vb-pd4:3.1.4":	"आरामे आरामूपचारे चोरानं निविट्ठोकासो दिस्सति, भुत्तोकासो दिस्सति, ठितोकासो दिस्सति, निसिन्नोकासो दिस्सति, निपन्नोकासो दिस्सति। ",
"pli-tv-bu-vb-pd4:3.1.5":	"सप्पटिभयं नाम ",
"pli-tv-bu-vb-pd4:3.1.6":	"आरामे आरामूपचारे चोरेहि मनुस्सा हता दिस्सन्ति, विलुत्ता दिस्सन्ति, आकोटिता दिस्सन्ति। ",
"pli-tv-bu-vb-pd4:3.1.7":	"यो पनाति ",
"pli-tv-bu-vb-pd4:3.1.8":	"यो यादिसो …पे… ",
"pli-tv-bu-vb-pd4:3.1.9":	"भिक्खूति ",
"pli-tv-bu-vb-pd4:3.1.10":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pd4:3.1.11":	"तथारूपेसु सेनासनेसूति ",
"pli-tv-bu-vb-pd4:3.1.12":	"एवरूपेसु सेनासनेसु। ",
"pli-tv-bu-vb-pd4:3.1.13":	"अप्पटिसंविदितं नाम ",
"pli-tv-bu-vb-pd4:3.1.14":	"पञ्चन्नं पटिसंविदितं, एतं अप्पटिसंविदितं नाम। ",
"pli-tv-bu-vb-pd4:3.1.15":	"आरामं आरामूपचारं ठपेत्वा पटिसंविदितं, एतं अप्पटिसंविदितं नाम। ",
"pli-tv-bu-vb-pd4:3.1.16":	"पटिसंविदितं नाम ",
"pli-tv-bu-vb-pd4:3.1.17":	"यो कोचि इत्थी वा पुरिसो वा आरामं आरामूपचारं आगन्त्वा आरोचेति— “इत्थन्नामस्स, भन्ते, खादनीयं वा भोजनीयं वा आहरिस्सन्ती”ति। सचे सासङ्कं होति, सासङ्कन्ति आचिक्खितब्बं; सचे सप्पटिभयं होति, सप्पटिभयन्ति आचिक्खितब्बं; ",
"pli-tv-bu-vb-pd4:3.1.18":	"सचे— “होतु, भन्ते, आहरियिस्सती”ति भणति, चोरा वत्तब्बा— “मनुस्सा इधूपचरन्ति अपसक्कथा”ति। ",
"pli-tv-bu-vb-pd4:3.1.19":	"यागुया पटिसंविदिते तस्सा परिवारो आहरिय्यति, एतं पटिसंविदितं नाम। ",
"pli-tv-bu-vb-pd4:3.1.20":	"भत्तेन पटिसंविदिते तस्स परिवारो आहरिय्यति, एतं पटिसंविदितं नाम। ",
"pli-tv-bu-vb-pd4:3.1.21":	"खादनीयेन पटिसंविदिते तस्स परिवारो आहरिय्यति, एतं पटिसंविदितं नाम। ",
"pli-tv-bu-vb-pd4:3.1.22":	"कुलेन पटिसंविदिते यो तस्मिं कुले मनुस्सो खादनीयं वा भोजनीयं वा आहरति, एतं पटिसंविदितं नाम। ",
"pli-tv-bu-vb-pd4:3.1.23":	"गामेन पटिसंविदिते यो तस्मिं गामे मनुस्सो खादनीयं वा भोजनीयं वा आहरति, एतं पटिसंविदितं नाम। ",
"pli-tv-bu-vb-pd4:3.1.24":	"पूगेन पटिसंविदिते यो तस्मिं पूगे मनुस्सो खादनीयं वा भोजनीयं वा आहरति, एतं पटिसंविदितं नाम। ",
"pli-tv-bu-vb-pd4:3.1.25":	"खादनीयं नाम ",
"pli-tv-bu-vb-pd4:3.1.26":	"पञ्च भोजनानि यामकालिकं सत्ताहकालिकं यावजीविकं ठपेत्वा अवसेसं खादनीयं नाम। ",
"pli-tv-bu-vb-pd4:3.1.27":	"भोजनीयं नाम ",
"pli-tv-bu-vb-pd4:3.1.28":	"पञ्च भोजनानि—ओदनो, कुम्मासो, सत्तु, मच्छो, मंसं। ",
"pli-tv-bu-vb-pd4:3.1.29":	"अज्झारामो नाम ",
"pli-tv-bu-vb-pd4:3.1.30":	"परिक्खित्तस्स आरामस्स अन्तोआरामो। ",
"pli-tv-bu-vb-pd4:3.1.31":	"अपरिक्खित्तस्स उपचारो। ",
"pli-tv-bu-vb-pd4:3.1.32":	"अगिलानो नाम ",
"pli-tv-bu-vb-pd4:3.1.33":	"सक्कोति पिण्डाय चरितुं। ",
"pli-tv-bu-vb-pd4:3.1.34":	"गिलानो नाम ",
"pli-tv-bu-vb-pd4:3.1.35":	"न सक्कोति पिण्डाय चरितुं। ",
"pli-tv-bu-vb-pd4:3.1.36":	"अप्पटिसंविदितं अगिलानो “खादिस्सामि भुञ्जिस्सामी”ति पटिग्गण्हाति, आपत्ति दुक्कटस्स। ",
"pli-tv-bu-vb-pd4:3.1.37":	"अज्झोहारे अज्झोहारे आपत्ति पाटिदेसनीयस्स। ",
"pli-tv-bu-vb-pd4:3.1.38.1":	"अप्पटिसंविदिते अप्पटिसंविदितसञ्ञी खादनीयं वा भोजनीयं वा अज्झारामे सहत्था पटिग्गहेत्वा अगिलानो खादति वा भुञ्जति वा, आपत्ति पाटिदेसनीयस्स। ",
"pli-tv-bu-vb-pd4:3.1.39":	"अप्पटिसंविदिते वेमतिको खादनीयं वा भोजनीयं वा अज्झारामे सहत्था पटिग्गहेत्वा अगिलानो खादति वा भुञ्जति वा, आपत्ति पाटिदेसनीयस्स। ",
"pli-tv-bu-vb-pd4:3.1.40":	"अप्पटिसंविदिते पटिसंविदितसञ्ञी खादनीयं वा भोजनीयं वा अज्झारामे सहत्था पटिग्गहेत्वा अगिलानो खादति वा भुञ्जति वा, आपत्ति पाटिदेसनीयस्स। ",
"pli-tv-bu-vb-pd4:3.1.41":	"यामकालिकं सत्ताहकालिकं यावजीविकं आहारत्थाय पटिग्गण्हाति, आपत्ति दुक्कटस्स। ",
"pli-tv-bu-vb-pd4:3.1.42":	"अज्झोहारे अज्झोहारे आपत्ति दुक्कटस्स। ",
"pli-tv-bu-vb-pd4:3.1.43":	"पटिसंविदिते अप्पटिसंविदितसञ्ञी, आपत्ति दुक्कटस्स। ",
"pli-tv-bu-vb-pd4:3.1.44":	"पटिसंविदिते वेमतिको, आपत्ति दुक्कटस्स। ",
"pli-tv-bu-vb-pd4:3.1.45":	"पटिसंविदिते पटिसंविदितसञ्ञी, अनापत्ति। ",
"pli-tv-bu-vb-pd4:3.2.1":	"अनापत्ति—",
"pli-tv-bu-vb-pd4:3.2.2":	"पटिसंविदिते, ",
"pli-tv-bu-vb-pd4:3.2.3":	"गिलानस्स, ",
"pli-tv-bu-vb-pd4:3.2.4":	"पटिसंविदिते वा गिलानस्स वा सेसकं भुञ्जति, ",
"pli-tv-bu-vb-pd4:3.2.5":	"बहारामे पटिग्गहेत्वा अन्तोआरामे भुञ्जति, ",
"pli-tv-bu-vb-pd4:3.2.6":	"तत्थ जातकं मूलं वा तचं वा पत्तं वा पुप्फं वा फलं वा भुञ्जति, ",
"pli-tv-bu-vb-pd4:3.2.7":	"यामकालिकं सत्ताहकालिकं यावजीविकं सति पच्चये परिभुञ्जति, ",
"pli-tv-bu-vb-pd4:3.2.8":	"उम्मत्तकस्स, ",
"pli-tv-bu-vb-pd4:3.2.9":	"आदिकम्मिकस्साति। ",
"pli-tv-bu-vb-pd4:3.2.10":	"चतुत्थपाटिदेसनीयसिक्खापदं निट्ठितं। ",
"pli-tv-bu-vb-pd4:3.2.11":	"उद्दिट्ठा खो, आयस्मन्तो, चत्तारो पाटिदेसनीया धम्मा। ",
"pli-tv-bu-vb-pd4:3.2.12":	"तत्थायस्मन्ते पुच्छामि—",
"pli-tv-bu-vb-pd4:3.2.13":	"“कच्चित्थ परिसुद्धा”? ",
"pli-tv-bu-vb-pd4:3.2.14":	"दुतियम्पि पुच्छामि—",
"pli-tv-bu-vb-pd4:3.2.15":	"“कच्चित्थ परिसुद्धा”? ",
"pli-tv-bu-vb-pd4:3.2.16":	"ततियम्पि पुच्छामि—",
"pli-tv-bu-vb-pd4:3.2.17":	"“कच्चित्थ परिसुद्धा”? ",
"pli-tv-bu-vb-pd4:3.2.18":	"परिसुद्धेत्थायस्मन्तो, तस्मा तुण्ही, एवमेतं धारयामीति। ",
"pli-tv-bu-vb-pd4:3.2.19":	"पाटिदेसनीयकण्डं निट्ठितं। "
}	
