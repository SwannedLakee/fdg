{	
"pli-tv-bu-vb-pc66:0.1":	"थेरवाद विनय ",
"pli-tv-bu-vb-pc66:0.2":	"महाविभङ्ग ",
"pli-tv-bu-vb-pc66:0.3":	"पाचित्तियकण्ड ",
"pli-tv-bu-vb-pc66:0.4":	"सप्पाणकवग्ग ",
"pli-tv-bu-vb-pc66:0.5":	"६६। थेय्यसत्थसिक्खापद ",
"pli-tv-bu-vb-pc66:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc66:1.2":	"तेन खो पन समयेन अञ्ञतरो सत्थो राजगहा पटियालोकं गन्तुकामो होति। ",
"pli-tv-bu-vb-pc66:1.3":	"अञ्ञतरो भिक्खु ते मनुस्से एतदवोच—",
"pli-tv-bu-vb-pc66:1.4":	"“अहम्पायस्मन्तेहि सद्धिं गमिस्सामी”ति। ",
"pli-tv-bu-vb-pc66:1.5":	"“मयं खो, भन्ते, सुङ्कं परिहरिस्सामा”ति। ",
"pli-tv-bu-vb-pc66:1.6":	"“पजानाथावुसो”ति। ",
"pli-tv-bu-vb-pc66:1.7":	"अस्सोसुं खो कम्मिया—",
"pli-tv-bu-vb-pc66:1.8":	"“सत्थो किर सुङ्कं परिहरिस्सती”ति। ",
"pli-tv-bu-vb-pc66:1.9":	"ते मग्गे परियुट्ठिंसु। ",
"pli-tv-bu-vb-pc66:1.10":	"अथ खो ते कम्मिया तं सत्थं गहेत्वा अच्छिन्दित्वा तं भिक्खुं एतदवोचुं—",
"pli-tv-bu-vb-pc66:1.11":	"“किस्स त्वं, भन्ते, जानं थेय्यसत्थेन सद्धिं गच्छसी”ति? ",
"pli-tv-bu-vb-pc66:1.12":	"पलिबुन्धेत्वा मुञ्चिंसु। ",
"pli-tv-bu-vb-pc66:1.13":	"अथ खो सो भिक्खु सावत्थिं गन्त्वा भिक्खूनं एतमत्थं आरोचेसि। ",
"pli-tv-bu-vb-pc66:1.14":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc66:1.15":	"“कथञ्हि नाम भिक्खु जानं थेय्यसत्थेन सद्धिं संविधाय एकद्धानमग्गं पटिपज्जिस्सती”ति …पे… ",
"pli-tv-bu-vb-pc66:1.16":	"“सच्चं किर त्वं, भिक्खु, जानं थेय्यसत्थेन सद्धिं संविधाय एकद्धानमग्गं पटिपज्जसी”ति? ",
"pli-tv-bu-vb-pc66:1.17":	"“सच्चं, भगवा”ति। ",
"pli-tv-bu-vb-pc66:1.18":	"विगरहि बुद्धो भगवा …पे… ",
"pli-tv-bu-vb-pc66:1.19":	"कथञ्हि नाम त्वं, मोघपुरिस, जानं थेय्यसत्थेन सद्धिं संविधाय एकद्धानमग्गं पटिपज्जिस्ससि। ",
"pli-tv-bu-vb-pc66:1.20":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-pc66:1.21":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc66:1.22.1":	"“यो पन भिक्खु जानं थेय्यसत्थेन सद्धिं संविधाय एकद्धानमग्गं पटिपज्जेय्य, अन्तमसो गामन्तरम्पि, पाचित्तियन्”ति। ",
"pli-tv-bu-vb-pc66:2.1.1":	"यो पनाति ",
"pli-tv-bu-vb-pc66:2.1.2":	"यो यादिसो …पे… ",
"pli-tv-bu-vb-pc66:2.1.3":	"भिक्खूति ",
"pli-tv-bu-vb-pc66:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc66:2.1.5":	"जानाति नाम ",
"pli-tv-bu-vb-pc66:2.1.6":	"सामं वा जानाति, अञ्ञे वा तस्स आरोचेन्ति, सो वा आरोचेति। ",
"pli-tv-bu-vb-pc66:2.1.7":	"थेय्यसत्थो नाम ",
"pli-tv-bu-vb-pc66:2.1.8":	"चोरा कतकम्मा वा होन्ति अकतकम्मा वा, राजानं वा थेय्यं गच्छन्ति सुङ्कं वा परिहरन्ति। ",
"pli-tv-bu-vb-pc66:2.1.9":	"सद्धिन्ति ",
"pli-tv-bu-vb-pc66:2.1.10":	"एकतो। ",
"pli-tv-bu-vb-pc66:2.1.11":	"संविधायाति—",
"pli-tv-bu-vb-pc66:2.1.12":	"“गच्छामावुसो, गच्छाम, भन्ते; गच्छाम, भन्ते, गच्छामावुसो, अज्ज वा हिय्यो वा परे वा गच्छामा”ति संविदहति, आपत्ति दुक्कटस्स। ",
"pli-tv-bu-vb-pc66:2.1.13":	"अन्तमसो गामन्तरम्पीति ",
"pli-tv-bu-vb-pc66:2.1.14":	"कुक्कुटसम्पाते गामे गामन्तरे गामन्तरे आपत्ति पाचित्तियस्स। ",
"pli-tv-bu-vb-pc66:2.1.15":	"अगामके अरञ्ञे अद्धयोजने अद्धयोजने आपत्ति पाचित्तियस्स। ",
"pli-tv-bu-vb-pc66:2.2.1":	"थेय्यसत्थे थेय्यसत्थसञ्ञी संविधाय एकद्धानमग्गं पटिपज्जति, अन्तमसो गामन्तरम्पि, आपत्ति पाचित्तियस्स। ",
"pli-tv-bu-vb-pc66:2.2.2":	"थेय्यसत्थे वेमतिको संविधाय एकद्धानमग्गं पटिपज्जति, अन्तमसो गामन्तरम्पि, आपत्ति दुक्कटस्स। ",
"pli-tv-bu-vb-pc66:2.2.3":	"थेय्यसत्थे अथेय्यसत्थसञ्ञी संविधाय एकद्धानमग्गं पटिपज्जति, अन्तमसो गामन्तरम्पि, अनापत्ति। ",
"pli-tv-bu-vb-pc66:2.2.4":	"भिक्खु संविदहति, मनुस्सा न संविदहन्ति, आपत्ति दुक्कटस्स। ",
"pli-tv-bu-vb-pc66:2.2.5":	"अथेय्यसत्थे थेय्यसत्थसञ्ञी, आपत्ति दुक्कटस्स। ",
"pli-tv-bu-vb-pc66:2.2.6":	"अथेय्यसत्थे वेमतिको, आपत्ति दुक्कटस्स। ",
"pli-tv-bu-vb-pc66:2.2.7":	"अथेय्यसत्थे अथेय्यसत्थसञ्ञी अनापत्ति। ",
"pli-tv-bu-vb-pc66:2.3.1":	"अनापत्ति—",
"pli-tv-bu-vb-pc66:2.3.2":	"असंविदहित्वा गच्छति, ",
"pli-tv-bu-vb-pc66:2.3.3":	"मनुस्सा संविदहन्ति भिक्खु न संविदहति, ",
"pli-tv-bu-vb-pc66:2.3.4":	"विसङ्केतेन गच्छति, ",
"pli-tv-bu-vb-pc66:2.3.5":	"आपदासु, ",
"pli-tv-bu-vb-pc66:2.3.6":	"उम्मत्तकस्स, ",
"pli-tv-bu-vb-pc66:2.3.7":	"आदिकम्मिकस्साति। ",
"pli-tv-bu-vb-pc66:2.3.8":	"थेय्यसत्थसिक्खापदं निट्ठितं छट्ठं। "
}	
