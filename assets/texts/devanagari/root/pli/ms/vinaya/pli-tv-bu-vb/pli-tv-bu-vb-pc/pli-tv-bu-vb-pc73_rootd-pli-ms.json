{	
"pli-tv-bu-vb-pc73:0.1":	"थेरवाद विनय ",
"pli-tv-bu-vb-pc73:0.2":	"महाविभङ्ग ",
"pli-tv-bu-vb-pc73:0.3":	"पाचित्तियकण्ड ",
"pli-tv-bu-vb-pc73:0.4":	"सहधम्मिकवग्ग ",
"pli-tv-bu-vb-pc73:0.5":	"७३। मोहनसिक्खापद ",
"pli-tv-bu-vb-pc73:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc73:1.2":	"तेन खो पन समयेन छब्बग्गिया भिक्खू अनाचारं आचरित्वा “अञ्ञाणकेन आपन्नाति जानन्तू”ति पातिमोक्खे उद्दिस्समाने एवं वदन्ति—",
"pli-tv-bu-vb-pc73:1.3":	"“इदानेव खो मयं जानाम, अयम्पि किर धम्मो सुत्तागतो सुत्तपरियापन्नो अन्वद्धमासं उद्देसं आगच्छती”ति। ",
"pli-tv-bu-vb-pc73:1.4":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc73:1.5":	"“कथञ्हि नाम छब्बग्गिया भिक्खू पातिमोक्खे उद्दिस्समाने एवं वक्खन्ति—",
"pli-tv-bu-vb-pc73:1.6":	"‘इदानेव खो मयं जानाम, अयम्पि किर धम्मो सुत्तागतो सुत्तपरियापन्नो अन्वद्धमासं उद्देसं आगच्छती’”ति …पे… ",
"pli-tv-bu-vb-pc73:1.7":	"“सच्चं किर तुम्हे, भिक्खवे, पातिमोक्खे उद्दिस्समाने एवं वदेथ—",
"pli-tv-bu-vb-pc73:1.8":	"‘इदानेव खो मयं जानाम, अयम्पि किर धम्मो सुत्तागतो सुत्तपरियापन्नो अन्वद्धमासं उद्देसं आगच्छती’”ति? ",
"pli-tv-bu-vb-pc73:1.9":	"“सच्चं, भगवा”ति। ",
"pli-tv-bu-vb-pc73:1.10":	"विगरहि बुद्धो भगवा …पे… ",
"pli-tv-bu-vb-pc73:1.11":	"कथञ्हि नाम तुम्हे, मोघपुरिसा, पातिमोक्खे उद्दिस्समाने एवं वक्खथ—",
"pli-tv-bu-vb-pc73:1.12":	"‘इदानेव खो मयं जानाम, अयम्पि किर धम्मो सुत्तागतो सुत्तपरियापन्नो अन्वद्धमासं उद्देसं आगच्छती’ति। ",
"pli-tv-bu-vb-pc73:1.13":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc73:1.14":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc73:1.15.1":	"“यो पन भिक्खु अन्वद्धमासं पातिमोक्खे उद्दिस्समाने एवं वदेय्य—",
"pli-tv-bu-vb-pc73:1.16":	"‘इदानेव खो अहं जानामि, अयम्पि किर धम्मो सुत्तागतो सुत्तपरियापन्नो अन्वद्धमासं उद्देसं आगच्छती’ति। ",
"pli-tv-bu-vb-pc73:1.17":	"तञ्चे भिक्खुं अञ्ञे भिक्खू जानेय्युं निसिन्नपुब्बं इमिना भिक्खुना द्वत्तिक्खत्तुं पातिमोक्खे उद्दिस्समाने, को पन वादो भिय्यो, न च तस्स भिक्खुनो अञ्ञाणकेन मुत्ति अत्थि, यञ्च तत्थ आपत्तिं आपन्नो तञ्च यथाधम्मो कारेतब्बो, उत्तरि चस्स मोहो आरोपेतब्बो—",
"pli-tv-bu-vb-pc73:1.18":	"‘तस्स ते, आवुसो, अलाभा, तस्स ते दुल्लद्धं, यं त्वं पातिमोक्खे उद्दिस्समाने न साधुकं अट्ठिं कत्वा मनसि करोसी’ति। ",
"pli-tv-bu-vb-pc73:1.19":	"इदं तस्मिं मोहनके पाचित्तियन्”ति। ",
"pli-tv-bu-vb-pc73:2.1.1":	"यो पनाति ",
"pli-tv-bu-vb-pc73:2.1.2":	"यो यादिसो …पे… ",
"pli-tv-bu-vb-pc73:2.1.3":	"भिक्खूति ",
"pli-tv-bu-vb-pc73:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc73:2.1.5":	"अन्वद्धमासन्ति ",
"pli-tv-bu-vb-pc73:2.1.6":	"अनुपोसथिकं। ",
"pli-tv-bu-vb-pc73:2.1.7":	"पातिमोक्खे उद्दिस्समानेति ",
"pli-tv-bu-vb-pc73:2.1.8":	"उद्दिसन्ते। ",
"pli-tv-bu-vb-pc73:2.1.9":	"एवं वदेय्याति ",
"pli-tv-bu-vb-pc73:2.1.10":	"अनाचारं आचरित्वा—",
"pli-tv-bu-vb-pc73:2.1.11":	"“अञ्ञाणकेन आपन्नोति जानन्तू”ति पातिमोक्खे उद्दिस्समाने एवं वदेति—",
"pli-tv-bu-vb-pc73:2.1.12":	"“इदानेव खो अहं जानामि, अयम्पि किर धम्मो सुत्तागतो सुत्तपरियापन्नो अन्वद्धमासं उद्देसं आगच्छती”ति, आपत्ति दुक्कटस्स। ",
"pli-tv-bu-vb-pc73:2.1.13":	"तञ्चे मोहेतुकामं भिक्खुं अञ्ञे भिक्खू जानेय्युं निसिन्नपुब्बं इमिना भिक्खुना द्वत्तिक्खत्तुं पातिमोक्खे उद्दिस्समाने, को पन वादो भिय्यो, न च तस्स भिक्खुनो अञ्ञाणकेन मुत्ति अत्थि, यञ्च तत्थ आपत्तिं आपन्नो, तञ्च यथाधम्मो कारेतब्बो, उत्तरि चस्स मोहो आरोपेतब्बो। ",
"pli-tv-bu-vb-pc73:2.1.14":	"“एवञ्च पन, भिक्खवे, आरोपेतब्बो। ",
"pli-tv-bu-vb-pc73:2.1.15":	"ब्यत्तेन भिक्खुना पटिबलेन सङ्घो ञापेतब्बो—",
"pli-tv-bu-vb-pc73:2.1.16":	"‘सुणातु मे, भन्ते, सङ्घो। ",
"pli-tv-bu-vb-pc73:2.1.17":	"अयं इत्थन्नामो भिक्खु पातिमोक्खे उद्दिस्समाने न साधुकं अट्ठिं कत्वा मनसि करोति। ",
"pli-tv-bu-vb-pc73:2.1.18":	"यदि सङ्घस्स पत्तकल्लं, सङ्घो इत्थन्नामस्स भिक्खुनो मोहं आरोपेय्य। ",
"pli-tv-bu-vb-pc73:2.1.19":	"एसा ञत्ति। ",
"pli-tv-bu-vb-pc73:2.1.20":	"सुणातु मे, भन्ते, सङ्घो। ",
"pli-tv-bu-vb-pc73:2.1.21":	"अयं इत्थन्नामो भिक्खु पातिमोक्खे उद्दिस्समाने न साधुकं अट्ठिं कत्वा मनसि करोति। ",
"pli-tv-bu-vb-pc73:2.1.22":	"सङ्घो इत्थन्नामस्स भिक्खुनो मोहं आरोपेति। ",
"pli-tv-bu-vb-pc73:2.1.23":	"यस्सायस्मतो खमति इत्थन्नामस्स भिक्खुनो मोहस्स आरोपना, सो तुण्हस्स; ",
"pli-tv-bu-vb-pc73:2.1.24":	"यस्स नक्खमति, सो भासेय्य। ",
"pli-tv-bu-vb-pc73:2.1.25":	"आरोपितो सङ्घेन इत्थन्नामस्स भिक्खुनो मोहो। ",
"pli-tv-bu-vb-pc73:2.1.26":	"खमति सङ्घस्स, तस्मा तुण्ही, एवमेतं धारयामी’”ति। ",
"pli-tv-bu-vb-pc73:2.1.27":	"अनारोपिते मोहे मोहेति, आपत्ति दुक्कटस्स। ",
"pli-tv-bu-vb-pc73:2.1.28":	"आरोपिते मोहे मोहेति, आपत्ति पाचित्तियस्स। ",
"pli-tv-bu-vb-pc73:2.2.1":	"धम्मकम्मे धम्मकम्मसञ्ञी मोहेति, आपत्ति पाचित्तियस्स। ",
"pli-tv-bu-vb-pc73:2.2.2":	"धम्मकम्मे वेमतिको मोहेति, आपत्ति पाचित्तियस्स। ",
"pli-tv-bu-vb-pc73:2.2.3":	"धम्मकम्मे अधम्मकम्मसञ्ञी मोहेति, आपत्ति पाचित्तियस्स। ",
"pli-tv-bu-vb-pc73:2.2.4":	"अधम्मकम्मे धम्मकम्मसञ्ञी, आपत्ति दुक्कटस्स। ",
"pli-tv-bu-vb-pc73:2.2.5":	"अधम्मकम्मे वेमतिको, आपत्ति दुक्कटस्स। ",
"pli-tv-bu-vb-pc73:2.2.6":	"अधम्मकम्मे अधम्मकम्मसञ्ञी, आपत्ति दुक्कटस्स। ",
"pli-tv-bu-vb-pc73:2.3.1":	"अनापत्ति—",
"pli-tv-bu-vb-pc73:2.3.2":	"न वित्थारेन सुतं होति, ",
"pli-tv-bu-vb-pc73:2.3.3":	"ऊनकद्वत्तिक्खत्तुं वित्थारेन सुतं होति, ",
"pli-tv-bu-vb-pc73:2.3.4":	"न मोहेतुकामस्स, ",
"pli-tv-bu-vb-pc73:2.3.5":	"उम्मत्तकस्स, ",
"pli-tv-bu-vb-pc73:2.3.6":	"आदिकम्मिकस्साति। ",
"pli-tv-bu-vb-pc73:2.3.7":	"मोहनसिक्खापदं निट्ठितं ततियं। "
}	
