{	
"pli-tv-bu-vb-pc72:0.1":	"थेरवाद विनय ",
"pli-tv-bu-vb-pc72:0.2":	"महाविभङ्ग ",
"pli-tv-bu-vb-pc72:0.3":	"पाचित्तियकण्ड ",
"pli-tv-bu-vb-pc72:0.4":	"सहधम्मिकवग्ग ",
"pli-tv-bu-vb-pc72:0.5":	"७२। विलेखनसिक्खापद ",
"pli-tv-bu-vb-pc72:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc72:1.2":	"तेन खो पन समयेन भगवा भिक्खूनं अनेकपरियायेन विनयकथं कथेति, विनयस्स वण्णं भासति, विनयपरियत्तिया वण्णं भासति, आदिस्स आदिस्स आयस्मतो उपालिस्स वण्णं भासति। ",
"pli-tv-bu-vb-pc72:1.3":	"भिक्खूनं एतदहोसि—",
"pli-tv-bu-vb-pc72:1.4":	"“भगवा खो अनेकपरियायेन विनयकथं कथेति, विनयस्स वण्णं भासति, विनयपरियत्तिया वण्णं भासति, आदिस्स आदिस्स आयस्मतो उपालिस्स वण्णं भासति। ",
"pli-tv-bu-vb-pc72:1.5":	"हन्द मयं, आवुसो, आयस्मतो उपालिस्स सन्तिके विनयं परियापुणामा”ति, ते च बहू भिक्खू थेरा च नवा च मज्झिमा च आयस्मतो उपालिस्स सन्तिके विनयं परियापुणन्ति। ",
"pli-tv-bu-vb-pc72:1.6":	"अथ खो छब्बग्गियानं भिक्खूनं एतदहोसि—",
"pli-tv-bu-vb-pc72:1.7":	"“एतरहि खो, आवुसो, बहू भिक्खू थेरा च नवा च मज्झिमा च आयस्मतो उपालिस्स सन्तिके विनयं परियापुणन्ति। ",
"pli-tv-bu-vb-pc72:1.8":	"सचे इमे विनये पकतञ्ञुनो भविस्सन्ति अम्हे येनिच्छकं यदिच्छकं यावदिच्छकं आकड्ढिस्सन्ति परिकड्ढिस्सन्ति। ",
"pli-tv-bu-vb-pc72:1.9":	"हन्द मयं, आवुसो, विनयं विवण्णेमा”ति। ",
"pli-tv-bu-vb-pc72:1.10":	"अथ खो छब्बग्गिया भिक्खू भिक्खू उपसङ्कमित्वा एवं वदन्ति—",
"pli-tv-bu-vb-pc72:1.11":	"“किं पनिमेहि खुद्दानुखुद्दकेहि सिक्खापदेहि उद्दिट्ठेहि, यावदेव कुक्कुच्चाय विहेसाय विलेखाय संवत्तन्ती”ति। ",
"pli-tv-bu-vb-pc72:1.12":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc72:1.13":	"“कथञ्हि नाम छब्बग्गिया भिक्खू विनयं विवण्णेस्सन्ती”ति …पे… ",
"pli-tv-bu-vb-pc72:1.14":	"“सच्चं किर तुम्हे, भिक्खवे, विनयं विवण्णेथा”ति? ",
"pli-tv-bu-vb-pc72:1.15":	"“सच्चं, भगवा”ति। ",
"pli-tv-bu-vb-pc72:1.16":	"विगरहि बुद्धो भगवा …पे… ",
"pli-tv-bu-vb-pc72:1.17":	"कथञ्हि नाम तुम्हे, मोघपुरिसा, विनयं विवण्णेस्सथ। ",
"pli-tv-bu-vb-pc72:1.18":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc72:1.19":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc72:1.20.1":	"“यो पन भिक्खु पातिमोक्खे उद्दिस्समाने एवं वदेय्य—‘किं पनिमेहि खुद्दानुखुद्दकेहि सिक्खापदेहि उद्दिट्ठेहि, यावदेव कुक्कुच्चाय विहेसाय विलेखाय संवत्तन्ती’ति, सिक्खापदविवण्णके पाचित्तियन्”ति। ",
"pli-tv-bu-vb-pc72:2.1.1":	"यो पनाति ",
"pli-tv-bu-vb-pc72:2.1.2":	"यो यादिसो …पे… ",
"pli-tv-bu-vb-pc72:2.1.3":	"भिक्खूति ",
"pli-tv-bu-vb-pc72:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc72:2.1.5":	"पातिमोक्खे उद्दिस्समानेति ",
"pli-tv-bu-vb-pc72:2.1.6":	"उद्दिसन्ते वा उद्दिसापेन्ते वा सज्झायं वा करोन्ते। ",
"pli-tv-bu-vb-pc72:2.1.7":	"एवं वदेय्याति—",
"pli-tv-bu-vb-pc72:2.1.8":	"“किं पनिमेहि खुद्दानुखुद्दकेहि सिक्खापदेहि उद्दिट्ठेहि, यावदेव कुक्कुच्चाय विहेसाय विलेखाय संवत्तन्ती”ति। ",
"pli-tv-bu-vb-pc72:2.1.9":	"“ये इमं परियापुणन्ति तेसं कुक्कुच्चं होति, विहेसा होति, विलेखा होति, ये इमं न परियापुणन्ति तेसं कुक्कुच्चं न होति विहेसा न होति विलेखा न होति। अनुद्दिट्ठं इदं वरं, अनुग्गहितं इदं वरं, अपरियापुटं इदं वरं, अधारितं इदं वरं, विनयो वा अन्तरधायतु, इमे वा भिक्खू अप्पकतञ्ञुनो होन्तू”ति उपसम्पन्नस्स विनयं विवण्णेति, आपत्ति पाचित्तियस्स। ",
"pli-tv-bu-vb-pc72:2.2.1":	"उपसम्पन्ने उपसम्पन्नसञ्ञी विनयं विवण्णेति, आपत्ति पाचित्तियस्स। ",
"pli-tv-bu-vb-pc72:2.2.2":	"उपसम्पन्ने वेमतिको विनयं विवण्णेति, आपत्ति पाचित्तियस्स। ",
"pli-tv-bu-vb-pc72:2.2.3":	"उपसम्पन्ने अनुपसम्पन्नसञ्ञी विनयं विवण्णेति, आपत्ति पाचित्तियस्स। ",
"pli-tv-bu-vb-pc72:2.2.4":	"अञ्ञं धम्मं विवण्णेति, आपत्ति दुक्कटस्स। ",
"pli-tv-bu-vb-pc72:2.2.5":	"अनुपसम्पन्नस्स विनयं वा अञ्ञं वा धम्मं विवण्णेति, आपत्ति दुक्कटस्स। ",
"pli-tv-bu-vb-pc72:2.2.6":	"अनुपसम्पन्ने उपसम्पन्नसञ्ञी, आपत्ति दुक्कटस्स। ",
"pli-tv-bu-vb-pc72:2.2.7":	"अनुपसम्पन्ने वेमतिको, आपत्ति दुक्कटस्स। ",
"pli-tv-bu-vb-pc72:2.2.8":	"अनुपसम्पन्ने अनुपसम्पन्नसञ्ञी, आपत्ति दुक्कटस्स। ",
"pli-tv-bu-vb-pc72:2.3.1":	"अनापत्ति—",
"pli-tv-bu-vb-pc72:2.3.2":	"न विवण्णेतुकामो, “इङ्घ त्वं सुत्तन्ते वा गाथायो वा अभिधम्मं वा परियापुणस्सु, पच्छा विनयं परियापुणिस्ससी”ति भणति, ",
"pli-tv-bu-vb-pc72:2.3.3":	"उम्मत्तकस्स, ",
"pli-tv-bu-vb-pc72:2.3.4":	"आदिकम्मिकस्साति। ",
"pli-tv-bu-vb-pc72:2.3.5":	"विलेखनसिक्खापदं निट्ठितं दुतियं। "
}	
