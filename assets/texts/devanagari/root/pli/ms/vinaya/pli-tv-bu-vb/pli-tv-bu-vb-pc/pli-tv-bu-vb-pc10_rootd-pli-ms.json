{	
"pli-tv-bu-vb-pc10:0.1":	"थेरवाद विनय ",
"pli-tv-bu-vb-pc10:0.2":	"महाविभङ्ग ",
"pli-tv-bu-vb-pc10:0.3":	"पाचित्तियकण्ड ",
"pli-tv-bu-vb-pc10:0.4":	"मुसावादवग्ग ",
"pli-tv-bu-vb-pc10:0.5":	"१०। पथवीखणनसिक्खापद ",
"pli-tv-bu-vb-pc10:1.1":	"तेन समयेन बुद्धो भगवा आळवियं विहरति अग्गाळवे चेतिये। ",
"pli-tv-bu-vb-pc10:1.2":	"तेन खो पन समयेन आळवका भिक्खू नवकम्मं करोन्ता पथविं खणन्तिपि खणापेन्तिपि। ",
"pli-tv-bu-vb-pc10:1.3":	"मनुस्सा उज्झायन्ति खिय्यन्ति विपाचेन्ति—",
"pli-tv-bu-vb-pc10:1.4":	"“कथञ्हि नाम समणा सक्यपुत्तिया पथविं खणिस्सन्तिपि खणापेस्सन्तिपि। ",
"pli-tv-bu-vb-pc10:1.5":	"एकिन्द्रियं समणा सक्यपुत्तिया जीवं विहेठेन्ती”ति। ",
"pli-tv-bu-vb-pc10:1.6":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bu-vb-pc10:1.7":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc10:1.8":	"“कथञ्हि नाम आळवका भिक्खू पथविं खणिस्सन्तिपि खणापेस्सन्तिपी”ति …पे… ",
"pli-tv-bu-vb-pc10:1.9":	"“सच्चं किर तुम्हे, भिक्खवे, पथविं खणथपि खणापेथपी”ति? ",
"pli-tv-bu-vb-pc10:1.10":	"“सच्चं, भगवा”ति। ",
"pli-tv-bu-vb-pc10:1.11":	"विगरहि बुद्धो भगवा …पे… ",
"pli-tv-bu-vb-pc10:1.12":	"कथञ्हि नाम तुम्हे, मोघपुरिसा, पथविं खणिस्सथपि खणापेस्सथपि। ",
"pli-tv-bu-vb-pc10:1.13":	"जीवसञ्ञिनो हि, मोघपुरिसा, मनुस्सा पथविया। ",
"pli-tv-bu-vb-pc10:1.14":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc10:1.15":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc10:1.16.1":	"“यो पन भिक्खु पथविं खणेय्य वा खणापेय्य वा, पाचित्तियन्”ति। ",
"pli-tv-bu-vb-pc10:2.1.1":	"यो पनाति ",
"pli-tv-bu-vb-pc10:2.1.2":	"यो यादिसो …पे… ",
"pli-tv-bu-vb-pc10:2.1.3":	"भिक्खूति ",
"pli-tv-bu-vb-pc10:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc10:2.1.5":	"पथवी नाम ",
"pli-tv-bu-vb-pc10:2.1.6":	"द्वे पथवियो— जाता च पथवी अजाता च पथवी। ",
"pli-tv-bu-vb-pc10:2.1.7":	"जाता नाम पथवी—",
"pli-tv-bu-vb-pc10:2.1.8":	"सुद्धपंसु सुद्धमत्तिका अप्पपासाणा अप्पसक्खरा अप्पकठला अप्पमरुम्बा अप्पवालिका, येभुय्येनपंसुका, येभुय्येनमत्तिका। ",
"pli-tv-bu-vb-pc10:2.1.9":	"अदड्ढापि वुच्चति जाता पथवी। ",
"pli-tv-bu-vb-pc10:2.1.10":	"योपि पंसुपुञ्जो वा मत्तिकापुञ्जो वा अतिरेकचातुमासं ओवट्ठो, अयम्पि वुच्चति जाता पथवी। ",
"pli-tv-bu-vb-pc10:2.1.11":	"अजाता नाम पथवी—",
"pli-tv-bu-vb-pc10:2.1.12":	"सुद्धपासाणा सुद्धसक्खरा सुद्धकठला सुद्धमरुम्बा सुद्धवालिका अप्पपंसुका अप्पमत्तिका, येभुय्येनपासाणा, येभुय्येनसक्खरा, येभुय्येनकठला, येभुय्येनमरुम्बा, येभुय्येनवालिका। ",
"pli-tv-bu-vb-pc10:2.1.13":	"दड्ढापि वुच्चति अजाता पथवी। ",
"pli-tv-bu-vb-pc10:2.1.14":	"योपि पंसुपुञ्जो वा मत्तिकापुञ्जो वा ओमकचातुमासं ओवट्ठो, अयम्पि वुच्चति अजाता पथवी। ",
"pli-tv-bu-vb-pc10:2.1.15":	"खणेय्याति ",
"pli-tv-bu-vb-pc10:2.1.16":	"सयं खणति, आपत्ति पाचित्तियस्स। ",
"pli-tv-bu-vb-pc10:2.1.17":	"खणापेय्याति ",
"pli-tv-bu-vb-pc10:2.1.18":	"अञ्ञं आणापेति, आपत्ति पाचित्तियस्स। ",
"pli-tv-bu-vb-pc10:2.1.19":	"सकिं आणत्तो बहुकम्पि खणति, आपत्ति पाचित्तियस्स। ",
"pli-tv-bu-vb-pc10:2.2.1":	"पथविया पथविसञ्ञी खणति वा खणापेति वा, भिन्दति वा भेदापेति वा, दहति वा दहापेति वा, आपत्ति पाचित्तियस्स। ",
"pli-tv-bu-vb-pc10:2.2.2":	"पथविया वेमतिको खणति वा खणापेति वा, भिन्दति वा भेदापेति वा, दहति वा दहापेति वा, आपत्ति दुक्कटस्स। ",
"pli-tv-bu-vb-pc10:2.2.3":	"पथविया अपथविसञ्ञी खणति वा खणापेति वा, भिन्दति वा भेदापेति वा, दहति वा दहापेति वा, अनापत्ति। ",
"pli-tv-bu-vb-pc10:2.2.4":	"अपथविया पथविसञ्ञी, आपत्ति दुक्कटस्स। ",
"pli-tv-bu-vb-pc10:2.2.5":	"अपथविया वेमतिको, आपत्ति दुक्कटस्स। ",
"pli-tv-bu-vb-pc10:2.2.6":	"अपथविया अपथविसञ्ञी, अनापत्ति। ",
"pli-tv-bu-vb-pc10:2.3.1":	"अनापत्ति—",
"pli-tv-bu-vb-pc10:2.3.2":	"“इमं जान, इमं देहि, इमं आहर, इमिना अत्थो, इमं कप्पियं करोही”ति भणति, ",
"pli-tv-bu-vb-pc10:2.3.3":	"असञ्चिच्च, ",
"pli-tv-bu-vb-pc10:2.3.4":	"असतिया, ",
"pli-tv-bu-vb-pc10:2.3.5":	"अजानन्तस्स, ",
"pli-tv-bu-vb-pc10:2.3.6":	"उम्मत्तकस्स, ",
"pli-tv-bu-vb-pc10:2.3.7":	"आदिकम्मिकस्साति। ",
"pli-tv-bu-vb-pc10:2.3.8":	"पथवीखणनसिक्खापदं निट्ठितं दसमं। ",
"pli-tv-bu-vb-pc10:2.3.9":	"मुसावादवग्गो पठमो। ",
"pli-tv-bu-vb-pc10:2.3.10":	"तस्सुद्दानं ",
"pli-tv-bu-vb-pc10:2.3.11":	"मुसा ओमसपेसुञ्ञं, ",
"pli-tv-bu-vb-pc10:2.3.12":	"पदसेय्याय वे दुवे; ",
"pli-tv-bu-vb-pc10:2.3.13":	"अञ्ञत्र विञ्ञुना भूता, ",
"pli-tv-bu-vb-pc10:2.3.14":	"दुट्ठुल्लापत्ति खणनाति। "
}	
