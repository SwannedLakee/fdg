{	
"pli-tv-bu-vb-pc41:0.1":	"थेरवाद विनय ",
"pli-tv-bu-vb-pc41:0.2":	"महाविभङ्ग ",
"pli-tv-bu-vb-pc41:0.3":	"पाचित्तियकण्ड ",
"pli-tv-bu-vb-pc41:0.4":	"अचेलकवग्ग ",
"pli-tv-bu-vb-pc41:0.5":	"४१। अचेलकसिक्खापद ",
"pli-tv-bu-vb-pc41:1.1.1":	"तेन समयेन बुद्धो भगवा वेसालियं विहरति महावने कूटागारसालायं। ",
"pli-tv-bu-vb-pc41:1.1.2":	"तेन खो पन समयेन सङ्घस्स खादनीयं उस्सन्नं होति। ",
"pli-tv-bu-vb-pc41:1.1.3":	"अथ खो आयस्मा आनन्दो भगवतो एतमत्थं आरोचेसि। “तेनहानन्द, विघासादानं पूवं देही”ति। ",
"pli-tv-bu-vb-pc41:1.1.4":	"“एवं, भन्ते”ति खो आयस्मा आनन्दो भगवतो पटिस्सुणित्वा विघासादे पटिपाटिया निसीदापेत्वा एकेकं पूवं देन्तो अञ्ञतरिस्सा परिब्बाजिकाय एकं मञ्ञमानो द्वे पूवे अदासि। ",
"pli-tv-bu-vb-pc41:1.1.5":	"सामन्ता परिब्बाजिकायो तं परिब्बाजिकं एतदवोचुं—“जारो ते एसो समणो”ति। ",
"pli-tv-bu-vb-pc41:1.1.6":	"“न मे सो समणो जारो, एकं मञ्ञमानो द्वे पूवे अदासी”ति। ",
"pli-tv-bu-vb-pc41:1.1.7":	"दुतियम्पि खो …पे… ",
"pli-tv-bu-vb-pc41:1.1.8":	"ततियम्पि खो आयस्मा आनन्दो एकेकं पूवं देन्तो तस्सायेव परिब्बाजिकाय एकं मञ्ञमानो द्वे पूवे अदासि। ",
"pli-tv-bu-vb-pc41:1.1.9":	"सामन्ता परिब्बाजिकायो तं परिब्बाजिकं एतदवोचुं—“जारो ते एसो समणो”ति। ",
"pli-tv-bu-vb-pc41:1.1.10":	"“न मे सो समणो जारो, एकं मञ्ञमानो द्वे पूवे अदासी”ति। ",
"pli-tv-bu-vb-pc41:1.1.11":	"“जारो न जारो”ति भण्डिंसु। ",
"pli-tv-bu-vb-pc41:1.2.1":	"अञ्ञतरोपि आजीवको परिवेसनं अगमासि। ",
"pli-tv-bu-vb-pc41:1.2.2":	"अञ्ञतरो भिक्खु पहूतेन सप्पिना ओदनं मद्दित्वा तस्स आजीवकस्स महन्तं पिण्डं अदासि। ",
"pli-tv-bu-vb-pc41:1.2.3":	"अथ खो सो आजीवको तं पिण्डं आदाय अगमासि। ",
"pli-tv-bu-vb-pc41:1.2.4":	"अञ्ञतरो आजीवको तं आजीवकं एतदवोच—“कुतो तया, आवुसो, पिण्डो लद्धो”ति? ",
"pli-tv-bu-vb-pc41:1.2.5":	"“तस्सावुसो, समणस्स गोतमस्स मुण्डगहपतिकस्स परिवेसनाय लद्धो”ति। ",
"pli-tv-bu-vb-pc41:1.2.6":	"अस्सोसुं खो उपासका तेसं आजीवकानं इमं कथासल्लापं। ",
"pli-tv-bu-vb-pc41:1.2.7":	"अथ खो ते उपासका येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो ते उपासका भगवन्तं एतदवोचुं—",
"pli-tv-bu-vb-pc41:1.2.8":	"“इमे, भन्ते, तित्थिया अवण्णकामा बुद्धस्स अवण्णकामा धम्मस्स अवण्णकामा सङ्घस्स। ",
"pli-tv-bu-vb-pc41:1.2.9":	"साधु, भन्ते, अय्या तित्थियानं सहत्था न ददेय्युन्”ति। ",
"pli-tv-bu-vb-pc41:1.2.10":	"अथ खो भगवा ते उपासके धम्मिया कथाय सन्दस्सेसि समादपेसि समुत्तेजेसि सम्पहंसेसि। अथ खो ते उपासका भगवता धम्मिया कथाय सन्दस्सिता समादपिता समुत्तेजिता सम्पहंसिता उट्ठायासना भगवन्तं अभिवादेत्वा पदक्खिणं कत्वा पक्कमिंसु। ",
"pli-tv-bu-vb-pc41:1.2.11":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-pc41:1.2.12":	"“तेन हि, भिक्खवे, भिक्खूनं सिक्खापदं पञ्ञपेस्सामि दस अत्थवसे पटिच्च—",
"pli-tv-bu-vb-pc41:1.2.13":	"सङ्घसुट्ठुताय, सङ्घफासुताय …पे… सद्धम्मट्ठितिया, विनयानुग्गहाय। ",
"pli-tv-bu-vb-pc41:1.2.14":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc41:1.2.15.1":	"“यो पन भिक्खु अचेलकस्स वा परिब्बाजकस्स वा परिब्बाजिकाय वा सहत्था खादनीयं वा भोजनीयं वा ददेय्य, पाचित्तियन्”ति। ",
"pli-tv-bu-vb-pc41:2.1.1":	"यो पनाति ",
"pli-tv-bu-vb-pc41:2.1.2":	"यो यादिसो …पे… ",
"pli-tv-bu-vb-pc41:2.1.3":	"भिक्खूति ",
"pli-tv-bu-vb-pc41:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc41:2.1.5":	"अचेलको नाम ",
"pli-tv-bu-vb-pc41:2.1.6":	"यो कोचि परिब्बाजकसमापन्नो नग्गो। ",
"pli-tv-bu-vb-pc41:2.1.7":	"परिब्बाजको नाम ",
"pli-tv-bu-vb-pc41:2.1.8":	"भिक्खुञ्च सामणेरञ्च ठपेत्वा यो कोचि परिब्बाजकसमापन्नो। ",
"pli-tv-bu-vb-pc41:2.1.9":	"परिब्बाजिका नाम ",
"pli-tv-bu-vb-pc41:2.1.10":	"भिक्खुनिञ्च सिक्खमानञ्च सामणेरिञ्च ठपेत्वा या काचि परिब्बाजिकसमापन्ना। ",
"pli-tv-bu-vb-pc41:2.1.11":	"खादनीयं नाम ",
"pli-tv-bu-vb-pc41:2.1.12":	"पञ्च भोजनानि—उदकदन्तपोनं ठपेत्वा अवसेसं खादनीयं नाम। ",
"pli-tv-bu-vb-pc41:2.1.13":	"भोजनीयं नाम ",
"pli-tv-bu-vb-pc41:2.1.14":	"पञ्च भोजनानि—ओदनो, कुम्मासो, सत्तु, मच्छो, मंसं। ",
"pli-tv-bu-vb-pc41:2.1.15":	"ददेय्याति ",
"pli-tv-bu-vb-pc41:2.1.16":	"कायेन वा कायपटिबद्धेन वा निस्सग्गियेन वा देति, आपत्ति पाचित्तियस्स। ",
"pli-tv-bu-vb-pc41:2.2.1":	"तित्थिये तित्थियसञ्ञी सहत्था खादनीयं वा भोजनीयं वा देति, आपत्ति पाचित्तियस्स। ",
"pli-tv-bu-vb-pc41:2.2.2":	"तित्थिये वेमतिको सहत्था खादनीयं वा भोजनीयं वा देति, आपत्ति पाचित्तियस्स। ",
"pli-tv-bu-vb-pc41:2.2.3":	"तित्थिये अतित्थियसञ्ञी सहत्था खादनीयं वा भोजनीयं वा देति, आपत्ति पाचित्तियस्स। ",
"pli-tv-bu-vb-pc41:2.2.4":	"उदकदन्तपोनं देति, आपत्ति दुक्कटस्स। ",
"pli-tv-bu-vb-pc41:2.2.5":	"अतित्थिये तित्थियसञ्ञी, आपत्ति दुक्कटस्स। ",
"pli-tv-bu-vb-pc41:2.2.6":	"अतित्थिये वेमतिको, आपत्ति दुक्कटस्स। ",
"pli-tv-bu-vb-pc41:2.2.7":	"अतित्थिये अतित्थियसञ्ञी, अनापत्ति। ",
"pli-tv-bu-vb-pc41:2.3.1":	"अनापत्ति—",
"pli-tv-bu-vb-pc41:2.3.2":	"दापेति न देति, ",
"pli-tv-bu-vb-pc41:2.3.3":	"उपनिक्खिपित्वा देति, ",
"pli-tv-bu-vb-pc41:2.3.4":	"बाहिरालेपं देति, ",
"pli-tv-bu-vb-pc41:2.3.5":	"उम्मत्तकस्स, ",
"pli-tv-bu-vb-pc41:2.3.6":	"आदिकम्मिकस्साति। ",
"pli-tv-bu-vb-pc41:2.3.7":	"अचेलकसिक्खापदं निट्ठितं पठमं। "
}	
