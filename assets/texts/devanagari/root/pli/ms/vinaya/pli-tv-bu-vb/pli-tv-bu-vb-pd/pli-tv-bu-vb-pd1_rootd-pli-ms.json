{	
"pli-tv-bu-vb-pd1:0.1":	"थेरवाद विनय ",
"pli-tv-bu-vb-pd1:0.2":	"महाविभङ्ग ",
"pli-tv-bu-vb-pd1:0.3":	"पाटिदेसनीयकण्ड ",
"pli-tv-bu-vb-pd1:0.4":	"१। पठमपाटिदेसनीयसिक्खापद ",
"pli-tv-bu-vb-pd1:0.5":	"इमे खो पनायस्मन्तो चत्तारो पाटिदेसनीया धम्मा उद्देसं आगच्छन्ति। ",
"pli-tv-bu-vb-pd1:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pd1:1.2":	"तेन खो पन समयेन अञ्ञतरा भिक्खुनी सावत्थियं पिण्डाय चरित्वा पटिक्कमनकाले अञ्ञतरं भिक्खुं पस्सित्वा एतदवोच—",
"pli-tv-bu-vb-pd1:1.3":	"“हन्दाय्य, भिक्खं पटिग्गण्हा”ति। ",
"pli-tv-bu-vb-pd1:1.4":	"“सुट्ठु, भगिनी”ति सब्बेव अग्गहेसि। ",
"pli-tv-bu-vb-pd1:1.5":	"सा उपकट्ठे काले नासक्खि पिण्डाय चरितुं, छिन्नभत्ता अहोसि। ",
"pli-tv-bu-vb-pd1:1.6":	"अथ खो सा भिक्खुनी दुतियम्पि दिवसं …पे… ",
"pli-tv-bu-vb-pd1:1.7":	"ततियम्पि दिवसं सावत्थियं पिण्डाय चरित्वा पटिक्कमनकाले तं भिक्खुं पस्सित्वा एतदवोच—",
"pli-tv-bu-vb-pd1:1.8":	"“हन्दाय्य, भिक्खं पटिग्गण्हा”ति। ",
"pli-tv-bu-vb-pd1:1.9":	"“सुट्ठु, भगिनी”ति सब्बेव अग्गहेसि। ",
"pli-tv-bu-vb-pd1:1.10":	"सा उपकट्ठे काले नासक्खि पिण्डाय चरितुं, छिन्नभत्ता अहोसि। ",
"pli-tv-bu-vb-pd1:1.11":	"अथ खो सा भिक्खुनी चतुत्थे दिवसे रथिकाय पवेधेन्ती गच्छति। ",
"pli-tv-bu-vb-pd1:1.12":	"सेट्ठि गहपति रथेन पटिपथं आगच्छन्तो तं भिक्खुनिं एतदवोच—",
"pli-tv-bu-vb-pd1:1.13":	"“अपेहाय्ये”ति। ",
"pli-tv-bu-vb-pd1:1.14":	"सा वोक्कमन्ती तत्थेव परिपति। ",
"pli-tv-bu-vb-pd1:1.15":	"सेट्ठि गहपति तं भिक्खुनिं खमापेसि—",
"pli-tv-bu-vb-pd1:1.16":	"“खमाहाय्ये, मयासि पातिता”ति। ",
"pli-tv-bu-vb-pd1:1.17":	"“नाहं, गहपति, तया पातिता। ",
"pli-tv-bu-vb-pd1:1.18":	"अपि च अहमेव दुब्बला”ति। ",
"pli-tv-bu-vb-pd1:1.19":	"“किस्स पन त्वं, अय्ये, दुब्बला”ति? ",
"pli-tv-bu-vb-pd1:1.20":	"अथ खो सा भिक्खुनी सेट्ठिस्स गहपतिस्स एतमत्थं आरोचेसि। ",
"pli-tv-bu-vb-pd1:1.21":	"सेट्ठि गहपति तं भिक्खुनिं घरं नेत्वा भोजेत्वा उज्झायति खिय्यति विपाचेति—",
"pli-tv-bu-vb-pd1:1.22":	"“कथञ्हि नाम भदन्ता भिक्खुनिया हत्थतो आमिसं पटिग्गहेस्सन्ति। ",
"pli-tv-bu-vb-pd1:1.23":	"किच्छलाभो मातुगामो”ति। ",
"pli-tv-bu-vb-pd1:1.24":	"अस्सोसुं खो भिक्खू तस्स सेट्ठिस्स गहपतिस्स उज्झायन्तस्स खिय्यन्तस्स विपाचेन्तस्स। ",
"pli-tv-bu-vb-pd1:1.25":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pd1:1.26":	"“कथञ्हि नाम भिक्खु भिक्खुनिया हत्थतो आमिसं पटिग्गहेस्सती”ति …पे… ",
"pli-tv-bu-vb-pd1:1.27":	"“सच्चं किर त्वं, भिक्खु, भिक्खुनिया हत्थतो आमिसं पटिग्गहेसी”ति? ",
"pli-tv-bu-vb-pd1:1.28":	"“सच्चं, भगवा”ति। ",
"pli-tv-bu-vb-pd1:1.29":	"“ञातिका ते, भिक्खु, अञ्ञातिका”ति? ",
"pli-tv-bu-vb-pd1:1.30":	"“अञ्ञातिका, भगवा”ति। ",
"pli-tv-bu-vb-pd1:1.31":	"“अञ्ञातको, मोघपुरिस, अञ्ञातिकाय न जानाति पतिरूपं वा अप्पतिरूपं वा सन्तं वा असन्तं वा। ",
"pli-tv-bu-vb-pd1:1.32":	"कथञ्हि नाम त्वं, मोघपुरिस, अञ्ञातिकाय भिक्खुनिया हत्थतो आमिसं पटिग्गहेस्ससि। ",
"pli-tv-bu-vb-pd1:1.33":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-pd1:1.34":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pd1:1.35.1":	"“यो पन भिक्खु अञ्ञातिकाय भिक्खुनिया अन्तरघरं पविट्ठाय हत्थतो खादनीयं वा भोजनीयं वा सहत्था पटिग्गहेत्वा खादेय्य वा भुञ्जेय्य वा, पटिदेसेतब्बं तेन भिक्खुना—",
"pli-tv-bu-vb-pd1:1.36":	"‘गारय्हं, आवुसो, धम्मं आपज्जिं असप्पायं पाटिदेसनीयं, तं पटिदेसेमी’”ति। ",
"pli-tv-bu-vb-pd1:2.1.1":	"यो पनाति ",
"pli-tv-bu-vb-pd1:2.1.2":	"यो यादिसो …पे… ",
"pli-tv-bu-vb-pd1:2.1.3":	"भिक्खूति ",
"pli-tv-bu-vb-pd1:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pd1:2.1.5":	"अञ्ञातिका नाम ",
"pli-tv-bu-vb-pd1:2.1.6":	"मातितो वा पितितो वा याव सत्तमा पितामहयुगा असम्बद्धा। ",
"pli-tv-bu-vb-pd1:2.1.7":	"भिक्खुनी नाम ",
"pli-tv-bu-vb-pd1:2.1.8":	"उभतोसङ्घे उपसम्पन्ना। ",
"pli-tv-bu-vb-pd1:2.1.9":	"अन्तरघरं नाम ",
"pli-tv-bu-vb-pd1:2.1.10":	"रथिका ब्यूहं सिङ्घाटकं घरं। ",
"pli-tv-bu-vb-pd1:2.1.11":	"खादनीयं नाम ",
"pli-tv-bu-vb-pd1:2.1.12":	"पञ्च भोजनानि यामकालिकं सत्ताहकालिकं यावजीविकं ठपेत्वा अवसेसं खादनीयं नाम। ",
"pli-tv-bu-vb-pd1:2.1.13":	"भोजनीयं नाम ",
"pli-tv-bu-vb-pd1:2.1.14":	"पञ्च भोजनानि—ओदनो, कुम्मासो, सत्तु, मच्छो, मंसं। ",
"pli-tv-bu-vb-pd1:2.1.15":	"“खादिस्सामि भुञ्जिस्सामी”ति पटिग्गण्हाति, आपत्ति दुक्कटस्स। ",
"pli-tv-bu-vb-pd1:2.1.16":	"अज्झोहारे अज्झोहारे आपत्ति पाटिदेसनीयस्स। ",
"pli-tv-bu-vb-pd1:2.2.1":	"अञ्ञातिकाय अञ्ञातिकसञ्ञी अन्तरघरं पविट्ठाय हत्थतो खादनीयं वा भोजनीयं वा सहत्था पटिग्गहेत्वा खादति वा भुञ्जति वा, आपत्ति पाटिदेसनीयस्स। ",
"pli-tv-bu-vb-pd1:2.2.2":	"अञ्ञातिकाय वेमतिको अन्तरघरं पविट्ठाय हत्थतो खादनीयं वा भोजनीयं वा सहत्था पटिग्गहेत्वा खादति वा भुञ्जति वा, आपत्ति पाटिदेसनीयस्स। ",
"pli-tv-bu-vb-pd1:2.2.3":	"अञ्ञातिकाय ञातिकसञ्ञी अन्तरघरं पविट्ठाय हत्थतो खादनीयं वा भोजनीयं वा सहत्था पटिग्गहेत्वा खादति वा भुञ्जति वा, आपत्ति पाटिदेसनीयस्स। ",
"pli-tv-bu-vb-pd1:2.2.4":	"यामकालिकं सत्ताहकालिकं यावजीविकं आहारत्थाय पटिग्गण्हाति, आपत्ति दुक्कटस्स। ",
"pli-tv-bu-vb-pd1:2.2.5":	"अज्झोहारे अज्झोहारे आपत्ति दुक्कटस्स। ",
"pli-tv-bu-vb-pd1:2.2.6":	"एकतोउपसम्पन्नाय हत्थतो खादनीयं वा भोजनीयं वा—",
"pli-tv-bu-vb-pd1:2.2.7":	"“खादिस्सामि भुञ्जिस्सामी”ति पटिग्गण्हाति, आपत्ति दुक्कटस्स। ",
"pli-tv-bu-vb-pd1:2.2.8":	"अज्झोहारे अज्झोहारे आपत्ति दुक्कटस्स। ",
"pli-tv-bu-vb-pd1:2.2.9":	"ञातिकाय अञ्ञातिकसञ्ञी, आपत्ति दुक्कटस्स। ",
"pli-tv-bu-vb-pd1:2.2.10":	"ञातिकाय वेमतिको, आपत्ति दुक्कटस्स। ",
"pli-tv-bu-vb-pd1:2.2.11":	"ञातिकाय ञातिकसञ्ञी, अनापत्ति। ",
"pli-tv-bu-vb-pd1:2.3.1":	"अनापत्ति—",
"pli-tv-bu-vb-pd1:2.3.2":	"ञातिकाय, ",
"pli-tv-bu-vb-pd1:2.3.3":	"दापेति न देति, ",
"pli-tv-bu-vb-pd1:2.3.4":	"उपनिक्खिपित्वा देति, ",
"pli-tv-bu-vb-pd1:2.3.5":	"अन्तरारामे, ",
"pli-tv-bu-vb-pd1:2.3.6":	"भिक्खुनुपस्सये, ",
"pli-tv-bu-vb-pd1:2.3.7":	"तित्थियसेय्याय, ",
"pli-tv-bu-vb-pd1:2.3.8":	"पटिक्कमने, ",
"pli-tv-bu-vb-pd1:2.3.9":	"गामतो नीहरित्वा देति, ",
"pli-tv-bu-vb-pd1:2.3.10":	"यामकालिकं सत्ताहकालिकं यावजीविकं “सति पच्चये परिभुञ्जा”ति देति, ",
"pli-tv-bu-vb-pd1:2.3.11":	"सिक्खमानाय, ",
"pli-tv-bu-vb-pd1:2.3.12":	"सामणेरिया, ",
"pli-tv-bu-vb-pd1:2.3.13":	"उम्मत्तकस्स, ",
"pli-tv-bu-vb-pd1:2.3.14":	"आदिकम्मिकस्साति। ",
"pli-tv-bu-vb-pd1:2.3.15":	"पठमपाटिदेसनीयसिक्खापदं निट्ठितं। "
}	
