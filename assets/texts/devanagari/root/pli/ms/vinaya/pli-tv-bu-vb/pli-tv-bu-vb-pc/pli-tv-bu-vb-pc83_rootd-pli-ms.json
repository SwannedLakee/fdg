{	
"pli-tv-bu-vb-pc83:0.1":	"थेरवाद विनय ",
"pli-tv-bu-vb-pc83:0.2":	"महाविभङ्ग ",
"pli-tv-bu-vb-pc83:0.3":	"पाचित्तियकण्ड ",
"pli-tv-bu-vb-pc83:0.4":	"रतनवग्ग ",
"pli-tv-bu-vb-pc83:0.5":	"८३। अन्तेपुरसिक्खापद ",
"pli-tv-bu-vb-pc83:1.1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc83:1.1.2":	"तेन खो पन समयेन राजा पसेनदि कोसलो उय्यानपालं आणापेसि—“गच्छ, भणे, उय्यानं सोधेहि। उय्यानं गमिस्सामा”ति। ",
"pli-tv-bu-vb-pc83:1.1.3":	"“एवं, देवा”ति खो सो उय्यानपालो रञ्ञो पसेनदिस्स कोसलस्स पटिस्सुत्वा उय्यानं सोधेन्तो अद्दस भगवन्तं अञ्ञतरस्मिं रुक्खमूले निसिन्नं। ",
"pli-tv-bu-vb-pc83:1.1.4":	"दिस्वान येन राजा पसेनदि कोसलो तेनुपसङ्कमि; उपसङ्कमित्वा राजानं पसेनदिं कोसलं एतदवोच—“सुद्धं, देव, उय्यानं। अपि च भगवा तत्थ निसिन्नो”ति। ",
"pli-tv-bu-vb-pc83:1.1.5":	"“होतु, भणे। मयं भगवन्तं पयिरुपासिस्सामा”ति। ",
"pli-tv-bu-vb-pc83:1.1.6":	"अथ खो राजा पसेनदि कोसलो उय्यानं गन्त्वा येन भगवा तेनुपसङ्कमि। तेन खो पन समयेन अञ्ञतरो उपासको भगवन्तं पयिरुपासन्तो निसिन्नो होति। ",
"pli-tv-bu-vb-pc83:1.1.7":	"अद्दसा खो राजा पसेनदि कोसलो तं उपासकं भगवन्तं पयिरुपासन्तं निसिन्नं। दिस्वान भीतो अट्ठासि। ",
"pli-tv-bu-vb-pc83:1.1.8":	"अथ खो रञ्ञो पसेनदिस्स कोसलस्स एतदहोसि—“नारहतायं पुरिसो पापो होतुं, यथा भगवन्तं पयिरुपासती”ति। येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। ",
"pli-tv-bu-vb-pc83:1.1.9":	"अथ खो सो उपासको भगवतो गारवेन राजानं पसेनदिं कोसलं नेव अभिवादेसि न पच्चुट्ठासि। अथ खो राजा पसेनदि कोसलो अनत्तमनो अहोसि—“कथञ्हि नामायं पुरिसो मयि आगते नेव अभिवादेस्सति न पच्चुट्ठेस्सती”ति। ",
"pli-tv-bu-vb-pc83:1.1.10":	"अथ खो भगवा राजानं पसेनदिं कोसलं अनत्तमनं विदित्वा राजानं पसेनदिं कोसलं एतदवोच—“एसो खो, महाराज, उपासको बहुस्सुतो आगतागमो कामेसु वीतरागो”ति। ",
"pli-tv-bu-vb-pc83:1.1.11":	"अथ खो रञ्ञो पसेनदिस्स कोसलस्स एतदहोसि—“नारहतायं उपासको ओरको होतुं, भगवापि इमस्स वण्णं भासती”ति। ",
"pli-tv-bu-vb-pc83:1.1.12":	"तं उपासकं एतदवोच—“वदेय्यासि, उपासक, येन अत्थो”ति। ",
"pli-tv-bu-vb-pc83:1.1.13":	"“सुट्ठु, देवा”ति। ",
"pli-tv-bu-vb-pc83:1.1.14":	"अथ खो भगवा राजानं पसेनदिं कोसलं धम्मिया कथाय सन्दस्सेसि समादपेसि समुत्तेजेसि सम्पहंसेसि। अथ खो राजा पसेनदि कोसलो भगवता धम्मिया कथाय सन्दस्सितो समादपितो समुत्तेजितो सम्पहंसितो उट्ठायासना भगवन्तं अभिवादेत्वा पदक्खिणं कत्वा पक्कामि। ",
"pli-tv-bu-vb-pc83:1.1.15":	"तेन खो पन समयेन राजा पसेनदि कोसलो उपरिपासादवरगतो होति। अद्दसा खो राजा पसेनदि कोसलो तं उपासकं रथिकाय छत्तपाणिं गच्छन्तं। ",
"pli-tv-bu-vb-pc83:1.1.16":	"दिस्वान पक्कोसापेत्वा एतदवोच—“त्वं किर, उपासक, बहुस्सुतो आगतागमो। ",
"pli-tv-bu-vb-pc83:1.1.17":	"साधु, उपासक, अम्हाकं इत्थागारं धम्मं वाचेही”ति। ",
"pli-tv-bu-vb-pc83:1.1.18":	"“यमहं, देव, जानामि अय्यानं वाहसा, अय्याव देवस्स इत्थागारं धम्मं वाचेस्सन्ती”ति। ",
"pli-tv-bu-vb-pc83:1.2.1":	"अथ खो राजा पसेनदि कोसलो—“सच्चं खो उपासको आहा”ति येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो राजा पसेनदि कोसलो भगवन्तं एतदवोच—",
"pli-tv-bu-vb-pc83:1.2.2":	"“साधु, भन्ते, भगवा एकं भिक्खुं आणापेतु यो अम्हाकं इत्थागारं धम्मं वाचेस्सती”ति। ",
"pli-tv-bu-vb-pc83:1.2.3":	"अथ खो भगवा राजानं पसेनदिं कोसलं धम्मिया कथाय सन्दस्सेसि …पे… पदक्खिणं कत्वा पक्कामि। ",
"pli-tv-bu-vb-pc83:1.2.4":	"अथ खो भगवा आयस्मन्तं आनन्दं आमन्तेसि—“तेनहानन्द, रञ्ञो इत्थागारं धम्मं वाचेही”ति। ",
"pli-tv-bu-vb-pc83:1.2.5":	"“एवं, भन्ते”ति खो आयस्मा आनन्दो भगवतो पटिस्सुत्वा कालेन कालं पविसित्वा रञ्ञो इत्थागारं धम्मं वाचेति। ",
"pli-tv-bu-vb-pc83:1.2.6":	"अथ खो आयस्मा आनन्दो पुब्बण्हसमयं निवासेत्वा पत्तचीवरमादाय येन रञ्ञो पसेनदिस्स कोसलस्स निवेसनं तेनुपसङ्कमि। ",
"pli-tv-bu-vb-pc83:1.2.7":	"तेन खो पन समयेन राजा पसेनदि कोसलो मल्लिकाय देविया सद्धिं सयनगतो होति। ",
"pli-tv-bu-vb-pc83:1.2.8":	"अद्दसा खो मल्लिका देवी आयस्मन्तं आनन्दं दूरतोव आगच्छन्तं। दिस्वान सहसा वुट्ठासि; पीतकमट्ठं दुस्सं पभस्सित्थ। ",
"pli-tv-bu-vb-pc83:1.2.9":	"अथ खो आयस्मा आनन्दो ततोव पटिनिवत्तित्वा आरामं गन्त्वा भिक्खूनं एतमत्थं आरोचेसि। ",
"pli-tv-bu-vb-pc83:1.2.10":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc83:1.2.11":	"“कथञ्हि नाम आयस्मा आनन्दो पुब्बे अप्पटिसंविदितो रञ्ञो अन्तेपुरं पविसिस्सती”ति …पे… ",
"pli-tv-bu-vb-pc83:1.2.12":	"“सच्चं किर त्वं, आनन्द, पुब्बे अप्पटिसंविदितो रञ्ञो अन्तेपुरं पविससी”ति? ",
"pli-tv-bu-vb-pc83:1.2.13":	"“सच्चं, भगवा”ति। ",
"pli-tv-bu-vb-pc83:1.2.14":	"विगरहि बुद्धो भगवा …पे… ",
"pli-tv-bu-vb-pc83:1.2.15":	"कथञ्हि नाम त्वं, आनन्द, पुब्बे अप्पटिसंविदितो रञ्ञो अन्तेपुरं पविसिस्ससि। ",
"pli-tv-bu-vb-pc83:1.2.16":	"नेतं, आनन्द, अप्पसन्नानं वा पसादाय …पे… ",
"pli-tv-bu-vb-pc83:1.2.17":	"विगरहित्वा …पे… ",
"pli-tv-bu-vb-pc83:1.2.18":	"धम्मिं कथं कत्वा भिक्खू आमन्तेसि—",
"pli-tv-bu-vb-pc83:1.3.1":	"“दसयिमे, भिक्खवे, आदीनवा राजन्तेपुरप्पवेसने। ",
"pli-tv-bu-vb-pc83:1.3.2":	"कतमे दस? ",
"pli-tv-bu-vb-pc83:1.3.3":	"इध, भिक्खवे, राजा महेसिया सद्धिं निसिन्नो होति, तत्थ भिक्खु पविसति। ",
"pli-tv-bu-vb-pc83:1.3.4":	"महेसी वा भिक्खुं दिस्वा सितं पातुकरोति। ",
"pli-tv-bu-vb-pc83:1.3.5":	"भिक्खु वा महेसिं दिस्वा सितं पातुकरोति। ",
"pli-tv-bu-vb-pc83:1.3.6":	"तत्थ रञ्ञो एवं होति—",
"pli-tv-bu-vb-pc83:1.3.7":	"‘अद्धा इमेसं कतं वा करिस्सन्ति वा’ति। ",
"pli-tv-bu-vb-pc83:1.3.8":	"अयं, भिक्खवे, पठमो आदीनवो राजन्तेपुरप्पवेसने। ",
"pli-tv-bu-vb-pc83:1.3.9":	"पुन चपरं, भिक्खवे, राजा बहुकिच्चो बहुकरणीयो। ",
"pli-tv-bu-vb-pc83:1.3.10":	"अञ्ञतरं इत्थिं गन्त्वा नस्सरति। ",
"pli-tv-bu-vb-pc83:1.3.11":	"सा तेन गब्भं गण्हि। ",
"pli-tv-bu-vb-pc83:1.3.12":	"तत्थ रञ्ञो एवं होति—",
"pli-tv-bu-vb-pc83:1.3.13":	"‘न खो इध अञ्ञो कोचि पविसति अञ्ञत्र पब्बजितेन। ",
"pli-tv-bu-vb-pc83:1.3.14":	"सिया नु खो पब्बजितस्स कम्मन्’ति। ",
"pli-tv-bu-vb-pc83:1.3.15":	"अयं, भिक्खवे, दुतियो आदीनवो राजन्तेपुरप्पवेसने। ",
"pli-tv-bu-vb-pc83:1.3.16":	"पुन चपरं, भिक्खवे, रञ्ञो अन्तेपुरे अञ्ञतरं रतनं नस्सति। ",
"pli-tv-bu-vb-pc83:1.3.17":	"तत्थ रञ्ञो एवं होति—",
"pli-tv-bu-vb-pc83:1.3.18":	"‘न खो इध अञ्ञो कोचि पविसति अञ्ञत्र पब्बजितेन। ",
"pli-tv-bu-vb-pc83:1.3.19":	"सिया नु खो पब्बजितस्स कम्मन्’ति। ",
"pli-tv-bu-vb-pc83:1.3.20":	"अयं, भिक्खवे, ततियो आदीनवो राजन्तेपुरप्पवेसने। ",
"pli-tv-bu-vb-pc83:1.3.21":	"पुन चपरं, भिक्खवे, रञ्ञो अन्तेपुरे अब्भन्तरा गुय्हमन्ता बहिद्धा सम्भेदं गच्छन्ति। ",
"pli-tv-bu-vb-pc83:1.3.22":	"तत्थ रञ्ञो एवं होति—",
"pli-tv-bu-vb-pc83:1.3.23":	"‘न खो इध अञ्ञो कोचि पविसति अञ्ञत्र पब्बजितेन। ",
"pli-tv-bu-vb-pc83:1.3.24":	"सिया नु खो पब्बजितस्स कम्मन्’ति। ",
"pli-tv-bu-vb-pc83:1.3.25":	"अयं, भिक्खवे, चतुत्थो आदीनवो राजन्तेपुरप्पवेसने। ",
"pli-tv-bu-vb-pc83:1.3.26":	"पुन चपरं, भिक्खवे, रञ्ञो अन्तेपुरे पुत्तो वा पितरं पत्थेति पिता वा पुत्तं पत्थेति। ",
"pli-tv-bu-vb-pc83:1.3.27":	"तेसं एवं होति—",
"pli-tv-bu-vb-pc83:1.3.28":	"‘न खो इध अञ्ञो कोचि पविसति अञ्ञत्र पब्बजितेन। ",
"pli-tv-bu-vb-pc83:1.3.29":	"सिया नु खो पब्बजितस्स कम्मन्’ति। ",
"pli-tv-bu-vb-pc83:1.3.30":	"अयं, भिक्खवे, पञ्चमो आदीनवो राजन्तेपुरप्पवेसने। ",
"pli-tv-bu-vb-pc83:1.3.31":	"पुन चपरं, भिक्खवे, राजा नीचट्ठानियं उच्चे ठाने ठपेति। ",
"pli-tv-bu-vb-pc83:1.3.32":	"येसं तं अमनापं तेसं एवं होति—",
"pli-tv-bu-vb-pc83:1.3.33":	"‘राजा खो पब्बजितेन संसट्ठो। ",
"pli-tv-bu-vb-pc83:1.3.34":	"सिया नु खो पब्बजितस्स कम्मन्’ति। ",
"pli-tv-bu-vb-pc83:1.3.35":	"अयं, भिक्खवे, छट्ठो आदीनवो, राजन्तेपुरप्पवेसने। ",
"pli-tv-bu-vb-pc83:1.3.36":	"पुन चपरं, भिक्खवे, राजा उच्चट्ठानियं नीचे ठाने ठपेति। ",
"pli-tv-bu-vb-pc83:1.3.37":	"येसं तं अमनापं तेसं एवं होति—",
"pli-tv-bu-vb-pc83:1.3.38":	"‘राजा खो पब्बजितेन संसट्ठो। ",
"pli-tv-bu-vb-pc83:1.3.39":	"सिया नु खो पब्बजितस्स कम्मन्’ति। ",
"pli-tv-bu-vb-pc83:1.3.40":	"अयं, भिक्खवे, सत्तमो आदीनवो राजन्तेपुरप्पवेसने। ",
"pli-tv-bu-vb-pc83:1.3.41":	"पुन चपरं, भिक्खवे, राजा अकाले सेनं उय्योजेति। ",
"pli-tv-bu-vb-pc83:1.3.42":	"येसं तं अमनापं तेसं एवं होति—",
"pli-tv-bu-vb-pc83:1.3.43":	"‘राजा खो पब्बजितेन संसट्ठो। ",
"pli-tv-bu-vb-pc83:1.3.44":	"सिया नु खो पब्बजितस्स कम्मन्’ति। ",
"pli-tv-bu-vb-pc83:1.3.45":	"अयं, भिक्खवे, अट्ठमो आदीनवो राजन्तेपुरप्पवेसने। ",
"pli-tv-bu-vb-pc83:1.3.46":	"पुन चपरं, भिक्खवे, राजा काले सेनं उय्योजेत्वा अन्तरामग्गतो निवत्तापेति। ",
"pli-tv-bu-vb-pc83:1.3.47":	"येसं तं अमनापं तेसं एवं होति—",
"pli-tv-bu-vb-pc83:1.3.48":	"‘राजा खो पब्बजितेन संसट्ठो। ",
"pli-tv-bu-vb-pc83:1.3.49":	"सिया नु खो पब्बजितस्स कम्मन्’ति। ",
"pli-tv-bu-vb-pc83:1.3.50":	"अयं, भिक्खवे, नवमो आदीनवो राजन्तेपुरप्पवेसने। ",
"pli-tv-bu-vb-pc83:1.3.51":	"पुन चपरं, भिक्खवे, रञ्ञो राजन्तेपुरं हत्थिसम्मद्दं अस्ससम्मद्दं रथसम्मद्दं रजनीयानि रूपसद्दगन्धरसफोट्ठब्बानि, यानि न पब्बजितस्स सारुप्पानि। ",
"pli-tv-bu-vb-pc83:1.3.52":	"अयं, भिक्खवे, दसमो आदीनवो राजन्तेपुरप्पवेसने। ",
"pli-tv-bu-vb-pc83:1.3.53":	"इमे खो, भिक्खवे, दस आदीनवा राजन्तेपुरप्पवेसने”ति। ",
"pli-tv-bu-vb-pc83:1.3.54":	"अथ खो भगवा आयस्मन्तं आनन्दं अनेकपरियायेन विगरहित्वा दुब्भरताय …पे… ",
"pli-tv-bu-vb-pc83:1.3.55":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc83:1.3.56.1":	"“यो पन भिक्खु रञ्ञो खत्तियस्स मुद्धावसित्तस्स अनिक्खन्तराजके अनिग्गतरतनके पुब्बे अप्पटिसंविदितो इन्दखीलं अतिक्कामेय्य, पाचित्तियन्”ति। ",
"pli-tv-bu-vb-pc83:2.1.1":	"यो पनाति ",
"pli-tv-bu-vb-pc83:2.1.2":	"यो यादिसो …पे… ",
"pli-tv-bu-vb-pc83:2.1.3":	"भिक्खूति ",
"pli-tv-bu-vb-pc83:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc83:2.1.5":	"खत्तियो नाम ",
"pli-tv-bu-vb-pc83:2.1.6":	"उभतो सुजातो होति, मातितो च पितितो च संसुद्धगहणिको, याव सत्तमा पितामहयुगा अक्खित्तो अनुपकुट्ठो जातिवादेन। ",
"pli-tv-bu-vb-pc83:2.1.7":	"मुद्धावसित्तो नाम ",
"pli-tv-bu-vb-pc83:2.1.8":	"खत्तियाभिसेकेन अभिसित्तो होति। ",
"pli-tv-bu-vb-pc83:2.1.9":	"अनिक्खन्तराजकेति ",
"pli-tv-bu-vb-pc83:2.1.10":	"राजा सयनिघरा अनिक्खन्तो होति। ",
"pli-tv-bu-vb-pc83:2.1.11":	"अनिग्गतरतनकेति ",
"pli-tv-bu-vb-pc83:2.1.12":	"महेसी सयनिघरा अनिक्खन्ता होति, उभो वा अनिक्खन्ता होन्ति। ",
"pli-tv-bu-vb-pc83:2.1.13":	"पुब्बे अप्पटिसंविदितोति ",
"pli-tv-bu-vb-pc83:2.1.14":	"पुब्बे अनामन्तेत्वा। ",
"pli-tv-bu-vb-pc83:2.1.15":	"इन्दखीलो नाम ",
"pli-tv-bu-vb-pc83:2.1.16":	"सयनिघरस्स उम्मारो वुच्चति। ",
"pli-tv-bu-vb-pc83:2.1.17":	"सयनिघरं नाम ",
"pli-tv-bu-vb-pc83:2.1.18":	"यत्थ कत्थचि रञ्ञो सयनं पञ्ञत्तं होति, अन्तमसो साणिपाकारपरिक्खित्तम्पि। ",
"pli-tv-bu-vb-pc83:2.1.19":	"इन्दखीलं अतिक्कामेय्याति ",
"pli-tv-bu-vb-pc83:2.1.20":	"पठमं पादं उम्मारं अतिक्कामेति, आपत्ति दुक्कटस्स। ",
"pli-tv-bu-vb-pc83:2.1.21":	"दुतियं पादं अतिक्कामेति, आपत्ति पाचित्तियस्स। ",
"pli-tv-bu-vb-pc83:2.2.1":	"अप्पटिसंविदिते अप्पटिसंविदितसञ्ञी इन्दखीलं अतिक्कामेति, आपत्ति पाचित्तियस्स। ",
"pli-tv-bu-vb-pc83:2.2.2":	"अप्पटिसंविदिते वेमतिको इन्दखीलं अतिक्कामेति, आपत्ति पाचित्तियस्स। ",
"pli-tv-bu-vb-pc83:2.2.3":	"अप्पटिसंविदिते पटिसंविदितसञ्ञी इन्दखीलं अतिक्कामेति, आपत्ति पाचित्तियस्स। ",
"pli-tv-bu-vb-pc83:2.2.4":	"पटिसंविदिते अप्पटिसंविदितसञ्ञी, आपत्ति दुक्कटस्स। ",
"pli-tv-bu-vb-pc83:2.2.5":	"पटिसंविदिते वेमतिको, आपत्ति दुक्कटस्स। ",
"pli-tv-bu-vb-pc83:2.2.6":	"पटिसंविदिते पटिसंविदितसञ्ञी, अनापत्ति। ",
"pli-tv-bu-vb-pc83:2.3.1":	"अनापत्ति—",
"pli-tv-bu-vb-pc83:2.3.2":	"पटिसंविदिते, ",
"pli-tv-bu-vb-pc83:2.3.3":	"न खत्तियो होति, ",
"pli-tv-bu-vb-pc83:2.3.4":	"न खत्तियाभिसेकेन अभिसित्तो होति, ",
"pli-tv-bu-vb-pc83:2.3.5":	"राजा सयनिघरा निक्खन्तो होति, ",
"pli-tv-bu-vb-pc83:2.3.6":	"महेसी सयनिघरा निक्खन्ता होति, ",
"pli-tv-bu-vb-pc83:2.3.7":	"उभो वा निक्खन्ता होन्ति, ",
"pli-tv-bu-vb-pc83:2.3.8":	"न सयनिघरे, ",
"pli-tv-bu-vb-pc83:2.3.9":	"उम्मत्तकस्स, ",
"pli-tv-bu-vb-pc83:2.3.10":	"आदिकम्मिकस्साति। ",
"pli-tv-bu-vb-pc83:2.3.11":	"अन्तेपुरसिक्खापदं निट्ठितं पठमं। "
}	
