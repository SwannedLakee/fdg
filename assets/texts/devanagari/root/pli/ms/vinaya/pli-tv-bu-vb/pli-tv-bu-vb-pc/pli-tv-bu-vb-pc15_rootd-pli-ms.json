{	
"pli-tv-bu-vb-pc15:0.1":	"थेरवाद विनय ",
"pli-tv-bu-vb-pc15:0.2":	"महाविभङ्ग ",
"pli-tv-bu-vb-pc15:0.3":	"पाचित्तियकण्ड ",
"pli-tv-bu-vb-pc15:0.4":	"भूतगामवग्ग ",
"pli-tv-bu-vb-pc15:0.5":	"१५। दुतियसेनासनसिक्खापद ",
"pli-tv-bu-vb-pc15:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc15:1.2":	"तेन खो पन समयेन सत्तरसवग्गिया भिक्खू सहायका होन्ति। ",
"pli-tv-bu-vb-pc15:1.3":	"ते वसन्तापि एकतोव वसन्ति, पक्कमन्तापि एकतोव पक्कमन्ति। ",
"pli-tv-bu-vb-pc15:1.4":	"ते अञ्ञतरस्मिं सङ्घिके विहारे सेय्यं सन्थरित्वा तं पक्कमन्ता नेव उद्धरिंसु न उद्धरापेसुं, अनापुच्छा पक्कमिंसु। ",
"pli-tv-bu-vb-pc15:1.5":	"सेनासनं उपचिकाहि खायितं होति। ",
"pli-tv-bu-vb-pc15:1.6":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc15:1.7":	"“कथञ्हि नाम सत्तरसवग्गिया भिक्खू सङ्घिके विहारे सेय्यं सन्थरित्वा तं पक्कमन्ता नेव उद्धरिस्सन्ति न उद्धरापेस्सन्ति, अनापुच्छा पक्कमिस्सन्ति, सेनासनं उपचिकाहि खायितन्”ति। ",
"pli-tv-bu-vb-pc15:1.8":	"अथ खो ते भिक्खू सत्तरसवग्गिये भिक्खू अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-pc15:1.9":	"“सच्चं किर, भिक्खवे, सत्तरसवग्गिया भिक्खू सङ्घिके विहारे सेय्यं सन्थरित्वा तं पक्कमन्ता नेव उद्धरिंसु न उद्धरापेसुं, अनापुच्छा पक्कमिंसु, सेनासनं उपचिकाहि खायितन्”ति? ",
"pli-tv-bu-vb-pc15:1.10":	"“सच्चं, भगवा”ति। ",
"pli-tv-bu-vb-pc15:1.11":	"विगरहि बुद्धो भगवा …पे… ",
"pli-tv-bu-vb-pc15:1.12":	"कथञ्हि नाम ते, भिक्खवे, मोघपुरिसा सङ्घिके विहारे सेय्यं सन्थरित्वा तं पक्कमन्ता नेव उद्धरिस्सन्ति न उद्धरापेस्सन्ति, अनापुच्छा पक्कमिस्सन्ति, सेनासनं उपचिकाहि खायितं। ",
"pli-tv-bu-vb-pc15:1.13":	"नेतं, भिक्खवे, अप्पसन्नानं वा पसादाय …पे… ",
"pli-tv-bu-vb-pc15:1.14":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc15:1.15.1":	"“यो पन भिक्खु सङ्घिके विहारे सेय्यं सन्थरित्वा वा सन्थरापेत्वा वा तं पक्कमन्तो नेव उद्धरेय्य न उद्धरापेय्य, अनापुच्छं वा गच्छेय्य, पाचित्तियन्”ति। ",
"pli-tv-bu-vb-pc15:2.1.1":	"यो पनाति ",
"pli-tv-bu-vb-pc15:2.1.2":	"यो यादिसो …पे… ",
"pli-tv-bu-vb-pc15:2.1.3":	"भिक्खूति ",
"pli-tv-bu-vb-pc15:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc15:2.1.5":	"सङ्घिको नाम विहारो ",
"pli-tv-bu-vb-pc15:2.1.6":	"सङ्घस्स दिन्नो होति परिच्चत्तो। ",
"pli-tv-bu-vb-pc15:2.1.7":	"सेय्यं नाम ",
"pli-tv-bu-vb-pc15:2.1.8":	"भिसि, चिमिलिका उत्तरत्थरणं, भूमत्थरणं, तट्टिका, चम्मखण्डो, निसीदनं, पच्चत्थरणं, तिणसन्थारो, पण्णसन्थारो। ",
"pli-tv-bu-vb-pc15:2.1.9":	"सन्थरित्वाति ",
"pli-tv-bu-vb-pc15:2.1.10":	"सयं सन्थरित्वा। ",
"pli-tv-bu-vb-pc15:2.1.11":	"सन्थरापेत्वाति ",
"pli-tv-bu-vb-pc15:2.1.12":	"अञ्ञं सन्थरापेत्वा। ",
"pli-tv-bu-vb-pc15:2.1.13":	"तं पक्कमन्तो नेव उद्धरेय्याति ",
"pli-tv-bu-vb-pc15:2.1.14":	"न सयं उद्धरेय्य। ",
"pli-tv-bu-vb-pc15:2.1.15":	"न उद्धरापेय्याति ",
"pli-tv-bu-vb-pc15:2.1.16":	"न अञ्ञं उद्धरापेय्य। ",
"pli-tv-bu-vb-pc15:2.1.17":	"अनापुच्छं वा गच्छेय्याति ",
"pli-tv-bu-vb-pc15:2.1.18":	"भिक्खुं वा सामणेरं वा आरामिकं वा अनापुच्छा परिक्खित्तस्स आरामस्स परिक्खेपं अतिक्कमन्तस्स आपत्ति पाचित्तियस्स। ",
"pli-tv-bu-vb-pc15:2.1.19":	"अपरिक्खित्तस्स आरामस्स उपचारं अतिक्कमन्तस्स आपत्ति पाचित्तियस्स। ",
"pli-tv-bu-vb-pc15:2.2.1":	"सङ्घिके सङ्घिकसञ्ञी सेय्यं सन्थरित्वा वा सन्थरापेत्वा वा तं पक्कमन्तो नेव उद्धरेय्य न उद्धरापेय्य, अनापुच्छं वा गच्छेय्य, आपत्ति पाचित्तियस्स। ",
"pli-tv-bu-vb-pc15:2.2.2":	"सङ्घिके वेमतिको सेय्यं सन्थरित्वा वा सन्थरापेत्वा वा तं पक्कमन्तो नेव उद्धरेय्य न उद्धरापेय्य, अनापुच्छं वा गच्छेय्य, आपत्ति पाचित्तियस्स। ",
"pli-tv-bu-vb-pc15:2.2.3":	"सङ्घिके पुग्गलिकसञ्ञी सेय्यं सन्थरित्वा वा सन्थरापेत्वा वा तं पक्कमन्तो नेव उद्धरेय्य न उद्धरापेय्य, अनापुच्छं वा गच्छेय्य, आपत्ति पाचित्तियस्स। ",
"pli-tv-bu-vb-pc15:2.2.4":	"विहारस्स उपचारे वा उपट्ठानसालायं वा मण्डपे वा रुक्खमूले वा सेय्यं सन्थरित्वा वा सन्थरापेत्वा वा तं पक्कमन्तो नेव उद्धरेय्य न उद्धरापेय्य, अनापुच्छं वा गच्छेय्य, आपत्ति दुक्कटस्स। ",
"pli-tv-bu-vb-pc15:2.2.5":	"मञ्चं वा पीठं वा विहारे वा विहारस्सूपचारे वा उपट्ठानसालायं वा मण्डपे वा रुक्खमूले वा सन्थरित्वा वा सन्थरापेत्वा वा तं पक्कमन्तो नेव उद्धरेय्य न उद्धरापेय्य, अनापुच्छं वा गच्छेय्य, आपत्ति दुक्कटस्स। ",
"pli-tv-bu-vb-pc15:2.2.6":	"पुग्गलिके सङ्घिकसञ्ञी, आपत्ति दुक्कटस्स। ",
"pli-tv-bu-vb-pc15:2.2.7":	"पुग्गलिके वेमतिको, आपत्ति दुक्कटस्स। ",
"pli-tv-bu-vb-pc15:2.2.8":	"पुग्गलिके पुग्गलिकसञ्ञी अञ्ञस्स पुग्गलिके आपत्ति दुक्कटस्स। ",
"pli-tv-bu-vb-pc15:2.2.9":	"अत्तनो पुग्गलिके अनापत्ति। ",
"pli-tv-bu-vb-pc15:2.3.1":	"अनापत्ति—",
"pli-tv-bu-vb-pc15:2.3.2":	"उद्धरित्वा गच्छति, ",
"pli-tv-bu-vb-pc15:2.3.3":	"उद्धरापेत्वा गच्छति, ",
"pli-tv-bu-vb-pc15:2.3.4":	"आपुच्छं गच्छति, ",
"pli-tv-bu-vb-pc15:2.3.5":	"केनचि पलिबुद्धं होति, ",
"pli-tv-bu-vb-pc15:2.3.6":	"सापेक्खो गन्त्वा तत्थ ठितो आपुच्छति, ",
"pli-tv-bu-vb-pc15:2.3.7":	"केनचि पलिबुद्धो होति, ",
"pli-tv-bu-vb-pc15:2.3.8":	"आपदासु, ",
"pli-tv-bu-vb-pc15:2.3.9":	"उम्मत्तकस्स, ",
"pli-tv-bu-vb-pc15:2.3.10":	"आदिकम्मिकस्साति। ",
"pli-tv-bu-vb-pc15:2.3.11":	"दुतियसेनासनसिक्खापदं निट्ठितं पञ्चमं। "
}	
