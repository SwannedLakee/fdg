{	
"pli-tv-bu-vb-pc13:0.1":	"थेरवाद विनय ",
"pli-tv-bu-vb-pc13:0.2":	"महाविभङ्ग ",
"pli-tv-bu-vb-pc13:0.3":	"पाचित्तियकण्ड ",
"pli-tv-bu-vb-pc13:0.4":	"भूतगामवग्ग ",
"pli-tv-bu-vb-pc13:0.5":	"१३। उज्झापनकसिक्खापद ",
"pli-tv-bu-vb-pc13:1.1":	"तेन समयेन बुद्धो भगवा राजगहे विहरति वेळुवने कलन्दकनिवापे। ",
"pli-tv-bu-vb-pc13:1.2":	"तेन खो पन समयेन आयस्मा दब्बो मल्लपुत्तो सङ्घस्स सेनासनञ्च पञ्ञपेति भत्तानि च उद्दिसति। ",
"pli-tv-bu-vb-pc13:1.3":	"तेन खो पन समयेन मेत्तियभूमजका भिक्खू नवका चेव होन्ति अप्पपुञ्ञा च। ",
"pli-tv-bu-vb-pc13:1.4":	"यानि सङ्घस्स लामकानि सेनासनानि तानि तेसं पापुणन्ति लामकानि च भत्तानि। ",
"pli-tv-bu-vb-pc13:1.5":	"ते आयस्मन्तं दब्बं मल्लपुत्तं भिक्खू उज्झापेन्ति—",
"pli-tv-bu-vb-pc13:1.6":	"“छन्दाय दब्बो मल्लपुत्तो सेनासनं पञ्ञपेति, छन्दाय च भत्तानि उद्दिसती”ति। ",
"pli-tv-bu-vb-pc13:1.7":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc13:1.8":	"“कथञ्हि नाम मेत्तियभूमजका भिक्खू आयस्मन्तं दब्बं मल्लपुत्तं भिक्खू उज्झापेस्सन्ती”ति …पे… ",
"pli-tv-bu-vb-pc13:1.9":	"“सच्चं किर तुम्हे, भिक्खवे, दब्बं मल्लपुत्तं भिक्खू उज्झापेथा”ति? ",
"pli-tv-bu-vb-pc13:1.10":	"“सच्चं, भगवा”ति। ",
"pli-tv-bu-vb-pc13:1.11":	"विगरहि बुद्धो भगवा …पे… ",
"pli-tv-bu-vb-pc13:1.12":	"कथञ्हि नाम तुम्हे, मोघपुरिसा, दब्बं मल्लपुत्तं भिक्खू उज्झापेस्सथ। ",
"pli-tv-bu-vb-pc13:1.13":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc13:1.14":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc13:1.15.1":	"“उज्झापनके पाचित्तियन्”ति। ",
"pli-tv-bu-vb-pc13:1.16":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc13:2.1":	"तेन खो पन समयेन मेत्तियभूमजका भिक्खू—",
"pli-tv-bu-vb-pc13:2.2":	"“‘भगवता उज्झापनकं पटिक्खित्तन्’ति ‘एत्तावता भिक्खू सोस्सन्ती’”ति भिक्खूनं सामन्ता आयस्मन्तं दब्बं मल्लपुत्तं खिय्यन्ति—",
"pli-tv-bu-vb-pc13:2.3":	"“छन्दाय दब्बो मल्लपुत्तो सेनासनं पञ्ञपेति, छन्दाय च भत्तानि उद्दिसती”ति। ",
"pli-tv-bu-vb-pc13:2.4":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc13:2.5":	"“कथञ्हि नाम मेत्तियभूमजका भिक्खू आयस्मन्तं दब्बं मल्लपुत्तं खिय्यिस्सन्ती”ति …पे… ",
"pli-tv-bu-vb-pc13:2.6":	"“सच्चं किर तुम्हे, भिक्खवे, दब्बं मल्लपुत्तं खिय्यथा”ति? ",
"pli-tv-bu-vb-pc13:2.7":	"“सच्चं, भगवा”ति। ",
"pli-tv-bu-vb-pc13:2.8":	"विगरहि बुद्धो भगवा …पे… ",
"pli-tv-bu-vb-pc13:2.9":	"कथञ्हि नाम तुम्हे, मोघपुरिसा, दब्बं मल्लपुत्तं खिय्यिस्सथ। ",
"pli-tv-bu-vb-pc13:2.10":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc13:2.11":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc13:2.12.1":	"“उज्झापनके खिय्यनके पाचित्तियन्”ति। ",
"pli-tv-bu-vb-pc13:3.1.1":	"उज्झापनकं नाम ",
"pli-tv-bu-vb-pc13:3.1.2":	"उपसम्पन्नं सङ्घेन सम्मतं सेनासनपञ्ञापकं वा भत्तुद्देसकं वा यागुभाजकं वा फलभाजकं वा खज्जभाजकं वा अप्पमत्तकविस्सज्जकं वा अवण्णं कत्तुकामो, अयसं कत्तुकामो, मङ्कुकत्तुकामो, उपसम्पन्नं उज्झापेति वा खिय्यति वा, आपत्ति पाचित्तियस्स। ",
"pli-tv-bu-vb-pc13:3.1.3.1":	"धम्मकम्मे धम्मकम्मसञ्ञी उज्झापनके खिय्यनके आपत्ति पाचित्तियस्स। ",
"pli-tv-bu-vb-pc13:3.1.4":	"धम्मकम्मे वेमतिको उज्झापनके खिय्यनके आपत्ति पाचित्तियस्स। ",
"pli-tv-bu-vb-pc13:3.1.5":	"धम्मकम्मे अधम्मकम्मसञ्ञी उज्झापनके खिय्यनके आपत्ति पाचित्तियस्स। ",
"pli-tv-bu-vb-pc13:3.2.1":	"अनुपसम्पन्नं उज्झापेति वा खिय्यति वा, आपत्ति दुक्कटस्स। ",
"pli-tv-bu-vb-pc13:3.2.2":	"उपसम्पन्नं सङ्घेन असम्मतं सेनासनपञ्ञापकं वा भत्तुद्देसकं वा यागुभाजकं वा फलभाजकं वा खज्जभाजकं वा अप्पमत्तकविस्सज्जकं वा अवण्णं कत्तुकामो, अयसं कत्तुकामो, मङ्कुकत्तुकामो, उपसम्पन्नं वा अनुपसम्पन्नं वा उज्झापेति वा खिय्यति वा, आपत्ति दुक्कटस्स। ",
"pli-tv-bu-vb-pc13:3.2.3":	"अनुपसम्पन्नं सङ्घेन सम्मतं वा असम्मतं वा सेनासनपञ्ञापकं वा भत्तुद्देसकं वा यागुभाजकं वा फलभाजकं वा खज्जभाजकं वा अप्पमत्तकविस्सज्जकं वा अवण्णं कत्तुकामो, अयसं कत्तुकामो, मङ्कुकत्तुकामो, उपसम्पन्नं वा अनुपसम्पन्नं वा उज्झापेति वा खिय्यति वा, आपत्ति दुक्कटस्स। ",
"pli-tv-bu-vb-pc13:3.2.4":	"अधम्मकम्मे धम्मकम्मसञ्ञी, आपत्ति दुक्कटस्स। ",
"pli-tv-bu-vb-pc13:3.2.5":	"अधम्मकम्मे वेमतिको, आपत्ति दुक्कटस्स। ",
"pli-tv-bu-vb-pc13:3.2.6":	"अधम्मकम्मे अधम्मकम्मसञ्ञी आपत्ति दुक्कटस्स। ",
"pli-tv-bu-vb-pc13:3.3.1":	"अनापत्ति—",
"pli-tv-bu-vb-pc13:3.3.2":	"पकतिया छन्दा दोसा मोहा भया करोन्तं उज्झापेति वा खिय्यति वा, ",
"pli-tv-bu-vb-pc13:3.3.3":	"उम्मत्तकस्स, ",
"pli-tv-bu-vb-pc13:3.3.4":	"आदिकम्मिकस्साति। ",
"pli-tv-bu-vb-pc13:3.3.5":	"उज्झापनकसिक्खापदं निट्ठितं ततियं। "
}	
