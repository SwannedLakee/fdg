{	
"pli-tv-bu-vb-pc89:0.1":	"थेरवाद विनय ",
"pli-tv-bu-vb-pc89:0.2":	"महाविभङ्ग ",
"pli-tv-bu-vb-pc89:0.3":	"पाचित्तियकण्ड ",
"pli-tv-bu-vb-pc89:0.4":	"रतनवग्ग ",
"pli-tv-bu-vb-pc89:0.5":	"८९। निसीदनसिक्खापद ",
"pli-tv-bu-vb-pc89:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc89:1.2":	"तेन खो पन समयेन भगवता भिक्खूनं निसीदनं अनुञ्ञातं होति। ",
"pli-tv-bu-vb-pc89:1.3":	"छब्बग्गिया भिक्खू—",
"pli-tv-bu-vb-pc89:1.4":	"“भगवता निसीदनं अनुञ्ञातन्”ति अप्पमाणिकानि निसीदनानि धारेन्ति। ",
"pli-tv-bu-vb-pc89:1.5":	"मञ्चस्सपि पीठस्सपि पुरतोपि पच्छतोपि ओलम्बेन्ति। ",
"pli-tv-bu-vb-pc89:1.6":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc89:1.7":	"“कथञ्हि नाम छब्बग्गिया भिक्खू अप्पमाणिकानि निसीदनानि धारेस्सन्ती”ति …पे… ",
"pli-tv-bu-vb-pc89:1.8":	"“सच्चं किर तुम्हे, भिक्खवे, अप्पमाणिकानि निसीदनानि धारेथा”ति? ",
"pli-tv-bu-vb-pc89:1.9":	"“सच्चं, भगवा”ति। ",
"pli-tv-bu-vb-pc89:1.10":	"विगरहि बुद्धो भगवा …पे… ",
"pli-tv-bu-vb-pc89:1.11":	"कथञ्हि नाम तुम्हे, मोघपुरिसा, अप्पमाणिकानि निसीदनानि धारेस्सथ। ",
"pli-tv-bu-vb-pc89:1.12":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc89:1.13":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc89:1.14.1":	"“निसीदनं पन भिक्खुना कारयमानेन पमाणिकं कारेतब्बं। ",
"pli-tv-bu-vb-pc89:1.15":	"तत्रिदं पमाणं—दीघसो द्वे विदत्थियो, सुगतविदत्थिया; तिरियं दियड्ढं। ",
"pli-tv-bu-vb-pc89:1.16":	"तं अतिक्कामयतो छेदनकं पाचित्तियन्”ति। ",
"pli-tv-bu-vb-pc89:1.17":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc89:2.1":	"तेन खो पन समयेन आयस्मा उदायी महाकायो होति। ",
"pli-tv-bu-vb-pc89:2.2":	"सो भगवतो पुरतो निसीदनं पञ्ञपेत्वा समन्ततो समञ्छमानो निसीदति। ",
"pli-tv-bu-vb-pc89:2.3":	"अथ खो भगवा आयस्मन्तं उदायिं एतदवोच—",
"pli-tv-bu-vb-pc89:2.4":	"“किस्स त्वं, उदायि, निसीदनं समन्ततो समञ्छसि; ",
"pli-tv-bu-vb-pc89:2.5":	"सेय्यथापि पुराणासिकोट्ठो”ति? ",
"pli-tv-bu-vb-pc89:2.6":	"“तथा हि पन, भन्ते, भगवता भिक्खूनं अतिखुद्दकं निसीदनं अनुञ्ञातन्”ति। ",
"pli-tv-bu-vb-pc89:2.7":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-pc89:2.8":	"“अनुजानामि, भिक्खवे, निसीदनस्स दसं विदत्थिं। ",
"pli-tv-bu-vb-pc89:2.9":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc89:2.10.1":	"“निसीदनं पन भिक्खुना कारयमानेन पमाणिकं कारेतब्बं। ",
"pli-tv-bu-vb-pc89:2.11":	"तत्रिदं पमाणं—दीघसो द्वे विदत्थियो, सुगतविदत्थिया; तिरियं दियड्ढं। दसा विदत्थि। ",
"pli-tv-bu-vb-pc89:2.12":	"तं अतिक्कामयतो छेदनकं पाचित्तियन्”ति। ",
"pli-tv-bu-vb-pc89:3.1.1":	"निसीदनं नाम ",
"pli-tv-bu-vb-pc89:3.1.2":	"सदसं वुच्चति। ",
"pli-tv-bu-vb-pc89:3.1.3":	"कारयमानेनाति ",
"pli-tv-bu-vb-pc89:3.1.4":	"करोन्तो वा कारापेन्तो वा पमाणिकं कारेतब्बं। ",
"pli-tv-bu-vb-pc89:3.1.5":	"तत्रिदं पमाणं— दीघसो द्वे विदत्थियो, सुगतविदत्थिया; तिरियं दियड्ढं। दसा विदत्थि। ",
"pli-tv-bu-vb-pc89:3.1.6":	"तं अतिक्कामेत्वा करोति वा कारापेति वा, पयोगे दुक्कटं। ",
"pli-tv-bu-vb-pc89:3.1.7":	"पटिलाभेन छिन्दित्वा पाचित्तियं देसेतब्बं। ",
"pli-tv-bu-vb-pc89:3.1.8.1":	"अत्तना विप्पकतं अत्तना परियोसापेति, आपत्ति पाचित्तियस्स। ",
"pli-tv-bu-vb-pc89:3.1.9":	"अत्तना विप्पकतं परेहि परियोसापेति, आपत्ति पाचित्तियस्स। ",
"pli-tv-bu-vb-pc89:3.1.10":	"परेहि विप्पकतं अत्तना परियोसापेति, आपत्ति पाचित्तियस्स। ",
"pli-tv-bu-vb-pc89:3.1.11":	"परेहि विप्पकतं परेहि परियोसापेति, आपत्ति पाचित्तियस्स। ",
"pli-tv-bu-vb-pc89:3.1.12":	"अञ्ञस्सत्थाय करोति वा कारापेति वा, आपत्ति दुक्कटस्स। ",
"pli-tv-bu-vb-pc89:3.1.13":	"अञ्ञेन कतं पटिलभित्वा परिभुञ्जति, आपत्ति दुक्कटस्स। ",
"pli-tv-bu-vb-pc89:3.2.1":	"अनापत्ति—",
"pli-tv-bu-vb-pc89:3.2.2":	"पमाणिकं करोति, ",
"pli-tv-bu-vb-pc89:3.2.3":	"ऊनकं करोति, ",
"pli-tv-bu-vb-pc89:3.2.4":	"अञ्ञेन कतं पमाणातिक्कन्तं पटिलभित्वा छिन्दित्वा परिभुञ्जति, ",
"pli-tv-bu-vb-pc89:3.2.5":	"वितानं वा भूमत्थरणं वा साणिपाकारं वा भिसिं वा बिब्बोहनं वा करोति, ",
"pli-tv-bu-vb-pc89:3.2.6":	"उम्मत्तकस्स, ",
"pli-tv-bu-vb-pc89:3.2.7":	"आदिकम्मिकस्साति। ",
"pli-tv-bu-vb-pc89:3.2.8":	"निसीदनसिक्खापदं निट्ठितं सत्तमं। "
}	
