{	
"pli-tv-bu-vb-pc5:0.1":	"थेरवाद विनय ",
"pli-tv-bu-vb-pc5:0.2":	"महाविभङ्ग ",
"pli-tv-bu-vb-pc5:0.3":	"पाचित्तियकण्ड ",
"pli-tv-bu-vb-pc5:0.4":	"मुसावादवग्ग ",
"pli-tv-bu-vb-pc5:0.5":	"५। सहसेय्यसिक्खापद ",
"pli-tv-bu-vb-pc5:1.1":	"तेन समयेन बुद्धो भगवा आळवियं विहरति अग्गाळवे चेतिये। ",
"pli-tv-bu-vb-pc5:1.2":	"तेन खो पन समयेन उपासका आरामं आगच्छन्ति धम्मस्सवनाय। ",
"pli-tv-bu-vb-pc5:1.3":	"धम्मे भासिते थेरा भिक्खू यथाविहारं गच्छन्ति। ",
"pli-tv-bu-vb-pc5:1.4":	"नवका भिक्खू तत्थेव उपट्ठानसालायं उपासकेहि सद्धिं मुट्ठस्सती, असम्पजाना, नग्गा, विकूजमाना, काकच्छमाना सेय्यं कप्पेन्ति। ",
"pli-tv-bu-vb-pc5:1.5":	"उपासका उज्झायन्ति खिय्यन्ति विपाचेन्ति—",
"pli-tv-bu-vb-pc5:1.6":	"“कथञ्हि नाम भदन्ता मुट्ठस्सती असम्पजाना नग्गा विकूजमाना काकच्छमाना सेय्यं कप्पेस्सन्ती”ति। ",
"pli-tv-bu-vb-pc5:1.7":	"अस्सोसुं खो भिक्खू तेसं उपासकानं उज्झायन्तानं खिय्यन्तानं विपाचेन्तानं। ",
"pli-tv-bu-vb-pc5:1.8":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc5:1.9":	"“कथञ्हि नाम भिक्खू अनुपसम्पन्नेन सहसेय्यं कप्पेस्सन्ती”ति। ",
"pli-tv-bu-vb-pc5:1.10":	"अथ खो ते भिक्खू ते नवके भिक्खू अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-pc5:1.11":	"“सच्चं किर, भिक्खवे, भिक्खू अनुपसम्पन्नेन सहसेय्यं कप्पेन्ती”ति? ",
"pli-tv-bu-vb-pc5:1.12":	"“सच्चं, भगवा”ति। ",
"pli-tv-bu-vb-pc5:1.13":	"विगरहि बुद्धो भगवा …पे… ",
"pli-tv-bu-vb-pc5:1.14":	"कथञ्हि नाम ते, भिक्खवे, मोघपुरिसा अनुपसम्पन्नेन सहसेय्यं कप्पेस्सन्ति। ",
"pli-tv-bu-vb-pc5:1.15":	"नेतं, भिक्खवे, अप्पसन्नानं वा पसादाय …पे… ",
"pli-tv-bu-vb-pc5:1.16":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc5:1.17.1":	"“यो पन भिक्खु अनुपसम्पन्नेन सहसेय्यं कप्पेय्य पाचित्तियन्”ति। ",
"pli-tv-bu-vb-pc5:1.18":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc5:2.1":	"अथ खो भगवा आळवियं यथाभिरन्तं विहरित्वा येन कोसम्बी तेन चारिकं पक्कामि। ",
"pli-tv-bu-vb-pc5:2.2":	"अनुपुब्बेन चारिकं चरमानो येन कोसम्बी तदवसरि। तत्र सुदं भगवा कोसम्बियं विहरति बदरिकारामे। ",
"pli-tv-bu-vb-pc5:2.3":	"भिक्खू आयस्मन्तं राहुलं एतदवोचुं—",
"pli-tv-bu-vb-pc5:2.4":	"“भगवता, आवुसो राहुल, सिक्खापदं पञ्ञत्तं—‘न अनुपसम्पन्नेन सहसेय्या कप्पेतब्बा’ति। ",
"pli-tv-bu-vb-pc5:2.5":	"सेय्यं, आवुसो राहुल, जानाही”ति। ",
"pli-tv-bu-vb-pc5:2.6":	"अथ खो आयस्मा राहुलो सेय्यं अलभमानो वच्चकुटिया सेय्यं कप्पेसि। ",
"pli-tv-bu-vb-pc5:2.7":	"अथ खो भगवा रत्तिया पच्चूससमयं पच्चुट्ठाय येन वच्चकुटि तेनुपसङ्कमि; उपसङ्कमित्वा उक्कासि। ",
"pli-tv-bu-vb-pc5:2.8":	"आयस्मापि राहुलो उक्कासि। ",
"pli-tv-bu-vb-pc5:2.9":	"“को एत्था”ति? ",
"pli-tv-bu-vb-pc5:2.10":	"“अहं, भगवा, राहुलो”ति। ",
"pli-tv-bu-vb-pc5:2.11":	"“किस्स त्वं, राहुल, इध निसिन्नोसी”ति? ",
"pli-tv-bu-vb-pc5:2.12":	"अथ खो आयस्मा राहुलो भगवतो एतमत्थं आरोचेसि। ",
"pli-tv-bu-vb-pc5:2.13":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-pc5:2.14":	"“अनुजानामि, भिक्खवे, अनुपसम्पन्नेन दिरत्ततिरत्तं सहसेय्यं कप्पेतुं। ",
"pli-tv-bu-vb-pc5:2.15":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc5:2.16.1":	"“यो पन भिक्खु अनुपसम्पन्नेन उत्तरिदिरत्ततिरत्तं सहसेय्यं कप्पेय्य, पाचित्तियन्”ति। ",
"pli-tv-bu-vb-pc5:3.1.1":	"यो पनाति ",
"pli-tv-bu-vb-pc5:3.1.2":	"यो यादिसो …पे… ",
"pli-tv-bu-vb-pc5:3.1.3":	"भिक्खूति ",
"pli-tv-bu-vb-pc5:3.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc5:3.1.5":	"अनुपसम्पन्नो नाम ",
"pli-tv-bu-vb-pc5:3.1.6":	"भिक्खुं ठपेत्वा अवसेसो अनुपसम्पन्नो नाम। ",
"pli-tv-bu-vb-pc5:3.1.7":	"उत्तरिदिरत्ततिरत्तन्ति ",
"pli-tv-bu-vb-pc5:3.1.8":	"अतिरेकदिरत्ततिरत्तं। ",
"pli-tv-bu-vb-pc5:3.1.9":	"सहाति ",
"pli-tv-bu-vb-pc5:3.1.10":	"एकतो। ",
"pli-tv-bu-vb-pc5:3.1.11":	"सेय्या नाम ",
"pli-tv-bu-vb-pc5:3.1.12":	"सब्बच्छन्ना, सब्बपरिच्छन्ना, येभुय्येनच्छन्ना, येभुय्येन परिच्छन्ना। ",
"pli-tv-bu-vb-pc5:3.1.13":	"सेय्यं कप्पेय्याति ",
"pli-tv-bu-vb-pc5:3.1.14":	"चतुत्थे दिवसे अत्थङ्गते सूरिये, अनुपसम्पन्ने निपन्ने, भिक्खु निपज्जति, आपत्ति पाचित्तियस्स। ",
"pli-tv-bu-vb-pc5:3.1.15":	"भिक्खु निपन्ने, अनुपसम्पन्नो निपज्जति, आपत्ति पाचित्तियस्स। ",
"pli-tv-bu-vb-pc5:3.1.16":	"उभो वा निपज्जन्ति, आपत्ति पाचित्तियस्स। ",
"pli-tv-bu-vb-pc5:3.1.17":	"उट्ठहित्वा पुनप्पुनं निपज्जन्ति, आपत्ति पाचित्तियस्स। ",
"pli-tv-bu-vb-pc5:3.2.1":	"अनुपसम्पन्ने अनुपसम्पन्नसञ्ञी उत्तरिदिरत्ततिरत्तं सहसेय्यं कप्पेति, आपत्ति पाचित्तियस्स। ",
"pli-tv-bu-vb-pc5:3.2.2":	"अनुपसम्पन्ने वेमतिको उत्तरिदिरत्ततिरत्तं सहसेय्यं कप्पेति, आपत्ति पाचित्तियस्स। ",
"pli-tv-bu-vb-pc5:3.2.3":	"अनुपसम्पन्ने उपसम्पन्नसञ्ञी उत्तरिदिरत्ततिरत्तं सहसेय्यं कप्पेति, आपत्ति पाचित्तियस्स। ",
"pli-tv-bu-vb-pc5:3.2.4":	"उपड्ढच्छन्ने उपड्ढपरिच्छन्ने, आपत्ति दुक्कटस्स। ",
"pli-tv-bu-vb-pc5:3.2.5":	"उपसम्पन्ने अनुपसम्पन्नसञ्ञी, आपत्ति दुक्कटस्स। ",
"pli-tv-bu-vb-pc5:3.2.6":	"उपसम्पन्ने वेमतिको, आपत्ति दुक्कटस्स। ",
"pli-tv-bu-vb-pc5:3.2.7":	"उपसम्पन्ने उपसम्पन्नसञ्ञी, अनापत्ति। ",
"pli-tv-bu-vb-pc5:3.3.1":	"अनापत्ति—",
"pli-tv-bu-vb-pc5:3.3.2":	"द्वेतिस्सो रत्तियो वसति, ",
"pli-tv-bu-vb-pc5:3.3.3":	"ऊनकद्वेतिस्सो रत्तियो वसति, ",
"pli-tv-bu-vb-pc5:3.3.4":	"द्वे रत्तियो वसित्वा ततियाय रत्तिया पुरारुणा निक्खमित्वा पुन वसति, ",
"pli-tv-bu-vb-pc5:3.3.5":	"सब्बच्छन्ने सब्बअपरिच्छन्ने, ",
"pli-tv-bu-vb-pc5:3.3.6":	"सब्बपरिच्छन्ने सब्बअच्छन्ने, ",
"pli-tv-bu-vb-pc5:3.3.7":	"येभुय्येन अच्छन्ने, ",
"pli-tv-bu-vb-pc5:3.3.8":	"येभुय्येन अपरिच्छन्ने, ",
"pli-tv-bu-vb-pc5:3.3.9":	"अनुपसम्पन्ने निपन्ने भिक्खु निसीदति, ",
"pli-tv-bu-vb-pc5:3.3.10":	"भिक्खु निपन्ने अनुपसम्पन्नो निसीदति, ",
"pli-tv-bu-vb-pc5:3.3.11":	"उभो वा निसीदन्ति, ",
"pli-tv-bu-vb-pc5:3.3.12":	"उम्मत्तकस्स, ",
"pli-tv-bu-vb-pc5:3.3.13":	"आदिकम्मिकस्साति। ",
"pli-tv-bu-vb-pc5:3.3.14":	"सहसेय्यसिक्खापदं निट्ठितं पञ्चमं। "
}	
