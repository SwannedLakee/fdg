{	
"pli-tv-bu-vb-ss4:0.1":	"थेरवाद विनय ",
"pli-tv-bu-vb-ss4:0.2":	"महाविभङ्ग ",
"pli-tv-bu-vb-ss4:0.3":	"सङ्घादिसेसकण्ड ",
"pli-tv-bu-vb-ss4:0.4":	"४। अत्तकामपारिचरियसिक्खापद ",
"pli-tv-bu-vb-ss4:1.1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-ss4:1.1.2":	"तेन खो पन समयेन आयस्मा उदायी सावत्थियं कुलूपको होति, बहुकानि कुलानि उपसङ्कमति। ",
"pli-tv-bu-vb-ss4:1.1.3":	"तेन खो पन समयेन अञ्ञतरा इत्थी मतपतिका अभिरूपा होति दस्सनीया पासादिका। ",
"pli-tv-bu-vb-ss4:1.1.4":	"अथ खो आयस्मा उदायी पुब्बण्हसमयं निवासेत्वा पत्तचीवरमादाय येन तस्सा इत्थिया निवेसनं तेनुपसङ्कमि; उपसङ्कमित्वा पञ्ञत्ते आसने निसीदि। ",
"pli-tv-bu-vb-ss4:1.1.5":	"अथ खो सा इत्थी येनायस्मा उदायी तेनुपसङ्कमि; उपसङ्कमित्वा आयस्मन्तं उदायिं अभिवादेत्वा एकमन्तं निसीदि। ",
"pli-tv-bu-vb-ss4:1.1.6":	"एकमन्तं निसिन्नं खो तं इत्थिं आयस्मा उदायी धम्मिया कथाय सन्दस्सेसि समादपेसि समुत्तेजेसि सम्पहंसेसि। ",
"pli-tv-bu-vb-ss4:1.1.7":	"अथ खो सा इत्थी आयस्मता उदायिना धम्मिया कथाय सन्दस्सिता समादपिता समुत्तेजिता सम्पहंसिता आयस्मन्तं उदायिं एतदवोच—",
"pli-tv-bu-vb-ss4:1.1.8":	"“वदेय्याथ, भन्ते, येन अत्थो। ",
"pli-tv-bu-vb-ss4:1.1.9":	"पटिबला मयं अय्यस्स दातुं यदिदं चीवरपिण्डपातसेनासनगिलानप्पच्चयभेसज्जपरिक्खारन्”ति। ",
"pli-tv-bu-vb-ss4:1.1.10":	"“न खो ते, भगिनि, अम्हाकं दुल्लभा यदिदं चीवरपिण्डपातसेनासनगिलानप्पच्चयभेसज्जपरिक्खारा। ",
"pli-tv-bu-vb-ss4:1.1.11":	"अपि च यो अम्हाकं दुल्लभो तं देही”ति। ",
"pli-tv-bu-vb-ss4:1.1.12":	"“किं, भन्ते”ति? ",
"pli-tv-bu-vb-ss4:1.1.13":	"“मेथुनधम्मन्”ति। ",
"pli-tv-bu-vb-ss4:1.1.14":	"“अत्थो, भन्ते”ति? ",
"pli-tv-bu-vb-ss4:1.1.15":	"“अत्थो, भगिनी”ति। ",
"pli-tv-bu-vb-ss4:1.1.16":	"“एहि, भन्ते”ति, ",
"pli-tv-bu-vb-ss4:1.1.17":	"ओवरकं पविसित्वा साटकं निक्खिपित्वा मञ्चके उत्ताना निपज्जि। ",
"pli-tv-bu-vb-ss4:1.1.18":	"अथ खो आयस्मा उदायी येन सा इत्थी तेनुपसङ्कमि; उपसङ्कमित्वा—",
"pli-tv-bu-vb-ss4:1.1.19":	"“को इमं वसलं दुग्गन्धं आमसिस्सती”ति, ",
"pli-tv-bu-vb-ss4:1.1.20":	"निट्ठुभित्वा पक्कामि। ",
"pli-tv-bu-vb-ss4:1.1.21":	"अथ खो सा इत्थी उज्झायति खिय्यति विपाचेति—",
"pli-tv-bu-vb-ss4:1.1.22":	"“अलज्जिनो इमे समणा सक्यपुत्तिया दुस्सीला मुसावादिनो। ",
"pli-tv-bu-vb-ss4:1.1.23":	"इमे हि नाम धम्मचारिनो समचारिनो ब्रह्मचारिनो सच्चवादिनो सीलवन्तो कल्याणधम्मा पटिजानिस्सन्ति। ",
"pli-tv-bu-vb-ss4:1.1.24":	"नत्थि इमेसं सामञ्ञं नत्थि इमेसं ब्रह्मञ्ञं, नट्ठं इमेसं सामञ्ञं नट्ठं इमेसं ब्रह्मञ्ञं, कुतो इमेसं सामञ्ञं कुतो इमेसं ब्रह्मञ्ञं, ",
"pli-tv-bu-vb-ss4:1.1.25":	"अपगता इमे सामञ्ञा अपगता इमे ब्रह्मञ्ञा। ",
"pli-tv-bu-vb-ss4:1.1.26":	"कथञ्हि नाम समणो उदायी मं सामं मेथुनधम्मं याचित्वा, ‘को इमं वसलं दुग्गन्धं आमसिस्सती’ति निट्ठुभित्वा पक्कमिस्सति। ",
"pli-tv-bu-vb-ss4:1.1.27":	"किं मे पापकं किं मे दुग्गन्धं, ",
"pli-tv-bu-vb-ss4:1.1.28":	"कस्साहं केन हायामी”ति? ",
"pli-tv-bu-vb-ss4:1.2.1":	"अञ्ञापि इत्थियो उज्झायन्ति खिय्यन्ति विपाचेन्ति—",
"pli-tv-bu-vb-ss4:1.2.2":	"“अलज्जिनो इमे समणा सक्यपुत्तिया दुस्सीला मुसावादिनो …पे… ",
"pli-tv-bu-vb-ss4:1.2.3":	"कथञ्हि नाम समणो उदायी इमिस्सा सामं मेथुनधम्मं याचित्वा, ‘को इमं वसलं दुग्गन्धं आमसिस्सती’ति निट्ठुभित्वा पक्कमिस्सति। ",
"pli-tv-bu-vb-ss4:1.2.4":	"किं इमिस्सा पापकं किं इमिस्सा दुग्गन्धं, कस्सायं केन हायती”ति? ",
"pli-tv-bu-vb-ss4:1.2.5":	"अस्सोसुं खो भिक्खू तासं इत्थीनं उज्झायन्तीनं खिय्यन्तीनं विपाचेन्तीनं। ",
"pli-tv-bu-vb-ss4:1.2.6":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-ss4:1.2.7":	"“कथञ्हि नाम आयस्मा उदायी मातुगामस्स सन्तिके अत्तकामपारिचरियाय वण्णं भासिस्सती”ति। ",
"pli-tv-bu-vb-ss4:1.2.8":	"अथ खो ते भिक्खू आयस्मन्तं उदायिं अनेकपरियायेन विगरहित्वा भगवतो एतमत्थं आरोचेसुं। ",
"pli-tv-bu-vb-ss4:1.2.9":	"अथ खो भगवा एतस्मिं निदाने एतस्मिं पकरणे भिक्खुसङ्घं सन्निपातापेत्वा आयस्मन्तं उदायिं पटिपुच्छि—",
"pli-tv-bu-vb-ss4:1.2.10":	"“सच्चं किर त्वं, उदायि, मातुगामस्स सन्तिके अत्तकामपारिचरियाय वण्णं भाससी”ति? ",
"pli-tv-bu-vb-ss4:1.2.11":	"“सच्चं, भगवा”ति। ",
"pli-tv-bu-vb-ss4:1.2.12":	"विगरहि बुद्धो भगवा—",
"pli-tv-bu-vb-ss4:1.2.13":	"“अननुच्छविकं, मोघपुरिस, अननुलोमिकं अप्पतिरूपं अस्सामणकं अकप्पियं अकरणीयं। ",
"pli-tv-bu-vb-ss4:1.2.14":	"कथञ्हि नाम त्वं, मोघपुरिस, मातुगामस्स सन्तिके अत्तकामपारिचरियाय वण्णं भासिस्ससि। ",
"pli-tv-bu-vb-ss4:1.2.15":	"ननु मया, मोघपुरिस, अनेकपरियायेन विरागाय धम्मो देसितो नो सरागाय …पे… ",
"pli-tv-bu-vb-ss4:1.2.16":	"कामपरिळाहानं वूपसमो अक्खातो? ",
"pli-tv-bu-vb-ss4:1.2.17":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-ss4:1.2.18":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-ss4:1.2.19.1":	"“यो पन भिक्खु ओतिण्णो विपरिणतेन चित्तेन मातुगामस्स सन्तिके अत्तकामपारिचरियाय वण्णं भासेय्य— ‘एतदग्गं, भगिनि, पारिचरियानं या मादिसं सीलवन्तं कल्याणधम्मं ब्रह्मचारिं एतेन धम्मेन परिचरेय्याति मेथुनुपसंहितेन’, सङ्घादिसेसो”ति। ",
"pli-tv-bu-vb-ss4:2.1":	"यो पनाति ",
"pli-tv-bu-vb-ss4:2.2":	"यो यादिसो …पे… ",
"pli-tv-bu-vb-ss4:2.3":	"भिक्खूति ",
"pli-tv-bu-vb-ss4:2.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-ss4:2.5":	"ओतिण्णो नाम ",
"pli-tv-bu-vb-ss4:2.6":	"सारत्तो अपेक्खवा पटिबद्धचित्तो। ",
"pli-tv-bu-vb-ss4:2.7":	"विपरिणतन्ति ",
"pli-tv-bu-vb-ss4:2.8":	"रत्तम्पि चित्तं विपरिणतं, दुट्ठम्पि चित्तं विपरिणतं, मूळ्हम्पि चित्तं विपरिणतं। ",
"pli-tv-bu-vb-ss4:2.9":	"अपि च रत्तं चित्तं इमस्मिं अत्थे अधिप्पेतं विपरिणतन्ति। ",
"pli-tv-bu-vb-ss4:2.10":	"मातुगामो नाम ",
"pli-tv-bu-vb-ss4:2.11":	"मनुस्सित्थी, न यक्खी, न पेती, न तिरच्छानगता। विञ्ञू पटिबला सुभासितदुब्भासितं दुट्ठुल्लादुट्ठुल्लं आजानितुं। ",
"pli-tv-bu-vb-ss4:2.12":	"मातुगामस्स सन्तिकेति ",
"pli-tv-bu-vb-ss4:2.13":	"मातुगामस्स सामन्ता, मातुगामस्स अविदूरे। ",
"pli-tv-bu-vb-ss4:2.14":	"अत्तकामन्ति ",
"pli-tv-bu-vb-ss4:2.15":	"अत्तनो कामं अत्तनो हेतुं अत्तनो अधिप्पायं अत्तनो पारिचरियं। ",
"pli-tv-bu-vb-ss4:2.16":	"एतदग्गन्ति ",
"pli-tv-bu-vb-ss4:2.17":	"एतं अग्गं एतं सेट्ठं एतं मोक्खं एतं उत्तमं एतं पवरं। ",
"pli-tv-bu-vb-ss4:2.18":	"याति ",
"pli-tv-bu-vb-ss4:2.19":	"खत्तियी वा ब्राह्मणी वा वेस्सी वा सुद्दी वा। ",
"pli-tv-bu-vb-ss4:2.20":	"मादिसन्ति ",
"pli-tv-bu-vb-ss4:2.21":	"खत्तियं वा ब्राह्मणं वा वेस्सं वा सुद्दं वा। ",
"pli-tv-bu-vb-ss4:2.22":	"सीलवन्तन्ति ",
"pli-tv-bu-vb-ss4:2.23":	"पाणातिपाता पटिविरतं, अदिन्नादाना पटिविरतं, मुसावादा पटिविरतं। ",
"pli-tv-bu-vb-ss4:2.24":	"ब्रह्मचारिन्ति ",
"pli-tv-bu-vb-ss4:2.25":	"मेथुनधम्मा पटिविरतं। ",
"pli-tv-bu-vb-ss4:2.26":	"कल्याणधम्मो नाम ",
"pli-tv-bu-vb-ss4:2.27":	"तेन च सीलेन तेन च ब्रह्मचरियेन कल्याणधम्मो होति। ",
"pli-tv-bu-vb-ss4:2.28":	"एतेन धम्मेनाति ",
"pli-tv-bu-vb-ss4:2.29":	"मेथुनधम्मेन। ",
"pli-tv-bu-vb-ss4:2.30":	"परिचरेय्याति ",
"pli-tv-bu-vb-ss4:2.31":	"अभिरमेय्य। ",
"pli-tv-bu-vb-ss4:2.32":	"मेथुनुपसंहितेनाति ",
"pli-tv-bu-vb-ss4:2.33":	"मेथुनधम्मप्पटिसंयुत्तेन। ",
"pli-tv-bu-vb-ss4:2.34":	"सङ्घादिसेसोति ",
"pli-tv-bu-vb-ss4:2.35":	"…पे… तेनपि वुच्चति “सङ्घादिसेसो”ति। ",
"pli-tv-bu-vb-ss4:3.1.1":	"इत्थी च होति इत्थिसञ्ञी सारत्तो च। ",
"pli-tv-bu-vb-ss4:3.1.2":	"भिक्खु च नं इत्थिया सन्तिके अत्तकामपारिचरियाय वण्णं भासति, आपत्ति सङ्घादिसेसस्स। ",
"pli-tv-bu-vb-ss4:3.1.3":	"इत्थी च होति वेमतिको …पे… ",
"pli-tv-bu-vb-ss4:3.1.4":	"पण्डकसञ्ञी … ",
"pli-tv-bu-vb-ss4:3.1.5":	"पुरिससञ्ञी … ",
"pli-tv-bu-vb-ss4:3.1.6":	"तिरच्छानगतसञ्ञी सारत्तो च। ",
"pli-tv-bu-vb-ss4:3.1.7":	"भिक्खु च नं इत्थिया सन्तिके अत्तकामपारिचरियाय वण्णं भासति, आपत्ति थुल्लच्चयस्स। ",
"pli-tv-bu-vb-ss4:3.1.8":	"पण्डको च होति पण्डकसञ्ञी सारत्तो च। ",
"pli-tv-bu-vb-ss4:3.1.9":	"भिक्खु च नं पण्डकस्स सन्तिके अत्तकामपारिचरियाय वण्णं भासति, आपत्ति थुल्लच्चयस्स। ",
"pli-tv-bu-vb-ss4:3.1.10":	"पण्डको च होति वेमतिको …पे… ",
"pli-tv-bu-vb-ss4:3.1.11":	"पुरिससञ्ञी … ",
"pli-tv-bu-vb-ss4:3.1.12":	"तिरच्छानगतसञ्ञी … ",
"pli-tv-bu-vb-ss4:3.1.13":	"इत्थिसञ्ञी सारत्तो च। ",
"pli-tv-bu-vb-ss4:3.1.14":	"भिक्खु च नं पण्डकस्स सन्तिके अत्तकामपारिचरियाय वण्णं भासति, आपत्ति दुक्कटस्स। ",
"pli-tv-bu-vb-ss4:3.1.15":	"पुरिसो च होति ",
"pli-tv-bu-vb-ss4:3.1.16":	"…पे… ",
"pli-tv-bu-vb-ss4:3.1.17":	"तिरच्छानगतो च होति तिरच्छानगतसञ्ञी …पे… ",
"pli-tv-bu-vb-ss4:3.1.18":	"वेमतिको … ",
"pli-tv-bu-vb-ss4:3.1.19":	"इत्थिसञ्ञी … ",
"pli-tv-bu-vb-ss4:3.1.20":	"पण्डकसञ्ञी … ",
"pli-tv-bu-vb-ss4:3.1.21":	"पुरिससञ्ञी सारत्तो च। ",
"pli-tv-bu-vb-ss4:3.1.22":	"भिक्खु च नं तिरच्छानगतस्स सन्तिके अत्तकामपारिचरियाय वण्णं भासति, आपत्ति दुक्कटस्स। ",
"pli-tv-bu-vb-ss4:3.1.23.1":	"द्वे इत्थियो द्विन्नं इत्थीनं इत्थिसञ्ञी सारत्तो च। ",
"pli-tv-bu-vb-ss4:3.1.24":	"भिक्खु च नं द्विन्नं इत्थीनं सन्तिके अत्तकामपारिचरियाय वण्णं भासति, आपत्ति द्विन्नं सङ्घादिसेसानं। ",
"pli-tv-bu-vb-ss4:3.1.25":	"…पे… ",
"pli-tv-bu-vb-ss4:3.1.26.1":	"इत्थी च पण्डको च उभिन्नं इत्थिसञ्ञी सारत्तो च। ",
"pli-tv-bu-vb-ss4:3.1.27":	"भिक्खु च नं उभिन्नं सन्तिके अत्तकामपारिचरियाय वण्णं भासति, आपत्ति सङ्घादिसेसेन दुक्कटस्स। ",
"pli-tv-bu-vb-ss4:3.1.28":	"…पे… ",
"pli-tv-bu-vb-ss4:3.2.1":	"अनापत्ति—",
"pli-tv-bu-vb-ss4:3.2.2":	"“चीवरपिण्डपातसेनासनगिलानप्पच्चयभेसज्जपरिक्खारेन उपट्ठहा”ति भणति, ",
"pli-tv-bu-vb-ss4:3.2.3":	"उम्मत्तकस्स ",
"pli-tv-bu-vb-ss4:3.2.4":	"आदिकम्मिकस्साति। ",
"pli-tv-bu-vb-ss4:3.2.5":	"४।१। विनीतवत्थुउद्दानगाथा ",
"pli-tv-bu-vb-ss4:3.2.6":	"कथं वञ्झा लभे पुत्तं, ",
"pli-tv-bu-vb-ss4:3.2.7":	"पिया च सुभगा सियं; ",
"pli-tv-bu-vb-ss4:3.2.8":	"किं दज्जं केनुपट्ठेय्यं, ",
"pli-tv-bu-vb-ss4:3.2.9":	"कथं गच्छेय्यं सुग्गतिन्ति। ",
"pli-tv-bu-vb-ss4:4.1.0":	"४।२। विनीतवत्थु ",
"pli-tv-bu-vb-ss4:4.1.1":	"तेन खो पन समयेन अञ्ञतरा वञ्झा इत्थी कुलूपकं भिक्खुं एतदवोच—",
"pli-tv-bu-vb-ss4:4.1.2":	"“कथाहं, भन्ते, विजायेय्यन्”ति? ",
"pli-tv-bu-vb-ss4:4.1.3":	"“तेन हि, भगिनि, अग्गदानं देही”ति। ",
"pli-tv-bu-vb-ss4:4.1.4":	"“किं, भन्ते, अग्गदानन्”ति? ",
"pli-tv-bu-vb-ss4:4.1.5":	"“मेथुनधम्मन्”ति। ",
"pli-tv-bu-vb-ss4:4.1.6":	"तस्स कुक्कुच्चं अहोसि …पे… ",
"pli-tv-bu-vb-ss4:4.1.7":	"“आपत्तिं त्वं, भिक्खु, आपन्नो सङ्घादिसेसन्”ति। ",
"pli-tv-bu-vb-ss4:4.2.1":	"तेन खो पन समयेन अञ्ञतरा विजायिनी इत्थी कुलूपकं भिक्खुं एतदवोच—",
"pli-tv-bu-vb-ss4:4.2.2":	"“कथाहं, भन्ते, पुत्तं लभेय्यन्”ति? ",
"pli-tv-bu-vb-ss4:4.2.3":	"“तेन हि, भगिनि, अग्गदानं देही”ति। ",
"pli-tv-bu-vb-ss4:4.2.4":	"“किं, भन्ते, अग्गदानन्”ति? ",
"pli-tv-bu-vb-ss4:4.2.5":	"“मेथुनधम्मन्”ति। ",
"pli-tv-bu-vb-ss4:4.2.6":	"तस्स कुक्कुच्चं अहोसि …पे… ",
"pli-tv-bu-vb-ss4:4.2.7":	"“आपत्तिं त्वं, भिक्खु, आपन्नो सङ्घादिसेसन्”ति। ",
"pli-tv-bu-vb-ss4:4.3.1":	"तेन खो पन समयेन अञ्ञतरा इत्थी कुलूपकं भिक्खुं एतदवोच—",
"pli-tv-bu-vb-ss4:4.3.2":	"“कथाहं, भन्ते, सामिकस्स पिया अस्सन्”ति? ",
"pli-tv-bu-vb-ss4:4.3.3":	"“तेन हि, भगिनि, अग्गदानं देही”ति। ",
"pli-tv-bu-vb-ss4:4.3.4":	"“किं, भन्ते, अग्गदानन्”ति? ",
"pli-tv-bu-vb-ss4:4.3.5":	"“मेथुनधम्मन्”ति। ",
"pli-tv-bu-vb-ss4:4.3.6":	"तस्स कुक्कुच्चं अहोसि …पे… ",
"pli-tv-bu-vb-ss4:4.3.7":	"“आपत्तिं त्वं, भिक्खु, आपन्नो सङ्घादिसेसन्”ति। ",
"pli-tv-bu-vb-ss4:4.3.8":	"तेन खो पन समयेन अञ्ञतरा इत्थी कुलूपकं भिक्खुं एतदवोच—",
"pli-tv-bu-vb-ss4:4.3.9":	"“कथाहं, भन्ते, सुभगा अस्सन्”ति? ",
"pli-tv-bu-vb-ss4:4.3.10":	"“तेन हि, भगिनि, अग्गदानं देही”ति। ",
"pli-tv-bu-vb-ss4:4.3.11":	"“किं, भन्ते, अग्गदानन्”ति? ",
"pli-tv-bu-vb-ss4:4.3.12":	"“मेथुनधम्मन्”ति। ",
"pli-tv-bu-vb-ss4:4.3.13":	"तस्स कुक्कुच्चं अहोसि …पे… ",
"pli-tv-bu-vb-ss4:4.3.14":	"“आपत्तिं त्वं, भिक्खु, आपन्नो सङ्घादिसेसन्”ति। ",
"pli-tv-bu-vb-ss4:4.4.1":	"तेन खो पन समयेन अञ्ञतरा इत्थी कुलूपकं भिक्खुं एतदवोच—",
"pli-tv-bu-vb-ss4:4.4.2":	"“क्याहं, भन्ते, अय्यस्स दज्जामी”ति? ",
"pli-tv-bu-vb-ss4:4.4.3":	"“अग्गदानं, भगिनी”ति। ",
"pli-tv-bu-vb-ss4:4.4.4":	"“किं, भन्ते, अग्गदानन्”ति? ",
"pli-tv-bu-vb-ss4:4.4.5":	"“मेथुनधम्मन्”ति। ",
"pli-tv-bu-vb-ss4:4.4.6":	"तस्स कुक्कुच्चं अहोसि …पे… ",
"pli-tv-bu-vb-ss4:4.4.7":	"“आपत्तिं त्वं, भिक्खु, आपन्नो सङ्घादिसेसन्”ति। ",
"pli-tv-bu-vb-ss4:4.5.1":	"तेन खो पन समयेन अञ्ञतरा इत्थी कुलूपकं भिक्खुं एतदवोच—",
"pli-tv-bu-vb-ss4:4.5.2":	"“केनाहं, भन्ते, अय्यं उपट्ठेमी”ति? ",
"pli-tv-bu-vb-ss4:4.5.3":	"“अग्गदानेन, भगिनी”ति। ",
"pli-tv-bu-vb-ss4:4.5.4":	"“किं, भन्ते, अग्गदानन्”ति? ",
"pli-tv-bu-vb-ss4:4.5.5":	"“मेथुनधम्मन्”ति। ",
"pli-tv-bu-vb-ss4:4.5.6":	"तस्स कुक्कुच्चं अहोसि …पे… ",
"pli-tv-bu-vb-ss4:4.5.7":	"“आपत्तिं त्वं, भिक्खु, आपन्नो सङ्घादिसेसन्”ति। ",
"pli-tv-bu-vb-ss4:4.6.1":	"तेन खो पन समयेन अञ्ञतरा इत्थी कुलूपकं भिक्खुं एतदवोच—",
"pli-tv-bu-vb-ss4:4.6.2":	"“कथाहं, भन्ते, सुगतिं गच्छेय्यन्”ति? ",
"pli-tv-bu-vb-ss4:4.6.3":	"“तेन हि, भगिनि, अग्गदानं देही”ति। ",
"pli-tv-bu-vb-ss4:4.6.4":	"“किं, भन्ते, अग्गदानन्”ति? ",
"pli-tv-bu-vb-ss4:4.6.5":	"“मेथुनधम्मन्”ति। ",
"pli-tv-bu-vb-ss4:4.6.6":	"तस्स कुक्कुच्चं अहोसि …पे… ",
"pli-tv-bu-vb-ss4:4.6.7":	"“आपत्तिं त्वं, भिक्खु, आपन्नो सङ्घादिसेसन्”ति। ",
"pli-tv-bu-vb-ss4:4.6.8":	"अत्तकामपारिचरियसिक्खापदं निट्ठितं चतुत्थं। "
}	
