{	
"pli-tv-bu-vb-pc25:0.1":	"थेरवाद विनय ",
"pli-tv-bu-vb-pc25:0.2":	"महाविभङ्ग ",
"pli-tv-bu-vb-pc25:0.3":	"पाचित्तियकण्ड ",
"pli-tv-bu-vb-pc25:0.4":	"ओवादवग्ग ",
"pli-tv-bu-vb-pc25:0.5":	"२५। चीवरदानसिक्खापद ",
"pli-tv-bu-vb-pc25:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc25:1.2":	"तेन खो पन समयेन अञ्ञतरो भिक्खु सावत्थियं अञ्ञतरिस्सा विसिखाय पिण्डाय चरति। अञ्ञतरापि भिक्खुनी तस्सा विसिखाय पिण्डाय चरति। ",
"pli-tv-bu-vb-pc25:1.3":	"अथ खो सो भिक्खु तं भिक्खुनिं एतदवोच—“गच्छ, भगिनि, अमुकस्मिं ओकासे भिक्खा दिय्यती”ति। ",
"pli-tv-bu-vb-pc25:1.4":	"सापि खो एवमाह—“गच्छाय्य, अमुकस्मिं ओकासे भिक्खा दिय्यती”ति। ",
"pli-tv-bu-vb-pc25:1.5":	"ते अभिण्हदस्सनेन सन्दिट्ठा अहेसुं। ",
"pli-tv-bu-vb-pc25:1.6":	"तेन खो पन समयेन सङ्घस्स चीवरं भाजीयति। ",
"pli-tv-bu-vb-pc25:1.7":	"अथ खो सा भिक्खुनी ओवादं गन्त्वा येन सो भिक्खु तेनुपसङ्कमि; उपसङ्कमित्वा तं भिक्खुं अभिवादेत्वा एकमन्तं अट्ठासि। ",
"pli-tv-bu-vb-pc25:1.8":	"एकमन्तं ठितं खो तं भिक्खुनिं सो भिक्खु एतदवोच—“ अयं मे, भगिनि, चीवरपटिवीसो; सादियिस्ससी”ति? ",
"pli-tv-bu-vb-pc25:1.9":	"“आमाय्य, दुब्बलचीवराम्ही”ति। ",
"pli-tv-bu-vb-pc25:1.10":	"अथ खो सो भिक्खु तस्सा भिक्खुनिया चीवरं अदासि। ",
"pli-tv-bu-vb-pc25:1.11":	"सोपि खो भिक्खु दुब्बलचीवरो होति। ",
"pli-tv-bu-vb-pc25:1.12":	"भिक्खू तं भिक्खुं एतदवोचुं—“करोहि दानि ते, आवुसो, चीवरन्”ति। ",
"pli-tv-bu-vb-pc25:1.13":	"अथ खो सो भिक्खु भिक्खूनं एतमत्थं आरोचेसि। ",
"pli-tv-bu-vb-pc25:1.14":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc25:1.15":	"“कथञ्हि नाम भिक्खु भिक्खुनिया चीवरं दस्सती”ति …पे… ",
"pli-tv-bu-vb-pc25:1.16":	"“सच्चं किर त्वं, भिक्खु, भिक्खुनिया चीवरं अदासी”ति? ",
"pli-tv-bu-vb-pc25:1.17":	"“सच्चं, भगवा”ति। ",
"pli-tv-bu-vb-pc25:1.18":	"“ञातिका ते, भिक्खु, अञ्ञातिका”ति? ",
"pli-tv-bu-vb-pc25:1.19":	"“अञ्ञातिका, भगवा”ति। ",
"pli-tv-bu-vb-pc25:1.20":	"“अञ्ञातको, मोघपुरिस, अञ्ञातिकाय न जानाति पतिरूपं वा अप्पतिरूपं वा सन्तं वा असन्तं वा। ",
"pli-tv-bu-vb-pc25:1.21":	"कथञ्हि नाम त्वं, मोघपुरिस, अञ्ञातिकाय भिक्खुनिया चीवरं दस्ससि। ",
"pli-tv-bu-vb-pc25:1.22":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-pc25:1.23":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc25:1.24.1":	"“यो पन भिक्खु अञ्ञातिकाय भिक्खुनिया चीवरं ददेय्य, पाचित्तियन्”ति। ",
"pli-tv-bu-vb-pc25:1.25":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc25:2.1":	"तेन खो पन समयेन भिक्खू कुक्कुच्चायन्ता भिक्खुनीनं पारिवत्तकं चीवरं न देन्ति। ",
"pli-tv-bu-vb-pc25:2.2":	"भिक्खुनियो उज्झायन्ति खिय्यन्ति विपाचेन्ति—",
"pli-tv-bu-vb-pc25:2.3":	"“कथञ्हि नाम अय्या अम्हाकं पारिवत्तकं चीवरं न दस्सन्ती”ति। ",
"pli-tv-bu-vb-pc25:2.4":	"अस्सोसुं खो भिक्खू तासं भिक्खुनीनं उज्झायन्तीनं खिय्यन्तीनं विपाचेन्तीनं। ",
"pli-tv-bu-vb-pc25:2.5":	"अथ खो ते भिक्खू भगवतो एतमत्थं आरोचेसुं। ",
"pli-tv-bu-vb-pc25:2.6":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-pc25:2.7":	"“अनुजानामि, भिक्खवे, पञ्चन्नं पारिवत्तकं दातुं। ",
"pli-tv-bu-vb-pc25:2.8":	"भिक्खुस्स, भिक्खुनिया, सिक्खमानाय, सामणेरस्स, सामणेरिया—",
"pli-tv-bu-vb-pc25:2.9":	"अनुजानामि, भिक्खवे, इमेसं पञ्चन्नं पारिवत्तकं दातुं। ",
"pli-tv-bu-vb-pc25:2.10":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc25:2.11.1":	"“यो पन भिक्खु अञ्ञातिकाय भिक्खुनिया चीवरं ददेय्य, अञ्ञत्र पारिवत्तका, पाचित्तियन्”ति। ",
"pli-tv-bu-vb-pc25:3.1.1":	"यो पनाति ",
"pli-tv-bu-vb-pc25:3.1.2":	"यो यादिसो …पे… ",
"pli-tv-bu-vb-pc25:3.1.3":	"भिक्खूति ",
"pli-tv-bu-vb-pc25:3.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc25:3.1.5":	"अञ्ञातिका नाम ",
"pli-tv-bu-vb-pc25:3.1.6":	"मातितो वा पितितो वा याव सत्तमा पितामहयुगा असम्बद्धा। ",
"pli-tv-bu-vb-pc25:3.1.7":	"भिक्खुनी नाम ",
"pli-tv-bu-vb-pc25:3.1.8":	"उभतोसङ्घे उपसम्पन्ना। ",
"pli-tv-bu-vb-pc25:3.1.9":	"चीवरं नाम ",
"pli-tv-bu-vb-pc25:3.1.10":	"छन्नं चीवरानं अञ्ञतरं चीवरं विकप्पनुपगं पच्छिमं। ",
"pli-tv-bu-vb-pc25:3.1.11":	"अञ्ञत्र पारिवत्तकाति ",
"pli-tv-bu-vb-pc25:3.1.12":	"ठपेत्वा पारिवत्तकं देति, आपत्ति पाचित्तियस्स। ",
"pli-tv-bu-vb-pc25:3.2.1":	"अञ्ञातिकाय अञ्ञातिकसञ्ञी चीवरं देति, अञ्ञत्र पारिवत्तका, आपत्ति पाचित्तियस्स। ",
"pli-tv-bu-vb-pc25:3.2.2":	"अञ्ञातिकाय वेमतिको चीवरं देति, अञ्ञत्र पारिवत्तका, आपत्ति पाचित्तियस्स। ",
"pli-tv-bu-vb-pc25:3.2.3":	"अञ्ञातिकाय ञातिकसञ्ञी चीवरं देति, अञ्ञत्र पारिवत्तका, आपत्ति पाचित्तियस्स। ",
"pli-tv-bu-vb-pc25:3.2.4":	"एकतो उपसम्पन्नाय चीवरं देति, अञ्ञत्र पारिवत्तका, आपत्ति दुक्कटस्स। ",
"pli-tv-bu-vb-pc25:3.2.5":	"ञातिकाय अञ्ञातिकसञ्ञी, आपत्ति दुक्कटस्स। ",
"pli-tv-bu-vb-pc25:3.2.6":	"ञातिकाय वेमतिको, आपत्ति दुक्कटस्स। ",
"pli-tv-bu-vb-pc25:3.2.7":	"ञातिकाय ञातिकसञ्ञी, अनापत्ति। ",
"pli-tv-bu-vb-pc25:3.3.1":	"अनापत्ति—",
"pli-tv-bu-vb-pc25:3.3.2":	"ञातिकाय, ",
"pli-tv-bu-vb-pc25:3.3.3":	"पारिवत्तकं परित्तेन वा विपुलं, विपुलेन वा परित्तं, ",
"pli-tv-bu-vb-pc25:3.3.4":	"भिक्खुनी विस्सासं गण्हाति, ",
"pli-tv-bu-vb-pc25:3.3.5":	"तावकालिकं गण्हाति, ",
"pli-tv-bu-vb-pc25:3.3.6":	"चीवरं ठपेत्वा अञ्ञं परिक्खारं देति, ",
"pli-tv-bu-vb-pc25:3.3.7":	"सिक्खमानाय, ",
"pli-tv-bu-vb-pc25:3.3.8":	"सामणेरिया, ",
"pli-tv-bu-vb-pc25:3.3.9":	"उम्मत्तकस्स, ",
"pli-tv-bu-vb-pc25:3.3.10":	"आदिकम्मिकस्साति। ",
"pli-tv-bu-vb-pc25:3.3.11":	"चीवरदानसिक्खापदं निट्ठितं पञ्चमं। "
}	
