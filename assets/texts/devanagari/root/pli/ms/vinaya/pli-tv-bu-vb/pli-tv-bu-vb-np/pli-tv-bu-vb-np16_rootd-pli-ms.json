{	
"pli-tv-bu-vb-np16:0.1":	"थेरवाद विनय ",
"pli-tv-bu-vb-np16:0.2":	"महाविभङ्ग ",
"pli-tv-bu-vb-np16:0.3":	"निस्सग्गियकण्ड ",
"pli-tv-bu-vb-np16:0.4":	"कोसियवग्ग ",
"pli-tv-bu-vb-np16:0.5":	"१६। एळकलोमसिक्खापद ",
"pli-tv-bu-vb-np16:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-np16:1.2":	"तेन खो पन समयेन अञ्ञतरस्स भिक्खुनो कोसलेसु जनपदे सावत्थिं गच्छन्तस्स अन्तरामग्गे एळकलोमानि उप्पज्जिंसु। ",
"pli-tv-bu-vb-np16:1.3":	"अथ खो सो भिक्खु तानि एळकलोमानि उत्तरासङ्गेन भण्डिकं बन्धित्वा अगमासि। ",
"pli-tv-bu-vb-np16:1.4":	"मनुस्सा तं भिक्खुं पस्सित्वा उप्पण्डेसुं—",
"pli-tv-bu-vb-np16:1.5":	"“कित्तकेन ते, भन्ते, कीतानि? ",
"pli-tv-bu-vb-np16:1.6":	"कित्तको उदयो भविस्सती”ति? ",
"pli-tv-bu-vb-np16:1.7":	"सो भिक्खु तेहि मनुस्सेहि उप्पण्डियमानो मङ्कु अहोसि। ",
"pli-tv-bu-vb-np16:1.8":	"अथ खो सो भिक्खु सावत्थिं गन्त्वा तानि एळकलोमानि ठितकोव आसुम्भि। ",
"pli-tv-bu-vb-np16:1.9":	"भिक्खू तं भिक्खुं एतदवोचुं—",
"pli-tv-bu-vb-np16:1.10":	"“किस्स त्वं, आवुसो, इमानि एळकलोमानि ठितकोव आसुम्भसी”ति? ",
"pli-tv-bu-vb-np16:1.11":	"“तथा हि पनाहं, आवुसो, इमेसं एळकलोमानं कारणा मनुस्सेहि उप्पण्डितो”ति। ",
"pli-tv-bu-vb-np16:1.12":	"“कीव दूरतो पन त्वं, आवुसो, इमानि एळकलोमानि आहरी”ति? ",
"pli-tv-bu-vb-np16:1.13":	"“अतिरेकतियोजनं, आवुसो”ति। ",
"pli-tv-bu-vb-np16:1.14":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-np16:1.15":	"“कथञ्हि नाम भिक्खु अतिरेकतियोजनं एळकलोमानि आहरिस्सती”ति। ",
"pli-tv-bu-vb-np16:1.16":	"अथ खो ते भिक्खू तं भिक्खुं अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-np16:1.17":	"“सच्चं किर त्वं, भिक्खु, अतिरेकतियोजनं एळकलोमानि आहरी”ति? ",
"pli-tv-bu-vb-np16:1.18":	"“सच्चं, भगवा”ति। ",
"pli-tv-bu-vb-np16:1.19":	"विगरहि बुद्धो भगवा …पे… ",
"pli-tv-bu-vb-np16:1.20":	"कथञ्हि नाम त्वं, मोघपुरिस, अतिरेकतियोजनं एळकलोमानि आहरिस्ससि। ",
"pli-tv-bu-vb-np16:1.21":	"नेतं मोघपुरिस, अप्पसन्नानं वा पसादाय …पे… ",
"pli-tv-bu-vb-np16:1.22":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np16:1.23.1":	"“भिक्खुनो पनेव अद्धानमग्गप्पटिपन्नस्स एळकलोमानि उप्पज्जेय्युं। आकङ्खमानेन भिक्खुना पटिग्गहेतब्बानि। ",
"pli-tv-bu-vb-np16:1.24":	"पटिग्गहेत्वा तियोजनपरमं सहत्था हरितब्बानि, असन्ते हारके। ",
"pli-tv-bu-vb-np16:1.25":	"ततो चे उत्तरि हरेय्य, असन्तेपि हारके, निस्सग्गियं पाचित्तियन्”ति। ",
"pli-tv-bu-vb-np16:2.1":	"भिक्खुनो पनेव अद्धानमग्गप्पटिपन्नस्साति ",
"pli-tv-bu-vb-np16:2.2":	"पन्थं गच्छन्तस्स। ",
"pli-tv-bu-vb-np16:2.3":	"एळकलोमानि उप्पज्जेय्युन्ति ",
"pli-tv-bu-vb-np16:2.4":	"उप्पज्जेय्युं सङ्घतो वा गणतो वा ञातितो वा मित्ततो वा पंसुकूलं वा अत्तनो वा धनेन। ",
"pli-tv-bu-vb-np16:2.5":	"आकङ्खमानेनाति ",
"pli-tv-bu-vb-np16:2.6":	"इच्छमानेन पटिग्गहेतब्बानि। ",
"pli-tv-bu-vb-np16:2.7":	"पटिग्गहेत्वा तियोजनपरमं सहत्था हरितब्बानीति ",
"pli-tv-bu-vb-np16:2.8":	"तियोजनपरमता सहत्था हरितब्बानि। ",
"pli-tv-bu-vb-np16:2.9":	"असन्ते हारकेति ",
"pli-tv-bu-vb-np16:2.10":	"नाञ्ञो कोचि हारको होति इत्थी वा पुरिसो वा गहट्ठो वा पब्बजितो वा। ",
"pli-tv-bu-vb-np16:2.11":	"ततो चे उत्तरि हरेय्य, असन्तेपि हारकेति ",
"pli-tv-bu-vb-np16:2.12":	"पठमं पादं तियोजनं अतिक्कामेति, आपत्ति दुक्कटस्स। ",
"pli-tv-bu-vb-np16:2.13":	"दुतियं पादं अतिक्कामेति, निस्सग्गियं पाचित्तियं। ",
"pli-tv-bu-vb-np16:2.14":	"अन्तोतियोजने ठितो बहितियोजनं पातेति, निस्सग्गियं पाचित्तियं। ",
"pli-tv-bu-vb-np16:2.15":	"अञ्ञस्स याने वा भण्डे वा अजानन्तस्स पक्खिपित्वा तियोजनं अतिक्कामेति, निस्सग्गियानि होन्ति। ",
"pli-tv-bu-vb-np16:2.16":	"निस्सज्जितब्बानि सङ्घस्स वा गणस्स वा पुग्गलस्स वा। ",
"pli-tv-bu-vb-np16:2.17":	"एवञ्च पन, भिक्खवे, निस्सज्जितब्बानि। ",
"pli-tv-bu-vb-np16:2.18":	"…पे… ",
"pli-tv-bu-vb-np16:2.19":	"“इमानि मे, भन्ते, एळकलोमानि तियोजनं अतिक्कामितानि निस्सग्गियानि। ",
"pli-tv-bu-vb-np16:2.20":	"इमानाहं सङ्घस्स निस्सज्जामी”ति …पे… ",
"pli-tv-bu-vb-np16:2.21":	"ददेय्याति …पे… ",
"pli-tv-bu-vb-np16:2.22":	"ददेय्युन्ति …पे… ",
"pli-tv-bu-vb-np16:2.23":	"आयस्मतो दम्मीति। ",
"pli-tv-bu-vb-np16:2.24.1":	"अतिरेकतियोजने अतिरेकसञ्ञी अतिक्कामेति, निस्सग्गियं पाचित्तियं। ",
"pli-tv-bu-vb-np16:2.25":	"अतिरेकतियोजने वेमतिको अतिक्कामेति, निस्सग्गियं पाचित्तियं। ",
"pli-tv-bu-vb-np16:2.26":	"अतिरेकतियोजने ऊनकसञ्ञी अतिक्कामेति, निस्सग्गियं पाचित्तियं। ",
"pli-tv-bu-vb-np16:2.27":	"ऊनकतियोजने अतिरेकसञ्ञी, आपत्ति दुक्कटस्स। ",
"pli-tv-bu-vb-np16:2.28":	"ऊनकतियोजने वेमतिको, आपत्ति दुक्कटस्स। ",
"pli-tv-bu-vb-np16:2.29":	"ऊनकतियोजने ऊनकसञ्ञी, अनापत्ति। ",
"pli-tv-bu-vb-np16:2.30.1":	"अनापत्ति—",
"pli-tv-bu-vb-np16:2.31":	"तियोजनं हरति, ",
"pli-tv-bu-vb-np16:2.32":	"ऊनकतियोजनं हरति, ",
"pli-tv-bu-vb-np16:2.33":	"तियोजनं हरतिपि पच्चाहरतिपि, ",
"pli-tv-bu-vb-np16:2.34":	"तियोजनं वासाधिप्पायो गन्त्वा ततो परं हरति, ",
"pli-tv-bu-vb-np16:2.35":	"अच्छिन्नं पटिलभित्वा हरति, ",
"pli-tv-bu-vb-np16:2.36":	"निस्सट्ठं पटिलभित्वा हरति, ",
"pli-tv-bu-vb-np16:2.37":	"अञ्ञं हरापेति, ",
"pli-tv-bu-vb-np16:2.38":	"कतभण्डं, ",
"pli-tv-bu-vb-np16:2.39":	"उम्मत्तकस्स, ",
"pli-tv-bu-vb-np16:2.40":	"आदिकम्मिकस्साति। ",
"pli-tv-bu-vb-np16:2.41":	"एळकलोमसिक्खापदं निट्ठितं छट्ठं। "
}	
