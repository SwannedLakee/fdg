{	
"pli-tv-bu-vb-pc77:0.1":	"थेरवाद विनय ",
"pli-tv-bu-vb-pc77:0.2":	"महाविभङ्ग ",
"pli-tv-bu-vb-pc77:0.3":	"पाचित्तियकण्ड ",
"pli-tv-bu-vb-pc77:0.4":	"सहधम्मिकवग्ग ",
"pli-tv-bu-vb-pc77:0.5":	"७७। सञ्चिच्चसिक्खापद ",
"pli-tv-bu-vb-pc77:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc77:1.2":	"तेन खो पन समयेन छब्बग्गिया भिक्खू सत्तरसवग्गियानं भिक्खूनं सञ्चिच्च कुक्कुच्चं उपदहन्ति—",
"pli-tv-bu-vb-pc77:1.3":	"“भगवता, आवुसो, सिक्खापदं पञ्ञत्तं—",
"pli-tv-bu-vb-pc77:1.4":	"‘न ऊनवीसतिवस्सो पुग्गलो उपसम्पादेतब्बो’ति। ",
"pli-tv-bu-vb-pc77:1.5":	"तुम्हे च ऊनवीसतिवस्सा उपसम्पन्ना। ",
"pli-tv-bu-vb-pc77:1.6":	"कच्चि नो तुम्हे अनुपसम्पन्ना”ति? ",
"pli-tv-bu-vb-pc77:1.7":	"ते रोदन्ति। ",
"pli-tv-bu-vb-pc77:1.8":	"भिक्खू एवमाहंसु—",
"pli-tv-bu-vb-pc77:1.9":	"“किस्स तुम्हे, आवुसो, रोदथा”ति? ",
"pli-tv-bu-vb-pc77:1.10":	"“इमे, आवुसो, छब्बग्गिया भिक्खू अम्हाकं सञ्चिच्च कुक्कुच्चं उपदहन्ती”ति। ",
"pli-tv-bu-vb-pc77:1.11":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc77:1.12":	"“कथञ्हि नाम छब्बग्गिया भिक्खू भिक्खूनं सञ्चिच्च कुक्कुच्चं उपदहिस्सन्ती”ति …पे… ",
"pli-tv-bu-vb-pc77:1.13":	"“सच्चं किर तुम्हे, भिक्खवे, भिक्खूनं सञ्चिच्च कुक्कुच्चं उपदहथा”ति? ",
"pli-tv-bu-vb-pc77:1.14":	"“सच्चं, भगवा”ति। ",
"pli-tv-bu-vb-pc77:1.15":	"विगरहि बुद्धो भगवा …पे… ",
"pli-tv-bu-vb-pc77:1.16":	"कथञ्हि नाम तुम्हे, मोघपुरिसा, भिक्खूनं सञ्चिच्च कुक्कुच्चं उपदहिस्सथ। ",
"pli-tv-bu-vb-pc77:1.17":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc77:1.18":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc77:1.19.1":	"“यो पन भिक्खु भिक्खुस्स सञ्चिच्च कुक्कुच्चं उपदहेय्य—‘इतिस्स मुहुत्तम्पि अफासु भविस्सती’ति एतदेव पच्चयं करित्वा अनञ्ञं, पाचित्तियन्”ति। ",
"pli-tv-bu-vb-pc77:2.1.1":	"यो पनाति ",
"pli-tv-bu-vb-pc77:2.1.2":	"यो यादिसो …पे… ",
"pli-tv-bu-vb-pc77:2.1.3":	"भिक्खूति ",
"pli-tv-bu-vb-pc77:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc77:2.1.5":	"भिक्खुस्साति ",
"pli-tv-bu-vb-pc77:2.1.6":	"अञ्ञस्स भिक्खुस्स। ",
"pli-tv-bu-vb-pc77:2.1.7":	"सञ्चिच्चाति ",
"pli-tv-bu-vb-pc77:2.1.8":	"जानन्तो सञ्जानन्तो चेच्च अभिवितरित्वा वीतिक्कमो। ",
"pli-tv-bu-vb-pc77:2.1.9":	"कुक्कुच्चं उपदहेय्याति ",
"pli-tv-bu-vb-pc77:2.1.10":	"“ऊनवीसतिवस्सो मञ्ञे त्वं उपसम्पन्नो, विकाले मञ्ञे तया भुत्तं, मज्जं मञ्ञे तया पीतं, मातुगामेन सद्धिं रहो मञ्ञे तया निसिन्नन्”ति कुक्कुच्चं उपदहति, आपत्ति पाचित्तियस्स। ",
"pli-tv-bu-vb-pc77:2.1.11":	"एतदेव पच्चयं करित्वा, अनञ्ञन्ति ",
"pli-tv-bu-vb-pc77:2.1.12":	"न अञ्ञो कोचि पच्चयो होति कुक्कुच्चं उपदहितुं। ",
"pli-tv-bu-vb-pc77:2.2.1":	"उपसम्पन्ने उपसम्पन्नसञ्ञी सञ्चिच्च कुक्कुच्चं उपदहति, आपत्ति पाचित्तियस्स। ",
"pli-tv-bu-vb-pc77:2.2.2":	"उपसम्पन्ने वेमतिको सञ्चिच्च कुक्कुच्चं उपदहति, आपत्ति पाचित्तियस्स। ",
"pli-tv-bu-vb-pc77:2.2.3":	"उपसम्पन्ने अनुपसम्पन्नसञ्ञी सञ्चिच्च कुक्कुच्चं उपदहति, आपत्ति पाचित्तियस्स। ",
"pli-tv-bu-vb-pc77:2.2.4":	"अनुपसम्पन्नस्स सञ्चिच्च कुक्कुच्चं उपदहति, आपत्ति दुक्कटस्स। ",
"pli-tv-bu-vb-pc77:2.2.5":	"अनुपसम्पन्ने उपसम्पन्नसञ्ञी, आपत्ति दुक्कटस्स। ",
"pli-tv-bu-vb-pc77:2.2.6":	"अनुपसम्पन्ने वेमतिको, आपत्ति दुक्कटस्स। ",
"pli-tv-bu-vb-pc77:2.2.7":	"अनुपसम्पन्ने अनुपसम्पन्नसञ्ञी, आपत्ति दुक्कटस्स। ",
"pli-tv-bu-vb-pc77:2.3.1":	"अनापत्ति—",
"pli-tv-bu-vb-pc77:2.3.2":	"न कुक्कुच्चं उपदहितुकामो “ऊनवीसतिवस्सो मञ्ञे त्वं उपसम्पन्नो, विकाले मञ्ञे तया भुत्तं, मज्जं मञ्ञे तया पीतं, मातुगामेन सद्धिं रहो मञ्ञे तया निसिन्नं, इङ्घ जानाहि, मा ते पच्छा कुक्कुच्चं अहोसी”ति भणति, ",
"pli-tv-bu-vb-pc77:2.3.3":	"उम्मत्तकस्स, ",
"pli-tv-bu-vb-pc77:2.3.4":	"आदिकम्मिकस्साति। ",
"pli-tv-bu-vb-pc77:2.3.5":	"सञ्चिच्चसिक्खापदं निट्ठितं सत्तमं। "
}	
