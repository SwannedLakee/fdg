{	
"pli-tv-bu-vb-pc87:0.1":	"थेरवाद विनय ",
"pli-tv-bu-vb-pc87:0.2":	"महाविभङ्ग ",
"pli-tv-bu-vb-pc87:0.3":	"पाचित्तियकण्ड ",
"pli-tv-bu-vb-pc87:0.4":	"रतनवग्ग ",
"pli-tv-bu-vb-pc87:0.5":	"८७। मञ्चपीठसिक्खापद ",
"pli-tv-bu-vb-pc87:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc87:1.2":	"तेन खो पन समयेन आयस्मा उपनन्दो सक्यपुत्तो उच्चे मञ्चे सयति। ",
"pli-tv-bu-vb-pc87:1.3":	"अथ खो भगवा सम्बहुलेहि भिक्खूहि सद्धिं सेनासनचारिकं आहिण्डन्तो येनायस्मतो उपनन्दस्स सक्यपुत्तस्स विहारो तेनुपसङ्कमि। ",
"pli-tv-bu-vb-pc87:1.4":	"अद्दसा खो आयस्मा उपनन्दो सक्यपुत्तो भगवन्तं दूरतोव आगच्छन्तं। ",
"pli-tv-bu-vb-pc87:1.5":	"दिस्वान भगवन्तं एतदवोच—",
"pli-tv-bu-vb-pc87:1.6":	"“आगच्छतु मे, भन्ते, भगवा सयनं पस्सतू”ति। ",
"pli-tv-bu-vb-pc87:1.7":	"अथ खो भगवा ततोव पटिनिवत्तित्वा भिक्खू आमन्तेसि—",
"pli-tv-bu-vb-pc87:1.8":	"“आसयतो, भिक्खवे, मोघपुरिसो वेदितब्बो”ति। ",
"pli-tv-bu-vb-pc87:1.9":	"अथ खो भगवा आयस्मन्तं उपनन्दं सक्यपुत्तं अनेकपरियायेन विगरहित्वा दुब्भरताय …पे… ",
"pli-tv-bu-vb-pc87:1.10":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc87:1.11.1":	"“नवं पन भिक्खुना मञ्चं वा पीठं वा कारयमानेन अट्ठङ्गुलपादकं कारेतब्बं सुगतङ्गुलेन, अञ्ञत्र हेट्ठिमाय अटनिया; तं अतिक्कामयतो छेदनकं पाचित्तियन्”ति। ",
"pli-tv-bu-vb-pc87:2.1.1":	"नवं नाम ",
"pli-tv-bu-vb-pc87:2.1.2":	"करणं उपादाय वुच्चति। ",
"pli-tv-bu-vb-pc87:2.1.3":	"मञ्चो नाम ",
"pli-tv-bu-vb-pc87:2.1.4":	"चत्तारो मञ्चा— मसारको, बुन्दिकाबद्धो, कुळीरपादको, आहच्चपादको। ",
"pli-tv-bu-vb-pc87:2.1.5":	"पीठं नाम ",
"pli-tv-bu-vb-pc87:2.1.6":	"चत्तारि पीठानि— मसारकं, बुन्दिकाबद्धं, कुळीरपादकं, आहच्चपादकं। ",
"pli-tv-bu-vb-pc87:2.1.7":	"कारयमानेनाति ",
"pli-tv-bu-vb-pc87:2.1.8":	"करोन्तो वा कारापेन्तो वा। ",
"pli-tv-bu-vb-pc87:2.1.9":	"अट्ठङ्गुलपादकं कारेतब्बं सुगतङ्गुलेन, अञ्ञत्र हेट्ठिमाय अटनियाति ",
"pli-tv-bu-vb-pc87:2.1.10":	"ठपेत्वा हेट्ठिमं अटनिं; ",
"pli-tv-bu-vb-pc87:2.1.11":	"तं अतिक्कामेत्वा करोति वा कारापेति वा, पयोगे दुक्कटं, पटिलाभेन छिन्दित्वा पाचित्तियं देसेतब्बं। ",
"pli-tv-bu-vb-pc87:2.1.12.1":	"अत्तना विप्पकतं अत्तना परियोसापेति, आपत्ति पाचित्तियस्स। ",
"pli-tv-bu-vb-pc87:2.1.13":	"अत्तना विप्पकतं परेहि परियोसापेति, आपत्ति पाचित्तियस्स। ",
"pli-tv-bu-vb-pc87:2.1.14":	"परेहि विप्पकतं अत्तना परियोसापेति, आपत्ति पाचित्तियस्स। ",
"pli-tv-bu-vb-pc87:2.1.15":	"परेहि विप्पकतं परेहि परियोसापेति, आपत्ति पाचित्तियस्स। ",
"pli-tv-bu-vb-pc87:2.1.16":	"अञ्ञस्सत्थाय करोति वा कारापेति वा, आपत्ति दुक्कटस्स। ",
"pli-tv-bu-vb-pc87:2.1.17":	"अञ्ञेन कतं पटिलभित्वा परिभुञ्जति, आपत्ति दुक्कटस्स। ",
"pli-tv-bu-vb-pc87:2.2.1":	"अनापत्ति—",
"pli-tv-bu-vb-pc87:2.2.2":	"पमाणिकं करोति, ",
"pli-tv-bu-vb-pc87:2.2.3":	"ऊनकं करोति, ",
"pli-tv-bu-vb-pc87:2.2.4":	"अञ्ञेन कतं पमाणातिक्कन्तं पटिलभित्वा छिन्दित्वा परिभुञ्जति, ",
"pli-tv-bu-vb-pc87:2.2.5":	"उम्मत्तकस्स, ",
"pli-tv-bu-vb-pc87:2.2.6":	"आदिकम्मिकस्साति। ",
"pli-tv-bu-vb-pc87:2.2.7":	"मञ्चपीठसिक्खापदं निट्ठितं पञ्चमं। "
}	
