{	
"pli-tv-bu-vb-pc42:0.1":	"थेरवाद विनय ",
"pli-tv-bu-vb-pc42:0.2":	"महाविभङ्ग ",
"pli-tv-bu-vb-pc42:0.3":	"पाचित्तियकण्ड ",
"pli-tv-bu-vb-pc42:0.4":	"अचेलकवग्ग ",
"pli-tv-bu-vb-pc42:0.5":	"४२। उय्योजनसिक्खापद ",
"pli-tv-bu-vb-pc42:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc42:1.2":	"तेन खो पन समयेन आयस्मा उपनन्दो सक्यपुत्तो भातुनो सद्धिविहारिकं भिक्खुं एतदवोच—",
"pli-tv-bu-vb-pc42:1.3":	"“एहावुसो, गामं पिण्डाय पविसिस्सामा”ति। ",
"pli-tv-bu-vb-pc42:1.4":	"तस्स अदापेत्वा उय्योजेसि—",
"pli-tv-bu-vb-pc42:1.5":	"“गच्छावुसो, न मे तया सद्धिं कथा वा निसज्जा वा फासु होति, एककस्स मे कथा वा निसज्जा वा फासु होती”ति। ",
"pli-tv-bu-vb-pc42:1.6":	"अथ खो सो भिक्खु उपकट्ठे काले नासक्खि पिण्डाय चरितुं, पटिक्कमनेपि भत्तविस्सग्गं न सम्भावेसि, छिन्नभत्तो अहोसि। ",
"pli-tv-bu-vb-pc42:1.7":	"अथ खो सो भिक्खु आरामं गन्त्वा भिक्खूनं एतमत्थं आरोचेसि। ",
"pli-tv-bu-vb-pc42:1.8":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc42:1.9":	"“कथञ्हि नाम आयस्मा उपनन्दो सक्यपुत्तो भिक्खुं—‘एहावुसो, गामं पिण्डाय पविसिस्सामा’ति तस्स अदापेत्वा उय्योजेस्सती”ति …पे… ",
"pli-tv-bu-vb-pc42:1.10":	"“सच्चं किर त्वं, उपनन्द, भिक्खुं—‘एहावुसो, गामं पिण्डाय पविसिस्सामा’ति तस्स अदापेत्वा उय्योजेसी”ति? ",
"pli-tv-bu-vb-pc42:1.11":	"“सच्चं, भगवा”ति। ",
"pli-tv-bu-vb-pc42:1.12":	"विगरहि बुद्धो भगवा …पे… ",
"pli-tv-bu-vb-pc42:1.13":	"कथञ्हि नाम त्वं, मोघपुरिस, भिक्खुं—“एहावुसो, गामं पिण्डाय पविसिस्सामा”ति तस्स अदापेत्वा उय्योजेस्ससि। ",
"pli-tv-bu-vb-pc42:1.14":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-pc42:1.15":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc42:1.16.1":	"“यो पन भिक्खु भिक्खुं—‘एहावुसो, गामं वा निगमं वा पिण्डाय पविसिस्सामा’ति तस्स दापेत्वा वा अदापेत्वा वा उय्योजेय्य— ‘गच्छावुसो, न मे तया सद्धिं कथा वा निसज्जा वा फासु होति, एककस्स मे कथा वा निसज्जा वा फासु होती’ति, एतदेव पच्चयं करित्वा अनञ्ञं, पाचित्तियन्”ति। ",
"pli-tv-bu-vb-pc42:2.1.1":	"यो पनाति ",
"pli-tv-bu-vb-pc42:2.1.2":	"यो, यादिसो …पे… ",
"pli-tv-bu-vb-pc42:2.1.3":	"भिक्खूति ",
"pli-tv-bu-vb-pc42:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc42:2.1.5":	"भिक्खुन्ति ",
"pli-tv-bu-vb-pc42:2.1.6":	"अञ्ञं भिक्खुं। ",
"pli-tv-bu-vb-pc42:2.1.7":	"एहावुसो, गामं वा निगमं वाति ",
"pli-tv-bu-vb-pc42:2.1.8":	"गामोपि निगमोपि नगरम्पि, गामो चेव निगमो च। ",
"pli-tv-bu-vb-pc42:2.1.9":	"तस्स दापेत्वाति ",
"pli-tv-bu-vb-pc42:2.1.10":	"यागुं वा भत्तं वा खादनीयं वा भोजनीयं वा दापेत्वा। ",
"pli-tv-bu-vb-pc42:2.1.11":	"अदापेत्वाति ",
"pli-tv-bu-vb-pc42:2.1.12":	"न किञ्चि दापेत्वा। ",
"pli-tv-bu-vb-pc42:2.1.13":	"उय्योजेय्याति ",
"pli-tv-bu-vb-pc42:2.1.14":	"मातुगामेन सद्धिं हसितुकामो कीळितुकामो रहो निसीदितुकामो अनाचारं आचरितुकामो एवं वदेति— “गच्छावुसो, न मे तया सद्धिं कथा वा निसज्जा वा फासु होति, एककस्स मे कथा वा निसज्जा वा फासु होती”ति उय्योजेति, आपत्ति दुक्कटस्स। ",
"pli-tv-bu-vb-pc42:2.1.15":	"दस्सनूपचारं वा सवनूपचारं वा विजहन्तस्स आपत्ति दुक्कटस्स। ",
"pli-tv-bu-vb-pc42:2.1.16":	"विजहिते, आपत्ति पाचित्तियस्स। ",
"pli-tv-bu-vb-pc42:2.1.17":	"एतदेव पच्चयं करित्वा अनञ्ञन्ति ",
"pli-tv-bu-vb-pc42:2.1.18":	"न अञ्ञो कोचि पच्चयो होति उय्योजेतुं। ",
"pli-tv-bu-vb-pc42:2.2.1":	"उपसम्पन्ने उपसम्पन्नसञ्ञी उय्योजेति, आपत्ति पाचित्तियस्स। ",
"pli-tv-bu-vb-pc42:2.2.2":	"उपसम्पन्ने वेमतिको उय्योजेति, आपत्ति पाचित्तियस्स। ",
"pli-tv-bu-vb-pc42:2.2.3":	"उपसम्पन्ने अनुपसम्पन्नसञ्ञी उय्योजेति, आपत्ति पाचित्तियस्स। ",
"pli-tv-bu-vb-pc42:2.2.4":	"कलिसासनं आरोपेति, आपत्ति दुक्कटस्स। ",
"pli-tv-bu-vb-pc42:2.2.5":	"अनुपसम्पन्नं उय्योजेति, आपत्ति दुक्कटस्स। ",
"pli-tv-bu-vb-pc42:2.2.6":	"कलिसासनं आरोपेति, आपत्ति दुक्कटस्स। ",
"pli-tv-bu-vb-pc42:2.2.7":	"अनुपसम्पन्ने उपसम्पन्नसञ्ञी, आपत्ति दुक्कटस्स। ",
"pli-tv-bu-vb-pc42:2.2.8":	"अनुपसम्पन्ने वेमतिको, आपत्ति दुक्कटस्स। ",
"pli-tv-bu-vb-pc42:2.2.9":	"अनुपसम्पन्ने अनुपसम्पन्नसञ्ञी, आपत्ति दुक्कटस्स। ",
"pli-tv-bu-vb-pc42:2.3.1":	"अनापत्ति—",
"pli-tv-bu-vb-pc42:2.3.2":	"“उभो एकतो न यापेस्सामा”ति उय्योजेति, ",
"pli-tv-bu-vb-pc42:2.3.3":	"“महग्घं भण्डं पस्सित्वा लोभधम्मं उप्पादेस्सती”ति उय्योजेति, ",
"pli-tv-bu-vb-pc42:2.3.4":	"“मातुगामं पस्सित्वा अनभिरतिं उप्पादेस्सती”ति उय्योजेति, ",
"pli-tv-bu-vb-pc42:2.3.5":	"“गिलानस्स वा ओहिय्यकस्स वा विहारपालस्स वा यागुं वा भत्तं वा खादनीयं वा भोजनीयं वा नीहरा”ति उय्योजेति, ",
"pli-tv-bu-vb-pc42:2.3.6":	"न अनाचारं आचरितुकामो, ",
"pli-tv-bu-vb-pc42:2.3.7":	"सति करणीये उय्योजेति, ",
"pli-tv-bu-vb-pc42:2.3.8":	"उम्मत्तकस्स, ",
"pli-tv-bu-vb-pc42:2.3.9":	"आदिकम्मिकस्साति। ",
"pli-tv-bu-vb-pc42:2.3.10":	"उय्योजनसिक्खापदं निट्ठितं दुतियं। "
}	
