{	
"pli-tv-bu-vb-ss3:0.1":	"थेरवाद विनय ",
"pli-tv-bu-vb-ss3:0.2":	"महाविभङ्ग ",
"pli-tv-bu-vb-ss3:0.3":	"सङ्घादिसेसकण्ड ",
"pli-tv-bu-vb-ss3:0.4":	"३। दुट्ठुल्लवाचासिक्खापद ",
"pli-tv-bu-vb-ss3:1.1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-ss3:1.1.2":	"तेन खो पन समयेन आयस्मा उदायी अरञ्ञे विहरति। ",
"pli-tv-bu-vb-ss3:1.1.3":	"तस्सायस्मतो विहारो अभिरूपो होति दस्सनीयो पासादिको। ",
"pli-tv-bu-vb-ss3:1.1.4":	"तेन खो पन समयेन सम्बहुला इत्थियो आरामं आगमंसु विहारपेक्खिकायो। ",
"pli-tv-bu-vb-ss3:1.1.5":	"अथ खो ता इत्थियो येनायस्मा उदायी तेनुपसङ्कमिंसु; ",
"pli-tv-bu-vb-ss3:1.1.6":	"उपसङ्कमित्वा आयस्मन्तं उदायिं एतदवोचुं—",
"pli-tv-bu-vb-ss3:1.1.7":	"“इच्छाम मयं, भन्ते, अय्यस्स विहारं पेक्खितुन्”ति। ",
"pli-tv-bu-vb-ss3:1.1.8":	"अथ खो आयस्मा उदायी ता इत्थियो विहारं पेक्खापेत्वा तासं इत्थीनं वच्चमग्गं पस्सावमग्गं आदिस्स वण्णम्पि भणति अवण्णम्पि भणति याचतिपि आयाचतिपि पुच्छतिपि पटिपुच्छतिपि आचिक्खतिपि अनुसासतिपि अक्कोसतिपि। ",
"pli-tv-bu-vb-ss3:1.1.9":	"या ता इत्थियो छिन्निका धुत्तिका अहिरिकायो ता आयस्मता उदायिना सद्धिं उहसन्तिपि उल्लपन्तिपि उज्जग्घन्तिपि उप्पण्डेन्तिपि। ",
"pli-tv-bu-vb-ss3:1.1.10":	"या पन ता इत्थियो हिरिमना ता निक्खमित्वा भिक्खू उज्झापेन्ति—",
"pli-tv-bu-vb-ss3:1.1.11":	"“इदं, भन्ते, नच्छन्नं नप्पतिरूपं। ",
"pli-tv-bu-vb-ss3:1.1.12":	"सामिकेनपि मयं एवं वुत्ता न इच्छेय्याम, किं पनाय्येन उदायिना”ति। ",
"pli-tv-bu-vb-ss3:1.2.1":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-ss3:1.2.2":	"“कथञ्हि नाम आयस्मा उदायी मातुगामं दुट्ठुल्लाहि वाचाहि ओभासिस्सती”ति। ",
"pli-tv-bu-vb-ss3:1.2.3":	"अथ खो ते भिक्खू आयस्मन्तं उदायिं अनेकपरियायेन विगरहित्वा भगवतो एतमत्थं आरोचेसुं। ",
"pli-tv-bu-vb-ss3:1.2.4":	"अथ खो भगवा एतस्मिं निदाने एतस्मिं पकरणे भिक्खुसङ्घं सन्निपातापेत्वा आयस्मन्तं उदायिं पटिपुच्छि—",
"pli-tv-bu-vb-ss3:1.2.5":	"“सच्चं किर त्वं, उदायि, मातुगामं दुट्ठुल्लाहि वाचाहि ओभाससी”ति? ",
"pli-tv-bu-vb-ss3:1.2.6":	"“सच्चं, भगवा”ति। ",
"pli-tv-bu-vb-ss3:1.2.7":	"विगरहि बुद्धो भगवा—",
"pli-tv-bu-vb-ss3:1.2.8":	"“अननुच्छविकं, मोघपुरिस, अननुलोमिकं अप्पतिरूपं अस्सामणकं अकप्पियं अकरणीयं। ",
"pli-tv-bu-vb-ss3:1.2.9":	"कथञ्हि नाम त्वं, मोघपुरिस, मातुगामं दुट्ठुल्लाहि वाचाहि ओभासिस्ससि। ",
"pli-tv-bu-vb-ss3:1.2.10":	"ननु मया, मोघपुरिस, अनेकपरियायेन विरागाय धम्मो देसितो नो सरागाय …पे… ",
"pli-tv-bu-vb-ss3:1.2.11":	"कामपरिळाहानं वूपसमो अक्खातो। ",
"pli-tv-bu-vb-ss3:1.2.12":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-ss3:1.2.13":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-ss3:1.2.14.1":	"“यो पन भिक्खु ओतिण्णो विपरिणतेन चित्तेन मातुगामं दुट्ठुल्लाहि वाचाहि ओभासेय्य यथा तं युवा युवतिं मेथुनुपसंहिताहि, सङ्घादिसेसो”ति। ",
"pli-tv-bu-vb-ss3:2.1":	"यो पनाति ",
"pli-tv-bu-vb-ss3:2.2":	"यो यादिसो …पे… ",
"pli-tv-bu-vb-ss3:2.3":	"भिक्खूति ",
"pli-tv-bu-vb-ss3:2.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-ss3:2.5":	"ओतिण्णो नाम ",
"pli-tv-bu-vb-ss3:2.6":	"सारत्तो अपेक्खवा पटिबद्धचित्तो। ",
"pli-tv-bu-vb-ss3:2.7":	"विपरिणतन्ति ",
"pli-tv-bu-vb-ss3:2.8":	"रत्तम्पि चित्तं विपरिणतं, दुट्ठम्पि चित्तं विपरिणतं मूळ्हम्पि चित्तं विपरिणतं। ",
"pli-tv-bu-vb-ss3:2.9":	"अपि च रत्तं चित्तं इमस्मिं अत्थे अधिप्पेतं विपरिणतन्ति। ",
"pli-tv-bu-vb-ss3:2.10":	"मातुगामो नाम ",
"pli-tv-bu-vb-ss3:2.11":	"मनुस्सित्थी, न यक्खी, न पेती, न तिरच्छानगता। विञ्ञू पटिबला सुभासितदुब्भासितं दुट्ठुल्लादुट्ठुल्लं आजानितुं। ",
"pli-tv-bu-vb-ss3:2.12":	"दुट्ठुल्ला नाम ",
"pli-tv-bu-vb-ss3:2.13":	"वाचा वच्चमग्गपस्सावमग्गमेथुनधम्मप्पटिसंयुत्ता वाचा। ",
"pli-tv-bu-vb-ss3:2.14":	"ओभासेय्याति ",
"pli-tv-bu-vb-ss3:2.15":	"अज्झाचारो वुच्चति। ",
"pli-tv-bu-vb-ss3:2.16":	"यथा तं युवा युवतिन्ति ",
"pli-tv-bu-vb-ss3:2.17":	"दहरो दहरिं, तरुणो तरुणिं, कामभोगी कामभोगिनिं। ",
"pli-tv-bu-vb-ss3:2.18":	"मेथुनुपसंहिताहीति ",
"pli-tv-bu-vb-ss3:2.19":	"मेथुनधम्मप्पटिसंयुत्ताहि। ",
"pli-tv-bu-vb-ss3:2.20":	"सङ्घादिसेसोति ",
"pli-tv-bu-vb-ss3:2.21":	"…पे… तेनपि वुच्चति सङ्घादिसेसोति। ",
"pli-tv-bu-vb-ss3:3.1.1":	"द्वे मग्गे आदिस्स वण्णम्पि भणति, अवण्णम्पि भणति, याचतिपि, आयाचतिपि, पुच्छतिपि, पटिपुच्छतिपि, आचिक्खतिपि, अनुसासतिपि, अक्कोसतिपि। ",
"pli-tv-bu-vb-ss3:3.1.2.1":	"वण्णं भणति नाम ",
"pli-tv-bu-vb-ss3:3.1.3":	"द्वे मग्गे थोमेति वण्णेति पसंसति। ",
"pli-tv-bu-vb-ss3:3.1.4":	"अवण्णं भणति नाम ",
"pli-tv-bu-vb-ss3:3.1.5":	"द्वे मग्गे खुंसेति वम्भेति गरहति। ",
"pli-tv-bu-vb-ss3:3.1.6":	"याचति नाम ",
"pli-tv-bu-vb-ss3:3.1.7":	"देहि मे, अरहसि मे दातुन्ति। ",
"pli-tv-bu-vb-ss3:3.1.8":	"आयाचति नाम ",
"pli-tv-bu-vb-ss3:3.1.9":	"कदा ते माता पसीदिस्सति, ",
"pli-tv-bu-vb-ss3:3.1.10":	"कदा ते पिता पसीदिस्सति, ",
"pli-tv-bu-vb-ss3:3.1.11":	"कदा ते देवतायो पसीदिस्सन्ति, ",
"pli-tv-bu-vb-ss3:3.1.12":	"कदा सुखणो सुलयो सुमुहुत्तो भविस्सति, ",
"pli-tv-bu-vb-ss3:3.1.13":	"कदा ते मेथुनं धम्मं लभिस्सामीति। ",
"pli-tv-bu-vb-ss3:3.1.14":	"पुच्छति नाम ",
"pli-tv-bu-vb-ss3:3.1.15":	"कथं त्वं सामिकस्स देसि, ",
"pli-tv-bu-vb-ss3:3.1.16":	"कथं जारस्स देसीति? ",
"pli-tv-bu-vb-ss3:3.1.17":	"पटिपुच्छति नाम ",
"pli-tv-bu-vb-ss3:3.1.18":	"एवं किर त्वं सामिकस्स देसि, ",
"pli-tv-bu-vb-ss3:3.1.19":	"एवं जारस्स देसीति। ",
"pli-tv-bu-vb-ss3:3.1.20":	"आचिक्खति नाम ",
"pli-tv-bu-vb-ss3:3.1.21":	"पुट्ठो भणति— “एवं देहि। एवं देन्ता सामिकस्स पिया भविस्सति मनापा चा”ति। ",
"pli-tv-bu-vb-ss3:3.1.22":	"अनुसासति नाम ",
"pli-tv-bu-vb-ss3:3.1.23":	"अपुट्ठो भणति— “एवं देहि। एवं देन्ता सामिकस्स पिया भविस्सति मनापा चा”ति। ",
"pli-tv-bu-vb-ss3:3.1.24":	"अक्कोसति नाम ",
"pli-tv-bu-vb-ss3:3.1.25":	"अनिमित्तासि, ",
"pli-tv-bu-vb-ss3:3.1.26":	"निमित्तमत्तासि, ",
"pli-tv-bu-vb-ss3:3.1.27":	"अलोहितासि, ",
"pli-tv-bu-vb-ss3:3.1.28":	"धुवलोहितासि, ",
"pli-tv-bu-vb-ss3:3.1.29":	"धुवचोळासि, ",
"pli-tv-bu-vb-ss3:3.1.30":	"पग्घरन्तीसि, ",
"pli-tv-bu-vb-ss3:3.1.31":	"सिखरणीसि, ",
"pli-tv-bu-vb-ss3:3.1.32":	"इत्थिपण्डकासि, ",
"pli-tv-bu-vb-ss3:3.1.33":	"वेपुरिसिकासि, ",
"pli-tv-bu-vb-ss3:3.1.34":	"सम्भिन्नासि, ",
"pli-tv-bu-vb-ss3:3.1.35":	"उभतोब्यञ्जनासीति। ",
"pli-tv-bu-vb-ss3:3.2.1":	"इत्थी च होति इत्थिसञ्ञी सारत्तो च। ",
"pli-tv-bu-vb-ss3:3.2.2":	"भिक्खु च नं इत्थिया वच्चमग्गं पस्सावमग्गं आदिस्स वण्णम्पि भणति अवण्णम्पि भणति याचतिपि आयाचतिपि पुच्छतिपि पटिपुच्छतिपि आचिक्खतिपि अनुसासतिपि अक्कोसतिपि, आपत्ति सङ्घादिसेसस्स। ",
"pli-tv-bu-vb-ss3:3.2.3":	"…पे…। ",
"pli-tv-bu-vb-ss3:3.2.4.1":	"द्वे इत्थियो द्विन्नं इत्थीनं इत्थिसञ्ञी सारत्तो च। ",
"pli-tv-bu-vb-ss3:3.2.5":	"भिक्खु च नं द्विन्नं इत्थीनं वच्चमग्गं पस्सावमग्गं आदिस्स वण्णम्पि भणति अवण्णम्पि भणति …पे… ",
"pli-tv-bu-vb-ss3:3.2.6":	"अक्कोसतिपि, आपत्ति द्विन्नं सङ्घादिसेसानं। ",
"pli-tv-bu-vb-ss3:3.2.7":	"…पे… ",
"pli-tv-bu-vb-ss3:3.2.8.1":	"इत्थी च पण्डको च उभिन्नं इत्थिसञ्ञी सारत्तो च। ",
"pli-tv-bu-vb-ss3:3.2.9":	"भिक्खु च नं उभिन्नं वच्चमग्गं पस्सावमग्गं आदिस्स वण्णम्पि भणति अवण्णम्पि भणति …पे… ",
"pli-tv-bu-vb-ss3:3.2.10":	"अक्कोसतिपि, आपत्ति सङ्घादिसेसेन दुक्कटस्स। ",
"pli-tv-bu-vb-ss3:3.2.11":	"…पे… ",
"pli-tv-bu-vb-ss3:3.3.1":	"इत्थी च होति इत्थिसञ्ञी सारत्तो च। ",
"pli-tv-bu-vb-ss3:3.3.2":	"भिक्खु च नं इत्थिया वच्चमग्गं पस्सावमग्गं ठपेत्वा अधक्खकं उब्भजाणुमण्डलं आदिस्स वण्णम्पि भणति अवण्णम्पि भणति …पे… ",
"pli-tv-bu-vb-ss3:3.3.3":	"अक्कोसतिपि, आपत्ति थुल्लच्चयस्स …पे…। ",
"pli-tv-bu-vb-ss3:3.3.4":	"द्वे इत्थियो द्विन्नं इत्थीनं इत्थिसञ्ञी सारत्तो च। ",
"pli-tv-bu-vb-ss3:3.3.5":	"भिक्खु च नं द्विन्नं इत्थीनं वच्चमग्गं पस्सावमग्गं ठपेत्वा अधक्खकं उब्भजाणुमण्डलं आदिस्स वण्णम्पि भणति अवण्णम्पि भणति …पे… ",
"pli-tv-bu-vb-ss3:3.3.6":	"अक्कोसतिपि, आपत्ति द्विन्नं थुल्लच्चयानं …पे…। ",
"pli-tv-bu-vb-ss3:3.3.7":	"इत्थी च पण्डको च उभिन्नं इत्थिसञ्ञी सारत्तो च। ",
"pli-tv-bu-vb-ss3:3.3.8":	"भिक्खु च नं उभिन्नं वच्चमग्गं पस्सावमग्गं ठपेत्वा अधक्खकं उब्भजाणुमण्डलं आदिस्स वण्णम्पि भणति अवण्णम्पि भणति …पे… ",
"pli-tv-bu-vb-ss3:3.3.9":	"अक्कोसतिपि, आपत्ति थुल्लच्चयेन दुक्कटस्स …पे…। ",
"pli-tv-bu-vb-ss3:3.4.1":	"इत्थी च होति इत्थिसञ्ञी सारत्तो च। ",
"pli-tv-bu-vb-ss3:3.4.2":	"भिक्खु च नं इत्थिया उब्भक्खकं अधोजाणुमण्डलं आदिस्स वण्णम्पि भणति अवण्णम्पि भणति …पे… ",
"pli-tv-bu-vb-ss3:3.4.3":	"अक्कोसतिपि, आपत्ति दुक्कटस्स …पे…। ",
"pli-tv-bu-vb-ss3:3.4.4":	"द्वे इत्थियो द्विन्नं इत्थीनं इत्थिसञ्ञी सारत्तो च। ",
"pli-tv-bu-vb-ss3:3.4.5":	"भिक्खु च नं द्विन्नं इत्थीनं उब्भक्खकं अधोजाणुमण्डलं आदिस्स वण्णम्पि भणति अवण्णम्पि भणति …पे… ",
"pli-tv-bu-vb-ss3:3.4.6":	"अक्कोसतिपि, आपत्ति द्विन्नं दुक्कटानं …पे…। ",
"pli-tv-bu-vb-ss3:3.4.7":	"इत्थी च पण्डको च उभिन्नं इत्थिसञ्ञी सारत्तो च। ",
"pli-tv-bu-vb-ss3:3.4.8":	"भिक्खु च नं उभिन्नं उब्भक्खकं अधोजाणुमण्डलं आदिस्स वण्णम्पि भणति अवण्णम्पि भणति …पे… ",
"pli-tv-bu-vb-ss3:3.4.9":	"अक्कोसतिपि, आपत्ति द्विन्नं दुक्कटानं …पे…। ",
"pli-tv-bu-vb-ss3:3.5.1":	"इत्थी च होति इत्थिसञ्ञी सारत्तो च। ",
"pli-tv-bu-vb-ss3:3.5.2":	"भिक्खु च नं इत्थिया कायपटिबद्धं आदिस्स वण्णम्पि भणति अवण्णम्पि भणति …पे… ",
"pli-tv-bu-vb-ss3:3.5.3":	"अक्कोसतिपि, आपत्ति दुक्कटस्स …पे…। ",
"pli-tv-bu-vb-ss3:3.5.4":	"द्वे इत्थियो द्विन्नं इत्थीनं इत्थिसञ्ञी सारत्तो च। ",
"pli-tv-bu-vb-ss3:3.5.5":	"भिक्खु च नं द्विन्नं इत्थीनं कायपटिबद्धं आदिस्स वण्णम्पि भणति अवण्णम्पि भणति …पे… ",
"pli-tv-bu-vb-ss3:3.5.6":	"अक्कोसतिपि, आपत्ति द्विन्नं दुक्कटानं …पे…। ",
"pli-tv-bu-vb-ss3:3.5.7":	"इत्थी च पण्डको च उभिन्नं इत्थिसञ्ञी सारत्तो च। ",
"pli-tv-bu-vb-ss3:3.5.8":	"भिक्खु च नं उभिन्नं कायपटिबद्धं आदिस्स वण्णम्पि भणति अवण्णम्पि भणति …पे… ",
"pli-tv-bu-vb-ss3:3.5.9":	"अक्कोसतिपि, आपत्ति द्विन्नं दुक्कटानं …पे…। ",
"pli-tv-bu-vb-ss3:3.6.1":	"अनापत्ति—",
"pli-tv-bu-vb-ss3:3.6.2":	"अत्थपुरेक्खारस्स, ",
"pli-tv-bu-vb-ss3:3.6.3":	"धम्मपुरेक्खारस्स, ",
"pli-tv-bu-vb-ss3:3.6.4":	"अनुसासनिपुरेक्खारस्स, ",
"pli-tv-bu-vb-ss3:3.6.5":	"उम्मत्तकस्स, ",
"pli-tv-bu-vb-ss3:3.6.6":	"आदिकम्मिकस्साति। ",
"pli-tv-bu-vb-ss3:3.6.7":	"३।१। विनीतवत्थुउद्दानगाथा ",
"pli-tv-bu-vb-ss3:3.6.8":	"लोहितं कक्कसाकिण्णं, ",
"pli-tv-bu-vb-ss3:3.6.9":	"खरं दीघञ्च वापितं; ",
"pli-tv-bu-vb-ss3:3.6.10":	"कच्चि संसीदति मग्गो, ",
"pli-tv-bu-vb-ss3:3.6.11":	"सद्धा दानेन कम्मुनाति। ",
"pli-tv-bu-vb-ss3:4.1.0":	"३।२। विनीतवत्थु ",
"pli-tv-bu-vb-ss3:4.1.1":	"तेन खो पन समयेन अञ्ञतरा इत्थी नवरत्तं कम्बलं पारुता होति। ",
"pli-tv-bu-vb-ss3:4.1.2":	"अञ्ञतरो भिक्खु सारत्तो तं इत्थिं एतदवोच—",
"pli-tv-bu-vb-ss3:4.1.3":	"“लोहितं खो ते, भगिनी”ति। ",
"pli-tv-bu-vb-ss3:4.1.4":	"सा न पटिविजानि। ",
"pli-tv-bu-vb-ss3:4.1.5":	"“आमाय्य, नवरत्तो कम्बलो”ति। ",
"pli-tv-bu-vb-ss3:4.1.6":	"तस्स कुक्कुच्चं अहोसि “भगवता सिक्खापदं पञ्ञत्तं, कच्चि नु खो अहं सङ्घादिसेसं आपत्तिं आपन्नो”ति? ",
"pli-tv-bu-vb-ss3:4.1.7":	"भगवतो एतमत्थं आरोचेसि। ",
"pli-tv-bu-vb-ss3:4.1.8":	"“अनापत्ति, भिक्खु, सङ्घादिसेसस्स; ",
"pli-tv-bu-vb-ss3:4.1.9":	"आपत्ति दुक्कटस्सा”ति। ",
"pli-tv-bu-vb-ss3:4.2.1":	"तेन खो पन समयेन अञ्ञतरा इत्थी खरकम्बलं पारुता होति। ",
"pli-tv-bu-vb-ss3:4.2.2":	"अञ्ञतरो भिक्खु सारत्तो तं इत्थिं एतदवोच—",
"pli-tv-bu-vb-ss3:4.2.3":	"“कक्कसलोमं खो ते, भगिनी”ति। ",
"pli-tv-bu-vb-ss3:4.2.4":	"सा न पटिविजानि। ",
"pli-tv-bu-vb-ss3:4.2.5":	"“आमाय्य, खरकम्बलो”ति। ",
"pli-tv-bu-vb-ss3:4.2.6":	"तस्स कुक्कुच्चं अहोसि …पे… ",
"pli-tv-bu-vb-ss3:4.2.7":	"“अनापत्ति, भिक्खु, सङ्घादिसेसस्स; ",
"pli-tv-bu-vb-ss3:4.2.8":	"आपत्ति दुक्कटस्सा”ति। ",
"pli-tv-bu-vb-ss3:4.3.1":	"तेन खो पन समयेन अञ्ञतरा इत्थी नवावुतं कम्बलं पारुता होति। ",
"pli-tv-bu-vb-ss3:4.3.2":	"अञ्ञतरो भिक्खु सारत्तो तं इत्थिं एतदवोच—",
"pli-tv-bu-vb-ss3:4.3.3":	"“आकिण्णलोमं खो ते, भगिनी”ति। ",
"pli-tv-bu-vb-ss3:4.3.4":	"सा न पटिविजानि। ",
"pli-tv-bu-vb-ss3:4.3.5":	"“आमाय्य, नवावुतो कम्बलो”ति। ",
"pli-tv-bu-vb-ss3:4.3.6":	"तस्स कुक्कुच्चं अहोसि …पे… ",
"pli-tv-bu-vb-ss3:4.3.7":	"“अनापत्ति, भिक्खु, सङ्घादिसेसस्स; ",
"pli-tv-bu-vb-ss3:4.3.8":	"आपत्ति दुक्कटस्सा”ति। ",
"pli-tv-bu-vb-ss3:4.4.1":	"तेन खो पन समयेन अञ्ञतरा इत्थी खरकम्बलकं पारुता होति। ",
"pli-tv-bu-vb-ss3:4.4.2":	"अञ्ञतरो भिक्खु सारत्तो तं इत्थिं एतदवोच—",
"pli-tv-bu-vb-ss3:4.4.3":	"“खरलोमं खो ते, भगिनी”ति। ",
"pli-tv-bu-vb-ss3:4.4.4":	"सा न पटिविजानि। ",
"pli-tv-bu-vb-ss3:4.4.5":	"“आमाय्य, खरकम्बलको”ति। ",
"pli-tv-bu-vb-ss3:4.4.6":	"तस्स कुक्कुच्चं अहोसि …पे… ",
"pli-tv-bu-vb-ss3:4.4.7":	"“अनापत्ति, भिक्खु, सङ्घादिसेसस्स; ",
"pli-tv-bu-vb-ss3:4.4.8":	"आपत्ति दुक्कटस्सा”ति। ",
"pli-tv-bu-vb-ss3:4.5.1":	"तेन खो पन समयेन अञ्ञतरा इत्थी पावारं पारुता होति। ",
"pli-tv-bu-vb-ss3:4.5.2":	"अञ्ञतरो भिक्खु सारत्तो तं इत्थिं एतदवोच—",
"pli-tv-bu-vb-ss3:4.5.3":	"“दीघलोमं खो ते, भगिनी”ति। ",
"pli-tv-bu-vb-ss3:4.5.4":	"सा न पटिविजानि। ",
"pli-tv-bu-vb-ss3:4.5.5":	"“आमाय्य, पावारो”ति। ",
"pli-tv-bu-vb-ss3:4.5.6":	"तस्स कुक्कुच्चं अहोसि …पे… ",
"pli-tv-bu-vb-ss3:4.5.7":	"“अनापत्ति, भिक्खु, सङ्घादिसेसस्स; ",
"pli-tv-bu-vb-ss3:4.5.8":	"आपत्ति दुक्कटस्सा”ति। ",
"pli-tv-bu-vb-ss3:4.6.1":	"तेन खो पन समयेन अञ्ञतरा इत्थी खेत्तं वपापेत्वा आगच्छति। ",
"pli-tv-bu-vb-ss3:4.6.2":	"अञ्ञतरो भिक्खु सारत्तो तं इत्थिं एतदवोच—",
"pli-tv-bu-vb-ss3:4.6.3":	"“वापितं खो ते, भगिनी”ति? ",
"pli-tv-bu-vb-ss3:4.6.4":	"सा न पटिविजानि। ",
"pli-tv-bu-vb-ss3:4.6.5":	"“आमाय्य, नो च खो पटिवुत्तन्”ति। ",
"pli-tv-bu-vb-ss3:4.6.6":	"तस्स कुक्कुच्चं अहोसि …पे… ",
"pli-tv-bu-vb-ss3:4.6.7":	"“अनापत्ति, भिक्खु, सङ्घादिसेसस्स; ",
"pli-tv-bu-vb-ss3:4.6.8":	"आपत्ति दुक्कटस्सा”ति। ",
"pli-tv-bu-vb-ss3:4.7.1":	"तेन खो पन समयेन अञ्ञतरो भिक्खु परिब्बाजिकं पटिपथे पस्सित्वा सारत्तो तं परिब्बाजिकं एतदवोच—",
"pli-tv-bu-vb-ss3:4.7.2":	"“कच्चि, भगिनि, मग्गो संसीदती”ति? ",
"pli-tv-bu-vb-ss3:4.7.3":	"सा न पटिविजानि। ",
"pli-tv-bu-vb-ss3:4.7.4":	"“आम, भिक्खु, पटिपज्जिस्ससी”ति। ",
"pli-tv-bu-vb-ss3:4.7.5":	"तस्स कुक्कुच्चं अहोसि …पे… ",
"pli-tv-bu-vb-ss3:4.7.6":	"“अनापत्ति, भिक्खु, सङ्घादिसेसस्स; ",
"pli-tv-bu-vb-ss3:4.7.7":	"आपत्ति थुल्लच्चयस्सा”ति। ",
"pli-tv-bu-vb-ss3:4.8.1":	"तेन खो पन समयेन अञ्ञतरो भिक्खु सारत्तो अञ्ञतरं इत्थिं एतदवोच—",
"pli-tv-bu-vb-ss3:4.8.2":	"“सद्धासि त्वं, भगिनि। ",
"pli-tv-bu-vb-ss3:4.8.3":	"अपि च यं सामिकस्स देसि तं नाम्हाकं देसी”ति। ",
"pli-tv-bu-vb-ss3:4.8.4":	"“किं, भन्ते”ति? ",
"pli-tv-bu-vb-ss3:4.8.5":	"“मेथुनधम्मन्”ति। ",
"pli-tv-bu-vb-ss3:4.8.6":	"तस्स कुक्कुच्चं अहोसि …पे… ",
"pli-tv-bu-vb-ss3:4.8.7":	"“आपत्तिं त्वं, भिक्खु, आपन्नो सङ्घादिसेसन्”ति। ",
"pli-tv-bu-vb-ss3:4.9.1":	"तेन खो पन समयेन अञ्ञतरो भिक्खु सारत्तो अञ्ञतरं इत्थिं एतदवोच—",
"pli-tv-bu-vb-ss3:4.9.2":	"“सद्धासि त्वं, भगिनि। ",
"pli-tv-bu-vb-ss3:4.9.3":	"अपि च यं अग्गदानं तं नाम्हाकं देसी”ति। ",
"pli-tv-bu-vb-ss3:4.9.4":	"“किं, भन्ते, अग्गदानन्”ति? ",
"pli-tv-bu-vb-ss3:4.9.5":	"“मेथुनधम्मन्”ति। ",
"pli-tv-bu-vb-ss3:4.9.6":	"तस्स कुक्कुच्चं अहोसि …पे… ",
"pli-tv-bu-vb-ss3:4.9.7":	"“आपत्तिं त्वं, भिक्खु, आपन्नो सङ्घादिसेसन्”ति। ",
"pli-tv-bu-vb-ss3:4.10.1":	"तेन खो पन समयेन अञ्ञतरा इत्थी कम्मं करोति। ",
"pli-tv-bu-vb-ss3:4.10.2":	"अञ्ञतरो भिक्खु सारत्तो तं इत्थिं एतदवोच—",
"pli-tv-bu-vb-ss3:4.10.3":	"“तिट्ठ, भगिनि, अहं करिस्सामी”ति …पे… ",
"pli-tv-bu-vb-ss3:4.10.4":	"निसीद, भगिनि, अहं करिस्सामी”ति …पे… ",
"pli-tv-bu-vb-ss3:4.10.5":	"निपज्ज, भगिनि, अहं करिस्सामी”ति। ",
"pli-tv-bu-vb-ss3:4.10.6":	"सा न पटिविजानि। ",
"pli-tv-bu-vb-ss3:4.10.7":	"तस्स कुक्कुच्चं अहोसि …पे… ",
"pli-tv-bu-vb-ss3:4.10.8":	"“अनापत्ति, भिक्खु, सङ्घादिसेसस्स; ",
"pli-tv-bu-vb-ss3:4.10.9":	"आपत्ति दुक्कटस्सा”ति। ",
"pli-tv-bu-vb-ss3:4.10.10":	"दुट्ठुल्लवाचासिक्खापदं निट्ठितं ततियं। "
}	
