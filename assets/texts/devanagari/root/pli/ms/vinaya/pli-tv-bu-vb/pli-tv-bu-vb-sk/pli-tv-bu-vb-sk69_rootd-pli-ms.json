{	
"pli-tv-bu-vb-sk69:0.1":	"थेरवाद विनय ",
"pli-tv-bu-vb-sk69:0.2":	"महाविभङ्ग ",
"pli-tv-bu-vb-sk69:0.3":	"सेखियकण्ड ",
"pli-tv-bu-vb-sk69:0.4":	"पादुकवग्ग ",
"pli-tv-bu-vb-sk69:0.5":	"६९। नीचासनसिक्खापद ",
"pli-tv-bu-vb-sk69:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-sk69:1.2":	"तेन खो पन समयेन छब्बग्गिया भिक्खू नीचे आसने निसीदित्वा उच्चे आसने निसिन्नस्स धम्मं देसेन्ति। ",
"pli-tv-bu-vb-sk69:1.3":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-sk69:1.4":	"“कथञ्हि नाम छब्बग्गिया भिक्खू नीचे आसने निसीदित्वा उच्चे आसने निसिन्नस्स धम्मं देसेस्सन्ती”ति …पे… ",
"pli-tv-bu-vb-sk69:1.5":	"“सच्चं किर तुम्हे, भिक्खवे, नीचे आसने निसीदित्वा उच्चे आसने निसिन्नस्स धम्मं देसेथा”ति? ",
"pli-tv-bu-vb-sk69:1.6":	"“सच्चं, भगवा”ति। ",
"pli-tv-bu-vb-sk69:1.7":	"विगरहि बुद्धो भगवा …पे… ",
"pli-tv-bu-vb-sk69:1.8":	"कथञ्हि नाम तुम्हे, मोघपुरिसा, नीचे आसने निसीदित्वा उच्चे आसने निसिन्नस्स धम्मं देसेस्सथ। ",
"pli-tv-bu-vb-sk69:1.9":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-sk69:1.10":	"विगरहित्वा …पे… ",
"pli-tv-bu-vb-sk69:1.11":	"धम्मिं कथं कत्वा भिक्खू आमन्तेसि—",
"pli-tv-bu-vb-sk69:1.12.1":	"“भूतपुब्बं, भिक्खवे, बाराणसियं अञ्ञतरस्स छपकस्स पजापति गब्भिनी अहोसि। ",
"pli-tv-bu-vb-sk69:1.13":	"अथ खो, भिक्खवे, सा छपकी तं छपकं एतदवोच—",
"pli-tv-bu-vb-sk69:1.14":	"‘गब्भिनीम्हि, अय्यपुत्त। ",
"pli-tv-bu-vb-sk69:1.15":	"इच्छामि अम्बं खादितुन्’ति। ",
"pli-tv-bu-vb-sk69:1.16":	"‘नत्थि अम्बं, अकालो अम्बस्सा’ति। ",
"pli-tv-bu-vb-sk69:1.17":	"‘सचे न लभिस्सामि मरिस्सामी’ति। ",
"pli-tv-bu-vb-sk69:1.18":	"तेन खो पन समयेन रञ्ञो अम्बो धुवफलो होति। ",
"pli-tv-bu-vb-sk69:1.19":	"अथ खो, भिक्खवे, सो छपको येन सो अम्बो तेनुपसङ्कमि; उपसङ्कमित्वा तं अम्बं अभिरुहित्वा निलीनो अच्छि। ",
"pli-tv-bu-vb-sk69:1.20":	"अथ खो, भिक्खवे, राजा पुरोहितेन ब्राह्मणेन सद्धिं येन सो अम्बो तेनुपसङ्कमि; उपसङ्कमित्वा उच्चे आसने निसीदित्वा मन्तं परियापुणाति। ",
"pli-tv-bu-vb-sk69:1.21":	"अथ खो, भिक्खवे, तस्स छपकस्स एतदहोसि—",
"pli-tv-bu-vb-sk69:1.22":	"‘याव अधम्मिको अयं राजा, यत्र हि नाम उच्चे आसने निसीदित्वा मन्तं परियापुणिस्सति। ",
"pli-tv-bu-vb-sk69:1.23":	"अयञ्च ब्राह्मणो अधम्मिको, यत्र हि नाम नीचे आसने निसीदित्वा उच्चे आसने निसिन्नस्स मन्तं वाचेस्सति। ",
"pli-tv-bu-vb-sk69:1.24":	"अहञ्चम्हि अधम्मिको, योहं इत्थिया कारणा रञ्ञो अम्बं अवहरामि। ",
"pli-tv-bu-vb-sk69:1.25":	"सब्बमिदं चरिमं कतन्’ति ",
"pli-tv-bu-vb-sk69:1.26":	"तत्थेव परिपति। ",
"pli-tv-bu-vb-sk69:1.27.1":	"‘उभो अत्थं न जानन्ति, ",
"pli-tv-bu-vb-sk69:1.28":	"उभो धम्मं न पस्सरे; ",
"pli-tv-bu-vb-sk69:1.29":	"यो चायं मन्तं वाचेति, ",
"pli-tv-bu-vb-sk69:1.30":	"यो चाधम्मेनधीयति’। ",
"pli-tv-bu-vb-sk69:1.31.1":	"‘सालीनं ओदनो भुत्तो, ",
"pli-tv-bu-vb-sk69:1.32":	"सुचिमंसूपसेचनो; ",
"pli-tv-bu-vb-sk69:1.33":	"तस्मा धम्मे न वत्तामि, ",
"pli-tv-bu-vb-sk69:1.34":	"धम्मो अरियेभि वण्णितो’। ",
"pli-tv-bu-vb-sk69:1.35.1":	"‘धिरत्थु तं धनलाभं, ",
"pli-tv-bu-vb-sk69:1.36":	"यसलाभञ्च ब्राह्मण; ",
"pli-tv-bu-vb-sk69:1.37":	"या वुत्ति विनिपातेन, ",
"pli-tv-bu-vb-sk69:1.38":	"अधम्मचरणेन वा। ",
"pli-tv-bu-vb-sk69:1.39":	"परिब्बज महाब्रह्मे, ",
"pli-tv-bu-vb-sk69:1.40":	"पचन्तञ्ञेपि पाणिनो; ",
"pli-tv-bu-vb-sk69:1.41":	"मा त्वं अधम्मो आचरितो, ",
"pli-tv-bu-vb-sk69:1.42":	"अस्मा कुम्भमिवाभिदा’ति। ",
"pli-tv-bu-vb-sk69:1.43":	"तदापि मे, भिक्खवे, अमनापा नीचे आसने निसीदित्वा उच्चे आसने निसिन्नस्स मन्तं वाचेतुं, किमङ्गं पन एतरहि न अमनापा भविस्सति नीचे आसने निसीदित्वा उच्चे आसने निसिन्नस्स धम्मं देसेतुं। ",
"pli-tv-bu-vb-sk69:1.44":	"नेतं, भिक्खवे, अप्पसन्नानं वा पसादाय …पे… ",
"pli-tv-bu-vb-sk69:1.45":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-sk69:1.46.1":	"“न नीचे आसने निसीदित्वा उच्चे आसने निसिन्नस्स अगिलानस्स धम्मं देसेस्सामीति सिक्खा करणीया”ति। ",
"pli-tv-bu-vb-sk69:1.47":	"न नीचे आसने निसीदित्वा उच्चे आसने निसिन्नस्स अगिलानस्स धम्मो देसेतब्बो। ",
"pli-tv-bu-vb-sk69:1.48":	"यो अनादरियं पटिच्च नीचे आसने निसीदित्वा उच्चे आसने निसिन्नस्स अगिलानस्स धम्मं देसेति, आपत्ति दुक्कटस्स। ",
"pli-tv-bu-vb-sk69:1.49.1":	"अनापत्ति—",
"pli-tv-bu-vb-sk69:1.50.1":	"असञ्चिच्च …पे… ",
"pli-tv-bu-vb-sk69:1.51":	"आदिकम्मिकस्साति। ",
"pli-tv-bu-vb-sk69:1.52":	"नवमसिक्खापदं निट्ठितं। "
}	
