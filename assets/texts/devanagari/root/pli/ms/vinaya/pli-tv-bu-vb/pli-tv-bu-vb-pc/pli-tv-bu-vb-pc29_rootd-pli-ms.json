{	
"pli-tv-bu-vb-pc29:0.1":	"थेरवाद विनय ",
"pli-tv-bu-vb-pc29:0.2":	"महाविभङ्ग ",
"pli-tv-bu-vb-pc29:0.3":	"पाचित्तियकण्ड ",
"pli-tv-bu-vb-pc29:0.4":	"ओवादवग्ग ",
"pli-tv-bu-vb-pc29:0.5":	"२९। परिपाचितसिक्खापद ",
"pli-tv-bu-vb-pc29:1.1":	"तेन समयेन बुद्धो भगवा राजगहे विहरति वेळुवने कलन्दकनिवापे। ",
"pli-tv-bu-vb-pc29:1.2":	"तेन खो पन समयेन थुल्लनन्दा भिक्खुनी अञ्ञतरस्स कुलस्स कुलूपिका होति निच्चभत्तिका। ",
"pli-tv-bu-vb-pc29:1.3":	"तेन च गहपतिना थेरा भिक्खू निमन्तिता होन्ति। ",
"pli-tv-bu-vb-pc29:1.4":	"अथ खो थुल्लनन्दा भिक्खुनी पुब्बण्हसमयं निवासेत्वा पत्तचीवरमादाय येन तं कुलं तेनुपसङ्कमि; उपसङ्कमित्वा तं गहपतिं एतदवोच—",
"pli-tv-bu-vb-pc29:1.5":	"“किमिदं, गहपति, पहूतं खादनीयं भोजनीयं पटियत्तन्”ति? ",
"pli-tv-bu-vb-pc29:1.6":	"“थेरा मया, अय्ये, निमन्तिता”ति। ",
"pli-tv-bu-vb-pc29:1.7":	"“के पन ते, गहपति, थेरा”ति? ",
"pli-tv-bu-vb-pc29:1.8":	"“अय्यो सारिपुत्तो अय्यो महामोग्गल्लानो अय्यो महाकच्चानो अय्यो महाकोट्ठिको अय्यो महाकप्पिनो अय्यो महाचुन्दो अय्यो अनुरुद्धो अय्यो रेवतो अय्यो उपालि अय्यो आनन्दो अय्यो राहुलो”ति। ",
"pli-tv-bu-vb-pc29:1.9":	"“किं पन त्वं, गहपति, महानागे तिट्ठमाने चेटके निमन्तेसी”ति? ",
"pli-tv-bu-vb-pc29:1.10":	"“के पन ते, अय्ये, महानागा”ति? ",
"pli-tv-bu-vb-pc29:1.11":	"“अय्यो देवदत्तो अय्यो कोकालिको अय्यो कटमोदकतिस्सको अय्यो खण्डदेविया पुत्तो अय्यो समुद्ददत्तो”ति। ",
"pli-tv-bu-vb-pc29:1.12":	"अयं चरहि थुल्लनन्दाय भिक्खुनिया अन्तरा कथा विप्पकता, अथ ते थेरा भिक्खू पविसिंसु। ",
"pli-tv-bu-vb-pc29:1.13":	"“सच्चं महानागा खो तया, गहपति, निमन्तिता”ति। ",
"pli-tv-bu-vb-pc29:1.14":	"“इदानेव खो त्वं, अय्ये, चेटके अकासि; इदानि महानागे”ति। ",
"pli-tv-bu-vb-pc29:1.15":	"घरतो च निक्कड्ढि, निच्चभत्तञ्च पच्छिन्दि। ",
"pli-tv-bu-vb-pc29:1.16":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc29:1.17":	"“कथञ्हि नाम देवदत्तो जानं भिक्खुनिपरिपाचितं पिण्डपातं भुञ्जिस्सती”ति …पे… ",
"pli-tv-bu-vb-pc29:1.18":	"“सच्चं किर त्वं, देवदत्त, जानं भिक्खुनिपरिपाचितं पिण्डपातं भुञ्जसी”ति? ",
"pli-tv-bu-vb-pc29:1.19":	"“सच्चं, भगवा”ति। ",
"pli-tv-bu-vb-pc29:1.20":	"विगरहि बुद्धो भगवा …पे… ",
"pli-tv-bu-vb-pc29:1.21":	"कथञ्हि नाम त्वं, मोघपुरिस, जानं भिक्खुनिपरिपाचितं पिण्डपातं भुञ्जिस्ससि। ",
"pli-tv-bu-vb-pc29:1.22":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-pc29:1.23":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc29:1.24.1":	"“यो पन भिक्खु जानं भिक्खुनिपरिपाचितं पिण्डपातं भुञ्जेय्य, पाचित्तियन्”ति। ",
"pli-tv-bu-vb-pc29:1.25":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc29:2.1":	"तेन खो पन समयेन अञ्ञतरो भिक्खु राजगहा पब्बजितो ञातिकुलं अगमासि। ",
"pli-tv-bu-vb-pc29:2.2":	"मनुस्सा—“चिरस्सम्पि भदन्तो आगतो”ति सक्कच्चं भत्तं अकंसु। ",
"pli-tv-bu-vb-pc29:2.3":	"तस्स कुलस्स कुलूपिका भिक्खुनी ते मनुस्से एतदवोच—",
"pli-tv-bu-vb-pc29:2.4":	"“देथय्यस्स, आवुसो, भत्तन्”ति। ",
"pli-tv-bu-vb-pc29:2.5":	"अथ खो सो भिक्खु—",
"pli-tv-bu-vb-pc29:2.6":	"“भगवता पटिक्खित्तं जानं भिक्खुनिपरिपाचितं पिण्डपातं भुञ्जितुन्”ति कुक्कुच्चायन्तो न पटिग्गहेसि। ",
"pli-tv-bu-vb-pc29:2.7":	"नासक्खि पिण्डाय चरितुं, छिन्नभत्तो अहोसि। ",
"pli-tv-bu-vb-pc29:2.8":	"अथ खो सो भिक्खु आरामं गन्त्वा भिक्खूनं एतमत्थं आरोचेसि। ",
"pli-tv-bu-vb-pc29:2.9":	"भिक्खू भगवतो एतमत्थं आरोचेसुं। ",
"pli-tv-bu-vb-pc29:2.10":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-pc29:2.11":	"“अनुजानामि, भिक्खवे, पुब्बे गिहिसमारम्भे जानं भिक्खुनिपरिपाचितं पिण्डपातं भुञ्जितुं। ",
"pli-tv-bu-vb-pc29:2.12":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc29:2.13.1":	"“यो पन भिक्खु जानं भिक्खुनिपरिपाचितं पिण्डपातं भुञ्जेय्य, अञ्ञत्र पुब्बे गिहिसमारम्भा, पाचित्तियन्”ति। ",
"pli-tv-bu-vb-pc29:3.1.1":	"यो पनाति ",
"pli-tv-bu-vb-pc29:3.1.2":	"यो यादिसो …पे… ",
"pli-tv-bu-vb-pc29:3.1.3":	"भिक्खूति ",
"pli-tv-bu-vb-pc29:3.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc29:3.1.5":	"जानाति नाम ",
"pli-tv-bu-vb-pc29:3.1.6":	"सामं वा जानाति अञ्ञे वा तस्स आरोचेन्ति सा वा आरोचेति। ",
"pli-tv-bu-vb-pc29:3.1.7":	"भिक्खुनी नाम ",
"pli-tv-bu-vb-pc29:3.1.8":	"उभतोसङ्घे उपसम्पन्ना। ",
"pli-tv-bu-vb-pc29:3.1.9":	"परिपाचेति नाम ",
"pli-tv-bu-vb-pc29:3.1.10":	"पुब्बे अदातुकामानं अकत्तुकामानं— “अय्यो भाणको, अय्यो बहुस्सुतो, अय्यो सुत्तन्तिको, अय्यो विनयधरो, अय्यो धम्मकथिको, देथ अय्यस्स, करोथ अय्यस्सा”ति एसा परिपाचेति नाम। ",
"pli-tv-bu-vb-pc29:3.1.11":	"पिण्डपातो नाम ",
"pli-tv-bu-vb-pc29:3.1.12":	"पञ्चन्नं भोजनानं अञ्ञतरं भोजनं। ",
"pli-tv-bu-vb-pc29:3.1.13":	"अञ्ञत्र पुब्बे गिहिसमारम्भाति ",
"pli-tv-bu-vb-pc29:3.1.14":	"ठपेत्वा गिहिसमारम्भं। ",
"pli-tv-bu-vb-pc29:3.1.15":	"गिहिसमारम्भो नाम ",
"pli-tv-bu-vb-pc29:3.1.16":	"ञातका वा होन्ति पवारिता वा पकतिपटियत्तं वा। ",
"pli-tv-bu-vb-pc29:3.1.17":	"अञ्ञत्र पुब्बे गिहिसमारम्भा भुञ्जिस्सामीति पटिग्गण्हाति, आपत्ति दुक्कटस्स। ",
"pli-tv-bu-vb-pc29:3.1.18":	"अज्झोहारे अज्झोहारे, आपत्ति पाचित्तियस्स। ",
"pli-tv-bu-vb-pc29:3.2.1":	"परिपाचिते परिपाचितसञ्ञी भुञ्जति, अञ्ञत्र पुब्बे गिहिसमारम्भा, आपत्ति पाचित्तियस्स। ",
"pli-tv-bu-vb-pc29:3.2.2":	"परिपाचिते वेमतिको भुञ्जति, अञ्ञत्र पुब्बे गिहिसमारम्भा, आपत्ति दुक्कटस्स। ",
"pli-tv-bu-vb-pc29:3.2.3":	"परिपाचिते अपरिपाचितसञ्ञी भुञ्जति, अञ्ञत्र पुब्बे गिहिसमारम्भा, अनापत्ति। ",
"pli-tv-bu-vb-pc29:3.2.4":	"एकतोउपसम्पन्नाय परिपाचितं भुञ्जति, अञ्ञत्र पुब्बे गिहिसमारम्भा, आपत्ति दुक्कटस्स। ",
"pli-tv-bu-vb-pc29:3.2.5":	"अपरिपाचिते परिपाचितसञ्ञी, आपत्ति दुक्कटस्स। ",
"pli-tv-bu-vb-pc29:3.2.6":	"अपरिपाचिते वेमतिको, आपत्ति दुक्कटस्स। ",
"pli-tv-bu-vb-pc29:3.2.7":	"अपरिपाचिते अपरिपाचितसञ्ञी, अनापत्ति। ",
"pli-tv-bu-vb-pc29:3.3.1":	"अनापत्ति—",
"pli-tv-bu-vb-pc29:3.3.2":	"पुब्बे गिहिसमारम्भे, ",
"pli-tv-bu-vb-pc29:3.3.3":	"सिक्खमाना परिपाचेति, ",
"pli-tv-bu-vb-pc29:3.3.4":	"सामणेरी परिपाचेति, ",
"pli-tv-bu-vb-pc29:3.3.5":	"पञ्च भोजनानि ठपेत्वा सब्बत्थ अनापत्ति, ",
"pli-tv-bu-vb-pc29:3.3.6":	"उम्मत्तकस्स, ",
"pli-tv-bu-vb-pc29:3.3.7":	"आदिकम्मिकस्साति। ",
"pli-tv-bu-vb-pc29:3.3.8":	"परिपाचितसिक्खापदं निट्ठितं नवमं। "
}	
