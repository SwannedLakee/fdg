{	
"pli-tv-bu-vb-pc80:0.1":	"थेरवाद विनय ",
"pli-tv-bu-vb-pc80:0.2":	"महाविभङ्ग ",
"pli-tv-bu-vb-pc80:0.3":	"पाचित्तियकण्ड ",
"pli-tv-bu-vb-pc80:0.4":	"सहधम्मिकवग्ग ",
"pli-tv-bu-vb-pc80:0.5":	"८०। छन्दंअदत्वागमनसिक्खापद ",
"pli-tv-bu-vb-pc80:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc80:1.2":	"तेन खो पन समयेन सङ्घो सन्निपतितो होति केनचिदेव करणीयेन। ",
"pli-tv-bu-vb-pc80:1.3":	"छब्बग्गिया भिक्खू चीवरकम्मं करोन्ता एकस्स छन्दं अदंसु। ",
"pli-tv-bu-vb-pc80:1.4":	"अथ खो सङ्घो “यस्सत्थाय सन्निपतितो तं कम्मं करिस्सामी”ति ञत्तिं ठपेसि। ",
"pli-tv-bu-vb-pc80:1.5":	"अथ खो सो भिक्खु—",
"pli-tv-bu-vb-pc80:1.6":	"“एवमेविमे एकमेकस्स कम्मं करोन्ति, कस्स तुम्हे कम्मं करिस्सथा”ति छन्दं अदत्वा उट्ठायासना पक्कामि। ",
"pli-tv-bu-vb-pc80:1.7":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc80:1.8":	"“कथञ्हि नाम भिक्खु सङ्घे विनिच्छयकथाय वत्तमानाय छन्दं अदत्वा उट्ठायासना पक्कमिस्सती”ति …पे… ",
"pli-tv-bu-vb-pc80:1.9":	"“सच्चं किर त्वं, भिक्खु, सङ्घे विनिच्छयकथाय वत्तमानाय छन्दं अदत्वा उट्ठायासना पक्कमसी”ति? ",
"pli-tv-bu-vb-pc80:1.10":	"“सच्चं, भगवा”ति। ",
"pli-tv-bu-vb-pc80:1.11":	"विगरहि बुद्धो भगवा …पे… ",
"pli-tv-bu-vb-pc80:1.12":	"कथञ्हि नाम त्वं, मोघपुरिस, सङ्घे विनिच्छयकथाय वत्तमानाय छन्दं अदत्वा उट्ठायासना पक्कमिस्ससि। ",
"pli-tv-bu-vb-pc80:1.13":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-pc80:1.14":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc80:1.15.1":	"“यो पन भिक्खु सङ्घे विनिच्छयकथाय वत्तमानाय छन्दं अदत्वा उट्ठायासना पक्कमेय्य, पाचित्तियन्”ति। ",
"pli-tv-bu-vb-pc80:2.1.1":	"यो पनाति ",
"pli-tv-bu-vb-pc80:2.1.2":	"यो यादिसो …पे… ",
"pli-tv-bu-vb-pc80:2.1.3":	"भिक्खूति ",
"pli-tv-bu-vb-pc80:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc80:2.1.5":	"सङ्घे विनिच्छयकथा नाम ",
"pli-tv-bu-vb-pc80:2.1.6":	"वत्थु वा आरोचितं होति अविनिच्छितं, ञत्ति वा ठपिता होति, कम्मवाचा वा विप्पकता होति। ",
"pli-tv-bu-vb-pc80:2.1.7":	"छन्दं अदत्वा उट्ठायासना पक्कमेय्याति—",
"pli-tv-bu-vb-pc80:2.1.8":	"“कथं इदं कम्मं कुप्पं अस्स वग्गं अस्स न करेय्या”ति गच्छति, आपत्ति दुक्कटस्स। ",
"pli-tv-bu-vb-pc80:2.1.9":	"परिसाय हत्थपासं विजहन्तस्स आपत्ति दुक्कटस्स। ",
"pli-tv-bu-vb-pc80:2.1.10":	"विजहिते आपत्ति पाचित्तियस्स। ",
"pli-tv-bu-vb-pc80:2.2.1":	"धम्मकम्मे धम्मकम्मसञ्ञी छन्दं अदत्वा उट्ठायासना पक्कमति, आपत्ति पाचित्तियस्स। ",
"pli-tv-bu-vb-pc80:2.2.2":	"धम्मकम्मे वेमतिको छन्दं अदत्वा उट्ठायासना पक्कमति, आपत्ति दुक्कटस्स। ",
"pli-tv-bu-vb-pc80:2.2.3":	"धम्मकम्मे अधम्मकम्मसञ्ञी छन्दं अदत्वा उट्ठायासना पक्कमति, अनापत्ति। ",
"pli-tv-bu-vb-pc80:2.2.4":	"अधम्मकम्मे धम्मकम्मसञ्ञी, आपत्ति दुक्कटस्स। ",
"pli-tv-bu-vb-pc80:2.2.5":	"अधम्मकम्मे वेमतिको, आपत्ति दुक्कटस्स। ",
"pli-tv-bu-vb-pc80:2.2.6":	"अधम्मकम्मे अधम्मकम्मसञ्ञी, अनापत्ति। ",
"pli-tv-bu-vb-pc80:2.3.1":	"अनापत्ति—",
"pli-tv-bu-vb-pc80:2.3.2":	"“सङ्घस्स भण्डनं वा कलहो वा विग्गहो वा विवादो वा भविस्सती”ति गच्छति, ",
"pli-tv-bu-vb-pc80:2.3.3":	"“सङ्घभेदो वा सङ्घराजि वा भविस्सती”ति गच्छति, ",
"pli-tv-bu-vb-pc80:2.3.4":	"“अधम्मेन वा वग्गेन वा न कम्मारहस्स वा कम्मं करिस्सती”ति गच्छति, ",
"pli-tv-bu-vb-pc80:2.3.5":	"गिलानो गच्छति, ",
"pli-tv-bu-vb-pc80:2.3.6":	"गिलानस्स करणीयेन गच्छति, ",
"pli-tv-bu-vb-pc80:2.3.7":	"उच्चारेन वा पस्सावेन वा पीळितो गच्छति, ",
"pli-tv-bu-vb-pc80:2.3.8":	"“न कम्मं कोपेतुकामो पुन पच्चागमिस्सामी”ति गच्छति, ",
"pli-tv-bu-vb-pc80:2.3.9":	"उम्मत्तकस्स, ",
"pli-tv-bu-vb-pc80:2.3.10":	"आदिकम्मिकस्साति। ",
"pli-tv-bu-vb-pc80:2.3.11":	"छन्दं अदत्वा गमनसिक्खापदं निट्ठितं दसमं। "
}	
