{	
"pli-tv-bu-vb-np15:0.1":	"थेरवाद विनय ",
"pli-tv-bu-vb-np15:0.2":	"महाविभङ्ग ",
"pli-tv-bu-vb-np15:0.3":	"निस्सग्गियकण्ड ",
"pli-tv-bu-vb-np15:0.4":	"कोसियवग्ग ",
"pli-tv-bu-vb-np15:0.5":	"१५। निसीदनसन्थतसिक्खापद ",
"pli-tv-bu-vb-np15:1.1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-np15:1.1.2":	"अथ खो भगवा भिक्खू आमन्तेसि—“इच्छामहं, भिक्खवे, तेमासं पटिसल्लीयितुं। ",
"pli-tv-bu-vb-np15:1.1.3":	"नम्हि केनचि उपसङ्कमितब्बो, अञ्ञत्र एकेन पिण्डपातनीहारकेना”ति। ",
"pli-tv-bu-vb-np15:1.1.4":	"“एवं, भन्ते”ति खो ते भिक्खू भगवतो पटिस्सुणित्वा नास्सुध कोचि भगवन्तं उपसङ्कमति, अञ्ञत्र एकेन पिण्डपातनीहारकेन। ",
"pli-tv-bu-vb-np15:1.1.5":	"तेन खो पन समयेन सावत्थिया सङ्घेन कतिका कता होति—",
"pli-tv-bu-vb-np15:1.1.6":	"“इच्छतावुसो, भगवा तेमासं पटिसल्लीयितुं। ",
"pli-tv-bu-vb-np15:1.1.7":	"न भगवा केनचि उपसङ्कमितब्बो, अञ्ञत्र एकेन पिण्डपातनीहारकेन। ",
"pli-tv-bu-vb-np15:1.1.8":	"यो भगवन्तं उपसङ्कमति सो पाचित्तियं देसापेतब्बो”ति। ",
"pli-tv-bu-vb-np15:1.1.9":	"अथ खो आयस्मा उपसेनो वङ्गन्तपुत्तो, सपरिसो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। ",
"pli-tv-bu-vb-np15:1.1.10":	"आचिण्णं खो पनेतं बुद्धानं भगवन्तानं आगन्तुकेहि भिक्खूहि सद्धिं पटिसम्मोदितुं। अथ खो भगवा आयस्मन्तं उपसेनं वङ्गन्तपुत्तं एतदवोच—",
"pli-tv-bu-vb-np15:1.1.11":	"“कच्चि वो, उपसेन, खमनीयं कच्चि यापनीयं, ",
"pli-tv-bu-vb-np15:1.1.12":	"कच्चित्थ अप्पकिलमथेन अद्धानं आगता”ति? ",
"pli-tv-bu-vb-np15:1.1.13":	"“खमनीयं, भगवा, यापनीयं, भगवा। ",
"pli-tv-bu-vb-np15:1.1.14":	"अप्पकिलमथेन च मयं, भन्ते, अद्धानं आगता”ति। ",
"pli-tv-bu-vb-np15:1.1.15":	"तेन खो पन समयेन आयस्मतो उपसेनस्स वङ्गन्तपुत्तस्स सद्धिविहारिको भिक्खु भगवतो अविदूरे निसिन्नो होति। अथ खो भगवा तं भिक्खुं एतदवोच—",
"pli-tv-bu-vb-np15:1.1.16":	"“मनापानि ते, भिक्खु, पंसुकूलानी”ति? ",
"pli-tv-bu-vb-np15:1.1.17":	"“न खो मे, भन्ते, मनापानि पंसुकूलानी”ति। ",
"pli-tv-bu-vb-np15:1.1.18":	"“किस्स पन त्वं, भिक्खु, पंसुकूलिको”ति? ",
"pli-tv-bu-vb-np15:1.1.19":	"“उपज्झायो मे, भन्ते, पंसुकूलिको। एवं अहम्पि पंसुकूलिको”ति। ",
"pli-tv-bu-vb-np15:1.1.20":	"अथ खो भगवा आयस्मन्तं उपसेनं वङ्गन्तपुत्तं एतदवोच—“पासादिका खो त्यायं, उपसेन, परिसा। ",
"pli-tv-bu-vb-np15:1.1.21":	"कथं त्वं, उपसेन, परिसं विनेसी”ति? ",
"pli-tv-bu-vb-np15:1.1.22":	"“यो मं, भन्ते, उपसम्पदं याचति तमहं एवं वदामि—",
"pli-tv-bu-vb-np15:1.1.23":	"‘अहं खो, आवुसो, आरञ्ञिको पिण्डपातिको पंसुकूलिको। ",
"pli-tv-bu-vb-np15:1.1.24":	"सचे त्वम्पि आरञ्ञिको भविस्ससि पिण्डपातिको पंसुकूलिको, एवाहं तं उपसम्पादेस्सामी’ति। ",
"pli-tv-bu-vb-np15:1.1.25":	"सचे मे पटिस्सुणाति उपसम्पादेमि, नो चे मे पटिस्सुणाति न उपसम्पादेमि। ",
"pli-tv-bu-vb-np15:1.1.26":	"यो मं निस्सयं याचति तमहं एवं वदामि—",
"pli-tv-bu-vb-np15:1.1.27":	"‘अहं खो, आवुसो, आरञ्ञिको पिण्डपातिको पंसुकूलिको। ",
"pli-tv-bu-vb-np15:1.1.28":	"सचे त्वम्पि आरञ्ञिको भविस्ससि पिण्डपातिको पंसुकूलिको, एवाहं ते निस्सयं दस्सामी’ति। ",
"pli-tv-bu-vb-np15:1.1.29":	"सचे मे पटिस्सुणाति निस्सयं देमि, नो चे मे पटिस्सुणाति न निस्सयं देमि। ",
"pli-tv-bu-vb-np15:1.1.30":	"एवं खो अहं, भन्ते, परिसं विनेमी”ति। ",
"pli-tv-bu-vb-np15:1.2.1":	"“साधु साधु, उपसेन। साधु खो त्वं, उपसेन, परिसं विनेसि। ",
"pli-tv-bu-vb-np15:1.2.2":	"जानासि पन त्वं, उपसेन, सावत्थिया सङ्घस्स कतिकन्”ति? ",
"pli-tv-bu-vb-np15:1.2.3":	"“न खो अहं, भन्ते, जानामि सावत्थिया सङ्घस्स कतिकन्”ति। ",
"pli-tv-bu-vb-np15:1.2.4":	"“सावत्थिया खो, उपसेन, सङ्घेन कतिका कता—",
"pli-tv-bu-vb-np15:1.2.5":	"‘इच्छतावुसो, भगवा तेमासं पटिसल्लीयितुं। ",
"pli-tv-bu-vb-np15:1.2.6":	"न भगवा केनचि उपसङ्कमितब्बो, अञ्ञत्र एकेन पिण्डपातनीहारकेन। ",
"pli-tv-bu-vb-np15:1.2.7":	"यो भगवन्तं उपसङ्कमति सो पाचित्तियं देसापेतब्बो’”ति। ",
"pli-tv-bu-vb-np15:1.2.8":	"“पञ्ञायिस्सति, भन्ते, सावत्थिया सङ्घो सकाय कतिकाय, ",
"pli-tv-bu-vb-np15:1.2.9":	"न मयं अपञ्ञत्तं पञ्ञपेस्साम पञ्ञत्तं वा न समुच्छिन्दिस्साम, ",
"pli-tv-bu-vb-np15:1.2.10":	"यथापञ्ञत्तेसु सिक्खापदेसु समादाय वत्तिस्सामा”ति। ",
"pli-tv-bu-vb-np15:1.2.11":	"“साधु साधु, उपसेन, ",
"pli-tv-bu-vb-np15:1.2.12":	"अपञ्ञत्तं न पञ्ञपेतब्बं, पञ्ञत्तं वा न समुच्छिन्दितब्बं, ",
"pli-tv-bu-vb-np15:1.2.13":	"यथापञ्ञत्तेसु सिक्खापदेसु समादाय वत्तितब्बं। ",
"pli-tv-bu-vb-np15:1.2.14":	"अनुजानामि, उपसेन, ये ते भिक्खू आरञ्ञिका पिण्डपातिका पंसुकूलिका यथासुखं मं दस्सनाय उपसङ्कमन्तू”ति। ",
"pli-tv-bu-vb-np15:1.2.15":	"तेन खो पन समयेन सम्बहुला भिक्खू बहिद्वारकोट्ठके ठिता होन्ति—“मयं आयस्मन्तं उपसेनं वङ्गन्तपुत्तं पाचित्तियं देसापेस्सामा”ति। ",
"pli-tv-bu-vb-np15:1.2.16":	"अथ खो आयस्मा उपसेनो वङ्गन्तपुत्तो सपरिसो उट्ठायासना भगवन्तं अभिवादेत्वा पदक्खिणं कत्वा पक्कामि। ",
"pli-tv-bu-vb-np15:1.2.17":	"अथ खो ते भिक्खू आयस्मन्तं उपसेनं वङ्गन्तपुत्तं एतदवोचुं—“जानासि त्वं, आवुसो उपसेन, सावत्थिया सङ्घस्स कतिकन्”ति। ",
"pli-tv-bu-vb-np15:1.2.18":	"“भगवापि मं, आवुसो, एवमाह—‘जानासि पन त्वं, उपसेन, सावत्थिया सङ्घस्स कतिकन्’ति? ‘न खो अहं, भन्ते, जानामि सावत्थिया सङ्घस्स कतिकन्’ति। ",
"pli-tv-bu-vb-np15:1.2.19":	"‘सावत्थिया खो, उपसेन, सङ्घेन कतिका कता—",
"pli-tv-bu-vb-np15:1.2.20":	"इच्छतावुसो, भगवा तेमासं पटिसल्लीयितुं। ",
"pli-tv-bu-vb-np15:1.2.21":	"न भगवा केनचि उपसङ्कमितब्बो, अञ्ञत्र एकेन पिण्डपातनीहारकेन। ",
"pli-tv-bu-vb-np15:1.2.22":	"यो भगवन्तं उपसङ्कमति सो पाचित्तियं देसापेतब्बो’ति। ",
"pli-tv-bu-vb-np15:1.2.23":	"‘पञ्ञायिस्सति, भन्ते, सावत्थिया सङ्घो सकाय कतिकाय, ",
"pli-tv-bu-vb-np15:1.2.24":	"न मयं अपञ्ञत्तं पञ्ञपेस्साम पञ्ञत्तं वा न समुच्छिन्दिस्साम, ",
"pli-tv-bu-vb-np15:1.2.25":	"यथापञ्ञत्तेसु सिक्खापदेसु समादाय वत्तिस्सामा’ति। ",
"pli-tv-bu-vb-np15:1.2.26":	"अनुञ्ञातावुसो, भगवता—‘ये ते भिक्खू आरञ्ञिका पिण्डपातिका पंसुकूलिका यथासुखं मं दस्सनाय उपसङ्कमन्तू’”ति। ",
"pli-tv-bu-vb-np15:1.2.27":	"अथ खो ते भिक्खू—“सच्चं खो आयस्मा उपसेनो आह—",
"pli-tv-bu-vb-np15:1.2.28":	"‘न अपञ्ञत्तं पञ्ञपेतब्बं, पञ्ञत्तं वा न समुच्छिन्दितब्बं, यथापञ्ञत्तेसु सिक्खापदेसु समादाय वत्तितब्बन्’”ति। ",
"pli-tv-bu-vb-np15:1.3.1":	"अस्सोसुं खो भिक्खू—“अनुञ्ञाता किर भगवता—‘ये ते भिक्खू आरञ्ञिका पिण्डपातिका पंसुकूलिका यथासुखं मं दस्सनाय उपसङ्कमन्तू’”ति। ",
"pli-tv-bu-vb-np15:1.3.2":	"ते भगवन्तं दस्सनं पिहेन्ता सन्थतानि उज्झित्वा आरञ्ञिकङ्गं पिण्डपातिकङ्गं पंसुकूलिकङ्गं समादियिंसु। ",
"pli-tv-bu-vb-np15:1.3.3":	"अथ खो भगवा सम्बहुलेहि भिक्खूहि सद्धिं सेनासनचारिकं आहिण्डन्तो अद्दस सन्थतानि तहं तहं उज्झितानि। ",
"pli-tv-bu-vb-np15:1.3.4":	"पस्सित्वा भिक्खू आमन्तेसि—“कस्सिमानि, भिक्खवे, सन्थतानि तहं तहं उज्झितानी”ति? ",
"pli-tv-bu-vb-np15:1.3.5":	"अथ खो ते भिक्खू भगवतो एतमत्थं आरोचेसुं। ",
"pli-tv-bu-vb-np15:1.3.6":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-np15:1.3.7":	"“तेन हि, भिक्खवे, भिक्खूनं सिक्खापदं पञ्ञपेस्सामि दस अत्थवसे पटिच्च—",
"pli-tv-bu-vb-np15:1.3.8":	"सङ्घसुट्ठुताय, सङ्घफासुताय …पे… ",
"pli-tv-bu-vb-np15:1.3.9":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np15:1.3.10.1":	"“निसीदनसन्थतं पन भिक्खुना कारयमानेन पुराणसन्थतस्स सामन्ता सुगतविदत्थि आदातब्बा दुब्बण्णकरणाय, ",
"pli-tv-bu-vb-np15:1.3.11":	"अनादा चे भिक्खु पुराणसन्थतस्स सामन्ता सुगतविदत्थिं नवं निसीदनसन्थतं कारापेय्य, निस्सग्गियं पाचित्तियन्”ति। ",
"pli-tv-bu-vb-np15:2.1":	"निसीदनं नाम ",
"pli-tv-bu-vb-np15:2.2":	"सदसं वुच्चति। ",
"pli-tv-bu-vb-np15:2.3":	"सन्थतं नाम ",
"pli-tv-bu-vb-np15:2.4":	"सन्थरित्वा कतं होति अवायिमं। ",
"pli-tv-bu-vb-np15:2.5":	"कारयमानेनाति ",
"pli-tv-bu-vb-np15:2.6":	"करोन्तो वा कारापेन्तो वा। ",
"pli-tv-bu-vb-np15:2.7":	"पुराणसन्थतं नाम ",
"pli-tv-bu-vb-np15:2.8":	"सकिं निवत्थम्पि सकिं पारुतम्पि। ",
"pli-tv-bu-vb-np15:2.9":	"सामन्ता सुगतविदत्थि आदातब्बा दुब्बण्णकरणायाति ",
"pli-tv-bu-vb-np15:2.10":	"थिरभावाय वट्टं वा चतुरस्सं वा छिन्दित्वा एकदेसे वा सन्थरितब्बं विजटेत्वा वा सन्थरितब्बं। ",
"pli-tv-bu-vb-np15:2.11":	"अनादा चे भिक्खु पुराणसन्थतस्स सामन्ता सुगतविदत्थिन्ति ",
"pli-tv-bu-vb-np15:2.12":	"अनादियित्वा पुराणसन्थतस्स सामन्ता सुगतविदत्थिं नवं निसीदनसन्थतं करोति वा कारापेति वा, पयोगे दुक्कटं, ",
"pli-tv-bu-vb-np15:2.13":	"पटिलाभेन निस्सग्गियं होति। ",
"pli-tv-bu-vb-np15:2.14":	"निस्सज्जितब्बं सङ्घस्स वा गणस्स वा पुग्गलस्स वा। ",
"pli-tv-bu-vb-np15:2.15":	"एवञ्च पन, भिक्खवे, निस्सज्जितब्बं। ",
"pli-tv-bu-vb-np15:2.16":	"…पे… ",
"pli-tv-bu-vb-np15:2.17":	"“इदं मे, भन्ते, निसीदनसन्थतं अनादियित्वा पुराणसन्थतस्स सामन्ता सुगतविदत्थिं कारापितं निस्सग्गियं। ",
"pli-tv-bu-vb-np15:2.18":	"इमाहं सङ्घस्स निस्सज्जामी”ति …पे… ",
"pli-tv-bu-vb-np15:2.19":	"ददेय्याति …पे… ",
"pli-tv-bu-vb-np15:2.20":	"ददेय्युन्ति …पे… ",
"pli-tv-bu-vb-np15:2.21":	"आयस्मतो दम्मीति। ",
"pli-tv-bu-vb-np15:2.22.1":	"अत्तना विप्पकतं अत्तना परियोसापेति, निस्सग्गियं पाचित्तियं। ",
"pli-tv-bu-vb-np15:2.23":	"अत्तना विप्पकतं परेहि परियोसापेति, निस्सग्गियं पाचित्तियं। ",
"pli-tv-bu-vb-np15:2.24":	"परेहि विप्पकतं अत्तना परियोसापेति, निस्सग्गियं पाचित्तियं। ",
"pli-tv-bu-vb-np15:2.25":	"परेहि विप्पकतं परेहि परियोसापेति, निस्सग्गियं पाचित्तियं। ",
"pli-tv-bu-vb-np15:2.26":	"अञ्ञस्सत्थाय करोति वा कारापेति वा, आपत्ति दुक्कटस्स। ",
"pli-tv-bu-vb-np15:2.27.1":	"अनापत्ति—",
"pli-tv-bu-vb-np15:2.28":	"पुराणसन्थतस्स सामन्ता सुगतविदत्थिं आदियित्वा करोति, ",
"pli-tv-bu-vb-np15:2.29":	"अलभन्तो थोकतरं आदियित्वा करोति, ",
"pli-tv-bu-vb-np15:2.30":	"अलभन्तो अनादियित्वा करोति, ",
"pli-tv-bu-vb-np15:2.31":	"अञ्ञेन कतं पटिलभित्वा परिभुञ्जति, ",
"pli-tv-bu-vb-np15:2.32":	"वितानं वा भूमत्थरणं वा साणिपाकारं वा भिसिं वा बिब्बोहनं वा करोति, ",
"pli-tv-bu-vb-np15:2.33":	"उम्मत्तकस्स, ",
"pli-tv-bu-vb-np15:2.34":	"आदिकम्मिकस्साति। ",
"pli-tv-bu-vb-np15:2.35":	"निसीदनसन्थतसिक्खापदं निट्ठितं पञ्चमं। "
}	
