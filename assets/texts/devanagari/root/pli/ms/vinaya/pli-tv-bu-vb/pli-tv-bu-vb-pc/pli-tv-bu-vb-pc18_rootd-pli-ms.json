{	
"pli-tv-bu-vb-pc18:0.1":	"थेरवाद विनय ",
"pli-tv-bu-vb-pc18:0.2":	"महाविभङ्ग ",
"pli-tv-bu-vb-pc18:0.3":	"पाचित्तियकण्ड ",
"pli-tv-bu-vb-pc18:0.4":	"भूतगामवग्ग ",
"pli-tv-bu-vb-pc18:0.5":	"१८। वेहासकुटिसिक्खापद ",
"pli-tv-bu-vb-pc18:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc18:1.2":	"तेन खो पन समयेन द्वे भिक्खू सङ्घिके विहारे उपरिवेहासकुटिया एको हेट्ठा विहरति, एको उपरि। ",
"pli-tv-bu-vb-pc18:1.3":	"उपरिमो भिक्खु आहच्चपादकं मञ्चं सहसा अभिनिसीदि। ",
"pli-tv-bu-vb-pc18:1.4":	"मञ्चपादो निप्पतित्वा हेट्ठिमस्स भिक्खुनो मत्थके अवत्थासि। ",
"pli-tv-bu-vb-pc18:1.5":	"सो भिक्खु विस्सरमकासि। ",
"pli-tv-bu-vb-pc18:1.6":	"भिक्खू उपधावित्वा तं भिक्खुं एतदवोचुं—",
"pli-tv-bu-vb-pc18:1.7":	"“किस्स त्वं, आवुसो, विस्सरमकासी”ति? ",
"pli-tv-bu-vb-pc18:1.8":	"अथ खो सो भिक्खु भिक्खूनं एतमत्थं आरोचेसि। ",
"pli-tv-bu-vb-pc18:1.9":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc18:1.10":	"“कथञ्हि नाम भिक्खु सङ्घिके विहारे उपरिवेहासकुटिया आहच्चपादकं मञ्चं सहसा अभिनिसीदिस्सती”ति। ",
"pli-tv-bu-vb-pc18:1.11":	"अथ खो ते भिक्खू तं भिक्खुं अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-pc18:1.12":	"“सच्चं किर त्वं, भिक्खु, सङ्घिके विहारे उपरिवेहासकुटिया आहच्चपादकं मञ्चं सहसा अभिनिसीदसी”ति? ",
"pli-tv-bu-vb-pc18:1.13":	"“सच्चं, भगवा”ति। ",
"pli-tv-bu-vb-pc18:1.14":	"विगरहि बुद्धो भगवा …पे… ",
"pli-tv-bu-vb-pc18:1.15":	"कथञ्हि नाम त्वं, मोघपुरिस, सङ्घिके विहारे उपरिवेहासकुटिया आहच्चपादकं मञ्चं सहसा अभिनिसीदिस्ससि। ",
"pli-tv-bu-vb-pc18:1.16":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-pc18:1.17":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc18:1.18.1":	"“यो पन भिक्खु सङ्घिके विहारे उपरिवेहासकुटिया आहच्चपादकं मञ्चं वा पीठं वा अभिनिसीदेय्य वा अभिनिपज्जेय्य वा, पाचित्तियन्”ति। ",
"pli-tv-bu-vb-pc18:2.1.1":	"यो पनाति ",
"pli-tv-bu-vb-pc18:2.1.2":	"यो यादिसो …पे… ",
"pli-tv-bu-vb-pc18:2.1.3":	"भिक्खूति ",
"pli-tv-bu-vb-pc18:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc18:2.1.5":	"सङ्घिको नाम विहारो ",
"pli-tv-bu-vb-pc18:2.1.6":	"सङ्घस्स दिन्नो होति परिच्चत्तो। ",
"pli-tv-bu-vb-pc18:2.1.7":	"वेहासकुटि नाम ",
"pli-tv-bu-vb-pc18:2.1.8":	"मज्झिमस्स पुरिसस्स असीसघट्टा। ",
"pli-tv-bu-vb-pc18:2.1.9":	"आहच्चपादको नाम मञ्चो ",
"pli-tv-bu-vb-pc18:2.1.10":	"अङ्गे विज्झित्वा ठितो होति। ",
"pli-tv-bu-vb-pc18:2.1.11":	"आहच्चपादकं नाम पीठं ",
"pli-tv-bu-vb-pc18:2.1.12":	"अङ्गे विज्झित्वा ठितं होति। ",
"pli-tv-bu-vb-pc18:2.1.13":	"अभिनिसीदेय्याति ",
"pli-tv-bu-vb-pc18:2.1.14":	"तस्मिं अभिनिसीदति, आपत्ति पाचित्तियस्स। ",
"pli-tv-bu-vb-pc18:2.1.15":	"अभिनिपज्जेय्याति ",
"pli-tv-bu-vb-pc18:2.1.16":	"तस्मिं अभिनिपज्जति, आपत्ति पाचित्तियस्स। ",
"pli-tv-bu-vb-pc18:2.2.1":	"सङ्घिके सङ्घिकसञ्ञी उपरिवेहासकुटिया आहच्चपादकं मञ्चं वा पीठं वा अभिनिसीदति वा अभिनिपज्जति वा, आपत्ति पाचित्तियस्स। ",
"pli-tv-bu-vb-pc18:2.2.2":	"सङ्घिके वेमतिको …पे… ",
"pli-tv-bu-vb-pc18:2.2.3":	"सङ्घिके पुग्गलिकसञ्ञी उपरिवेहासकुटिया आहच्चपादकं मञ्चं वा पीठं वा अभिनिसीदति वा अभिनिपज्जति वा, आपत्ति पाचित्तियस्स। ",
"pli-tv-bu-vb-pc18:2.2.4":	"पुग्गलिके सङ्घिकसञ्ञी, आपत्ति दुक्कटस्स। ",
"pli-tv-bu-vb-pc18:2.2.5":	"पुग्गलिके वेमतिको, आपत्ति दुक्कटस्स। ",
"pli-tv-bu-vb-pc18:2.2.6":	"पुग्गलिके पुग्गलिकसञ्ञी अञ्ञस्स पुग्गलिके, आपत्ति दुक्कटस्स। ",
"pli-tv-bu-vb-pc18:2.2.7":	"अत्तनो पुग्गलिके, अनापत्ति। ",
"pli-tv-bu-vb-pc18:2.3.1":	"अनापत्ति—",
"pli-tv-bu-vb-pc18:2.3.2":	"अवेहासकुटिया ",
"pli-tv-bu-vb-pc18:2.3.3":	"सीसघट्टाय ",
"pli-tv-bu-vb-pc18:2.3.4":	"हेट्ठा अपरिभोगं होति, ",
"pli-tv-bu-vb-pc18:2.3.5":	"पदरसञ्चितं होति, ",
"pli-tv-bu-vb-pc18:2.3.6":	"पटाणि दिन्ना होति, ",
"pli-tv-bu-vb-pc18:2.3.7":	"तस्मिं ठितो गण्हति वा लग्गेति वा, ",
"pli-tv-bu-vb-pc18:2.3.8":	"उम्मत्तकस्स, ",
"pli-tv-bu-vb-pc18:2.3.9":	"आदिकम्मिकस्साति। ",
"pli-tv-bu-vb-pc18:2.3.10":	"वेहासकुटिसिक्खापदं निट्ठितं अट्ठमं। "
}	
