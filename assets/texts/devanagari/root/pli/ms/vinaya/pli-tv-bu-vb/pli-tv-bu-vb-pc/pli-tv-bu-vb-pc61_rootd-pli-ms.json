{	
"pli-tv-bu-vb-pc61:0.1":	"थेरवाद विनय ",
"pli-tv-bu-vb-pc61:0.2":	"महाविभङ्ग ",
"pli-tv-bu-vb-pc61:0.3":	"पाचित्तियकण्ड ",
"pli-tv-bu-vb-pc61:0.4":	"सप्पाणकवग्ग ",
"pli-tv-bu-vb-pc61:0.5":	"६१। सञ्चिच्चसिक्खापद ",
"pli-tv-bu-vb-pc61:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc61:1.2":	"तेन खो पन समयेन आयस्मा उदायी इस्सासो होति, काका चस्स अमनापा होन्ति। ",
"pli-tv-bu-vb-pc61:1.3":	"सो काके विज्झित्वा विज्झित्वा सीसं छिन्दित्वा सूले पटिपाटिया ठपेसि। ",
"pli-tv-bu-vb-pc61:1.4":	"भिक्खू एवमाहंसु—",
"pli-tv-bu-vb-pc61:1.5":	"“केनिमे, आवुसो, काका जीविता वोरोपिता”ति? ",
"pli-tv-bu-vb-pc61:1.6":	"“मया, आवुसो। ",
"pli-tv-bu-vb-pc61:1.7":	"अमनापा मे काका”ति। ",
"pli-tv-bu-vb-pc61:1.8":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc61:1.9":	"“कथञ्हि नाम आयस्मा उदायी सञ्चिच्च पाणं जीविता वोरोपेस्सती”ति …पे… ",
"pli-tv-bu-vb-pc61:1.10":	"“सच्चं किर त्वं, उदायि, सञ्चिच्च पाणं जीविता वोरोपेसी”ति? ",
"pli-tv-bu-vb-pc61:1.11":	"“सच्चं, भगवा”ति। ",
"pli-tv-bu-vb-pc61:1.12":	"विगरहि बुद्धो भगवा …पे… ",
"pli-tv-bu-vb-pc61:1.13":	"कथञ्हि नाम त्वं, मोघपुरिस, सञ्चिच्च पाणं जीविता वोरोपेस्ससि। ",
"pli-tv-bu-vb-pc61:1.14":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-pc61:1.15":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc61:1.16.1":	"“यो पन भिक्खु सञ्चिच्च पाणं जीविता वोरोपेय्य, पाचित्तियन्”ति। ",
"pli-tv-bu-vb-pc61:2.1.1":	"यो पनाति ",
"pli-tv-bu-vb-pc61:2.1.2":	"यो यादिसो …पे… ",
"pli-tv-bu-vb-pc61:2.1.3":	"भिक्खूति ",
"pli-tv-bu-vb-pc61:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc61:2.1.5":	"सञ्चिच्चाति ",
"pli-tv-bu-vb-pc61:2.1.6":	"जानन्तो सञ्जानन्तो चेच्च अभिवितरित्वा वीतिक्कमो। ",
"pli-tv-bu-vb-pc61:2.1.7":	"पाणो नाम ",
"pli-tv-bu-vb-pc61:2.1.8":	"तिरच्छानगतपाणो वुच्चति। ",
"pli-tv-bu-vb-pc61:2.1.9":	"जीविता वोरोपेय्याति ",
"pli-tv-bu-vb-pc61:2.1.10":	"जीवितिन्द्रियं उपच्छिन्दति उपरोधेति सन्ततिं विकोपेति, आपत्ति पाचित्तियस्स। ",
"pli-tv-bu-vb-pc61:2.2.1":	"पाणे पाणसञ्ञी जीविता वोरोपेति, आपत्ति पाचित्तियस्स। ",
"pli-tv-bu-vb-pc61:2.2.2":	"पाणे वेमतिको जीविता वोरोपेति, आपत्ति दुक्कटस्स। ",
"pli-tv-bu-vb-pc61:2.2.3":	"पाणे अप्पाणसञ्ञी जीविता वोरोपेति, अनापत्ति। ",
"pli-tv-bu-vb-pc61:2.2.4":	"अप्पाणे पाणसञ्ञी, आपत्ति दुक्कटस्स। ",
"pli-tv-bu-vb-pc61:2.2.5":	"अप्पाणे वेमतिको, आपत्ति दुक्कटस्स। ",
"pli-tv-bu-vb-pc61:2.2.6":	"अप्पाणे अप्पाणसञ्ञी, अनापत्ति। ",
"pli-tv-bu-vb-pc61:2.3.1":	"अनापत्ति—",
"pli-tv-bu-vb-pc61:2.3.2":	"असञ्चिच्च, ",
"pli-tv-bu-vb-pc61:2.3.3":	"अस्सतिया, ",
"pli-tv-bu-vb-pc61:2.3.4":	"अजानन्तस्स, ",
"pli-tv-bu-vb-pc61:2.3.5":	"नमरणाधिप्पायस्स, ",
"pli-tv-bu-vb-pc61:2.3.6":	"उम्मत्तकस्स, ",
"pli-tv-bu-vb-pc61:2.3.7":	"आदिकम्मिकस्साति। ",
"pli-tv-bu-vb-pc61:2.3.8":	"सञ्चिच्चसिक्खापदं निट्ठितं पठमं। "
}	
