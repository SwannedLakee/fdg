{	
"pli-tv-bu-vb-pc48:0.1":	"थेरवाद विनय ",
"pli-tv-bu-vb-pc48:0.2":	"महाविभङ्ग ",
"pli-tv-bu-vb-pc48:0.3":	"पाचित्तियकण्ड ",
"pli-tv-bu-vb-pc48:0.4":	"अचेलकवग्ग ",
"pli-tv-bu-vb-pc48:0.5":	"४८। उय्युत्तसेनासिक्खापद ",
"pli-tv-bu-vb-pc48:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc48:1.2":	"तेन खो पन समयेन राजा पसेनदि कोसलो सेनाय अब्भुय्यातो होति। ",
"pli-tv-bu-vb-pc48:1.3":	"छब्बग्गिया भिक्खू उय्युत्तं सेनं दस्सनाय अगमंसु। ",
"pli-tv-bu-vb-pc48:1.4":	"अद्दसा खो राजा पसेनदि कोसलो छब्बग्गिये भिक्खू दूरतोव आगच्छन्ते। ",
"pli-tv-bu-vb-pc48:1.5":	"दिस्वान पक्कोसापेत्वा एतदवोच—",
"pli-tv-bu-vb-pc48:1.6":	"“किस्स तुम्हे, भन्ते, आगतत्था”ति? ",
"pli-tv-bu-vb-pc48:1.7":	"“महाराजानं मयं दट्ठुकामा”ति। ",
"pli-tv-bu-vb-pc48:1.8":	"“किं, भन्ते, मं दिट्ठेन युद्धाभिनन्दिनं; ",
"pli-tv-bu-vb-pc48:1.9":	"ननु भगवा पस्सितब्बो”ति? ",
"pli-tv-bu-vb-pc48:1.10":	"मनुस्सा उज्झायन्ति खिय्यन्ति विपाचेन्ति—",
"pli-tv-bu-vb-pc48:1.11":	"“कथञ्हि नाम समणा सक्यपुत्तिया उय्युत्तं सेनं दस्सनाय आगच्छिस्सन्ति। ",
"pli-tv-bu-vb-pc48:1.12":	"अम्हाकम्पि अलाभा, अम्हाकम्पि दुल्लद्धं, ये मयं आजीवस्स हेतु पुत्तदारस्स कारणा सेनाय आगच्छामा”ति। ",
"pli-tv-bu-vb-pc48:1.13":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bu-vb-pc48:1.14":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc48:1.15":	"“कथञ्हि नाम छब्बग्गिया भिक्खू उय्युत्तं सेनं दस्सनाय गच्छिस्सन्ती”ति …पे… ",
"pli-tv-bu-vb-pc48:1.16":	"“सच्चं किर तुम्हे, भिक्खवे, उय्युत्तं सेनं दस्सनाय गच्छथा”ति? ",
"pli-tv-bu-vb-pc48:1.17":	"“सच्चं, भगवा”ति। ",
"pli-tv-bu-vb-pc48:1.18":	"विगरहि बुद्धो भगवा …पे… ",
"pli-tv-bu-vb-pc48:1.19":	"कथञ्हि नाम तुम्हे, मोघपुरिसा, उय्युत्तं सेनं दस्सनाय गच्छिस्सथ। ",
"pli-tv-bu-vb-pc48:1.20":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc48:1.21":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc48:1.22.1":	"“यो पन भिक्खु उय्युत्तं सेनं दस्सनाय गच्छेय्य, पाचित्तियन्”ति। ",
"pli-tv-bu-vb-pc48:1.23":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc48:2.1":	"तेन खो पन समयेन अञ्ञतरस्स भिक्खुनो मातुलो सेनाय गिलानो होति। ",
"pli-tv-bu-vb-pc48:2.2":	"सो तस्स भिक्खुनो सन्तिके दूतं पाहेसि—",
"pli-tv-bu-vb-pc48:2.3":	"“अहञ्हि सेनाय गिलानो। ",
"pli-tv-bu-vb-pc48:2.4":	"आगच्छतु भदन्तो। ",
"pli-tv-bu-vb-pc48:2.5":	"इच्छामि भदन्तस्स आगतन्”ति। ",
"pli-tv-bu-vb-pc48:2.6":	"अथ खो तस्स भिक्खुनो एतदहोसि—“भगवता सिक्खापदं पञ्ञत्तं—‘न उय्युत्तं सेनं दस्सनाय गन्तब्बन्’ति। ",
"pli-tv-bu-vb-pc48:2.7":	"अयञ्च मे मातुलो सेनाय गिलानो। ",
"pli-tv-bu-vb-pc48:2.8":	"कथं नु खो मया पटिपज्जितब्बन्”ति? ",
"pli-tv-bu-vb-pc48:2.9":	"भगवतो एतमत्थं आरोचेसि। ",
"pli-tv-bu-vb-pc48:2.10":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-pc48:2.11":	"“अनुजानामि, भिक्खवे, तथारूपप्पच्चया सेनाय गन्तुं। ",
"pli-tv-bu-vb-pc48:2.12":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc48:2.13.1":	"“यो पन भिक्खु उय्युत्तं सेनं दस्सनाय गच्छेय्य, अञ्ञत्र तथारूपप्पच्चया, पाचित्तियन्”ति। ",
"pli-tv-bu-vb-pc48:3.1.1":	"यो पनाति ",
"pli-tv-bu-vb-pc48:3.1.2":	"यो यादिसो …पे… ",
"pli-tv-bu-vb-pc48:3.1.3":	"भिक्खूति ",
"pli-tv-bu-vb-pc48:3.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc48:3.1.5":	"उय्युत्ता नाम सेना ",
"pli-tv-bu-vb-pc48:3.1.6":	"गामतो निक्खमित्वा निविट्ठा वा होति पयाता वा। ",
"pli-tv-bu-vb-pc48:3.1.7":	"सेना नाम ",
"pli-tv-bu-vb-pc48:3.1.8":	"हत्थी अस्सा रथा पत्ती। ",
"pli-tv-bu-vb-pc48:3.1.9":	"द्वादसपुरिसो हत्थी, तिपुरिसो अस्सो, चतुपुरिसो रथो, चत्तारो पुरिसा सरहत्था पत्ति। ",
"pli-tv-bu-vb-pc48:3.1.10":	"दस्सनाय गच्छति, आपत्ति दुक्कटस्स। ",
"pli-tv-bu-vb-pc48:3.1.11":	"यत्थ ठितो पस्सति, आपत्ति पाचित्तियस्स। ",
"pli-tv-bu-vb-pc48:3.1.12":	"दस्सनूपचारं विजहित्वा पुनप्पुनं पस्सति, आपत्ति पाचित्तियस्स। ",
"pli-tv-bu-vb-pc48:3.1.13":	"अञ्ञत्र तथारूपप्पच्चयाति ",
"pli-tv-bu-vb-pc48:3.1.14":	"ठपेत्वा तथारूपप्पच्चयं। ",
"pli-tv-bu-vb-pc48:3.2.1":	"उय्युत्ते उय्युत्तसञ्ञी दस्सनाय गच्छति, अञ्ञत्र तथारूपप्पच्चया, आपत्ति पाचित्तियस्स। ",
"pli-tv-bu-vb-pc48:3.2.2":	"उय्युत्ते वेमतिको दस्सनाय गच्छति, अञ्ञत्र तथारूपप्पच्चया, आपत्ति पाचित्तियस्स। ",
"pli-tv-bu-vb-pc48:3.2.3":	"उय्युत्ते अनुय्युत्तसञ्ञी दस्सनाय गच्छति, अञ्ञत्र तथारूपप्पच्चया, आपत्ति पाचित्तियस्स। ",
"pli-tv-bu-vb-pc48:3.2.4":	"एकमेकं दस्सनाय गच्छति, आपत्ति दुक्कटस्स। ",
"pli-tv-bu-vb-pc48:3.2.5":	"यत्थ ठितो पस्सति, आपत्ति दुक्कटस्स। ",
"pli-tv-bu-vb-pc48:3.2.6":	"दस्सनूपचारं विजहित्वा पुनप्पुनं पस्सति, आपत्ति दुक्कटस्स। ",
"pli-tv-bu-vb-pc48:3.2.7":	"अनुय्युत्ते उय्युत्तसञ्ञी, आपत्ति दुक्कटस्स। ",
"pli-tv-bu-vb-pc48:3.2.8":	"अनुय्युत्ते वेमतिको, आपत्ति दुक्कटस्स। ",
"pli-tv-bu-vb-pc48:3.2.9":	"अनुय्युत्ते अनुय्युत्तसञ्ञी, अनापत्ति। ",
"pli-tv-bu-vb-pc48:3.3.1":	"अनापत्ति—",
"pli-tv-bu-vb-pc48:3.3.2":	"आरामे ठितो पस्सति, ",
"pli-tv-bu-vb-pc48:3.3.3":	"भिक्खुस्स ठितोकासं वा निसिन्नोकासं वा निपन्नोकासं वा आगच्छति, ",
"pli-tv-bu-vb-pc48:3.3.4":	"पटिपथं गच्छन्तो पस्सति, ",
"pli-tv-bu-vb-pc48:3.3.5":	"तथारूपप्पच्चया, ",
"pli-tv-bu-vb-pc48:3.3.6":	"आपदासु, ",
"pli-tv-bu-vb-pc48:3.3.7":	"उम्मत्तकस्स, ",
"pli-tv-bu-vb-pc48:3.3.8":	"आदिकम्मिकस्साति। ",
"pli-tv-bu-vb-pc48:3.3.9":	"उय्युत्तसेनासिक्खापदं निट्ठितं अट्ठमं। "
}	
