{	
"pli-tv-bu-vb-pc47:0.1":	"थेरवाद विनय ",
"pli-tv-bu-vb-pc47:0.2":	"महाविभङ्ग ",
"pli-tv-bu-vb-pc47:0.3":	"पाचित्तियकण्ड ",
"pli-tv-bu-vb-pc47:0.4":	"अचेलकवग्ग ",
"pli-tv-bu-vb-pc47:0.5":	"४७। महानामसिक्खापद ",
"pli-tv-bu-vb-pc47:1.1.1":	"तेन समयेन बुद्धो भगवा सक्केसु विहरति कपिलवत्थुस्मिं निग्रोधारामे। ",
"pli-tv-bu-vb-pc47:1.1.2":	"तेन खो पन समयेन महानामस्स सक्कस्स भेसज्जं उस्सन्नं होति। ",
"pli-tv-bu-vb-pc47:1.1.3":	"अथ खो महानामो सक्को येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो महानामो सक्को भगवन्तं एतदवोच—",
"pli-tv-bu-vb-pc47:1.1.4":	"“इच्छामहं, भन्ते, सङ्घं चतुमासं भेसज्जेन पवारेतुन्”ति। ",
"pli-tv-bu-vb-pc47:1.1.5":	"“साधु साधु, महानाम। ",
"pli-tv-bu-vb-pc47:1.1.6":	"तेन हि त्वं, महानाम, सङ्घं चतुमासं भेसज्जेन पवारेही”ति। ",
"pli-tv-bu-vb-pc47:1.1.7":	"भिक्खू कुक्कुच्चायन्ता नाधिवासेन्ति। ",
"pli-tv-bu-vb-pc47:1.1.8":	"भगवतो एतमत्थं आरोचेसुं …पे… ",
"pli-tv-bu-vb-pc47:1.1.9":	"अनुजानामि, भिक्खवे, चतुमासं भेसज्जप्पच्चयपवारणं सादितुन्”ति। ",
"pli-tv-bu-vb-pc47:1.2.1":	"तेन खो पन समयेन भिक्खू महानामं सक्कं परित्तं भेसज्जं विञ्ञापेन्ति। तथेव महानामस्स सक्कस्स भेसज्जं उस्सन्नं होति। ",
"pli-tv-bu-vb-pc47:1.2.2":	"दुतियम्पि खो महानामो सक्को येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो महानामो सक्को भगवन्तं एतदवोच—",
"pli-tv-bu-vb-pc47:1.2.3":	"“इच्छामहं, भन्ते, सङ्घं अपरम्पि चतुमासं भेसज्जेन पवारेतुन्”ति। ",
"pli-tv-bu-vb-pc47:1.2.4":	"“साधु साधु, महानाम। ",
"pli-tv-bu-vb-pc47:1.2.5":	"तेन हि त्वं, महानाम, सङ्घं अपरम्पि चतुमासं भेसज्जेन पवारेही”ति। ",
"pli-tv-bu-vb-pc47:1.2.6":	"भिक्खू कुक्कुच्चायन्ता नाधिवासेन्ति। ",
"pli-tv-bu-vb-pc47:1.2.7":	"भगवतो एतमत्थं आरोचेसुं …पे… ",
"pli-tv-bu-vb-pc47:1.2.8":	"अनुजानामि, भिक्खवे, पुन पवारणम्पि सादितुन्”ति। ",
"pli-tv-bu-vb-pc47:1.3.1":	"तेन खो पन समयेन भिक्खू महानामं सक्कं परित्तंयेव भेसज्जं विञ्ञापेन्ति। तथेव महानामस्स सक्कस्स भेसज्जं उस्सन्नं होति। ",
"pli-tv-bu-vb-pc47:1.3.2":	"ततियम्पि खो महानामो सक्को येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो महानामो सक्को भगवन्तं एतदवोच—",
"pli-tv-bu-vb-pc47:1.3.3":	"“इच्छामहं, भन्ते, सङ्घं यावजीवं भेसज्जेन पवारेतुन्”ति। ",
"pli-tv-bu-vb-pc47:1.3.4":	"“साधु साधु, महानाम। ",
"pli-tv-bu-vb-pc47:1.3.5":	"तेन हि त्वं, महानाम, सङ्घं यावजीवं भेसज्जेन पवारेही”ति। ",
"pli-tv-bu-vb-pc47:1.3.6":	"भिक्खू कुक्कुच्चायन्ता नाधिवासेन्ति। ",
"pli-tv-bu-vb-pc47:1.3.7":	"भगवतो एतमत्थं आरोचेसुं …पे… ",
"pli-tv-bu-vb-pc47:1.3.8":	"अनुजानामि, भिक्खवे, निच्चपवारणम्पि सादितुन्”ति। ",
"pli-tv-bu-vb-pc47:1.4.1":	"तेन खो पन समयेन छब्बग्गिया भिक्खू दुन्निवत्था होन्ति दुप्पारुता अनाकप्पसम्पन्ना। ",
"pli-tv-bu-vb-pc47:1.4.2":	"महानामो सक्को वत्ता होति—“किस्स तुम्हे, भन्ते, दुन्निवत्था दुप्पारुता अनाकप्पसम्पन्ना? ",
"pli-tv-bu-vb-pc47:1.4.3":	"ननु नाम पब्बजितेन सुनिवत्थेन भवितब्बं सुपारुतेन आकप्पसम्पन्नेना”ति? ",
"pli-tv-bu-vb-pc47:1.4.4":	"छब्बग्गिया भिक्खू महानामे सक्के उपनन्धिंसु। ",
"pli-tv-bu-vb-pc47:1.4.5":	"अथ खो छब्बग्गियानं भिक्खूनं एतदहोसि—“केन नु खो मयं उपायेन महानामं सक्कं मङ्कुं करेय्यामा”ति? अथ खो छब्बग्गियानं भिक्खूनं एतदहोसि—",
"pli-tv-bu-vb-pc47:1.4.6":	"“महानामेन खो, आवुसो, सक्केन सङ्घो भेसज्जेन पवारितो। हन्द मयं, आवुसो, महानामं सक्कं सप्पिं विञ्ञापेमा”ति। ",
"pli-tv-bu-vb-pc47:1.4.7":	"अथ खो छब्बग्गिया भिक्खू येन महानामो सक्को तेनुपसङ्कमिंसु; उपसङ्कमित्वा महानामं सक्कं एतदवोचुं—“दोणेन, आवुसो, सप्पिना अत्थो”ति। ",
"pli-tv-bu-vb-pc47:1.4.8":	"“अज्जण्हो, भन्ते, आगमेथ। ",
"pli-tv-bu-vb-pc47:1.4.9":	"मनुस्सा वजं गता सप्पिं आहरितुं। ",
"pli-tv-bu-vb-pc47:1.4.10":	"कालं आहरिस्सथा”ति। ",
"pli-tv-bu-vb-pc47:1.4.11":	"दुतियम्पि खो …पे… ",
"pli-tv-bu-vb-pc47:1.4.12":	"ततियम्पि खो छब्बग्गिया भिक्खू महानामं सक्कं एतदवोचुं—“दोणेन, आवुसो, सप्पिना अत्थो”ति। ",
"pli-tv-bu-vb-pc47:1.4.13":	"“अज्जण्हो, भन्ते, आगमेथ। ",
"pli-tv-bu-vb-pc47:1.4.14":	"मनुस्सा वजं गता सप्पिं आहरितुं। ",
"pli-tv-bu-vb-pc47:1.4.15":	"कालं आहरिस्सथा”ति। ",
"pli-tv-bu-vb-pc47:1.4.16":	"“किं पन तया, आवुसो, अदातुकामेन पवारितेन, यं त्वं पवारेत्वा न देसी”ति। ",
"pli-tv-bu-vb-pc47:1.4.17":	"अथ खो महानामो सक्को उज्झायति खिय्यति विपाचेति—“कथञ्हि नाम भदन्ता—‘अज्जण्हो, भन्ते, आगमेथा’ति वुच्चमाना नागमेस्सन्ती”ति। ",
"pli-tv-bu-vb-pc47:1.4.18":	"अस्सोसुं खो भिक्खू महानामस्स सक्कस्स उज्झायन्तस्स खिय्यन्तस्स विपाचेन्तस्स। ",
"pli-tv-bu-vb-pc47:1.4.19":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc47:1.4.20":	"“कथञ्हि नाम छब्बग्गिया भिक्खू महानामेन सक्केन—‘अज्जण्हो, भन्ते, आगमेथा’ति वुच्चमाना नागमेस्सन्ती”ति …पे… ",
"pli-tv-bu-vb-pc47:1.4.21":	"“सच्चं किर तुम्हे, भिक्खवे, महानामेन सक्केन—‘अज्जण्हो, भन्ते, आगमेथा’ति वुच्चमाना नागमेथा”ति? ",
"pli-tv-bu-vb-pc47:1.4.22":	"“सच्चं, भगवा”ति। ",
"pli-tv-bu-vb-pc47:1.4.23":	"विगरहि बुद्धो भगवा …पे… ",
"pli-tv-bu-vb-pc47:1.4.24":	"कथञ्हि नाम तुम्हे, मोघपुरिसा, महानामेन सक्केन—“अज्जण्हो, भन्ते, आगमेथा”ति वुच्चमाना नागमेस्सथ। ",
"pli-tv-bu-vb-pc47:1.4.25":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc47:1.4.26":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc47:1.4.27.1":	"“अगिलानेन भिक्खुना चतुमासप्पच्चयपवारणा सादितब्बा, अञ्ञत्र पुनपवारणाय, अञ्ञत्र निच्चपवारणाय; ततो चे उत्तरि सादियेय्य, पाचित्तियन्”ति। ",
"pli-tv-bu-vb-pc47:2.1.1":	"अगिलानेन भिक्खुना चतुमासप्पच्चयपवारणा सादितब्बाति ",
"pli-tv-bu-vb-pc47:2.1.2":	"गिलानप्पच्चयपवारणा सादितब्बा। ",
"pli-tv-bu-vb-pc47:2.1.3":	"पुनपवारणापि सादितब्बाति ",
"pli-tv-bu-vb-pc47:2.1.4":	"यदा गिलानो भविस्सामि तदा विञ्ञापेस्सामीति। ",
"pli-tv-bu-vb-pc47:2.1.5":	"निच्चपवारणापि सादितब्बाति ",
"pli-tv-bu-vb-pc47:2.1.6":	"यदा गिलानो भविस्सामि तदा विञ्ञापेस्सामीति। ",
"pli-tv-bu-vb-pc47:2.1.7":	"ततो चे उत्तरि सादियेय्याति ",
"pli-tv-bu-vb-pc47:2.1.8":	"अत्थि पवारणा भेसज्जपरियन्ता न रत्तिपरियन्ता, ",
"pli-tv-bu-vb-pc47:2.1.9":	"अत्थि पवारणा रत्तिपरियन्ता न भेसज्जपरियन्ता, ",
"pli-tv-bu-vb-pc47:2.1.10":	"अत्थि पवारणा भेसज्जपरियन्ता च रत्तिपरियन्ता च, ",
"pli-tv-bu-vb-pc47:2.1.11":	"अत्थि पवारणा नेव भेसज्जपरियन्ता न रत्तिपरियन्ता। ",
"pli-tv-bu-vb-pc47:2.1.12":	"भेसज्जपरियन्ता नाम ",
"pli-tv-bu-vb-pc47:2.1.13":	"भेसज्जानि परिग्गहितानि होन्ति—“एत्तकेहि भेसज्जेहि पवारेमी”ति। ",
"pli-tv-bu-vb-pc47:2.1.14":	"रत्तिपरियन्ता नाम ",
"pli-tv-bu-vb-pc47:2.1.15":	"रत्तियो परिग्गहितायो होन्ति—“एत्तकासु रत्तीसु पवारेमी”ति। ",
"pli-tv-bu-vb-pc47:2.1.16":	"भेसज्जपरियन्ता च रत्तिपरियन्ता च नाम ",
"pli-tv-bu-vb-pc47:2.1.17":	"भेसज्जानि च परिग्गहितानि होन्ति रत्तियो च परिग्गहितायो होन्ति—“एत्तकेहि भेसज्जेहि एत्तकासु रत्तीसु पवारेमी”ति। ",
"pli-tv-bu-vb-pc47:2.1.18":	"नेव भेसज्जपरियन्ता न रत्तिपरियन्ता नाम ",
"pli-tv-bu-vb-pc47:2.1.19":	"भेसज्जानि च अपरिग्गहितानि होन्ति रत्तियो च अपरिग्गहितायो होन्ति। ",
"pli-tv-bu-vb-pc47:2.1.20":	"भेसज्जपरियन्ते—येहि भेसज्जेहि पवारितो होति तानि भेसज्जानि ठपेत्वा अञ्ञानि भेसज्जानि विञ्ञापेति, आपत्ति पाचित्तियस्स। ",
"pli-tv-bu-vb-pc47:2.1.21":	"रत्तिपरियन्ते—यासु रत्तीसु पवारितो होति, ता रत्तियो ठपेत्वा अञ्ञासु रत्तीसु विञ्ञापेति, आपत्ति पाचित्तियस्स। ",
"pli-tv-bu-vb-pc47:2.1.22":	"भेसज्जपरियन्ते च रत्तिपरियन्ते च—येहि भेसज्जेहि पवारितो होति, तानि भेसज्जानि ठपेत्वा यासु रत्तीसु पवारितो होति, ता रत्तियो ठपेत्वा अञ्ञानि भेसज्जानि अञ्ञासु रत्तीसु विञ्ञापेति, आपत्ति पाचित्तियस्स। ",
"pli-tv-bu-vb-pc47:2.1.23":	"नेव भेसज्जपरियन्ते न रत्तिपरियन्ते, अनापत्ति। ",
"pli-tv-bu-vb-pc47:2.2.1":	"न भेसज्जेन करणीयेन भेसज्जं विञ्ञापेति, आपत्ति पाचित्तियस्स। ",
"pli-tv-bu-vb-pc47:2.2.2":	"अञ्ञेन भेसज्जेन करणीयेन अञ्ञं भेसज्जं विञ्ञापेति, आपत्ति पाचित्तियस्स। ",
"pli-tv-bu-vb-pc47:2.2.3.1":	"ततुत्तरि ततुत्तरिसञ्ञी भेसज्जं विञ्ञापेति, आपत्ति पाचित्तियस्स। ",
"pli-tv-bu-vb-pc47:2.2.4":	"ततुत्तरि वेमतिको भेसज्जं विञ्ञापेति, आपत्ति पाचित्तियस्स। ",
"pli-tv-bu-vb-pc47:2.2.5":	"ततुत्तरि नततुत्तरिसञ्ञी भेसज्जं विञ्ञापेति, आपत्ति पाचित्तियस्स। ",
"pli-tv-bu-vb-pc47:2.2.6":	"नततुत्तरि ततुत्तरिसञ्ञी, आपत्ति दुक्कटस्स। ",
"pli-tv-bu-vb-pc47:2.2.7":	"नततुत्तरि वेमतिको, आपत्ति दुक्कटस्स। ",
"pli-tv-bu-vb-pc47:2.2.8":	"नततुत्तरि नततुत्तरिसञ्ञी, अनापत्ति। ",
"pli-tv-bu-vb-pc47:2.3.1":	"अनापत्ति—",
"pli-tv-bu-vb-pc47:2.3.2":	"येहि भेसज्जेहि पवारितो होति तानि भेसज्जानि विञ्ञापेति, ",
"pli-tv-bu-vb-pc47:2.3.3":	"यासु रत्तीसु पवारितो होति तासु रत्तीसु विञ्ञापेति, ",
"pli-tv-bu-vb-pc47:2.3.4":	"“इमेहि तया भेसज्जेहि पवारिताम्ह, अम्हाकञ्च इमिना च इमिना च भेसज्जेन अत्थो”ति आचिक्खित्वा विञ्ञापेति, ",
"pli-tv-bu-vb-pc47:2.3.5":	"“यासु तया रत्तीसु पवारिताम्ह तायो च रत्तियो वीतिवत्ता अम्हाकञ्च भेसज्जेन अत्थो”ति आचिक्खित्वा विञ्ञापेति, ",
"pli-tv-bu-vb-pc47:2.3.6":	"ञातकानं ",
"pli-tv-bu-vb-pc47:2.3.7":	"पवारितानं, ",
"pli-tv-bu-vb-pc47:2.3.8":	"अञ्ञस्सत्थाय, ",
"pli-tv-bu-vb-pc47:2.3.9":	"अत्तनो धनेन, ",
"pli-tv-bu-vb-pc47:2.3.10":	"उम्मत्तकस्स, ",
"pli-tv-bu-vb-pc47:2.3.11":	"आदिकम्मिकस्साति। ",
"pli-tv-bu-vb-pc47:2.3.12":	"महानामसिक्खापदं निट्ठितं सत्तमं। "
}	
