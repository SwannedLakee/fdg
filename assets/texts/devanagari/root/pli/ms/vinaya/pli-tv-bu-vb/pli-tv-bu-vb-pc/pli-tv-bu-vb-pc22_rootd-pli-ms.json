{	
"pli-tv-bu-vb-pc22:0.1":	"थेरवाद विनय ",
"pli-tv-bu-vb-pc22:0.2":	"महाविभङ्ग ",
"pli-tv-bu-vb-pc22:0.3":	"पाचित्तियकण्ड ",
"pli-tv-bu-vb-pc22:0.4":	"ओवादवग्ग ",
"pli-tv-bu-vb-pc22:0.5":	"२२। अत्थङ्गतसिक्खापद ",
"pli-tv-bu-vb-pc22:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc22:1.2":	"तेन खो पन समयेन थेरा भिक्खू भिक्खुनियो ओवदन्ति परियायेन। तेन खो पन समयेन आयस्मतो चूळपन्थकस्स परियायो होति भिक्खुनियो ओवदितुं। ",
"pli-tv-bu-vb-pc22:1.3":	"भिक्खुनियो एवमाहंसु—“न दानि अज्ज ओवादो इद्धो भविस्सति, तञ्ञेव दानि उदानं अय्यो चूळपन्थको पुनप्पुनं भणिस्सती”ति। ",
"pli-tv-bu-vb-pc22:1.4":	"अथ खो ता भिक्खुनियो येनायस्मा चूळपन्थको तेनुपसङ्कमिंसु; उपसङ्कमित्वा आयस्मन्तं चूळपन्थकं अभिवादेत्वा एकमन्तं निसीदिंसु। ",
"pli-tv-bu-vb-pc22:1.5":	"एकमन्तं निसिन्ना खो ता भिक्खुनियो आयस्मा चूळपन्थको एतदवोच—“समग्गात्थ, भगिनियो”ति? ",
"pli-tv-bu-vb-pc22:1.6":	"“समग्गाम्हाय्या”ति। ",
"pli-tv-bu-vb-pc22:1.7":	"“वत्तन्ति, भगिनियो, अट्ठ गरुधम्मा”ति? ",
"pli-tv-bu-vb-pc22:1.8":	"“वत्तन्ताय्या”ति। ",
"pli-tv-bu-vb-pc22:1.9":	"“एसो, भगिनियो, ओवादो”ति निय्यादेत्वा इमं उदानं पुनप्पुनं अभासि—",
"pli-tv-bu-vb-pc22:1.10":	"“अधिचेतसो अप्पमज्जतो, ",
"pli-tv-bu-vb-pc22:1.11":	"मुनिनो मोनपथेसु सिक्खतो; ",
"pli-tv-bu-vb-pc22:1.12":	"सोका न भवन्ति तादिनो, ",
"pli-tv-bu-vb-pc22:1.13":	"उपसन्तस्स सदा सतीमतो”ति। ",
"pli-tv-bu-vb-pc22:1.14":	"भिक्खुनियो एवमाहंसु—“ननु अवोचुम्हा—न दानि अज्ज ओवादो इद्धो भविस्सति, तञ्ञेव दानि उदानं अय्यो चूळपन्थको पुनप्पुनं भणिस्सती”ति। ",
"pli-tv-bu-vb-pc22:1.15":	"अस्सोसि खो आयस्मा चूळपन्थको तासं भिक्खुनीनं इमं कथासल्लापं। ",
"pli-tv-bu-vb-pc22:1.16":	"अथ खो आयस्मा चूळपन्थको वेहासं अब्भुग्गन्त्वा आकासे अन्तलिक्खे चङ्कमतिपि तिट्ठतिपि निसीदतिपि सेय्यम्पि कप्पेति धूमायतिपि पज्जलतिपि अन्तरधायतिपि, तञ्चेव उदानं भणति अञ्ञञ्च बहुं बुद्धवचनं। ",
"pli-tv-bu-vb-pc22:1.17":	"भिक्खुनियो एवमाहंसु—",
"pli-tv-bu-vb-pc22:1.18":	"“अच्छरियं वत भो, अब्भुतं वत भो। ",
"pli-tv-bu-vb-pc22:1.19":	"न वत नो इतो पुब्बे ओवादो एवं इद्धो भूतपुब्बो यथा अय्यस्स चूळपन्थकस्सा”ति। ",
"pli-tv-bu-vb-pc22:1.20":	"अथ खो आयस्मा चूळपन्थको ता भिक्खुनियो याव समन्धकारा ओवदित्वा उय्योजेसि—“गच्छथ, भगिनियो”ति। ",
"pli-tv-bu-vb-pc22:1.21":	"अथ खो ता भिक्खुनियो नगरद्वारे थकिते बहिनगरे वसित्वा कालस्सेव नगरं पविसन्ति। ",
"pli-tv-bu-vb-pc22:1.22":	"मनुस्सा उज्झायन्ति खिय्यन्ति विपाचेन्ति—“अब्रह्मचारिनियो इमा भिक्खुनियो; ",
"pli-tv-bu-vb-pc22:1.23":	"आरामे भिक्खूहि सद्धिं वसित्वा इदानि नगरं पविसन्ती”ति। ",
"pli-tv-bu-vb-pc22:1.24":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bu-vb-pc22:1.25":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc22:1.26":	"“कथञ्हि नाम आयस्मा चूळपन्थको अत्थङ्गते सूरिये भिक्खुनियो ओवदिस्सती”ति …पे… ",
"pli-tv-bu-vb-pc22:1.27":	"“सच्चं किर त्वं, चूळपन्थक, अत्थङ्गते सूरिये भिक्खुनियो ओवदसी”ति? ",
"pli-tv-bu-vb-pc22:1.28":	"“सच्चं, भगवा”ति। ",
"pli-tv-bu-vb-pc22:1.29":	"विगरहि बुद्धो भगवा …पे… ",
"pli-tv-bu-vb-pc22:1.30":	"कथञ्हि नाम त्वं, चूळपन्थक, अत्थङ्गते सूरिये भिक्खुनियो ओवदिस्ससि। ",
"pli-tv-bu-vb-pc22:1.31":	"नेतं, चूळपन्थक, अप्पसन्नानं वा पसादाय …पे… ",
"pli-tv-bu-vb-pc22:1.32":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc22:1.33.1":	"“सम्मतोपि चे भिक्खु अत्थङ्गते सूरिये भिक्खुनियो ओवदेय्य, पाचित्तियन्”ति। ",
"pli-tv-bu-vb-pc22:2.1.1":	"सम्मतो नाम ",
"pli-tv-bu-vb-pc22:2.1.2":	"ञत्तिचतुत्थेन कम्मेन सम्मतो। ",
"pli-tv-bu-vb-pc22:2.1.3":	"अत्थङ्गते सूरियेति ",
"pli-tv-bu-vb-pc22:2.1.4":	"ओग्गते सूरिये। ",
"pli-tv-bu-vb-pc22:2.1.5":	"भिक्खुनी नाम ",
"pli-tv-bu-vb-pc22:2.1.6":	"उभतोसङ्घे उपसम्पन्ना। ",
"pli-tv-bu-vb-pc22:2.1.7":	"ओवदेय्याति ",
"pli-tv-bu-vb-pc22:2.1.8":	"अट्ठहि वा गरुधम्मेहि अञ्ञेन वा धम्मेन ओवदति, आपत्ति पाचित्तियस्स। ",
"pli-tv-bu-vb-pc22:2.2.1":	"अत्थङ्गते अत्थङ्गतसञ्ञी ओवदति, आपत्ति पाचित्तियस्स। ",
"pli-tv-bu-vb-pc22:2.2.2":	"अत्थङ्गते वेमतिको ओवदति, आपत्ति पाचित्तियस्स। ",
"pli-tv-bu-vb-pc22:2.2.3":	"अत्थङ्गते अनत्थङ्गतसञ्ञी ओवदति, आपत्ति पाचित्तियस्स। ",
"pli-tv-bu-vb-pc22:2.2.4":	"एकतोउपसम्पन्नाय ओवदति, आपत्ति दुक्कटस्स। ",
"pli-tv-bu-vb-pc22:2.2.5":	"अनत्थङ्गते अत्थङ्गतसञ्ञी, आपत्ति दुक्कटस्स। ",
"pli-tv-bu-vb-pc22:2.2.6":	"अनत्थङ्गते वेमतिको, आपत्ति दुक्कटस्स। ",
"pli-tv-bu-vb-pc22:2.2.7":	"अनत्थङ्गते अनत्थङ्गतसञ्ञी, अनापत्ति। ",
"pli-tv-bu-vb-pc22:2.3.1":	"अनापत्ति—",
"pli-tv-bu-vb-pc22:2.3.2":	"उद्देसं देन्तो, ",
"pli-tv-bu-vb-pc22:2.3.3":	"परिपुच्छं देन्तो, ",
"pli-tv-bu-vb-pc22:2.3.4":	"“ओसारेहि अय्या”ति वुच्चमानो, ओसारेति, ",
"pli-tv-bu-vb-pc22:2.3.5":	"पञ्हं पुच्छति, ",
"pli-tv-bu-vb-pc22:2.3.6":	"पञ्हं पुट्ठो कथेति, ",
"pli-tv-bu-vb-pc22:2.3.7":	"अञ्ञस्सत्थाय भणन्तं भिक्खुनियो सुणन्ति, ",
"pli-tv-bu-vb-pc22:2.3.8":	"सिक्खमानाय, ",
"pli-tv-bu-vb-pc22:2.3.9":	"सामणेरिया, ",
"pli-tv-bu-vb-pc22:2.3.10":	"उम्मत्तकस्स, ",
"pli-tv-bu-vb-pc22:2.3.11":	"आदिकम्मिकस्साति। ",
"pli-tv-bu-vb-pc22:2.3.12":	"अत्थङ्गतसिक्खापदं निट्ठितं दुतियं। "
}	
