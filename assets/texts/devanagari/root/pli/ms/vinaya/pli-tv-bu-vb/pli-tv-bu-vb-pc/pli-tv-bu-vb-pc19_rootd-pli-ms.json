{	
"pli-tv-bu-vb-pc19:0.1":	"थेरवाद विनय ",
"pli-tv-bu-vb-pc19:0.2":	"महाविभङ्ग ",
"pli-tv-bu-vb-pc19:0.3":	"पाचित्तियकण्ड ",
"pli-tv-bu-vb-pc19:0.4":	"भूतगामवग्ग ",
"pli-tv-bu-vb-pc19:0.5":	"१९। महल्लकविहारसिक्खापद ",
"pli-tv-bu-vb-pc19:1.1":	"तेन समयेन बुद्धो भगवा कोसम्बियं विहरति घोसितारामे। ",
"pli-tv-bu-vb-pc19:1.2":	"तेन खो पन समयेन आयस्मतो छन्नस्स उपट्ठाको महामत्तो आयस्मतो छन्नस्स विहारं कारापेति। ",
"pli-tv-bu-vb-pc19:1.3":	"अथ खो आयस्मा छन्नो कतपरियोसितं विहारं पुनप्पुनं छादापेति, पुनप्पुनं लेपापेति। ",
"pli-tv-bu-vb-pc19:1.4":	"अतिभारितो विहारो परिपति। ",
"pli-tv-bu-vb-pc19:1.5":	"अथ खो आयस्मा छन्नो तिणञ्च कट्ठञ्च सङ्कड्ढन्तो अञ्ञतरस्स ब्राह्मणस्स यवखेत्तं दूसेसि। ",
"pli-tv-bu-vb-pc19:1.6":	"अथ खो सो ब्राह्मणो उज्झायति खिय्यति विपाचेति—",
"pli-tv-bu-vb-pc19:1.7":	"“कथञ्हि नाम भदन्ता अम्हाकं यवखेत्तं दूसेस्सन्ती”ति। ",
"pli-tv-bu-vb-pc19:1.8":	"अस्सोसुं खो भिक्खू तस्स ब्राह्मणस्स उज्झायन्तस्स खिय्यन्तस्स विपाचेन्तस्स। ",
"pli-tv-bu-vb-pc19:1.9":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc19:1.10":	"“कथञ्हि नाम आयस्मा छन्नो कतपरियोसितं विहारं पुनप्पुनं छादापेस्सति, पुनप्पुनं लेपापेस्सति, अतिभारितो विहारो परिपती”ति। ",
"pli-tv-bu-vb-pc19:1.11":	"अथ खो ते भिक्खू आयस्मन्तं छन्नं अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-pc19:1.12":	"“सच्चं किर त्वं, छन्न, कतपरियोसितं विहारं पुनप्पुनं छादापेसि, पुनप्पुनं लेपापेसि, अतिभारितो विहारो परिपती”ति? ",
"pli-tv-bu-vb-pc19:1.13":	"“सच्चं, भगवा”ति। ",
"pli-tv-bu-vb-pc19:1.14":	"विगरहि बुद्धो भगवा …पे… ",
"pli-tv-bu-vb-pc19:1.15":	"कथञ्हि नाम त्वं, मोघपुरिस, कतपरियोसितं विहारं पुनप्पुनं छादापेस्ससि, पुनप्पुनं लेपापेस्ससि, अतिभारितो विहारो परिपति। ",
"pli-tv-bu-vb-pc19:1.16":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-pc19:1.17":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc19:1.18.1":	"“महल्लकं पन भिक्खुना विहारं कारयमानेन याव द्वारकोसा अग्गळट्ठपनाय आलोकसन्धिपरिकम्माय द्वत्तिच्छदनस्स परियायं अप्पहरिते ठितेन अधिट्ठातब्बं। ततो चे उत्तरि अप्पहरितेपि ठितो अधिट्ठहेय्य पाचित्तियन्”ति। ",
"pli-tv-bu-vb-pc19:2.1.1":	"महल्लको नाम विहारो ",
"pli-tv-bu-vb-pc19:2.1.2":	"सस्सामिको वुच्चति। ",
"pli-tv-bu-vb-pc19:2.1.3":	"विहारो नाम ",
"pli-tv-bu-vb-pc19:2.1.4":	"उल्लित्तो वा होति अवलित्तो वा उल्लित्तावलित्तो वा। ",
"pli-tv-bu-vb-pc19:2.1.5":	"कारयमानेनाति ",
"pli-tv-bu-vb-pc19:2.1.6":	"करोन्तो वा कारापेन्तो वा। ",
"pli-tv-bu-vb-pc19:2.1.7":	"याव द्वारकोसाति ",
"pli-tv-bu-vb-pc19:2.1.8":	"पिट्ठसङ्घाटस्स समन्ता हत्थपासा। ",
"pli-tv-bu-vb-pc19:2.1.9":	"अग्गळट्ठपनायाति ",
"pli-tv-bu-vb-pc19:2.1.10":	"द्वारट्ठपनाय। ",
"pli-tv-bu-vb-pc19:2.1.11":	"आलोकसन्धिपरिकम्मायाति ",
"pli-tv-bu-vb-pc19:2.1.12":	"वातपानपरिकम्माय सेतवण्णं काळवण्णं गेरुकपरिकम्मं मालाकम्मं लताकम्मं मकरदन्तकं पञ्चपटिकं। ",
"pli-tv-bu-vb-pc19:2.1.13":	"द्वत्तिच्छदनस्स परियायं अप्पहरिते ठितेन अधिट्ठातब्बन्ति—",
"pli-tv-bu-vb-pc19:2.1.14":	"हरितं नाम पुब्बण्णं अपरण्णं। ",
"pli-tv-bu-vb-pc19:2.1.15":	"सचे हरिते ठितो अधिट्ठाति, आपत्ति दुक्कटस्स। ",
"pli-tv-bu-vb-pc19:2.1.16":	"मग्गेन छादेन्तस्स द्वे मग्गे अधिट्ठहित्वा ततियं मग्गं आणापेत्वा पक्कमितब्बं। ",
"pli-tv-bu-vb-pc19:2.1.17":	"परियायेन छादेन्तस्स द्वे परियाये अधिट्ठहित्वा ततियं परियायं आणापेत्वा पक्कमितब्बं। ",
"pli-tv-bu-vb-pc19:2.1.18":	"ततो चे उत्तरि अप्पहरितेपि ठितो अधिट्ठहेय्याति ",
"pli-tv-bu-vb-pc19:2.1.19":	"इट्ठकाय छादेन्तस्स इट्ठकिट्ठकाय आपत्ति पाचित्तियस्स। ",
"pli-tv-bu-vb-pc19:2.1.20":	"सिलाय छादेन्तस्स सिलाय सिलाय आपत्ति पाचित्तियस्स। ",
"pli-tv-bu-vb-pc19:2.1.21":	"सुधाय छादेन्तस्स पिण्डे पिण्डे आपत्ति पाचित्तियस्स। ",
"pli-tv-bu-vb-pc19:2.1.22":	"तिणेन छादेन्तस्स करळे करळे आपत्ति पाचित्तियस्स। ",
"pli-tv-bu-vb-pc19:2.1.23":	"पण्णेन छादेन्तस्स पण्णे पण्णे आपत्ति पाचित्तियस्स। ",
"pli-tv-bu-vb-pc19:2.2.1":	"अतिरेकद्वत्तिपरियाये अतिरेकसञ्ञी अधिट्ठाति, आपत्ति पाचित्तियस्स। ",
"pli-tv-bu-vb-pc19:2.2.2":	"अतिरेकद्वत्तिपरियाये वेमतिको अधिट्ठाति, आपत्ति पाचित्तियस्स। ",
"pli-tv-bu-vb-pc19:2.2.3":	"अतिरेकद्वत्तिपरियाये ऊनकसञ्ञी अधिट्ठाति, आपत्ति पाचित्तियस्स। ",
"pli-tv-bu-vb-pc19:2.2.4":	"ऊनकद्वत्तिपरियाये अतिरेकसञ्ञी, आपत्ति दुक्कटस्स। ",
"pli-tv-bu-vb-pc19:2.2.5":	"ऊनकद्वत्तिपरियाये वेमतिको, आपत्ति दुक्कटस्स। ",
"pli-tv-bu-vb-pc19:2.2.6":	"ऊनकद्वत्तिपरियाये ऊनकसञ्ञी, अनापत्ति। ",
"pli-tv-bu-vb-pc19:2.3.1":	"अनापत्ति—",
"pli-tv-bu-vb-pc19:2.3.2":	"द्वत्तिपरियाये, ",
"pli-tv-bu-vb-pc19:2.3.3":	"ऊनकद्वत्तिपरियाये, ",
"pli-tv-bu-vb-pc19:2.3.4":	"लेणे, ",
"pli-tv-bu-vb-pc19:2.3.5":	"गुहाय, ",
"pli-tv-bu-vb-pc19:2.3.6":	"तिणकुटिकाय, ",
"pli-tv-bu-vb-pc19:2.3.7":	"अञ्ञस्सत्थाय, ",
"pli-tv-bu-vb-pc19:2.3.8":	"अत्तनो धनेन, ",
"pli-tv-bu-vb-pc19:2.3.9":	"वासागारं ठपेत्वा सब्बत्थ अनापत्ति, ",
"pli-tv-bu-vb-pc19:2.3.10":	"उम्मत्तकस्स, ",
"pli-tv-bu-vb-pc19:2.3.11":	"आदिकम्मिकस्साति। ",
"pli-tv-bu-vb-pc19:2.3.12":	"महल्लकविहारसिक्खापदं निट्ठितं नवमं। "
}	
