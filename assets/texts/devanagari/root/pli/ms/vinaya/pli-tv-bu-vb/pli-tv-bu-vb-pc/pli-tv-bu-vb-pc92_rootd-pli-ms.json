{	
"pli-tv-bu-vb-pc92:0.1":	"थेरवाद विनय ",
"pli-tv-bu-vb-pc92:0.2":	"महाविभङ्ग ",
"pli-tv-bu-vb-pc92:0.3":	"पाचित्तियकण्ड ",
"pli-tv-bu-vb-pc92:0.4":	"रतनवग्ग ",
"pli-tv-bu-vb-pc92:0.5":	"९२। नन्दसिक्खापद ",
"pli-tv-bu-vb-pc92:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc92:1.2":	"तेन खो पन समयेन आयस्मा नन्दो भगवतो मातुच्छापुत्तो अभिरूपो होति दस्सनीयो पासादिको चतुरङ्गुलोमको भगवता। ",
"pli-tv-bu-vb-pc92:1.3":	"सो सुगतचीवरप्पमाणं चीवरं धारेति। ",
"pli-tv-bu-vb-pc92:1.4":	"अद्दसंसु खो थेरा भिक्खू आयस्मन्तं नन्दं दूरतोव आगच्छन्तं। ",
"pli-tv-bu-vb-pc92:1.5":	"दिस्वान—",
"pli-tv-bu-vb-pc92:1.6":	"“भगवा आगच्छती”ति आसना वुट्ठहन्ति। ",
"pli-tv-bu-vb-pc92:1.7":	"ते उपगते जानित्वा उज्झायन्ति खिय्यन्ति विपाचेन्ति—",
"pli-tv-bu-vb-pc92:1.8":	"“कथञ्हि नाम आयस्मा नन्दो सुगतचीवरप्पमाणं चीवरं धारेस्सती”ति …पे… ",
"pli-tv-bu-vb-pc92:1.9":	"“सच्चं किर त्वं, नन्द, सुगतचीवरप्पमाणं चीवरं धारेसी”ति? ",
"pli-tv-bu-vb-pc92:1.10":	"“सच्चं, भगवा”ति। ",
"pli-tv-bu-vb-pc92:1.11":	"विगरहि बुद्धो भगवा …पे… ",
"pli-tv-bu-vb-pc92:1.12":	"कथञ्हि नाम त्वं, नन्द, सुगतचीवरप्पमाणं चीवरं धारेस्ससि। ",
"pli-tv-bu-vb-pc92:1.13":	"नेतं, नन्द, अप्पसन्नानं वा पसादाय …पे… ",
"pli-tv-bu-vb-pc92:1.14":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc92:1.15.1":	"“यो पन भिक्खु सुगतचीवरप्पमाणं चीवरं कारापेय्य अतिरेकं वा, छेदनकं पाचित्तियं। ",
"pli-tv-bu-vb-pc92:1.16":	"तत्रिदं सुगतस्स सुगतचीवरप्पमाणं—दीघसो नव विदत्थियो, सुगतविदत्थिया; तिरियं छ विदत्थियो। ",
"pli-tv-bu-vb-pc92:1.17":	"इदं सुगतस्स सुगतचीवरप्पमाणन्”ति। ",
"pli-tv-bu-vb-pc92:2.1.1":	"यो पनाति ",
"pli-tv-bu-vb-pc92:2.1.2":	"यो यादिसो …पे… ",
"pli-tv-bu-vb-pc92:2.1.3":	"भिक्खूति ",
"pli-tv-bu-vb-pc92:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc92:2.1.5":	"सुगतचीवरप्पमाणं नाम ",
"pli-tv-bu-vb-pc92:2.1.6":	"दीघसो नव विदत्थियो, सुगतविदत्थिया; तिरियं छ विदत्थियो। ",
"pli-tv-bu-vb-pc92:2.1.7":	"कारापेय्याति ",
"pli-tv-bu-vb-pc92:2.1.8":	"करोति वा कारापेति वा, पयोगे दुक्कटं। ",
"pli-tv-bu-vb-pc92:2.1.9":	"पटिलाभेन छिन्दित्वा पाचित्तियं देसेतब्बं। ",
"pli-tv-bu-vb-pc92:2.1.10.1":	"अत्तना विप्पकतं अत्तना परियोसापेति, आपत्ति पाचित्तियस्स। ",
"pli-tv-bu-vb-pc92:2.1.11":	"अत्तना विप्पकतं परेहि परियोसापेति, आपत्ति पाचित्तियस्स। ",
"pli-tv-bu-vb-pc92:2.1.12":	"परेहि विप्पकतं अत्तना परियोसापेति, आपत्ति पाचित्तियस्स। ",
"pli-tv-bu-vb-pc92:2.1.13":	"परेहि विप्पकतं परेहि परियोसापेति, आपत्ति पाचित्तियस्स। ",
"pli-tv-bu-vb-pc92:2.1.14":	"अञ्ञस्सत्थाय करोति वा कारापेति वा, आपत्ति दुक्कटस्स। ",
"pli-tv-bu-vb-pc92:2.1.15":	"अञ्ञेन कतं पटिलभित्वा परिभुञ्जति, आपत्ति दुक्कटस्स। ",
"pli-tv-bu-vb-pc92:2.2.1":	"अनापत्ति—",
"pli-tv-bu-vb-pc92:2.2.2":	"ऊनकं करोति, ",
"pli-tv-bu-vb-pc92:2.2.3":	"अञ्ञेन कतं पटिलभित्वा छिन्दित्वा परिभुञ्जति, ",
"pli-tv-bu-vb-pc92:2.2.4":	"वितानं वा भूमत्थरणं वा साणिपाकारं वा भिसिं वा बिब्बोहनं वा करोति, ",
"pli-tv-bu-vb-pc92:2.2.5":	"उम्मत्तकस्स, ",
"pli-tv-bu-vb-pc92:2.2.6":	"आदिकम्मिकस्साति। ",
"pli-tv-bu-vb-pc92:2.2.7":	"नन्दसिक्खापदं निट्ठितं दसमं। ",
"pli-tv-bu-vb-pc92:2.2.8":	"रतनवग्गो नवमो। ",
"pli-tv-bu-vb-pc92:2.2.9":	"तस्सुद्दानं ",
"pli-tv-bu-vb-pc92:2.2.10":	"रञ्ञो च रतनं सन्तं, ",
"pli-tv-bu-vb-pc92:2.2.11":	"सूचि मञ्चञ्च तूलिकं; ",
"pli-tv-bu-vb-pc92:2.2.12":	"निसीदनञ्च कण्डुञ्च, ",
"pli-tv-bu-vb-pc92:2.2.13":	"वस्सिका सुगतेन चाति। ",
"pli-tv-bu-vb-pc92:2.2.14":	"उद्दिट्ठा खो, आयस्मन्तो, द्वेनवुति पाचित्तिया धम्मा। ",
"pli-tv-bu-vb-pc92:2.2.15":	"तत्थायस्मन्ते पुच्छामि—",
"pli-tv-bu-vb-pc92:2.2.16":	"“कच्चित्थ परिसुद्धा”? ",
"pli-tv-bu-vb-pc92:2.2.17":	"दुतियम्पि पुच्छामि—",
"pli-tv-bu-vb-pc92:2.2.18":	"“कच्चित्थ परिसुद्धा”? ",
"pli-tv-bu-vb-pc92:2.2.19":	"ततियम्पि पुच्छामि—",
"pli-tv-bu-vb-pc92:2.2.20":	"“कच्चित्थ परिसुद्धा”? ",
"pli-tv-bu-vb-pc92:2.2.21":	"परिसुद्धेत्थायस्मन्तो, तस्मा तुण्ही, एवमेतं धारयामीति। ",
"pli-tv-bu-vb-pc92:2.2.22":	"खुद्दकं समत्तं। ",
"pli-tv-bu-vb-pc92:2.2.23":	"पाचित्तियकण्डं निट्ठितं। "
}	
