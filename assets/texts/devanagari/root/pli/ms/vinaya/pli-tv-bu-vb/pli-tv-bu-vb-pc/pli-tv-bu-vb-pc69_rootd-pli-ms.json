{	
"pli-tv-bu-vb-pc69:0.1":	"थेरवाद विनय ",
"pli-tv-bu-vb-pc69:0.2":	"महाविभङ्ग ",
"pli-tv-bu-vb-pc69:0.3":	"पाचित्तियकण्ड ",
"pli-tv-bu-vb-pc69:0.4":	"सप्पाणकवग्ग ",
"pli-tv-bu-vb-pc69:0.5":	"६९। उक्खित्तसम्भोगसिक्खापद ",
"pli-tv-bu-vb-pc69:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc69:1.2":	"तेन खो पन समयेन छब्बग्गिया भिक्खू जानं तथावादिना अरिट्ठेन भिक्खुना अकटानुधम्मेन तं दिट्ठिं अप्पटिनिस्सट्ठेन सद्धिं सम्भुञ्जन्तिपि संवसन्तिपि सहापि सेय्यं कप्पेन्ति। ",
"pli-tv-bu-vb-pc69:1.3":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc69:1.4":	"“कथञ्हि नाम छब्बग्गिया भिक्खू जानं तथावादिना अरिट्ठेन भिक्खुना अकटानुधम्मेन तं दिट्ठिं अप्पटिनिस्सट्ठेन सद्धिं सम्भुञ्जिस्सन्तिपि संवसिस्सन्तिपि सहापि सेय्यं कप्पेस्सन्ती”ति …पे… ",
"pli-tv-bu-vb-pc69:1.5":	"“सच्चं किर तुम्हे, भिक्खवे, जानं तथावादिना अरिट्ठेन भिक्खुना अकटानुधम्मेन तं दिट्ठिं अप्पटिनिस्सट्ठेन सद्धिं सम्भुञ्जथापि संवसथापि सहापि सेय्यं कप्पेथा”ति? ",
"pli-tv-bu-vb-pc69:1.6":	"“सच्चं, भगवा”ति। ",
"pli-tv-bu-vb-pc69:1.7":	"विगरहि बुद्धो भगवा …पे… ",
"pli-tv-bu-vb-pc69:1.8":	"कथञ्हि नाम तुम्हे, मोघपुरिसा, जानं तथावादिना अरिट्ठेन भिक्खुना अकटानुधम्मेन तं दिट्ठिं अप्पटिनिस्सट्ठेन सद्धिं सम्भुञ्जिस्सथापि संवसिस्सथापि सहापि सेय्यं कप्पेस्सथ। ",
"pli-tv-bu-vb-pc69:1.9":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc69:1.10":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc69:1.11.1":	"“यो पन भिक्खु जानं तथावादिना भिक्खुना अकटानुधम्मेन तं दिट्ठिं अप्पटिनिस्सट्ठेन सद्धिं सम्भुञ्जेय्य वा संवसेय्य वा सह वा सेय्यं कप्पेय्य, पाचित्तियन्”ति। ",
"pli-tv-bu-vb-pc69:2.1.1":	"यो पनाति ",
"pli-tv-bu-vb-pc69:2.1.2":	"यो यादिसो …पे… ",
"pli-tv-bu-vb-pc69:2.1.3":	"भिक्खूति ",
"pli-tv-bu-vb-pc69:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc69:2.1.5":	"जानाति नाम ",
"pli-tv-bu-vb-pc69:2.1.6":	"सामं वा जानाति, अञ्ञे वा तस्स आरोचेन्ति, सो वा आरोचेति। ",
"pli-tv-bu-vb-pc69:2.1.7":	"तथावादिनाति—",
"pli-tv-bu-vb-pc69:2.1.8":	"“तथाहं भगवता धम्मं देसितं आजानामि, यथा येमे अन्तरायिका धम्मा वुत्ता भगवता, ते पटिसेवतो नालं अन्तरायाया”ति एवं वादिना। ",
"pli-tv-bu-vb-pc69:2.1.9":	"अकटानुधम्मो नाम ",
"pli-tv-bu-vb-pc69:2.1.10":	"उक्खित्तो अनोसारितो। ",
"pli-tv-bu-vb-pc69:2.1.11":	"तं दिट्ठिं अप्पटिनिस्सट्ठेन सद्धिन्ति ",
"pli-tv-bu-vb-pc69:2.1.12":	"एतं दिट्ठिं अप्पटिनिस्सट्ठेन सद्धिं। ",
"pli-tv-bu-vb-pc69:2.1.13":	"सम्भुञ्जेय्य वाति ",
"pli-tv-bu-vb-pc69:2.1.14":	"सम्भोगो नाम द्वे सम्भोगा— आमिससम्भोगो च धम्मसम्भोगो च। ",
"pli-tv-bu-vb-pc69:2.1.15":	"आमिससम्भोगो नाम ",
"pli-tv-bu-vb-pc69:2.1.16":	"आमिसं देति वा पटिग्गण्हाति वा, आपत्ति पाचित्तियस्स। ",
"pli-tv-bu-vb-pc69:2.1.17":	"धम्मसम्भोगो नाम ",
"pli-tv-bu-vb-pc69:2.1.18":	"उद्दिसति वा उद्दिसापेति वा, पदेन उद्दिसति वा उद्दिसापेति वा, पदे पदे आपत्ति पाचित्तियस्स। ",
"pli-tv-bu-vb-pc69:2.1.19":	"अक्खराय उद्दिसति वा उद्दिसापेति वा, अक्खरक्खराय आपत्ति पाचित्तियस्स। ",
"pli-tv-bu-vb-pc69:2.1.20":	"संवसेय्य वाति ",
"pli-tv-bu-vb-pc69:2.1.21":	"उक्खित्तकेन सद्धिं उपोसथं वा पवारणं वा सङ्घकम्मं वा करोति, आपत्ति पाचित्तियस्स। ",
"pli-tv-bu-vb-pc69:2.1.22":	"सह वा सेय्यं कप्पेय्याति ",
"pli-tv-bu-vb-pc69:2.1.23":	"एकच्छन्ने उक्खित्तके निपन्ने भिक्खु निपज्जति, आपत्ति पाचित्तियस्स। ",
"pli-tv-bu-vb-pc69:2.1.24":	"भिक्खु निपन्ने उक्खित्तको निपज्जति, आपत्ति पाचित्तियस्स। ",
"pli-tv-bu-vb-pc69:2.1.25":	"उभो वा निपज्जन्ति, आपत्ति पाचित्तियस्स। ",
"pli-tv-bu-vb-pc69:2.1.26":	"उट्ठहित्वा पुनप्पुनं निपज्जन्ति, आपत्ति पाचित्तियस्स। ",
"pli-tv-bu-vb-pc69:2.2.1":	"उक्खित्तके उक्खित्तकसञ्ञी सम्भुञ्जति वा संवसति वा सह वा सेय्यं कप्पेति, आपत्ति पाचित्तियस्स। ",
"pli-tv-bu-vb-pc69:2.2.2":	"उक्खित्तके वेमतिको सम्भुञ्जति वा संवसति वा सह वा सेय्यं कप्पेति, आपत्ति दुक्कटस्स। ",
"pli-tv-bu-vb-pc69:2.2.3":	"उक्खित्तके अनुक्खित्तकसञ्ञी सम्भुञ्जति वा संवसति वा सह वा सेय्यं कप्पेति, अनापत्ति। ",
"pli-tv-bu-vb-pc69:2.2.4":	"अनुक्खित्तके उक्खित्तकसञ्ञी, आपत्ति दुक्कटस्स। ",
"pli-tv-bu-vb-pc69:2.2.5":	"अनुक्खित्तके वेमतिको, आपत्ति दुक्कटस्स। ",
"pli-tv-bu-vb-pc69:2.2.6":	"अनुक्खित्तके अनुक्खित्तकसञ्ञी, अनापत्ति। ",
"pli-tv-bu-vb-pc69:2.3.1":	"अनापत्ति—",
"pli-tv-bu-vb-pc69:2.3.2":	"अनुक्खित्तोति जानाति, ",
"pli-tv-bu-vb-pc69:2.3.3":	"उक्खित्तो ओसारितोति जानाति, ",
"pli-tv-bu-vb-pc69:2.3.4":	"तं दिट्ठिं पटिनिस्सट्ठोति जानाति, ",
"pli-tv-bu-vb-pc69:2.3.5":	"उम्मत्तकस्स, ",
"pli-tv-bu-vb-pc69:2.3.6":	"आदिकम्मिकस्साति। ",
"pli-tv-bu-vb-pc69:2.3.7":	"उक्खित्तसम्भोगसिक्खापदं निट्ठितं नवमं। "
}	
