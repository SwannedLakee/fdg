{	
"pli-tv-bu-vb-pc67:0.1":	"थेरवाद विनय ",
"pli-tv-bu-vb-pc67:0.2":	"महाविभङ्ग ",
"pli-tv-bu-vb-pc67:0.3":	"पाचित्तियकण्ड ",
"pli-tv-bu-vb-pc67:0.4":	"सप्पाणकवग्ग ",
"pli-tv-bu-vb-pc67:0.5":	"६७। संविधानसिक्खापद ",
"pli-tv-bu-vb-pc67:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc67:1.2":	"तेन खो पन समयेन अञ्ञतरो भिक्खु कोसलेसु जनपदे सावत्थिं गच्छन्तो अञ्ञतरेन गामद्वारेन अतिक्कमति। ",
"pli-tv-bu-vb-pc67:1.3":	"अञ्ञतरा इत्थी सामिकेन सह भण्डित्वा गामतो निक्खमित्वा तं भिक्खुं पस्सित्वा एतदवोच—",
"pli-tv-bu-vb-pc67:1.4":	"“कहं, भन्ते, अय्यो गमिस्सती”ति? ",
"pli-tv-bu-vb-pc67:1.5":	"“सावत्थिं खो अहं, भगिनि, गमिस्सामी”ति। ",
"pli-tv-bu-vb-pc67:1.6":	"“अहं अय्येन सद्धिं गमिस्सामी”ति। ",
"pli-tv-bu-vb-pc67:1.7":	"“एय्यासि, भगिनी”ति। ",
"pli-tv-bu-vb-pc67:1.8":	"अथ खो तस्सा इत्थिया सामिको गामतो निक्खमित्वा मनुस्से पुच्छि—",
"pli-tv-bu-vb-pc67:1.9":	"“अपाय्यो, एवरूपिं इत्थिं पस्सेय्याथा”ति? ",
"pli-tv-bu-vb-pc67:1.10":	"“एसाय्यो, पब्बजितेन सह गच्छती”ति। ",
"pli-tv-bu-vb-pc67:1.11":	"अथ खो सो पुरिसो अनुबन्धित्वा तं भिक्खुं गहेत्वा आकोटेत्वा मुञ्चि। ",
"pli-tv-bu-vb-pc67:1.12":	"अथ खो सो भिक्खु अञ्ञतरस्मिं रुक्खमूले पधूपेन्तो निसीदि। ",
"pli-tv-bu-vb-pc67:1.13":	"अथ खो सा इत्थी तं पुरिसं एतदवोच—",
"pli-tv-bu-vb-pc67:1.14":	"“नाय्यो, सो भिक्खु मं निप्पातेसि; ",
"pli-tv-bu-vb-pc67:1.15":	"अपि च अहमेव तेन भिक्खुना सद्धिं गच्छामि; ",
"pli-tv-bu-vb-pc67:1.16":	"अकारको सो भिक्खु; ",
"pli-tv-bu-vb-pc67:1.17":	"गच्छ, नं खमापेही”ति। ",
"pli-tv-bu-vb-pc67:1.18":	"अथ खो सो पुरिसो तं भिक्खुं खमापेसि। ",
"pli-tv-bu-vb-pc67:1.19":	"अथ खो सो भिक्खु सावत्थिं गन्त्वा भिक्खूनं एतमत्थं आरोचेसि। ",
"pli-tv-bu-vb-pc67:1.20":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc67:1.21":	"“कथञ्हि नाम भिक्खु मातुगामेन सद्धिं संविधाय एकद्धानमग्गं पटिपज्जिस्सती”ति …पे… ",
"pli-tv-bu-vb-pc67:1.22":	"“सच्चं किर त्वं, भिक्खु, मातुगामेन सद्धिं संविधाय एकद्धानमग्गं पटिपज्जसी”ति? ",
"pli-tv-bu-vb-pc67:1.23":	"“सच्चं, भगवा”ति। ",
"pli-tv-bu-vb-pc67:1.24":	"विगरहि बुद्धो भगवा …पे… ",
"pli-tv-bu-vb-pc67:1.25":	"कथञ्हि नाम त्वं, मोघपुरिस, मातुगामेन सद्धिं संविधाय एकद्धानमग्गं पटिपज्जिस्ससि। ",
"pli-tv-bu-vb-pc67:1.26":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-pc67:1.27":	"एवञ्च पन, भिक्खवे, इमं सिक्खापदं, उद्दिसेय्याथ—",
"pli-tv-bu-vb-pc67:1.28.1":	"“यो पन भिक्खु मातुगामेन सद्धिं संविधाय एकद्धानमग्गं पटिपज्जेय्य, अन्तमसो गामन्तरम्पि, पाचित्तियन्”ति। ",
"pli-tv-bu-vb-pc67:2.1.1":	"यो पनाति ",
"pli-tv-bu-vb-pc67:2.1.2":	"यो यादिसो …पे… ",
"pli-tv-bu-vb-pc67:2.1.3":	"भिक्खूति ",
"pli-tv-bu-vb-pc67:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc67:2.1.5":	"मातुगामो नाम ",
"pli-tv-bu-vb-pc67:2.1.6":	"मनुस्सित्थी, न यक्खी न पेती न तिरच्छानगता विञ्ञू पटिबला सुभासितदुब्भासितं दुट्ठुल्लादुट्ठुल्लं आजानितुं। ",
"pli-tv-bu-vb-pc67:2.1.7":	"सद्धिन्ति ",
"pli-tv-bu-vb-pc67:2.1.8":	"एकतो। ",
"pli-tv-bu-vb-pc67:2.1.9":	"संविधायाति—",
"pli-tv-bu-vb-pc67:2.1.10":	"“गच्छाम भगिनि, गच्छामाय्य, गच्छामाय्य, गच्छाम भगिनि, अज्ज वा हिय्यो वा परे वा गच्छामा”ति संविदहति, आपत्ति दुक्कटस्स। ",
"pli-tv-bu-vb-pc67:2.1.11":	"अन्तमसो गामन्तरम्पीति ",
"pli-tv-bu-vb-pc67:2.1.12":	"कुक्कुटसम्पाते गामे गामन्तरे गामन्तरे आपत्ति पाचित्तियस्स। ",
"pli-tv-bu-vb-pc67:2.1.13":	"अगामके अरञ्ञे अद्धयोजने अद्धयोजने आपत्ति पाचित्तियस्स। ",
"pli-tv-bu-vb-pc67:2.2.1":	"मातुगामे मातुगामसञ्ञी संविधाय एकद्धानमग्गं पटिपज्जति, अन्तमसो गामन्तरम्पि, आपत्ति पाचित्तियस्स। ",
"pli-tv-bu-vb-pc67:2.2.2":	"मातुगामे वेमतिको संविधाय एकद्धानमग्गं पटिपज्जति, अन्तमसो गामन्तरम्पि, आपत्ति पाचित्तियस्स। ",
"pli-tv-bu-vb-pc67:2.2.3":	"मातुगामे अमातुगामसञ्ञी संविधाय एकद्धानमग्गं पटिपज्जति, अन्तमसो गामन्तरम्पि, आपत्ति पाचित्तियस्स। ",
"pli-tv-bu-vb-pc67:2.2.4":	"भिक्खु संविदहति मातुगामो न संविदहति, आपत्ति दुक्कटस्स। ",
"pli-tv-bu-vb-pc67:2.2.5":	"यक्खिया वा पेतिया पण्डकेन वा तिरच्छानगतमनुस्सविग्गहित्थिया वा सद्धिं संविधाय एकद्धानमग्गं पटिपज्जति, अन्तमसो गामन्तरम्पि, आपत्ति दुक्कटस्स। ",
"pli-tv-bu-vb-pc67:2.2.6":	"अमातुगामे मातुगामसञ्ञी, आपत्ति दुक्कटस्स। ",
"pli-tv-bu-vb-pc67:2.2.7":	"अमातुगामे वेमतिको, आपत्ति दुक्कटस्स। ",
"pli-tv-bu-vb-pc67:2.2.8":	"अमातुगामे अमातुगामसञ्ञी, अनापत्ति। ",
"pli-tv-bu-vb-pc67:2.3.1":	"अनापत्ति—",
"pli-tv-bu-vb-pc67:2.3.2":	"असंविदहित्वा गच्छति, ",
"pli-tv-bu-vb-pc67:2.3.3":	"मातुगामो संविदहति भिक्खु न संविदहति, ",
"pli-tv-bu-vb-pc67:2.3.4":	"विसङ्केतेन गच्छति, ",
"pli-tv-bu-vb-pc67:2.3.5":	"आपदासु, ",
"pli-tv-bu-vb-pc67:2.3.6":	"उम्मत्तकस्स, ",
"pli-tv-bu-vb-pc67:2.3.7":	"आदिकम्मिकस्साति। ",
"pli-tv-bu-vb-pc67:2.3.8":	"संविधानसिक्खापदं निट्ठितं सत्तमं। "
}	
