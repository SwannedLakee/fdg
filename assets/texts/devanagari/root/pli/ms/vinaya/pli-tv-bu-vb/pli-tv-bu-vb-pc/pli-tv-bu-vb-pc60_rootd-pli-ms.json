{	
"pli-tv-bu-vb-pc60:0.1":	"थेरवाद विनय ",
"pli-tv-bu-vb-pc60:0.2":	"महाविभङ्ग ",
"pli-tv-bu-vb-pc60:0.3":	"पाचित्तियकण्ड ",
"pli-tv-bu-vb-pc60:0.4":	"सुरापानवग्ग ",
"pli-tv-bu-vb-pc60:0.5":	"६०। चीवरअपनिधानसिक्खापद ",
"pli-tv-bu-vb-pc60:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc60:1.2":	"तेन खो पन समयेन सत्तरसवग्गिया भिक्खू असन्निहितपरिक्खारा होन्ति। ",
"pli-tv-bu-vb-pc60:1.3":	"छब्बग्गिया भिक्खू सत्तरसवग्गियानं भिक्खूनं पत्तम्पि चीवरम्पि अपनिधेन्ति। ",
"pli-tv-bu-vb-pc60:1.4":	"सत्तरसवग्गिया भिक्खू छब्बग्गिये भिक्खू एतदवोचुं—",
"pli-tv-bu-vb-pc60:1.5":	"“देथावुसो, अम्हाकं पत्तम्पि चीवरम्पी”ति। ",
"pli-tv-bu-vb-pc60:1.6":	"छब्बग्गिया भिक्खू हसन्ति, ते रोदन्ति। ",
"pli-tv-bu-vb-pc60:1.7":	"भिक्खू एवमाहंसु—",
"pli-tv-bu-vb-pc60:1.8":	"“किस्स तुम्हे, आवुसो, रोदथा”ति? ",
"pli-tv-bu-vb-pc60:1.9":	"“इमे, आवुसो, छब्बग्गिया भिक्खू अम्हाकं पत्तम्पि चीवरम्पि अपनिधेन्ती”ति। ",
"pli-tv-bu-vb-pc60:1.10":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc60:1.11":	"“कथञ्हि नाम छब्बग्गिया भिक्खू भिक्खूनं पत्तम्पि चीवरम्पि अपनिधेस्सन्ती”ति …पे… ",
"pli-tv-bu-vb-pc60:1.12":	"“सच्चं किर तुम्हे, भिक्खवे, भिक्खूनं पत्तम्पि चीवरम्पि अपनिधेथा”ति? ",
"pli-tv-bu-vb-pc60:1.13":	"“सच्चं, भगवा”ति। ",
"pli-tv-bu-vb-pc60:1.14":	"विगरहि बुद्धो भगवा …पे… ",
"pli-tv-bu-vb-pc60:1.15":	"कथञ्हि नाम तुम्हे, मोघपुरिसा, भिक्खूनं पत्तम्पि चीवरम्पि अपनिधेस्सथ। ",
"pli-tv-bu-vb-pc60:1.16":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc60:1.17":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc60:1.18.1":	"“यो पन भिक्खु भिक्खुस्स पत्तं वा चीवरं वा निसीदनं वा सूचिघरं वा कायबन्धनं वा अपनिधेय्य वा अपनिधापेय्य वा, अन्तमसो हसापेक्खोपि, पाचित्तियन्”ति। ",
"pli-tv-bu-vb-pc60:2.1.1":	"यो पनाति ",
"pli-tv-bu-vb-pc60:2.1.2":	"यो यादिसो …पे… ",
"pli-tv-bu-vb-pc60:2.1.3":	"भिक्खूति ",
"pli-tv-bu-vb-pc60:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc60:2.1.5":	"भिक्खुस्साति ",
"pli-tv-bu-vb-pc60:2.1.6":	"अञ्ञस्स भिक्खुस्स। ",
"pli-tv-bu-vb-pc60:2.1.7":	"पत्तो नाम ",
"pli-tv-bu-vb-pc60:2.1.8":	"द्वे पत्ता—अयोपत्तो, मत्तिकापत्तो। ",
"pli-tv-bu-vb-pc60:2.1.9":	"चीवरं नाम ",
"pli-tv-bu-vb-pc60:2.1.10":	"छन्नं चीवरानं अञ्ञतरं चीवरं, विकप्पनुपगं पच्छिमं। ",
"pli-tv-bu-vb-pc60:2.1.11":	"निसीदनं नाम ",
"pli-tv-bu-vb-pc60:2.1.12":	"सदसं वुच्चति। ",
"pli-tv-bu-vb-pc60:2.1.13":	"सूचिघरं नाम ",
"pli-tv-bu-vb-pc60:2.1.14":	"ससूचिकं वा असूचिकं वा। ",
"pli-tv-bu-vb-pc60:2.1.15":	"कायबन्धनं नाम ",
"pli-tv-bu-vb-pc60:2.1.16":	"द्वे कायबन्धनानि— पट्टिका, सूकरन्तकं। ",
"pli-tv-bu-vb-pc60:2.1.17":	"अपनिधेय्य वाति ",
"pli-tv-bu-vb-pc60:2.1.18":	"सयं अपनिधेति, आपत्ति पाचित्तियस्स। ",
"pli-tv-bu-vb-pc60:2.1.19":	"अपनिधापेय्य वाति ",
"pli-tv-bu-vb-pc60:2.1.20":	"अञ्ञं आणापेसि, आपत्ति पाचित्तियस्स। ",
"pli-tv-bu-vb-pc60:2.1.21":	"सकिं आणत्तो बहुकम्पि अपनिधेति, आपत्ति पाचित्तियस्स। ",
"pli-tv-bu-vb-pc60:2.1.22":	"अन्तमसो हसापेक्खोपीति ",
"pli-tv-bu-vb-pc60:2.1.23":	"कीळाधिप्पायो। ",
"pli-tv-bu-vb-pc60:2.2.1":	"उपसम्पन्ने उपसम्पन्नसञ्ञी पत्तं वा चीवरं वा निसीदनं वा सूचिघरं वा कायबन्धनं वा अपनिधेति वा अपनिधापेति वा, अन्तमसो हसापेक्खोपि, आपत्ति पाचित्तियस्स। ",
"pli-tv-bu-vb-pc60:2.2.2":	"उपसम्पन्ने वेमतिको …पे… ",
"pli-tv-bu-vb-pc60:2.2.3":	"उपसम्पन्ने अनुपसम्पन्नसञ्ञी पत्तं वा चीवरं वा निसीदनं वा सूचिघरं वा कायबन्धनं वा अपनिधेति वा अपनिधापेति वा, अन्तमसो हसापेक्खोपि, आपत्ति पाचित्तियस्स। ",
"pli-tv-bu-vb-pc60:2.2.4":	"अञ्ञं परिक्खारं अपनिधेति वा अपनिधापेति वा, अन्तमसो हसापेक्खोपि, आपत्ति दुक्कटस्स। ",
"pli-tv-bu-vb-pc60:2.2.5":	"अनुपसम्पन्नस्स पत्तं वा चीवरं वा अञ्ञं वा परिक्खारं अपनिधेति वा अपनिधापेति वा, अन्तमसो हसापेक्खोपि, आपत्ति दुक्कटस्स। ",
"pli-tv-bu-vb-pc60:2.2.6":	"अनुपसम्पन्ने उपसम्पन्नसञ्ञी, आपत्ति दुक्कटस्स। ",
"pli-tv-bu-vb-pc60:2.2.7":	"अनुपसम्पन्ने वेमतिको, आपत्ति दुक्कटस्स। ",
"pli-tv-bu-vb-pc60:2.2.8":	"अनुपसम्पन्ने अनुपसम्पन्नसञ्ञी, आपत्ति दुक्कटस्स। ",
"pli-tv-bu-vb-pc60:2.3.1":	"अनापत्ति—",
"pli-tv-bu-vb-pc60:2.3.2":	"नहसाधिप्पायो, ",
"pli-tv-bu-vb-pc60:2.3.3":	"दुन्निक्खित्तं पटिसामेति, ",
"pli-tv-bu-vb-pc60:2.3.4":	"“धम्मिं कथं कत्वा दस्सामी”ति पटिसामेति, ",
"pli-tv-bu-vb-pc60:2.3.5":	"उम्मत्तकस्स, ",
"pli-tv-bu-vb-pc60:2.3.6":	"आदिकम्मिकस्साति। ",
"pli-tv-bu-vb-pc60:2.3.7":	"चीवरअपनिधानसिक्खापदं निट्ठितं दसमं। ",
"pli-tv-bu-vb-pc60:2.3.8":	"सुरापानवग्गो छट्ठो। ",
"pli-tv-bu-vb-pc60:2.3.9":	"तस्सुद्दानं ",
"pli-tv-bu-vb-pc60:2.3.10":	"सुरा अङ्गुलि हासो च, ",
"pli-tv-bu-vb-pc60:2.3.11":	"अनादरियञ्च भिंसनं; ",
"pli-tv-bu-vb-pc60:2.3.12":	"जोतिनहानदुब्बण्णं, ",
"pli-tv-bu-vb-pc60:2.3.13":	"सामं अपनिधेन चाति। "
}	
