{	
"pli-tv-bu-vb-pc46:0.1":	"थेरवाद विनय ",
"pli-tv-bu-vb-pc46:0.2":	"महाविभङ्ग ",
"pli-tv-bu-vb-pc46:0.3":	"पाचित्तियकण्ड ",
"pli-tv-bu-vb-pc46:0.4":	"अचेलकवग्ग ",
"pli-tv-bu-vb-pc46:0.5":	"४६। चारित्तसिक्खापद ",
"pli-tv-bu-vb-pc46:1.1":	"तेन समयेन बुद्धो भगवा राजगहे विहरति वेळुवने कलन्दकनिवापे। ",
"pli-tv-bu-vb-pc46:1.2":	"तेन खो पन समयेन आयस्मतो उपनन्दस्स सक्यपुत्तस्स उपट्ठाककुलं आयस्मन्तं उपनन्दं सक्यपुत्तं भत्तेन निमन्तेसि। ",
"pli-tv-bu-vb-pc46:1.3":	"अञ्ञेपि भिक्खू भत्तेन निमन्तेसि। ",
"pli-tv-bu-vb-pc46:1.4":	"तेन खो पन समयेन आयस्मा उपनन्दो सक्यपुत्तो पुरेभत्तं, कुलानि पयिरुपासति। ",
"pli-tv-bu-vb-pc46:1.5":	"अथ खो ते भिक्खू ते मनुस्से एतदवोचुं—",
"pli-tv-bu-vb-pc46:1.6":	"“देथावुसो, भत्तन्”ति। ",
"pli-tv-bu-vb-pc46:1.7":	"“आगमेथ, भन्ते, यावाय्यो उपनन्दो आगच्छती”ति। ",
"pli-tv-bu-vb-pc46:1.8":	"दुतियम्पि खो ते भिक्खू …पे… ",
"pli-tv-bu-vb-pc46:1.9":	"ततियम्पि खो ते भिक्खू ते मनुस्से एतदवोचुं—",
"pli-tv-bu-vb-pc46:1.10":	"“देथावुसो, भत्तं; पुरे कालो अतिक्कमती”ति। ",
"pli-tv-bu-vb-pc46:1.11":	"“यम्पि मयं, भन्ते, भत्तं करिम्हा अय्यस्स उपनन्दस्स कारणा। ",
"pli-tv-bu-vb-pc46:1.12":	"आगमेथ, भन्ते, यावाय्यो उपनन्दो आगच्छती”ति। ",
"pli-tv-bu-vb-pc46:1.13":	"अथ खो आयस्मा उपनन्दो सक्यपुत्तो पुरेभत्तं कुलानि पयिरुपासित्वा दिवा आगच्छति। ",
"pli-tv-bu-vb-pc46:1.14":	"भिक्खू न चित्तरूपं भुञ्जिंसु। ",
"pli-tv-bu-vb-pc46:1.15":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc46:1.16":	"“कथञ्हि नाम आयस्मा उपनन्दो सक्यपुत्तो निमन्तितो सभत्तो समानो पुरेभत्तं कुलेसु चारित्तं आपज्जिस्सती”ति …पे… ",
"pli-tv-bu-vb-pc46:1.17":	"“सच्चं किर त्वं, उपनन्द, निमन्तितो सभत्तो समानो पुरेभत्तं कुलेसु चारित्तं आपज्जसी”ति? ",
"pli-tv-bu-vb-pc46:1.18":	"“सच्चं, भगवा”ति। ",
"pli-tv-bu-vb-pc46:1.19":	"विगरहि बुद्धो भगवा …पे… ",
"pli-tv-bu-vb-pc46:1.20":	"कथञ्हि नाम त्वं, मोघपुरिस, निमन्तितो सभत्तो समानो पुरेभत्तं कुलेसु चारित्तं आपज्जिस्ससि। ",
"pli-tv-bu-vb-pc46:1.21":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-pc46:1.22":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc46:1.23.1":	"“यो पन भिक्खु निमन्तितो सभत्तो समानो पुरेभत्तं कुलेसु चारित्तं आपज्जेय्य, पाचित्तियन्”ति। ",
"pli-tv-bu-vb-pc46:1.24":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc46:2.1":	"तेन खो पन समयेन आयस्मतो उपनन्दस्स सक्यपुत्तस्स उपट्ठाककुलं सङ्घस्सत्थाय खादनीयं पाहेसि—",
"pli-tv-bu-vb-pc46:2.2":	"“अय्यस्स उपनन्दस्स दस्सेत्वा सङ्घस्स दातब्बन्”ति। ",
"pli-tv-bu-vb-pc46:2.3":	"तेन खो पन समयेन आयस्मा उपनन्दो सक्यपुत्तो गामं पिण्डाय पविट्ठो होति। ",
"pli-tv-bu-vb-pc46:2.4":	"अथ खो ते मनुस्सा आरामं गन्त्वा भिक्खू पुच्छिंसु—",
"pli-tv-bu-vb-pc46:2.5":	"“कहं, भन्ते, अय्यो उपनन्दो”ति? ",
"pli-tv-bu-vb-pc46:2.6":	"“एसावुसो, आयस्मा उपनन्दो सक्यपुत्तो गामं पिण्डाय पविट्ठो”ति। ",
"pli-tv-bu-vb-pc46:2.7":	"“इदं, भन्ते, खादनीयं अय्यस्स उपनन्दस्स दस्सेत्वा सङ्घस्स दातब्बन्”ति। ",
"pli-tv-bu-vb-pc46:2.8":	"भगवतो एतमत्थं आरोचेसुं। ",
"pli-tv-bu-vb-pc46:2.9":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-pc46:2.10":	"“तेन हि, भिक्खवे, पटिग्गहेत्वा निक्खिपथ याव उपनन्दो आगच्छती”ति। ",
"pli-tv-bu-vb-pc46:2.11":	"अथ खो आयस्मा उपनन्दो सक्यपुत्तो—“भगवता पटिक्खित्तं पुरेभत्तं कुलेसु चारित्तं आपज्जितुन्”ति पच्छाभत्तं कुलानि पयिरुपासित्वा दिवा पटिक्कमि, खादनीयं उस्सारियित्थ। ",
"pli-tv-bu-vb-pc46:2.12":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc46:2.13":	"“कथञ्हि नाम आयस्मा उपनन्दो सक्यपुत्तो पच्छाभत्तं कुलेसु चारित्तं आपज्जिस्सती”ति …पे… ",
"pli-tv-bu-vb-pc46:2.14":	"“सच्चं किर त्वं, उपनन्द, पच्छाभत्तं कुलेसु चारित्तं आपज्जसी”ति? ",
"pli-tv-bu-vb-pc46:2.15":	"“सच्चं, भगवा”ति। ",
"pli-tv-bu-vb-pc46:2.16":	"विगरहि बुद्धो भगवा …पे… ",
"pli-tv-bu-vb-pc46:2.17":	"कथञ्हि नाम त्वं, मोघपुरिस, पच्छाभत्तं कुलेसु चारित्तं आपज्जिस्ससि। ",
"pli-tv-bu-vb-pc46:2.18":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-pc46:2.19":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc46:2.20.1":	"“यो पन भिक्खु निमन्तितो सभत्तो समानो पुरेभत्तं वा पच्छाभत्तं वा कुलेसु चारित्तं आपज्जेय्य, पाचित्तियन्”ति। ",
"pli-tv-bu-vb-pc46:2.21":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc46:3.1":	"तेन खो पन समयेन भिक्खू चीवरदानसमये कुक्कुच्चायन्ता कुलानि न पयिरुपासन्ति। ",
"pli-tv-bu-vb-pc46:3.2":	"चीवरं परित्तं उप्पज्जति। ",
"pli-tv-bu-vb-pc46:3.3":	"भगवतो एतमत्थं आरोचेसुं …पे… ",
"pli-tv-bu-vb-pc46:3.4":	"अनुजानामि, भिक्खवे, चीवरदानसमये कुलानि पयिरुपासितुं। ",
"pli-tv-bu-vb-pc46:3.5":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc46:3.6.1":	"“यो पन भिक्खु निमन्तितो सभत्तो समानो पुरेभत्तं वा पच्छाभत्तं वा कुलेसु चारित्तं आपज्जेय्य, अञ्ञत्र समया, पाचित्तियं। ",
"pli-tv-bu-vb-pc46:3.7":	"तत्थायं समयो। चीवरदानसमयो—अयं तत्थ समयो”ति। ",
"pli-tv-bu-vb-pc46:3.8":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc46:4.1":	"तेन खो पन समयेन भिक्खू चीवरकम्मं करोन्ति, अत्थो च होति सूचियापि सुत्तेनपि सत्थकेनपि। ",
"pli-tv-bu-vb-pc46:4.2":	"भिक्खू कुक्कुच्चायन्ता कुलानि न पयिरुपासन्ति। ",
"pli-tv-bu-vb-pc46:4.3":	"भगवतो एतमत्थं आरोचेसुं …पे… ",
"pli-tv-bu-vb-pc46:4.4":	"अनुजानामि, भिक्खवे, चीवरकारसमये कुलानि पयिरुपासितुं। ",
"pli-tv-bu-vb-pc46:4.5":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc46:4.6.1":	"“यो पन भिक्खु निमन्तितो सभत्तो समानो पुरेभत्तं वा पच्छाभत्तं वा कुलेसु चारित्तं आपज्जेय्य, अञ्ञत्र समया, पाचित्तियं। ",
"pli-tv-bu-vb-pc46:4.7":	"तत्थायं समयो। चीवरदानसमयो, चीवरकारसमयो—अयं तत्थ समयो”ति। ",
"pli-tv-bu-vb-pc46:4.8":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc46:5.1":	"तेन खो पन समयेन भिक्खू गिलाना होन्ति, अत्थो च होति भेसज्जेहि। ",
"pli-tv-bu-vb-pc46:5.2":	"भिक्खू कुक्कुच्चायन्ता कुलानि न पयिरुपासन्ति। ",
"pli-tv-bu-vb-pc46:5.3":	"भगवतो एतमत्थं आरोचेसुं …पे… ",
"pli-tv-bu-vb-pc46:5.4":	"अनुजानामि, भिक्खवे, सन्तं भिक्खुं आपुच्छा कुलानि पयिरुपासितुं। ",
"pli-tv-bu-vb-pc46:5.5":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc46:5.6.1":	"“यो पन भिक्खु निमन्तितो सभत्तो समानो सन्तं भिक्खुं अनापुच्छा पुरेभत्तं वा पच्छाभत्तं वा कुलेसु चारित्तं आपज्जेय्य, अञ्ञत्र समया, पाचित्तियं। ",
"pli-tv-bu-vb-pc46:5.7":	"तत्थायं समयो। चीवरदानसमयो, चीवरकारसमयो—अयं तत्थ समयो”ति। ",
"pli-tv-bu-vb-pc46:6.1.1":	"यो पनाति ",
"pli-tv-bu-vb-pc46:6.1.2":	"यो यादिसो …पे… ",
"pli-tv-bu-vb-pc46:6.1.3":	"भिक्खूति ",
"pli-tv-bu-vb-pc46:6.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc46:6.1.5":	"निमन्तितो नाम ",
"pli-tv-bu-vb-pc46:6.1.6":	"पञ्चन्नं भोजनानं अञ्ञतरेन भोजनेन निमन्तितो। ",
"pli-tv-bu-vb-pc46:6.1.7":	"सभत्तो नाम ",
"pli-tv-bu-vb-pc46:6.1.8":	"येन निमन्तितो तेन सभत्तो। ",
"pli-tv-bu-vb-pc46:6.1.9":	"सन्तं नाम भिक्खुं ",
"pli-tv-bu-vb-pc46:6.1.10":	"सक्का होति आपुच्छा पविसितुं। ",
"pli-tv-bu-vb-pc46:6.1.11":	"असन्तं नाम भिक्खुं ",
"pli-tv-bu-vb-pc46:6.1.12":	"न सक्का होति आपुच्छा पविसितुं। ",
"pli-tv-bu-vb-pc46:6.1.13":	"पुरेभत्तं नाम ",
"pli-tv-bu-vb-pc46:6.1.14":	"येन निमन्तितो तं अभुत्तावी। ",
"pli-tv-bu-vb-pc46:6.1.15":	"पच्छाभत्तं नाम ",
"pli-tv-bu-vb-pc46:6.1.16":	"येन निमन्तितो तं अन्तमसो कुसग्गेनपि भुत्तं होति। ",
"pli-tv-bu-vb-pc46:6.1.17":	"कुलं नाम ",
"pli-tv-bu-vb-pc46:6.1.18":	"चत्तारि कुलानि— खत्तियकुलं, ब्राह्मणकुलं, वेस्सकुलं, सुद्दकुलं। ",
"pli-tv-bu-vb-pc46:6.1.19":	"कुलेसु चारित्तं आपज्जेय्याति ",
"pli-tv-bu-vb-pc46:6.1.20":	"अञ्ञस्स घरूपचारं ओक्कमन्तस्स आपत्ति दुक्कटस्स। ",
"pli-tv-bu-vb-pc46:6.1.21":	"पठमं पादं उम्मारं अतिक्कामेति, आपत्ति दुक्कटस्स। ",
"pli-tv-bu-vb-pc46:6.1.22":	"दुतियं पादं अतिक्कामेति, आपत्ति पाचित्तियस्स। ",
"pli-tv-bu-vb-pc46:6.1.23":	"अञ्ञत्र समयाति ",
"pli-tv-bu-vb-pc46:6.1.24":	"ठपेत्वा समयं। ",
"pli-tv-bu-vb-pc46:6.1.25":	"चीवरदानसमयो नाम ",
"pli-tv-bu-vb-pc46:6.1.26":	"अनत्थते कथिने वस्सानस्स पच्छिमो मासो, अत्थते कथिने पञ्च मासा। ",
"pli-tv-bu-vb-pc46:6.1.27":	"चीवरकारसमयो नाम ",
"pli-tv-bu-vb-pc46:6.1.28":	"चीवरे कयिरमाने। ",
"pli-tv-bu-vb-pc46:6.2.1":	"निमन्तिते निमन्तितसञ्ञी सन्तं भिक्खुं अनापुच्छा पुरेभत्तं वा पच्छाभत्तं वा कुलेसु चारित्तं आपज्जति, अञ्ञत्र समया, आपत्ति पाचित्तियस्स। ",
"pli-tv-bu-vb-pc46:6.2.2":	"निमन्तिते वेमतिको सन्तं भिक्खुं अनापुच्छा पुरेभत्तं वा पच्छाभत्तं वा कुलेसु चारित्तं आपज्जति, अञ्ञत्र समया, आपत्ति पाचित्तियस्स। ",
"pli-tv-bu-vb-pc46:6.2.3":	"निमन्तिते अनिमन्तितसञ्ञी सन्तं भिक्खुं अनापुच्छा पुरेभत्तं वा पच्छाभत्तं वा कुलेसु चारित्तं आपज्जति, अञ्ञत्र समया, आपत्ति पाचित्तियस्स। ",
"pli-tv-bu-vb-pc46:6.2.4":	"अनिमन्तिते निमन्तितसञ्ञी, आपत्ति दुक्कटस्स। ",
"pli-tv-bu-vb-pc46:6.2.5":	"अनिमन्तिते वेमतिको, आपत्ति दुक्कटस्स। ",
"pli-tv-bu-vb-pc46:6.2.6":	"अनिमन्तिते अनिमन्तितसञ्ञी, अनापत्ति। ",
"pli-tv-bu-vb-pc46:6.3.1":	"अनापत्ति—",
"pli-tv-bu-vb-pc46:6.3.2":	"समये, ",
"pli-tv-bu-vb-pc46:6.3.3":	"सन्तं भिक्खुं आपुच्छा पविसति, ",
"pli-tv-bu-vb-pc46:6.3.4":	"असन्तं भिक्खुं अनापुच्छा पविसति, ",
"pli-tv-bu-vb-pc46:6.3.5":	"अञ्ञस्स घरेन मग्गो होति, ",
"pli-tv-bu-vb-pc46:6.3.6":	"घरूपचारेन मग्गो होति, ",
"pli-tv-bu-vb-pc46:6.3.7":	"अन्तरारामं गच्छति, ",
"pli-tv-bu-vb-pc46:6.3.8":	"भिक्खुनुपस्सयं गच्छति, ",
"pli-tv-bu-vb-pc46:6.3.9":	"तित्थियसेय्यं गच्छति, ",
"pli-tv-bu-vb-pc46:6.3.10":	"पटिक्कमनं गच्छति, ",
"pli-tv-bu-vb-pc46:6.3.11":	"भत्तियघरं गच्छति, ",
"pli-tv-bu-vb-pc46:6.3.12":	"आपदासु, ",
"pli-tv-bu-vb-pc46:6.3.13":	"उम्मत्तकस्स, ",
"pli-tv-bu-vb-pc46:6.3.14":	"आदिकम्मिकस्साति। ",
"pli-tv-bu-vb-pc46:6.3.15":	"चारित्तसिक्खापदं निट्ठितं छट्ठं। "
}	
