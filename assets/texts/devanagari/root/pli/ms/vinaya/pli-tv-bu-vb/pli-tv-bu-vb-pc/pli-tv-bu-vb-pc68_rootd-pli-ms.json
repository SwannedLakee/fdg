{	
"pli-tv-bu-vb-pc68:0.1":	"थेरवाद विनय ",
"pli-tv-bu-vb-pc68:0.2":	"महाविभङ्ग ",
"pli-tv-bu-vb-pc68:0.3":	"पाचित्तियकण्ड ",
"pli-tv-bu-vb-pc68:0.4":	"सप्पाणकवग्ग ",
"pli-tv-bu-vb-pc68:0.5":	"६८। अरिट्ठसिक्खापद ",
"pli-tv-bu-vb-pc68:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc68:1.2":	"तेन खो पन समयेन अरिट्ठस्स नाम भिक्खुनो गद्धबाधिपुब्बस्स एवरूपं पापकं दिट्ठिगतं उप्पन्नं होति—",
"pli-tv-bu-vb-pc68:1.3":	"“तथाहं भगवता धम्मं देसितं आजानामि यथा येमे अन्तरायिका धम्मा वुत्ता भगवता ते पटिसेवतो नालं अन्तरायाया”ति। ",
"pli-tv-bu-vb-pc68:1.4":	"अस्सोसुं खो सम्बहुला भिक्खू—",
"pli-tv-bu-vb-pc68:1.5":	"“अरिट्ठस्स किर नाम भिक्खुनो गद्धबाधिपुब्बस्स एवरूपं पापकं दिट्ठिगतं उप्पन्नं—",
"pli-tv-bu-vb-pc68:1.6":	"‘तथाहं भगवता धम्मं देसितं आजानामि, यथा येमे अन्तरायिका धम्मा वुत्ता भगवता, ते पटिसेवतो नालं अन्तरायाया’”ति। ",
"pli-tv-bu-vb-pc68:1.7":	"अथ खो ते भिक्खू येन अरिट्ठो भिक्खु गद्धबाधिपुब्बो तेनुपसङ्कमिंसु; ",
"pli-tv-bu-vb-pc68:1.8":	"उपसङ्कमित्वा अरिट्ठं भिक्खुं गद्धबाधिपुब्बं एतदवोचुं—",
"pli-tv-bu-vb-pc68:1.9":	"“सच्चं किर ते, आवुसो अरिट्ठ, एवरूपं पापकं दिट्ठिगतं उप्पन्नं—",
"pli-tv-bu-vb-pc68:1.10":	"‘तथाहं भगवता धम्मं देसितं आजानामि, यथा येमे अन्तरायिका धम्मा वुत्ता भगवता, ते पटिसेवतो नालं अन्तरायाया’”ति? ",
"pli-tv-bu-vb-pc68:1.11":	"“एवं ब्या खो अहं, आवुसो, भगवता धम्मं देसितं आजानामि— ‘यथा येमे अन्तरायिका धम्मा वुत्ता भगवता ते पटिसेवतो नालं अन्तरायाया’”ति। ",
"pli-tv-bu-vb-pc68:1.12":	"“मा, आवुसो अरिट्ठ, एवं अवच। मा भगवन्तं अब्भाचिक्खि। न हि साधु भगवतो अब्भक्खानं। न हि भगवा एवं वदेय्य। ",
"pli-tv-bu-vb-pc68:1.13":	"अनेकपरियायेनावुसो अरिट्ठ, अन्तरायिका धम्मा अन्तरायिका वुत्ता भगवता। अलञ्च पन ते पटिसेवतो अन्तरायाय। ",
"pli-tv-bu-vb-pc68:1.14":	"अप्पस्सादा कामा वुत्ता भगवता बहुदुक्खा बहुपायासा, आदीनवो एत्थ भिय्यो। ",
"pli-tv-bu-vb-pc68:1.15":	"अट्ठिकङ्कलूपमा कामा वुत्ता भगवता बहुदुक्खा बहुपायासा, आदीनवो एत्थ भिय्यो। ",
"pli-tv-bu-vb-pc68:1.16":	"मंसपेसूपमा कामा वुत्ता भगवता …पे… ",
"pli-tv-bu-vb-pc68:1.17":	"तिणुक्कूपमा कामा वुत्ता भगवता … ",
"pli-tv-bu-vb-pc68:1.18":	"अङ्गारकासूपमा कामा वुत्ता भगवता … ",
"pli-tv-bu-vb-pc68:1.19":	"सुपिनकूपमा कामा वुत्ता भगवता … ",
"pli-tv-bu-vb-pc68:1.20":	"याचितकूपमा कामा वुत्ता भगवता … ",
"pli-tv-bu-vb-pc68:1.21":	"रुक्खफलूपमा कामा वुत्ता भगवता … ",
"pli-tv-bu-vb-pc68:1.22":	"असिसूनूपमा कामा वुत्ता भगवता … ",
"pli-tv-bu-vb-pc68:1.23":	"सत्तिसूलूपमा कामा वुत्ता भगवता … ",
"pli-tv-bu-vb-pc68:1.24":	"सप्पसिरूपमा कामा वुत्ता भगवता बहुदुक्खा बहुपायासा, आदीनवो एत्थ भिय्यो”ति। ",
"pli-tv-bu-vb-pc68:1.25":	"एवम्पि खो अरिट्ठो भिक्खु गद्धबाधिपुब्बो तेहि भिक्खूहि वुच्चमानो तथेव तं पापकं दिट्ठिगतं थामसा परामासा अभिनिविस्स वोहरति—",
"pli-tv-bu-vb-pc68:1.26":	"“एवं ब्या खो अहं, आवुसो, भगवता धम्मं देसितं आजानामि— ‘यथा येमे अन्तरायिका धम्मा वुत्ता भगवता, ते पटिसेवतो नालं अन्तरायाया’”ति। ",
"pli-tv-bu-vb-pc68:1.27":	"यतो च खो ते भिक्खू नासक्खिंसु अरिट्ठं भिक्खुं गद्धबाधिपुब्बं एतस्मा पापका दिट्ठिगता विवेचेतुं, अथ खो ते भिक्खू येन भगवा तेनुपसङ्कमिंसु; उपसङ्कमित्वा भगवतो एतमत्थं आरोचेसुं। ",
"pli-tv-bu-vb-pc68:1.28":	"अथ खो भगवा एतस्मिं निदाने एतस्मिं पकरणे भिक्खुसङ्घं सन्निपातापेत्वा अरिट्ठं भिक्खुं गद्धबाधिपुब्बं पटिपुच्छि—",
"pli-tv-bu-vb-pc68:1.29":	"“सच्चं किर ते, अरिट्ठ, एवरूपं पापकं दिट्ठिगतं उप्पन्नं—",
"pli-tv-bu-vb-pc68:1.30":	"‘तथाहं भगवता धम्मं देसितं आजानामि यथा येमे अन्तरायिका धम्मा वुत्ता भगवता ते पटिसेवतो नालं अन्तरायाया’”ति? ",
"pli-tv-bu-vb-pc68:1.31":	"“एवं ब्या खो अहं, भन्ते, भगवता धम्मं देसितं आजानामि— ‘यथा येमे अन्तरायिका धम्मा वुत्ता भगवता ते पटिसेवतो नालं अन्तरायाया’”ति। ",
"pli-tv-bu-vb-pc68:1.32":	"कस्स नु खो नाम त्वं, मोघपुरिस, मया एवं धम्मं देसितं आजानासि? ",
"pli-tv-bu-vb-pc68:1.33":	"ननु मया, मोघपुरिस, अनेकपरियायेन अन्तरायिका धम्मा अन्तरायिका वुत्ता। अलञ्च पन ते पटिसेवतो अन्तरायाय। ",
"pli-tv-bu-vb-pc68:1.34":	"अप्पस्सादा कामा वुत्ता मया बहुदुक्खा बहुपायासा, आदीनवो एत्थ भिय्यो। ",
"pli-tv-bu-vb-pc68:1.35":	"अट्ठिकङ्कलूपमा कामा वुत्ता मया …पे… ",
"pli-tv-bu-vb-pc68:1.36":	"मंसपेसूपमा कामा वुत्ता मया … ",
"pli-tv-bu-vb-pc68:1.37":	"तिणुक्कूपमा कामा वुत्ता मया … ",
"pli-tv-bu-vb-pc68:1.38":	"अङ्गारकासूपमा कामा वुत्ता मया … ",
"pli-tv-bu-vb-pc68:1.39":	"सुपिनकूपमा कामा वुत्ता मया … ",
"pli-tv-bu-vb-pc68:1.40":	"याचितकूपमा कामा वुत्ता मया … ",
"pli-tv-bu-vb-pc68:1.41":	"रुक्खफलूपमा कामा वुत्ता मया … ",
"pli-tv-bu-vb-pc68:1.42":	"असिसूनूपमा कामा वुत्ता मया … ",
"pli-tv-bu-vb-pc68:1.43":	"सत्तिसूलूपमा कामा वुत्ता मया … ",
"pli-tv-bu-vb-pc68:1.44":	"सप्पसिरूपमा कामा वुत्ता मया बहुदुक्खा बहुपायासा, आदीनवो एत्थ भिय्यो। ",
"pli-tv-bu-vb-pc68:1.45":	"अथ च पन त्वं, मोघपुरिस, अत्तना दुग्गहितेन अम्हे चेव अब्भाचिक्खसि, अत्तानञ्च खणसि, बहुञ्च अपुञ्ञं पसवसि। ",
"pli-tv-bu-vb-pc68:1.46":	"तञ्हि ते, मोघपुरिस, भविस्सति दीघरत्तं अहिताय दुक्खाय। ",
"pli-tv-bu-vb-pc68:1.47":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-pc68:1.48":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc68:1.49.1":	"“यो पन भिक्खु एवं वदेय्य—",
"pli-tv-bu-vb-pc68:1.50":	"‘तथाहं भगवता धम्मं देसितं आजानामि, यथा येमे अन्तरायिका धम्मा वुत्ता भगवता, ते पटिसेवतो नालं अन्तरायाया’ति ",
"pli-tv-bu-vb-pc68:1.51":	"सो भिक्खु भिक्खूहि एवमस्स वचनीयो—",
"pli-tv-bu-vb-pc68:1.52":	"‘मायस्मा एवं अवच, मा भगवन्तं अब्भाचिक्खि, न हि साधु भगवतो अब्भक्खानं, न हि भगवा एवं वदेय्य, ",
"pli-tv-bu-vb-pc68:1.53":	"अनेकपरियायेनावुसो, अन्तरायिका धम्मा अन्तरायिका वुत्ता भगवता, अलञ्च पन ते पटिसेवतो अन्तरायाया’ति। ",
"pli-tv-bu-vb-pc68:1.54":	"एवञ्च सो भिक्खु भिक्खूहि वुच्चमानो तथेव पग्गण्हेय्य, सो भिक्खु भिक्खूहि यावततियं समनुभासितब्बो तस्स पटिनिस्सग्गाय। ",
"pli-tv-bu-vb-pc68:1.55":	"यावततियञ्चे समनुभासियमानो तं पटिनिस्सज्जेय्य, इच्चेतं कुसलं, ",
"pli-tv-bu-vb-pc68:1.56":	"नो चे पटिनिस्सज्जेय्य, पाचित्तियन्”ति। ",
"pli-tv-bu-vb-pc68:2.1.1":	"यो पनाति ",
"pli-tv-bu-vb-pc68:2.1.2":	"यो यादिसो …पे… ",
"pli-tv-bu-vb-pc68:2.1.3":	"भिक्खूति ",
"pli-tv-bu-vb-pc68:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc68:2.1.5":	"एवं वदेय्याति—",
"pli-tv-bu-vb-pc68:2.1.6":	"“तथाहं भगवता धम्मं देसितं आजानामि, यथा येमे अन्तरायिका धम्मा वुत्ता भगवता ते पटिसेवतो नालं अन्तरायाया”ति। ",
"pli-tv-bu-vb-pc68:2.1.7":	"सो भिक्खूति ",
"pli-tv-bu-vb-pc68:2.1.8":	"यो सो एवंवादी भिक्खु। ",
"pli-tv-bu-vb-pc68:2.1.9":	"भिक्खूहीति ",
"pli-tv-bu-vb-pc68:2.1.10":	"अञ्ञेहि भिक्खूहि। ये पस्सन्ति ये सुणन्ति तेहि वत्तब्बो—",
"pli-tv-bu-vb-pc68:2.1.11":	"“मायस्मा एवं अवच, मा भगवन्तं अब्भाचिक्खि, न हि साधु भगवतो अब्भक्खानं, न हि भगवा एवं वदेय्य, ",
"pli-tv-bu-vb-pc68:2.1.12":	"अनेकपरियायेनावुसो अन्तरायिका धम्मा अन्तरायिका वुत्ता भगवता। अलञ्च पन ते पटिसेवतो अन्तरायाया”ति। ",
"pli-tv-bu-vb-pc68:2.1.13":	"दुतियम्पि वत्तब्बो। ",
"pli-tv-bu-vb-pc68:2.1.14":	"ततियम्पि वत्तब्बो। ",
"pli-tv-bu-vb-pc68:2.1.15":	"सचे पटिनिस्सज्जति, इच्चेतं कुसलं; ",
"pli-tv-bu-vb-pc68:2.1.16":	"नो चे पटिनिस्सज्जति, आपत्ति दुक्कटस्स। ",
"pli-tv-bu-vb-pc68:2.1.17":	"सुत्वा न वदन्ति, आपत्ति दुक्कटस्स। ",
"pli-tv-bu-vb-pc68:2.1.18":	"सो भिक्खु सङ्घमज्झम्पि आकड्ढित्वा वत्तब्बो—",
"pli-tv-bu-vb-pc68:2.1.19":	"“मायस्मा एवं अवच, मा भगवन्तं अब्भाचिक्खि, न हि साधु भगवतो अब्भक्खानं, न हि भगवा एवं वदेय्य, ",
"pli-tv-bu-vb-pc68:2.1.20":	"अनेकपरियायेनावुसो अन्तरायिका धम्मा अन्तरायिका वुत्ता भगवता। अलञ्च पन ते पटिसेवतो अन्तरायाया”ति। ",
"pli-tv-bu-vb-pc68:2.1.21":	"दुतियम्पि वत्तब्बो। ",
"pli-tv-bu-vb-pc68:2.1.22":	"ततियम्पि वत्तब्बो। ",
"pli-tv-bu-vb-pc68:2.1.23":	"सचे पटिनिस्सज्जति, इच्चेतं कुसलं। ",
"pli-tv-bu-vb-pc68:2.1.24":	"नो चे पटिनिस्सज्जति, आपत्ति दुक्कटस्स। ",
"pli-tv-bu-vb-pc68:2.1.25":	"सो भिक्खु समनुभासितब्बो। ",
"pli-tv-bu-vb-pc68:2.1.26":	"“एवञ्च पन, भिक्खवे, समनुभासितब्बो। ",
"pli-tv-bu-vb-pc68:2.1.27":	"ब्यत्तेन भिक्खुना पटिबलेन सङ्घो ञापेतब्बो—",
"pli-tv-bu-vb-pc68:2.1.28":	"‘सुणातु मे, भन्ते, सङ्घो। ",
"pli-tv-bu-vb-pc68:2.1.29":	"इत्थन्नामस्स भिक्खुनो एवरूपं पापकं दिट्ठिगतं उप्पन्नं—",
"pli-tv-bu-vb-pc68:2.1.30":	"“तथाहं भगवता धम्मं देसितं आजानामि, यथा येमे अन्तरायिका धम्मा वुत्ता भगवता, ते पटिसेवतो नालं अन्तरायाया”ति। ",
"pli-tv-bu-vb-pc68:2.1.31":	"सो तं दिट्ठिं न पटिनिस्सज्जति। ",
"pli-tv-bu-vb-pc68:2.1.32":	"यदि सङ्घस्स पत्तकल्लं, सङ्घो इत्थन्नामं भिक्खुं समनुभासेय्य—",
"pli-tv-bu-vb-pc68:2.1.33":	"तस्सा दिट्ठिया पटिनिस्सग्गाय। ",
"pli-tv-bu-vb-pc68:2.1.34":	"एसा ञत्ति। ",
"pli-tv-bu-vb-pc68:2.1.35":	"सुणातु मे, भन्ते, सङ्घो। ",
"pli-tv-bu-vb-pc68:2.1.36":	"इत्थन्नामस्स भिक्खुनो एवरूपं पापकं दिट्ठिगतं उप्पन्नं—",
"pli-tv-bu-vb-pc68:2.1.37":	"“तथाहं भगवता धम्मं देसितं आजानामि, यथा येमे अन्तरायिका धम्मा वुत्ता भगवता, ते पटिसेवतो नालं अन्तरायाया”ति। ",
"pli-tv-bu-vb-pc68:2.1.38":	"सो तं दिट्ठिं न पटिनिस्सज्जति। ",
"pli-tv-bu-vb-pc68:2.1.39":	"सङ्घो इत्थन्नामं भिक्खुं समनुभासति तस्सा दिट्ठिया पटिनिस्सग्गाय। ",
"pli-tv-bu-vb-pc68:2.1.40":	"यस्सायस्मतो खमति इत्थन्नामस्स भिक्खुनो समनुभासना, तस्सा दिट्ठिया पटिनिस्सग्गाय, सो तुण्हस्स; ",
"pli-tv-bu-vb-pc68:2.1.41":	"यस्स नक्खमति, सो भासेय्य। ",
"pli-tv-bu-vb-pc68:2.1.42":	"दुतियम्पि एतमत्थं वदामि …पे… ",
"pli-tv-bu-vb-pc68:2.1.43":	"ततियम्पि एतमत्थं वदामि—",
"pli-tv-bu-vb-pc68:2.1.44":	"सुणातु मे, भन्ते, सङ्घो। ",
"pli-tv-bu-vb-pc68:2.1.45":	"इत्थन्नामस्स भिक्खुनो एवरूपं पापकं दिट्ठिगतं उप्पन्नं—",
"pli-tv-bu-vb-pc68:2.1.46":	"“तथाहं भगवता धम्मं देसितं आजानामि यथा येमे अन्तरायिका धम्मा वुत्ता भगवता ते पटिसेवतो नालं अन्तरायाया”ति। ",
"pli-tv-bu-vb-pc68:2.1.47":	"सो तं दिट्ठिं न पटिनिस्सज्जति। ",
"pli-tv-bu-vb-pc68:2.1.48":	"सङ्घो इत्थन्नामं भिक्खुं समनुभासति तस्सा दिट्ठिया पटिनिस्सग्गाय। ",
"pli-tv-bu-vb-pc68:2.1.49":	"यस्सायस्मतो खमति इत्थन्नामस्स भिक्खुनो समनुभासना, तस्सा दिट्ठिया पटिनिस्सग्गाय, सो तुण्हस्स; ",
"pli-tv-bu-vb-pc68:2.1.50":	"यस्स नक्खमति, सो भासेय्य। ",
"pli-tv-bu-vb-pc68:2.1.51":	"समनुभट्ठो सङ्घेन इत्थन्नामो भिक्खु, तस्सा दिट्ठिया पटिनिस्सग्गाय। ",
"pli-tv-bu-vb-pc68:2.1.52":	"खमति सङ्घस्स, तस्मा तुण्ही, एवमेतं धारयामी’”ति। ",
"pli-tv-bu-vb-pc68:2.1.53":	"ञत्तिया दुक्कटं। ",
"pli-tv-bu-vb-pc68:2.1.54":	"द्वीहि कम्मवाचाहि दुक्कटा। ",
"pli-tv-bu-vb-pc68:2.1.55":	"कम्मवाचापरियोसाने आपत्ति पाचित्तियस्स। ",
"pli-tv-bu-vb-pc68:2.2.1":	"धम्मकम्मे धम्मकम्मसञ्ञी न पटिनिस्सज्जति, आपत्ति पाचित्तियस्स। ",
"pli-tv-bu-vb-pc68:2.2.2":	"धम्मकम्मे वेमतिको न पटिनिस्सज्जति, आपत्ति पाचित्तियस्स। ",
"pli-tv-bu-vb-pc68:2.2.3":	"धम्मकम्मे अधम्मकम्मसञ्ञी न पटिनिस्सज्जति, आपत्ति पाचित्तियस्स। ",
"pli-tv-bu-vb-pc68:2.2.4":	"अधम्मकम्मे धम्मकम्मसञ्ञी, आपत्ति दुक्कटस्स। ",
"pli-tv-bu-vb-pc68:2.2.5":	"अधम्मकम्मे वेमतिको, आपत्ति दुक्कटस्स। ",
"pli-tv-bu-vb-pc68:2.2.6":	"अधम्मकम्मे अधम्मकम्मसञ्ञी, आपत्ति दुक्कटस्स। ",
"pli-tv-bu-vb-pc68:2.3.1":	"अनापत्ति—",
"pli-tv-bu-vb-pc68:2.3.2":	"असमनुभासन्तस्स, ",
"pli-tv-bu-vb-pc68:2.3.3":	"पटिनिस्सज्जन्तस्स, ",
"pli-tv-bu-vb-pc68:2.3.4":	"उम्मत्तकस्साति। ",
"pli-tv-bu-vb-pc68:2.3.5":	"",
"pli-tv-bu-vb-pc68:2.3.6":	"अरिट्ठसिक्खापदं निट्ठितं अट्ठमं। "
}	
