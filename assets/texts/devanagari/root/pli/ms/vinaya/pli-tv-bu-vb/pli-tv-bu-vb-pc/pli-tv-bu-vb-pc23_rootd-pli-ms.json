{	
"pli-tv-bu-vb-pc23:0.1":	"थेरवाद विनय ",
"pli-tv-bu-vb-pc23:0.2":	"महाविभङ्ग ",
"pli-tv-bu-vb-pc23:0.3":	"पाचित्तियकण्ड ",
"pli-tv-bu-vb-pc23:0.4":	"ओवादवग्ग ",
"pli-tv-bu-vb-pc23:0.5":	"२३। भिक्खुनुपस्सयसिक्खापद ",
"pli-tv-bu-vb-pc23:1.1":	"तेन समयेन बुद्धो भगवा सक्केसु विहरति कपिलवत्थुस्मिं निग्रोधारामे। ",
"pli-tv-bu-vb-pc23:1.2":	"तेन खो पन समयेन छब्बग्गिया भिक्खू भिक्खुनुपस्सयं उपसङ्कमित्वा छब्बग्गिया भिक्खुनियो ओवदन्ति। ",
"pli-tv-bu-vb-pc23:1.3":	"भिक्खुनियो छब्बग्गिया भिक्खुनियो एतदवोचुं—",
"pli-tv-bu-vb-pc23:1.4":	"“एथाय्ये, ओवादं गमिस्सामा”ति। ",
"pli-tv-bu-vb-pc23:1.5":	"“यम्पि मयं, अय्ये, गच्छेय्याम ओवादस्स कारणा, अय्या छब्बग्गिया इधेव आगन्त्वा अम्हे ओवदन्ती”ति। ",
"pli-tv-bu-vb-pc23:1.6":	"भिक्खुनियो उज्झायन्ति खिय्यन्ति विपाचेन्ति—",
"pli-tv-bu-vb-pc23:1.7":	"“कथञ्हि नाम छब्बग्गिया भिक्खू भिक्खुनुपस्सयं उपसङ्कमित्वा भिक्खुनियो ओवदिस्सन्ती”ति। ",
"pli-tv-bu-vb-pc23:1.8":	"अथ खो ता भिक्खुनियो भिक्खूनं एतमत्थं आरोचेसुं। ",
"pli-tv-bu-vb-pc23:1.9":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc23:1.10":	"“कथञ्हि नाम छब्बग्गिया भिक्खू भिक्खुनुपस्सयं उपसङ्कमित्वा भिक्खुनियो ओवदिस्सन्ती”ति …पे… ",
"pli-tv-bu-vb-pc23:1.11":	"“सच्चं किर तुम्हे, भिक्खवे, भिक्खुनुपस्सयं उपसङ्कमित्वा भिक्खुनियो ओवदथा”ति? ",
"pli-tv-bu-vb-pc23:1.12":	"“सच्चं, भगवा”ति। ",
"pli-tv-bu-vb-pc23:1.13":	"विगरहि बुद्धो भगवा …पे… ",
"pli-tv-bu-vb-pc23:1.14":	"कथञ्हि नाम तुम्हे, मोघपुरिसा, भिक्खुनुपस्सयं उपसङ्कमित्वा भिक्खुनियो ओवदिस्सथ। ",
"pli-tv-bu-vb-pc23:1.15":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc23:1.16":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc23:1.17.1":	"“यो पन भिक्खु भिक्खुनुपस्सयं उपसङ्कमित्वा भिक्खुनियो ओवदेय्य, पाचित्तियन्”ति। ",
"pli-tv-bu-vb-pc23:1.18":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc23:2.1":	"तेन खो पन समयेन महापजापति गोतमी गिलाना होति। ",
"pli-tv-bu-vb-pc23:2.2":	"थेरा भिक्खू येन महापजापति गोतमी तेनुपसङ्कमिंसु; ",
"pli-tv-bu-vb-pc23:2.3":	"उपसङ्कमित्वा महापजापतिं गोतमिं एतदवोचुं—“ ",
"pli-tv-bu-vb-pc23:2.4":	"कच्चि, गोतमि, खमनीयं, कच्चि यापनीयन्”ति? ",
"pli-tv-bu-vb-pc23:2.5":	"“न मे, अय्या, खमनीयं न यापनीयं”। ",
"pli-tv-bu-vb-pc23:2.6":	"“इङ्घय्या, धम्मं देसेथा”ति। ",
"pli-tv-bu-vb-pc23:2.7":	"“न, भगिनि, कप्पति भिक्खुनुपस्सयं उपसङ्कमित्वा भिक्खुनियो धम्मं देसेतुन्”ति कुक्कुच्चायन्ता न देसेसुं। ",
"pli-tv-bu-vb-pc23:2.8":	"अथ खो भगवा पुब्बण्हसमयं निवासेत्वा पत्तचीवरमादाय येन महापजापति गोतमी तेनुपसङ्कमि; उपसङ्कमित्वा पञ्ञत्ते आसने निसीदि। ",
"pli-tv-bu-vb-pc23:2.9":	"निसज्ज खो भगवा महापजापतिं गोतमिं एतदवोच—",
"pli-tv-bu-vb-pc23:2.10":	"“कच्चि, गोतमि, खमनीयं, कच्चि यापनीयन्”ति? ",
"pli-tv-bu-vb-pc23:2.11":	"“पुब्बे मे, भन्ते, थेरा भिक्खू आगन्त्वा धम्मं देसेन्ति। ",
"pli-tv-bu-vb-pc23:2.12":	"तेन मे फासु होति। ",
"pli-tv-bu-vb-pc23:2.13":	"इदानि पन—‘भगवता पटिक्खित्तन्’ति, कुक्कुच्चायन्ता न देसेन्ति। ",
"pli-tv-bu-vb-pc23:2.14":	"तेन मे न फासु होती”ति। ",
"pli-tv-bu-vb-pc23:2.15":	"अथ खो भगवा महापजापतिं गोतमिं धम्मिया कथाय सन्दस्सेत्वा समादपेत्वा समुत्तेजेत्वा सम्पहंसेत्वा उट्ठायासना पक्कामि। ",
"pli-tv-bu-vb-pc23:2.16":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-pc23:2.17":	"“अनुजानामि, भिक्खवे, भिक्खुनुपस्सयं उपसङ्कमित्वा गिलानं भिक्खुनिं ओवदितुं। ",
"pli-tv-bu-vb-pc23:2.18":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc23:2.19.1":	"“यो पन भिक्खु भिक्खुनुपस्सयं उपसङ्कमित्वा भिक्खुनियो ओवदेय्य, अञ्ञत्र समया, पाचित्तियं। ",
"pli-tv-bu-vb-pc23:2.20":	"तत्थायं समयो। गिलाना होति भिक्खुनी—अयं तत्थ समयो”ति। ",
"pli-tv-bu-vb-pc23:3.1.1":	"यो पनाति ",
"pli-tv-bu-vb-pc23:3.1.2":	"यो यादिसो …पे… ",
"pli-tv-bu-vb-pc23:3.1.3":	"भिक्खूति ",
"pli-tv-bu-vb-pc23:3.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc23:3.1.5":	"भिक्खुनुपस्सयो नाम ",
"pli-tv-bu-vb-pc23:3.1.6":	"यत्थ भिक्खुनियो एकरत्तम्पि वसन्ति। ",
"pli-tv-bu-vb-pc23:3.1.7":	"उपसङ्कमित्वाति ",
"pli-tv-bu-vb-pc23:3.1.8":	"तत्थ गन्त्वा। ",
"pli-tv-bu-vb-pc23:3.1.9":	"भिक्खुनी नाम ",
"pli-tv-bu-vb-pc23:3.1.10":	"उभतोसङ्घे उपसम्पन्ना। ",
"pli-tv-bu-vb-pc23:3.1.11":	"ओवदेय्याति ",
"pli-tv-bu-vb-pc23:3.1.12":	"अट्ठहि गरुधम्मेहि ओवदति, आपत्ति पाचित्तियस्स। ",
"pli-tv-bu-vb-pc23:3.1.13":	"अञ्ञत्र समयाति ",
"pli-tv-bu-vb-pc23:3.1.14":	"ठपेत्वा समयं। ",
"pli-tv-bu-vb-pc23:3.1.15":	"गिलाना नाम भिक्खुनी ",
"pli-tv-bu-vb-pc23:3.1.16":	"न सक्कोति ओवादाय वा संवासाय वा गन्तुं। ",
"pli-tv-bu-vb-pc23:3.2.1":	"उपसम्पन्नाय उपसम्पन्नसञ्ञी भिक्खुनुपस्सयं उपसङ्कमित्वा अञ्ञत्र समया ओवदति, आपत्ति पाचित्तियस्स। ",
"pli-tv-bu-vb-pc23:3.2.2":	"उपसम्पन्नाय वेमतिको भिक्खुनुपस्सयं उपसङ्कमित्वा अञ्ञत्र समया ओवदति, आपत्ति पाचित्तियस्स। ",
"pli-tv-bu-vb-pc23:3.2.3":	"उपसम्पन्नाय अनुपसम्पन्नसञ्ञी भिक्खुनुपस्सयं उपसङ्कमित्वा अञ्ञत्र समया ओवदति, आपत्ति पाचित्तियस्स। ",
"pli-tv-bu-vb-pc23:3.2.4":	"अञ्ञेन धम्मेन ओवदति, आपत्ति दुक्कटस्स। ",
"pli-tv-bu-vb-pc23:3.2.5":	"एकतोउपसम्पन्नाय ओवदति, आपत्ति दुक्कटस्स। ",
"pli-tv-bu-vb-pc23:3.2.6":	"अनुपसम्पन्नाय उपसम्पन्नसञ्ञी, आपत्ति दुक्कटस्स। ",
"pli-tv-bu-vb-pc23:3.2.7":	"अनुपसम्पन्नाय वेमतिको, आपत्ति दुक्कटस्स। ",
"pli-tv-bu-vb-pc23:3.2.8":	"अनुपसम्पन्नाय अनुपसम्पन्नसञ्ञी, अनापत्ति। ",
"pli-tv-bu-vb-pc23:3.3.1":	"अनापत्ति—",
"pli-tv-bu-vb-pc23:3.3.2":	"समये, ",
"pli-tv-bu-vb-pc23:3.3.3":	"उद्देसं देन्तो, ",
"pli-tv-bu-vb-pc23:3.3.4":	"परिपुच्छं देन्तो, ",
"pli-tv-bu-vb-pc23:3.3.5":	"“ओसारेहि अय्या”ति वुच्चमानो ओसारेति, ",
"pli-tv-bu-vb-pc23:3.3.6":	"पञ्हं पुच्छति, ",
"pli-tv-bu-vb-pc23:3.3.7":	"पञ्हं पुट्ठो कथेति, ",
"pli-tv-bu-vb-pc23:3.3.8":	"अञ्ञस्सत्थाय भणन्तं भिक्खुनियो सुणन्ति, ",
"pli-tv-bu-vb-pc23:3.3.9":	"सिक्खमानाय, ",
"pli-tv-bu-vb-pc23:3.3.10":	"सामणेरिया, ",
"pli-tv-bu-vb-pc23:3.3.11":	"उम्मत्तकस्स, ",
"pli-tv-bu-vb-pc23:3.3.12":	"आदिकम्मिकस्साति। ",
"pli-tv-bu-vb-pc23:3.3.13":	"भिक्खुनुपस्सयसिक्खापदं निट्ठितं ततियं। "
}	
