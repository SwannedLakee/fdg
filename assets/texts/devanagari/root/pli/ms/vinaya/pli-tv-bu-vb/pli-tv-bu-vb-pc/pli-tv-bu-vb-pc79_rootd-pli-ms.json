{	
"pli-tv-bu-vb-pc79:0.1":	"थेरवाद विनय ",
"pli-tv-bu-vb-pc79:0.2":	"महाविभङ्ग ",
"pli-tv-bu-vb-pc79:0.3":	"पाचित्तियकण्ड ",
"pli-tv-bu-vb-pc79:0.4":	"सहधम्मिकवग्ग ",
"pli-tv-bu-vb-pc79:0.5":	"७९। कम्मपटिबाहनसिक्खापद ",
"pli-tv-bu-vb-pc79:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc79:1.2":	"तेन खो पन समयेन छब्बग्गिया भिक्खू अनाचारं आचरित्वा एकमेकस्स कम्मे कयिरमाने पटिक्कोसन्ति। ",
"pli-tv-bu-vb-pc79:1.3":	"तेन खो पन समयेन सङ्घो सन्निपतितो होति केनचिदेव करणीयेन। ",
"pli-tv-bu-vb-pc79:1.4":	"छब्बग्गिया भिक्खू चीवरकम्मं करोन्ता एकस्स छन्दं अदंसु। ",
"pli-tv-bu-vb-pc79:1.5":	"अथ खो सङ्घो—",
"pli-tv-bu-vb-pc79:1.6":	"“अयं, आवुसो, छब्बग्गियो भिक्खु एकको आगतो, हन्दस्स मयं कम्मं करोमा”ति तस्स कम्मं अकासि। ",
"pli-tv-bu-vb-pc79:1.7":	"अथ खो सो भिक्खु येन छब्बग्गिया भिक्खू तेनुपसङ्कमि। ",
"pli-tv-bu-vb-pc79:1.8":	"छब्बग्गिया भिक्खू तं भिक्खुं एतदवोचुं—",
"pli-tv-bu-vb-pc79:1.9":	"“किं, आवुसो, सङ्घो अकासी”ति? ",
"pli-tv-bu-vb-pc79:1.10":	"“सङ्घो मे, आवुसो, कम्मं अकासी”ति। ",
"pli-tv-bu-vb-pc79:1.11":	"“न मयं, आवुसो, एतदत्थाय छन्दं अदम्हा—",
"pli-tv-bu-vb-pc79:1.12":	"‘तुय्हं कम्मं करिस्सती’ति। ",
"pli-tv-bu-vb-pc79:1.13":	"सचे च मयं जानेय्याम ‘तुय्हं कम्मं करिस्सती’ति, न मयं छन्दं ददेय्यामा”ति। ",
"pli-tv-bu-vb-pc79:1.14":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc79:1.15":	"“कथञ्हि नाम छब्बग्गिया भिक्खू धम्मिकानं कम्मानं छन्दं दत्वा पच्छा खीयनधम्मं आपज्जिस्सन्ती”ति …पे… ",
"pli-tv-bu-vb-pc79:1.16":	"“सच्चं किर तुम्हे, भिक्खवे, धम्मिकानं कम्मानं छन्दं दत्वा पच्छा खीयनधम्मं आपज्जथा”ति? ",
"pli-tv-bu-vb-pc79:1.17":	"“सच्चं, भगवा”ति। ",
"pli-tv-bu-vb-pc79:1.18":	"विगरहि बुद्धो भगवा …पे… ",
"pli-tv-bu-vb-pc79:1.19":	"कथञ्हि नाम तुम्हे, मोघपुरिसा, धम्मिकानं कम्मानं छन्दं दत्वा पच्छा खीयनधम्मं आपज्जिस्सथ। ",
"pli-tv-bu-vb-pc79:1.20":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc79:1.21":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc79:1.22.1":	"“यो पन भिक्खु धम्मिकानं कम्मानं छन्दं दत्वा पच्छा खीयनधम्मं आपज्जेय्य, पाचित्तियन्”ति। ",
"pli-tv-bu-vb-pc79:2.1.1":	"यो पनाति ",
"pli-tv-bu-vb-pc79:2.1.2":	"यो यादिसो …पे… ",
"pli-tv-bu-vb-pc79:2.1.3":	"भिक्खूति ",
"pli-tv-bu-vb-pc79:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc79:2.1.5":	"धम्मिकं नाम कम्मं ",
"pli-tv-bu-vb-pc79:2.1.6":	"अपलोकनकम्मं ञत्तिकम्मं ञत्तिदुतियकम्मं ञत्तिचतुत्थकम्मं धम्मेन विनयेन सत्थुसासनेन कतं, एतं धम्मिकं नाम कम्मं। ",
"pli-tv-bu-vb-pc79:2.1.7":	"छन्दं दत्वा खिय्यति आपत्ति पाचित्तियस्स। ",
"pli-tv-bu-vb-pc79:2.2.1":	"धम्मकम्मे धम्मकम्मसञ्ञी छन्दं दत्वा खिय्यति, आपत्ति पाचित्तियस्स। ",
"pli-tv-bu-vb-pc79:2.2.2":	"धम्मकम्मे वेमतिको छन्दं दत्वा खिय्यति, आपत्ति दुक्कटस्स। ",
"pli-tv-bu-vb-pc79:2.2.3":	"धम्मकम्मे अधम्मकम्मसञ्ञी छन्दं दत्वा खिय्यति, अनापत्ति। ",
"pli-tv-bu-vb-pc79:2.2.4":	"अधम्मकम्मे धम्मकम्मसञ्ञी, आपत्ति दुक्कटस्स। ",
"pli-tv-bu-vb-pc79:2.2.5":	"अधम्मकम्मे वेमतिको, आपत्ति दुक्कटस्स। ",
"pli-tv-bu-vb-pc79:2.2.6":	"अधम्मकम्मे अधम्मकम्मसञ्ञी, अनापत्ति। ",
"pli-tv-bu-vb-pc79:2.3.1":	"अनापत्ति—",
"pli-tv-bu-vb-pc79:2.3.2":	"“अधम्मेन वा वग्गेन वा न कम्मारहस्स वा कम्मं कतन्”ति जानन्तो खिय्यति, ",
"pli-tv-bu-vb-pc79:2.3.3":	"उम्मत्तकस्स, ",
"pli-tv-bu-vb-pc79:2.3.4":	"आदिकम्मिकस्साति। ",
"pli-tv-bu-vb-pc79:2.3.5":	"कम्मपटिबाहनसिक्खापदं निट्ठितं नवमं। "
}	
