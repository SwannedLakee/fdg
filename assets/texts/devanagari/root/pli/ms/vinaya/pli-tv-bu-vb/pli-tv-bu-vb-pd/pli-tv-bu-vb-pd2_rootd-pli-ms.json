{	
"pli-tv-bu-vb-pd2:0.1":	"थेरवाद विनय ",
"pli-tv-bu-vb-pd2:0.2":	"महाविभङ्ग ",
"pli-tv-bu-vb-pd2:0.3":	"पाटिदेसनीयकण्ड ",
"pli-tv-bu-vb-pd2:0.4":	"२। दुतियपाटिदेसनीयसिक्खापद ",
"pli-tv-bu-vb-pd2:1.1":	"तेन समयेन बुद्धो भगवा राजगहे विहरति वेळुवने कलन्दकनिवापे। ",
"pli-tv-bu-vb-pd2:1.2":	"तेन खो पन समयेन भिक्खू कुलेसु निमन्तिता भुञ्जन्ति। ",
"pli-tv-bu-vb-pd2:1.3":	"छब्बग्गिया भिक्खुनियो छब्बग्गियानं भिक्खूनं वोसासन्तियो ठिता होन्ति—",
"pli-tv-bu-vb-pd2:1.4":	"“इध सूपं देथ, इध ओदनं देथा”ति। ",
"pli-tv-bu-vb-pd2:1.5":	"छब्बग्गिया भिक्खू यावदत्थं भुञ्जन्ति। ",
"pli-tv-bu-vb-pd2:1.6":	"अञ्ञे भिक्खू न चित्तरूपं भुञ्जन्ति। ",
"pli-tv-bu-vb-pd2:1.7":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pd2:1.8":	"“कथञ्हि नाम छब्बग्गिया भिक्खू भिक्खुनियो वोसासन्तियो न निवारेस्सन्ती”ति …पे… ",
"pli-tv-bu-vb-pd2:1.9":	"“सच्चं किर तुम्हे, भिक्खवे, भिक्खुनियो वोसासन्तियो न निवारेथा”ति? ",
"pli-tv-bu-vb-pd2:1.10":	"“सच्चं, भगवा”ति। ",
"pli-tv-bu-vb-pd2:1.11":	"विगरहि बुद्धो भगवा …पे… ",
"pli-tv-bu-vb-pd2:1.12":	"कथञ्हि नाम तुम्हे, मोघपुरिसा, भिक्खुनियो वोसासन्तियो न निवारेस्सथ। ",
"pli-tv-bu-vb-pd2:1.13":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pd2:1.14":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pd2:1.15.1":	"“भिक्खू पनेव कुलेसु निमन्तिता भुञ्जन्ति, तत्र चे सा भिक्खुनी वोसासमानरूपा ठिता होति—‘इध सूपं देथ, इध ओदनं देथा’ति, तेहि भिक्खूहि सा भिक्खुनी अपसादेतब्बा— ‘अपसक्क ताव, भगिनि, याव भिक्खू भुञ्जन्ती’ति। एकस्स चेपि भिक्खुनो न पटिभासेय्य तं भिक्खुनिं अपसादेतुं— ‘अपसक्क ताव, भगिनि, याव भिक्खू भुञ्जन्ती’ति पटिदेसेतब्बं तेहि भिक्खूहि—",
"pli-tv-bu-vb-pd2:1.16":	"‘गारय्हं, आवुसो, धम्मं आपज्जिम्हा असप्पायं पाटिदेसनीयं, तं पटिदेसेमा’”ति। ",
"pli-tv-bu-vb-pd2:2.1.1":	"भिक्खू पनेव कुलेसु निमन्तिता भुञ्जन्तीति ",
"pli-tv-bu-vb-pd2:2.1.2":	"कुलं नाम चत्तारि कुलानि— खत्तियकुलं, ब्राह्मणकुलं, वेस्सकुलं, सुद्दकुलं। ",
"pli-tv-bu-vb-pd2:2.1.3":	"निमन्तिता भुञ्जन्तीति ",
"pli-tv-bu-vb-pd2:2.1.4":	"पञ्चन्नं भोजनानं अञ्ञतरेन भोजनेन निमन्तिता भुञ्जन्ति। ",
"pli-tv-bu-vb-pd2:2.1.5":	"भिक्खुनी नाम ",
"pli-tv-bu-vb-pd2:2.1.6":	"उभतोसङ्घे उपसम्पन्ना। ",
"pli-tv-bu-vb-pd2:2.1.7":	"वोसासन्ती नाम ",
"pli-tv-bu-vb-pd2:2.1.8":	"यथामित्तता यथासन्दिट्ठता यथासम्भत्तता यथासमानुपज्झायकता यथासमानाचरियकता— “इध सूपं देथ, इध ओदनं देथा”ति। एसा वोसासन्ती नाम। ",
"pli-tv-bu-vb-pd2:2.1.9":	"तेहि भिक्खूहीति ",
"pli-tv-bu-vb-pd2:2.1.10":	"भुञ्जमानेहि भिक्खूहि। ",
"pli-tv-bu-vb-pd2:2.1.11":	"सा भिक्खुनीति ",
"pli-tv-bu-vb-pd2:2.1.12":	"या सा वोसासन्ती भिक्खुनी। ",
"pli-tv-bu-vb-pd2:2.1.13":	"तेहि भिक्खूहि सा भिक्खुनी अपसादेतब्बा— “अपसक्क ताव, भगिनि, याव भिक्खू भुञ्जन्ती”ति। ",
"pli-tv-bu-vb-pd2:2.1.14":	"एकस्स चेपि भिक्खुनो अनपसादितो— “खादिस्सामि भुञ्जिस्सामी”ति पटिग्गण्हाति, आपत्ति दुक्कटस्स। ",
"pli-tv-bu-vb-pd2:2.1.15":	"अज्झोहारे अज्झोहारे आपत्ति पाटिदेसनीयस्स। ",
"pli-tv-bu-vb-pd2:2.2.1":	"उपसम्पन्नाय उपसम्पन्नसञ्ञी वोसासन्तिया न निवारेति, आपत्ति पाटिदेसनीयस्स। ",
"pli-tv-bu-vb-pd2:2.2.2":	"उपसम्पन्नाय वेमतिको वोसासन्तिया न निवारेति, आपत्ति पाटिदेसनीयस्स। ",
"pli-tv-bu-vb-pd2:2.2.3":	"उपसम्पन्नाय अनुपसम्पन्नसञ्ञी वोसासन्तिया न निवारेति, आपत्ति पाटिदेसनीयस्स। ",
"pli-tv-bu-vb-pd2:2.2.4":	"एकतोउपसम्पन्नाय वोसासन्तिया न निवारेति, आपत्ति दुक्कटस्स। ",
"pli-tv-bu-vb-pd2:2.2.5":	"अनुपसम्पन्नाय उपसम्पन्नसञ्ञी, आपत्ति दुक्कटस्स। ",
"pli-tv-bu-vb-pd2:2.2.6":	"अनुपसम्पन्नाय वेमतिको, आपत्ति दुक्कटस्स। ",
"pli-tv-bu-vb-pd2:2.2.7":	"अनुपसम्पन्नाय अनुपसम्पन्नसञ्ञी, अनापत्ति। ",
"pli-tv-bu-vb-pd2:2.3.1":	"अनापत्ति—",
"pli-tv-bu-vb-pd2:2.3.2":	"अत्तनो भत्तं दापेति न देति, ",
"pli-tv-bu-vb-pd2:2.3.3":	"अञ्ञेसं भत्तं देति न दापेति, ",
"pli-tv-bu-vb-pd2:2.3.4":	"यं न दिन्नं तं दापेति, ",
"pli-tv-bu-vb-pd2:2.3.5":	"यत्थ न दिन्नं तत्थ दापेति, ",
"pli-tv-bu-vb-pd2:2.3.6":	"सब्बेसं समकं दापेति, ",
"pli-tv-bu-vb-pd2:2.3.7":	"सिक्खमाना वोसासति, ",
"pli-tv-bu-vb-pd2:2.3.8":	"सामणेरी वोसासति, ",
"pli-tv-bu-vb-pd2:2.3.9":	"पञ्च भोजनानि ठपेत्वा सब्बत्थ, अनापत्ति, ",
"pli-tv-bu-vb-pd2:2.3.10":	"उम्मत्तकस्स, ",
"pli-tv-bu-vb-pd2:2.3.11":	"आदिकम्मिकस्साति। ",
"pli-tv-bu-vb-pd2:2.3.12":	"दुतियपाटिदेसनीयसिक्खापदं निट्ठितं। "
}	
