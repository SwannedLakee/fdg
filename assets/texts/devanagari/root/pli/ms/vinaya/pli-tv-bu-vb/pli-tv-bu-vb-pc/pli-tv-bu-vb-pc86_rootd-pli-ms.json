{	
"pli-tv-bu-vb-pc86:0.1":	"थेरवाद विनय ",
"pli-tv-bu-vb-pc86:0.2":	"महाविभङ्ग ",
"pli-tv-bu-vb-pc86:0.3":	"पाचित्तियकण्ड ",
"pli-tv-bu-vb-pc86:0.4":	"रतनवग्ग ",
"pli-tv-bu-vb-pc86:0.5":	"८६। सूचिघरसिक्खापद ",
"pli-tv-bu-vb-pc86:1.1":	"तेन समयेन बुद्धो भगवा सक्केसु विहरति कपिलवत्थुस्मिं निग्रोधारामे। ",
"pli-tv-bu-vb-pc86:1.2":	"तेन खो पन समयेन अञ्ञतरेन दन्तकारेन भिक्खू पवारिता होन्ति—",
"pli-tv-bu-vb-pc86:1.3":	"“येसं अय्यानं सूचिघरेन अत्थो अहं सूचिघरेना”ति। ",
"pli-tv-bu-vb-pc86:1.4":	"तेन खो पन समयेन भिक्खू बहू सूचिघरे विञ्ञापेन्ति। ",
"pli-tv-bu-vb-pc86:1.5":	"येसं खुद्दका सूचिघरा ते महन्ते सूचिघरे विञ्ञापेन्ति। ",
"pli-tv-bu-vb-pc86:1.6":	"येसं महन्ता सूचिघरा ते खुद्दके सूचिघरे विञ्ञापेन्ति। ",
"pli-tv-bu-vb-pc86:1.7":	"अथ खो सो दन्तकारो भिक्खूनं बहू सूचिघरे करोन्तो न सक्कोति अञ्ञं विक्कायिकं भण्डं कातुं, अत्तनापि न यापेति, पुत्तदारोपिस्स किलमति। ",
"pli-tv-bu-vb-pc86:1.8":	"मनुस्सा उज्झायन्ति खिय्यन्ति विपाचेन्ति—",
"pli-tv-bu-vb-pc86:1.9":	"“कथञ्हि नाम समणा सक्यपुत्तिया न मत्तं जानित्वा बहू सूचिघरे विञ्ञापेस्सन्ति। ",
"pli-tv-bu-vb-pc86:1.10":	"अयं इमेसं बहू सूचिघरे करोन्तो न सक्कोति अञ्ञं विक्कायिकं भण्डं कातुं, अत्तनापि न यापेति, पुत्तदारोपिस्स किलमती”ति। ",
"pli-tv-bu-vb-pc86:1.11":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bu-vb-pc86:1.12":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc86:1.13":	"“कथञ्हि नाम भिक्खू न मत्तं जानित्वा बहू सूचिघरे विञ्ञापेस्सन्ती”ति …पे… ",
"pli-tv-bu-vb-pc86:1.14":	"“सच्चं किर, भिक्खवे, भिक्खू न मत्तं जानित्वा बहू सूचिघरे विञ्ञापेन्ती”ति? ",
"pli-tv-bu-vb-pc86:1.15":	"“सच्चं, भगवा”ति। ",
"pli-tv-bu-vb-pc86:1.16":	"विगरहि बुद्धो भगवा …पे… ",
"pli-tv-bu-vb-pc86:1.17":	"कथञ्हि नाम ते, भिक्खवे, मोघपुरिसा न मत्तं जानित्वा बहू सूचिघरे विञ्ञापेस्सन्ति। ",
"pli-tv-bu-vb-pc86:1.18":	"नेतं, भिक्खवे, अप्पसन्नानं वा पसादाय …पे… ",
"pli-tv-bu-vb-pc86:1.19":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc86:1.20.1":	"“यो पन भिक्खु अट्ठिमयं वा दन्तमयं वा विसाणमयं वा सूचिघरं कारापेय्य भेदनकं, पाचित्तियन्”ति। ",
"pli-tv-bu-vb-pc86:2.1.1":	"यो पनाति ",
"pli-tv-bu-vb-pc86:2.1.2":	"यो यादिसो …पे… ",
"pli-tv-bu-vb-pc86:2.1.3":	"भिक्खूति ",
"pli-tv-bu-vb-pc86:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc86:2.1.5":	"अट्ठि नाम ",
"pli-tv-bu-vb-pc86:2.1.6":	"यं किञ्चि अट्ठि। ",
"pli-tv-bu-vb-pc86:2.1.7":	"दन्तो नाम ",
"pli-tv-bu-vb-pc86:2.1.8":	"हत्थिदन्तो वुच्चति। ",
"pli-tv-bu-vb-pc86:2.1.9":	"विसाणं नाम ",
"pli-tv-bu-vb-pc86:2.1.10":	"यं किञ्चि विसाणं। ",
"pli-tv-bu-vb-pc86:2.1.11":	"कारापेय्याति ",
"pli-tv-bu-vb-pc86:2.1.12":	"करोति वा कारापेति वा, पयोगे दुक्कटं। ",
"pli-tv-bu-vb-pc86:2.1.13":	"पटिलाभेन भिन्दित्वा पाचित्तियं देसेतब्बं। ",
"pli-tv-bu-vb-pc86:2.2.1":	"अत्तना विप्पकतं अत्तना परियोसापेति, आपत्ति पाचित्तियस्स। ",
"pli-tv-bu-vb-pc86:2.2.2":	"अत्तना विप्पकतं परेहि परियोसापेति, आपत्ति पाचित्तियस्स। ",
"pli-tv-bu-vb-pc86:2.2.3":	"परेहि विप्पकतं अत्तना परियोसापेति, आपत्ति पाचित्तियस्स। ",
"pli-tv-bu-vb-pc86:2.2.4":	"परेहि विप्पकतं परेहि परियोसापेति, आपत्ति पाचित्तियस्स। ",
"pli-tv-bu-vb-pc86:2.2.5":	"अञ्ञस्सत्थाय करोति वा कारापेति वा, आपत्ति दुक्कटस्स। ",
"pli-tv-bu-vb-pc86:2.2.6":	"अञ्ञेन कतं पटिलभित्वा परिभुञ्जति, आपत्ति दुक्कटस्स। ",
"pli-tv-bu-vb-pc86:2.3.1":	"अनापत्ति—",
"pli-tv-bu-vb-pc86:2.3.2":	"गण्ठिकाय, ",
"pli-tv-bu-vb-pc86:2.3.3":	"अरणिके, ",
"pli-tv-bu-vb-pc86:2.3.4":	"विधे, ",
"pli-tv-bu-vb-pc86:2.3.5":	"अञ्जनिया, ",
"pli-tv-bu-vb-pc86:2.3.6":	"अञ्जनिसलाकाय, ",
"pli-tv-bu-vb-pc86:2.3.7":	"वासिजटे, ",
"pli-tv-bu-vb-pc86:2.3.8":	"उदकपुञ्छनिया, ",
"pli-tv-bu-vb-pc86:2.3.9":	"उम्मत्तकस्स, ",
"pli-tv-bu-vb-pc86:2.3.10":	"आदिकम्मिकस्साति। ",
"pli-tv-bu-vb-pc86:2.3.11":	"सूचिघरसिक्खापदं निट्ठितं चतुत्थं। "
}	
