{	
"pli-tv-bu-vb-pc50:0.1":	"थेरवाद विनय ",
"pli-tv-bu-vb-pc50:0.2":	"महाविभङ्ग ",
"pli-tv-bu-vb-pc50:0.3":	"पाचित्तियकण्ड ",
"pli-tv-bu-vb-pc50:0.4":	"अचेलकवग्ग ",
"pli-tv-bu-vb-pc50:0.5":	"५०। उय्योधिकसिक्खापद ",
"pli-tv-bu-vb-pc50:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc50:1.2":	"तेन खो पन समयेन छब्बग्गिया भिक्खू दिरत्ततिरत्तं सेनाय वसमाना उय्योधिकम्पि बलग्गम्पि सेनाब्यूहम्पि अनीकदस्सनम्पि गच्छन्ति। ",
"pli-tv-bu-vb-pc50:1.3":	"अञ्ञतरोपि छब्बग्गियो भिक्खु उय्योधिकं गन्त्वा कण्डेन पटिविद्धो होति। ",
"pli-tv-bu-vb-pc50:1.4":	"मनुस्सा तं भिक्खुं उप्पण्डेसुं—",
"pli-tv-bu-vb-pc50:1.5":	"“कच्चि, भन्ते, सुयुद्धं अहोसि, कति ते लक्खानि लद्धानी”ति? ",
"pli-tv-bu-vb-pc50:1.6":	"सो भिक्खु तेहि मनुस्सेहि उप्पण्डियमानो मङ्कु अहोसि। ",
"pli-tv-bu-vb-pc50:1.7":	"मनुस्सा उज्झायन्ति खिय्यन्ति विपाचेन्ति—",
"pli-tv-bu-vb-pc50:1.8":	"“कथञ्हि नाम समणा सक्यपुत्तिया उय्योधिकं दस्सनाय आगच्छिस्सन्ति। ",
"pli-tv-bu-vb-pc50:1.9":	"अम्हाकम्पि अलाभा, अम्हाकम्पि दुल्लद्धं, ये मयं आजीवस्स हेतु पुत्तदारस्स कारणा उय्योधिकं आगच्छामा”ति। ",
"pli-tv-bu-vb-pc50:1.10":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bu-vb-pc50:1.11":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc50:1.12":	"“कथञ्हि नाम छब्बग्गिया भिक्खू उय्योधिकं दस्सनाय गच्छिस्सन्ती”ति …पे… ",
"pli-tv-bu-vb-pc50:1.13":	"“सच्चं किर तुम्हे, भिक्खवे, उय्योधिकं दस्सनाय गच्छथा”ति? ",
"pli-tv-bu-vb-pc50:1.14":	"“सच्चं, भगवा”ति। ",
"pli-tv-bu-vb-pc50:1.15":	"विगरहि बुद्धो भगवा …पे… ",
"pli-tv-bu-vb-pc50:1.16":	"कथञ्हि नाम तुम्हे, मोघपुरिसा, उय्योधिकं दस्सनाय गच्छिस्सथ। ",
"pli-tv-bu-vb-pc50:1.17":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc50:1.18":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc50:1.19.1":	"“दिरत्ततिरत्तञ्चे भिक्खु सेनाय वसमानो उय्योधिकं वा बलग्गं वा सेनाब्यूहं वा अनीकदस्सनं वा गच्छेय्य, पाचित्तियन्”ति। ",
"pli-tv-bu-vb-pc50:2.1.1":	"दिरत्ततिरत्तञ्चे भिक्खु सेनाय वसमानोति ",
"pli-tv-bu-vb-pc50:2.1.2":	"द्वेतिस्सो रत्तियो वसमानो। ",
"pli-tv-bu-vb-pc50:2.1.3":	"उय्योधिकं नाम ",
"pli-tv-bu-vb-pc50:2.1.4":	"यत्थ सम्पहारो दिस्सति। ",
"pli-tv-bu-vb-pc50:2.1.5":	"बलग्गं नाम ",
"pli-tv-bu-vb-pc50:2.1.6":	"एत्तका हत्थी, एत्तका अस्सा, एत्तका रथा, एत्तका पत्ती। ",
"pli-tv-bu-vb-pc50:2.1.7":	"सेनाब्यूहं नाम ",
"pli-tv-bu-vb-pc50:2.1.8":	"इतो हत्थी होन्तु, इतो अस्सा होन्तु, इतो रथा होन्तु, इतो पत्तिका होन्तु। ",
"pli-tv-bu-vb-pc50:2.1.9":	"अनीकं नाम ",
"pli-tv-bu-vb-pc50:2.1.10":	"हत्थानीकं, अस्सानीकं, रथानीकं, पत्तानीकं। ",
"pli-tv-bu-vb-pc50:2.1.11":	"तयो हत्थी पच्छिमं हत्थानीकं, तयो अस्सा पच्छिमं अस्सानीकं, तयो रथा पच्छिमं रथानीकं, चत्तारो पुरिसा सरहत्था पत्ती पच्छिमं पत्तानीकं। ",
"pli-tv-bu-vb-pc50:2.1.12":	"दस्सनाय गच्छति, आपत्ति दुक्कटस्स। ",
"pli-tv-bu-vb-pc50:2.1.13":	"यत्थ ठितो पस्सति, आपत्ति पाचित्तियस्स। ",
"pli-tv-bu-vb-pc50:2.1.14":	"दस्सनूपचारं विजहित्वा पुनप्पुनं पस्सति, आपत्ति पाचित्तियस्स। ",
"pli-tv-bu-vb-pc50:2.2.1":	"एकमेकं दस्सनाय गच्छति, आपत्ति दुक्कटस्स। ",
"pli-tv-bu-vb-pc50:2.2.2":	"यत्थ ठितो पस्सति, आपत्ति दुक्कटस्स। ",
"pli-tv-bu-vb-pc50:2.2.3":	"दस्सनूपचारं विजहित्वा पुनप्पुनं पस्सति, आपत्ति दुक्कटस्स। ",
"pli-tv-bu-vb-pc50:2.3.1":	"अनापत्ति—",
"pli-tv-bu-vb-pc50:2.3.2":	"आरामे ठितो पस्सति, ",
"pli-tv-bu-vb-pc50:2.3.3":	"भिक्खुस्स ठितोकासं वा निसिन्नोकासं वा निपन्नोकासं वा आगन्त्वा सम्पहारो दिस्सति, ",
"pli-tv-bu-vb-pc50:2.3.4":	"पटिपथं गच्छन्तो पस्सति, ",
"pli-tv-bu-vb-pc50:2.3.5":	"सति करणीये गन्त्वा पस्सति, ",
"pli-tv-bu-vb-pc50:2.3.6":	"आपदासु, ",
"pli-tv-bu-vb-pc50:2.3.7":	"उम्मत्तकस्स, ",
"pli-tv-bu-vb-pc50:2.3.8":	"आदिकम्मिकस्साति। ",
"pli-tv-bu-vb-pc50:2.3.9":	"उय्योधिकसिक्खापदं निट्ठितं दसमं। ",
"pli-tv-bu-vb-pc50:2.3.10":	"अचेलकवग्गो पञ्चमो। ",
"pli-tv-bu-vb-pc50:2.3.11":	"तस्सुद्दानं ",
"pli-tv-bu-vb-pc50:2.3.12":	"पूवं कथोपनन्दस्स, ",
"pli-tv-bu-vb-pc50:2.3.13":	"तयंपट्ठाकमेव च; ",
"pli-tv-bu-vb-pc50:2.3.14":	"महानामो पसेनदि, ",
"pli-tv-bu-vb-pc50:2.3.15":	"सेनाविद्धो इमे दसाति। "
}	
