{	
"pli-tv-bu-vb-np26:0.1":	"थेरवाद विनय ",
"pli-tv-bu-vb-np26:0.2":	"महाविभङ्ग ",
"pli-tv-bu-vb-np26:0.3":	"निस्सग्गियकण्ड ",
"pli-tv-bu-vb-np26:0.4":	"पत्तवग्ग ",
"pli-tv-bu-vb-np26:0.5":	"२६। सुत्तविञ्ञत्तिसिक्खापद ",
"pli-tv-bu-vb-np26:1.1":	"तेन समयेन बुद्धो भगवा राजगहे विहरति वेळुवने कलन्दकनिवापे। ",
"pli-tv-bu-vb-np26:1.2":	"तेन खो पन समयेन छब्बग्गिया भिक्खू चीवरकारसमये बहुं सुत्तं विञ्ञापेसुं। ",
"pli-tv-bu-vb-np26:1.3":	"कतेपि चीवरे बहुं सुत्तं अवसिट्ठं होति। ",
"pli-tv-bu-vb-np26:1.4":	"अथ खो छब्बग्गियानं भिक्खूनं एतदहोसि—",
"pli-tv-bu-vb-np26:1.5":	"“हन्द मयं, आवुसो, अञ्ञम्पि सुत्तं विञ्ञापेत्वा तन्तवायेहि चीवरं वायापेमा”ति। ",
"pli-tv-bu-vb-np26:1.6":	"अथ खो छब्बग्गिया भिक्खू अञ्ञम्पि सुत्तं विञ्ञापेत्वा तन्तवायेहि चीवरं वायापेसुं। ",
"pli-tv-bu-vb-np26:1.7":	"वीतेपि चीवरे बहुं सुत्तं अवसिट्ठं होति। ",
"pli-tv-bu-vb-np26:1.8":	"दुतियम्पि खो छब्बग्गिया भिक्खू अञ्ञम्पि सुत्तं विञ्ञापेत्वा तन्तवायेहि चीवरं वायापेसुं। ",
"pli-tv-bu-vb-np26:1.9":	"वीतेपि चीवरे बहुं सुत्तं अवसिट्ठं होति। ",
"pli-tv-bu-vb-np26:1.10":	"ततियम्पि खो छब्बग्गिया भिक्खू अञ्ञम्पि सुत्तं विञ्ञापेत्वा तन्तवायेहि चीवरं वायापेसुं। ",
"pli-tv-bu-vb-np26:1.11":	"मनुस्सा उज्झायन्ति खिय्यन्ति विपाचेन्ति—",
"pli-tv-bu-vb-np26:1.12":	"“कथञ्हि नाम समणा सक्यपुत्तिया सामं सुत्तं विञ्ञापेत्वा तन्तवायेहि चीवरं वायापेस्सन्ती”ति। ",
"pli-tv-bu-vb-np26:1.13":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bu-vb-np26:1.14":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-np26:1.15":	"“कथञ्हि नाम छब्बग्गिया भिक्खू सामं सुत्तं विञ्ञापेत्वा तन्तवायेहि चीवरं वायापेस्सन्ती”ति। ",
"pli-tv-bu-vb-np26:1.16":	"अथ खो ते भिक्खू छब्बग्गिये भिक्खू अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-np26:1.17":	"“सच्चं किर तुम्हे, भिक्खवे, सामं सुत्तं विञ्ञापेत्वा तन्तवायेहि चीवरं वायापेथा”ति? ",
"pli-tv-bu-vb-np26:1.18":	"“सच्चं, भगवा”ति। ",
"pli-tv-bu-vb-np26:1.19":	"विगरहि बुद्धो भगवा …पे… ",
"pli-tv-bu-vb-np26:1.20":	"कथञ्हि नाम तुम्हे, मोघपुरिसा, सामं सुत्तं विञ्ञापेत्वा तन्तवायेहि चीवरं वायापेस्सथ। ",
"pli-tv-bu-vb-np26:1.21":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-np26:1.22":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np26:1.23.1":	"“यो पन भिक्खु सामं सुत्तं विञ्ञापेत्वा तन्तवायेहि चीवरं वायापेय्य, निस्सग्गियं पाचित्तियन्”ति। ",
"pli-tv-bu-vb-np26:2.1":	"यो पनाति ",
"pli-tv-bu-vb-np26:2.2":	"यो यादिसो …पे… ",
"pli-tv-bu-vb-np26:2.3":	"भिक्खूति ",
"pli-tv-bu-vb-np26:2.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-np26:2.5":	"सामन्ति ",
"pli-tv-bu-vb-np26:2.6":	"सयं विञ्ञापेत्वा। ",
"pli-tv-bu-vb-np26:2.7":	"सुत्तं नाम ",
"pli-tv-bu-vb-np26:2.8":	"छ सुत्तानि—",
"pli-tv-bu-vb-np26:2.9":	"खोमं कप्पासिकं कोसेय्यं कम्बलं साणं भङ्गं। ",
"pli-tv-bu-vb-np26:2.10":	"तन्तवायेहीति ",
"pli-tv-bu-vb-np26:2.11":	"पेसकारेहि वायापेति, पयोगे पयोगे दुक्कटं। ",
"pli-tv-bu-vb-np26:2.12":	"पटिलाभेन निस्सग्गियं होति। ",
"pli-tv-bu-vb-np26:2.13":	"निस्सज्जितब्बं सङ्घस्स वा गणस्स वा पुग्गलस्स वा। ",
"pli-tv-bu-vb-np26:2.14":	"एवञ्च पन, भिक्खवे, निस्सज्जितब्बं। ",
"pli-tv-bu-vb-np26:2.15":	"…पे… ",
"pli-tv-bu-vb-np26:2.16":	"“इदं मे, भन्ते, चीवरं सामं सुत्तं विञ्ञापेत्वा तन्तवायेहि वायापितं निस्सग्गियं। ",
"pli-tv-bu-vb-np26:2.17":	"इमाहं सङ्घस्स निस्सज्जामी”ति …पे… ",
"pli-tv-bu-vb-np26:2.18":	"ददेय्याति …पे… ",
"pli-tv-bu-vb-np26:2.19":	"ददेय्युन्ति …पे… ",
"pli-tv-bu-vb-np26:2.20":	"आयस्मतो दम्मीति। ",
"pli-tv-bu-vb-np26:2.21.1":	"वायापिते वायापितसञ्ञी, निस्सग्गियं पाचित्तियं। ",
"pli-tv-bu-vb-np26:2.22":	"वायापिते वेमतिको, निस्सग्गियं पाचित्तियं। ",
"pli-tv-bu-vb-np26:2.23":	"वायापिते अवायापितसञ्ञी, निस्सग्गियं पाचित्तियं। ",
"pli-tv-bu-vb-np26:2.24":	"अवायापिते वायापितसञ्ञी, आपत्ति दुक्कटस्स। ",
"pli-tv-bu-vb-np26:2.25":	"अवायापिते वेमतिको, आपत्ति दुक्कटस्स। ",
"pli-tv-bu-vb-np26:2.26":	"अवायापिते अवायापितसञ्ञी, अनापत्ति। ",
"pli-tv-bu-vb-np26:2.27.1":	"अनापत्ति—",
"pli-tv-bu-vb-np26:2.28":	"चीवरं सिब्बेतुं, ",
"pli-tv-bu-vb-np26:2.29":	"आयोगे, ",
"pli-tv-bu-vb-np26:2.30":	"कायबन्धने, ",
"pli-tv-bu-vb-np26:2.31":	"अंसबद्धके, ",
"pli-tv-bu-vb-np26:2.32":	"पत्तत्थविकाय, ",
"pli-tv-bu-vb-np26:2.33":	"परिस्सावने, ",
"pli-tv-bu-vb-np26:2.34":	"ञातकानं, ",
"pli-tv-bu-vb-np26:2.35":	"पवारितानं, ",
"pli-tv-bu-vb-np26:2.36":	"अञ्ञस्सत्थाय, ",
"pli-tv-bu-vb-np26:2.37":	"अत्तनो धनेन, ",
"pli-tv-bu-vb-np26:2.38":	"उम्मत्तकस्स, ",
"pli-tv-bu-vb-np26:2.39":	"आदिकम्मिकस्साति। ",
"pli-tv-bu-vb-np26:2.40":	"सुत्तविञ्ञत्तिसिक्खापदं निट्ठितं छट्ठं। "
}	
