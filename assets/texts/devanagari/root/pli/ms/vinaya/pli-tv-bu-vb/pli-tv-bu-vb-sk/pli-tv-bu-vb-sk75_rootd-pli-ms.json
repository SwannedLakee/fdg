{	
"pli-tv-bu-vb-sk75:0.1":	"थेरवाद विनय ",
"pli-tv-bu-vb-sk75:0.2":	"महाविभङ्ग ",
"pli-tv-bu-vb-sk75:0.3":	"सेखियकण्ड ",
"pli-tv-bu-vb-sk75:0.4":	"पादुकवग्ग ",
"pli-tv-bu-vb-sk75:0.5":	"७५। उदकेउच्चारसिक्खापद ",
"pli-tv-bu-vb-sk75:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-sk75:1.2":	"तेन खो पन समयेन छब्बग्गिया भिक्खू उदके उच्चारम्पि पस्सावम्पि खेळम्पि करोन्ति। ",
"pli-tv-bu-vb-sk75:1.3":	"मनुस्सा उज्झायन्ति खिय्यन्ति विपाचेन्ति—",
"pli-tv-bu-vb-sk75:1.4":	"“कथञ्हि नाम समणा सक्यपुत्तिया उदके उच्चारम्पि पस्सावम्पि खेळम्पि करिस्सन्ति, सेय्यथापि गिही कामभोगिनो”ति। ",
"pli-tv-bu-vb-sk75:1.5":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bu-vb-sk75:1.6":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-sk75:1.7":	"“कथञ्हि नाम छब्बग्गिया भिक्खू उदके उच्चारम्पि पस्सावम्पि खेळम्पि करिस्सन्ती”ति …पे… ",
"pli-tv-bu-vb-sk75:1.8":	"“सच्चं किर तुम्हे, भिक्खवे, उदके उच्चारम्पि पस्सावम्पि खेळम्पि करोथा”ति? ",
"pli-tv-bu-vb-sk75:1.9":	"“सच्चं, भगवा”ति। ",
"pli-tv-bu-vb-sk75:1.10":	"विगरहि बुद्धो भगवा …पे… ",
"pli-tv-bu-vb-sk75:1.11":	"कथञ्हि नाम तुम्हे, मोघपुरिसा, उदके उच्चारम्पि पस्सावम्पि खेळम्पि करिस्सथ। ",
"pli-tv-bu-vb-sk75:1.12":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-sk75:1.13":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-sk75:1.14.1":	"“न उदके उच्चारं वा पस्सावं वा खेळं वा करिस्सामीति सिक्खा करणीया”ति। ",
"pli-tv-bu-vb-sk75:1.15":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-sk75:2.1":	"तेन खो पन समयेन गिलाना भिक्खू उदके उच्चारम्पि पस्सावम्पि खेळम्पि कातुं कुक्कुच्चायन्ति। ",
"pli-tv-bu-vb-sk75:2.2":	"भगवतो एतमत्थं आरोचेसुं। ",
"pli-tv-bu-vb-sk75:2.3":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-sk75:2.4":	"“अनुजानामि, भिक्खवे, गिलानेन भिक्खुना उदके उच्चारम्पि पस्सावम्पि खेळम्पि कातुं। ",
"pli-tv-bu-vb-sk75:2.5":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-sk75:2.6.1":	"“न उदके अगिलानो उच्चारं वा पस्सावं वा खेळं वा करिस्सामीति सिक्खा करणीया”ति। ",
"pli-tv-bu-vb-sk75:2.7":	"न उदके अगिलानेन उच्चारो वा पस्सावो वा खेळो वा कातब्बो। ",
"pli-tv-bu-vb-sk75:2.8":	"यो अनादरियं पटिच्च उदके अगिलानो उच्चारं वा पस्सावं वा खेळं वा करोति, आपत्ति दुक्कटस्स। ",
"pli-tv-bu-vb-sk75:2.9.1":	"अनापत्ति—",
"pli-tv-bu-vb-sk75:2.10":	"असञ्चिच्च, ",
"pli-tv-bu-vb-sk75:2.11":	"अस्सतिया, ",
"pli-tv-bu-vb-sk75:2.12":	"अजानन्तस्स, ",
"pli-tv-bu-vb-sk75:2.13":	"गिलानस्स, ",
"pli-tv-bu-vb-sk75:2.14":	"थले कतो उदकं ओत्थरति, ",
"pli-tv-bu-vb-sk75:2.15":	"आपदासु, ",
"pli-tv-bu-vb-sk75:2.16":	"उम्मत्तकस्स, ",
"pli-tv-bu-vb-sk75:2.17":	"खित्तचित्तस्स, ",
"pli-tv-bu-vb-sk75:2.18":	"वेदनाट्टस्स, ",
"pli-tv-bu-vb-sk75:2.19":	"आदिकम्मिकस्साति। ",
"pli-tv-bu-vb-sk75:2.20":	"पन्नरसमसिक्खापदं निट्ठितं। ",
"pli-tv-bu-vb-sk75:2.21":	"पादुकवग्गो सत्तमो। ",
"pli-tv-bu-vb-sk75:2.22":	"उद्दिट्ठा खो, आयस्मन्तो, सेखिया धम्मा। ",
"pli-tv-bu-vb-sk75:2.23":	"तत्थायस्मन्ते पुच्छामि—",
"pli-tv-bu-vb-sk75:2.24":	"“कच्चित्थ परिसुद्धा”? ",
"pli-tv-bu-vb-sk75:2.25":	"दुतियम्पि पुच्छामि—",
"pli-tv-bu-vb-sk75:2.26":	"“कच्चित्थ परिसुद्धा”? ",
"pli-tv-bu-vb-sk75:2.27":	"ततियम्पि पुच्छामि—",
"pli-tv-bu-vb-sk75:2.28":	"“कच्चित्थ परिसुद्धा”? ",
"pli-tv-bu-vb-sk75:2.29":	"परिसुद्धेत्थायस्मन्तो, तस्मा तुण्ही, एवमेतं धारयामीति। ",
"pli-tv-bu-vb-sk75:2.30":	"सेखिया निट्ठिता। ",
"pli-tv-bu-vb-sk75:2.31":	"सेखियकण्डं निट्ठितं। "
}	
