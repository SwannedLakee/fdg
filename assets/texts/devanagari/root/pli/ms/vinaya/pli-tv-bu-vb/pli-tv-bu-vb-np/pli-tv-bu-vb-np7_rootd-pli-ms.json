{	
"pli-tv-bu-vb-np7:0.1":	"थेरवाद विनय ",
"pli-tv-bu-vb-np7:0.2":	"महाविभङ्ग ",
"pli-tv-bu-vb-np7:0.3":	"निस्सग्गियकण्ड ",
"pli-tv-bu-vb-np7:0.4":	"चीवरवग्ग ",
"pli-tv-bu-vb-np7:0.5":	"७। ततुत्तरिसिक्खापद ",
"pli-tv-bu-vb-np7:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-np7:1.2":	"तेन खो पन समयेन छब्बग्गिया भिक्खू अच्छिन्नचीवरके भिक्खू उपसङ्कमित्वा एवं वदन्ति—",
"pli-tv-bu-vb-np7:1.3":	"“भगवता, आवुसो, अनुञ्ञातं—",
"pli-tv-bu-vb-np7:1.4":	"‘अच्छिन्नचीवरस्स वा नट्ठचीवरस्स वा अञ्ञातकं गहपतिं वा गहपतानिं वा चीवरं विञ्ञापेतुं’; ",
"pli-tv-bu-vb-np7:1.5":	"विञ्ञापेथ, आवुसो, चीवरन्”ति। ",
"pli-tv-bu-vb-np7:1.6":	"“अलं, आवुसो, लद्धं अम्हेहि चीवरन्”ति। ",
"pli-tv-bu-vb-np7:1.7":	"“मयं आयस्मन्तानं विञ्ञापेमा”ति। ",
"pli-tv-bu-vb-np7:1.8":	"“विञ्ञापेथ, आवुसो”ति। ",
"pli-tv-bu-vb-np7:1.9":	"अथ खो छब्बग्गिया भिक्खू गहपतिके उपसङ्कमित्वा एतदवोचुं—",
"pli-tv-bu-vb-np7:1.10":	"“अच्छिन्नचीवरका, आवुसो, भिक्खू आगता। ",
"pli-tv-bu-vb-np7:1.11":	"देथ नेसं चीवरानी”ति, ",
"pli-tv-bu-vb-np7:1.12":	"बहुं चीवरं विञ्ञापेसुं। ",
"pli-tv-bu-vb-np7:1.13":	"तेन खो पन समयेन अञ्ञतरो पुरिसो सभायं निसिन्नो अञ्ञतरं पुरिसं एतदवोच—",
"pli-tv-bu-vb-np7:1.14":	"“अच्छिन्नचीवरका अय्यो भिक्खू आगता। ",
"pli-tv-bu-vb-np7:1.15":	"तेसं मया चीवरं दिन्नन्”ति। ",
"pli-tv-bu-vb-np7:1.16":	"सोपि एवमाह—“मयापि दिन्नन्”ति। ",
"pli-tv-bu-vb-np7:1.17":	"अपरोपि एवमाह—“मयापि दिन्नन्”ति। ",
"pli-tv-bu-vb-np7:1.18":	"ते उज्झायन्ति खिय्यन्ति विपाचेन्ति—",
"pli-tv-bu-vb-np7:1.19":	"“कथञ्हि नाम समणा सक्यपुत्तिया न मत्तं जानित्वा बहुं चीवरं विञ्ञापेस्सन्ति, ",
"pli-tv-bu-vb-np7:1.20":	"दुस्सवाणिज्जं वा समणा सक्यपुत्तिया करिस्सन्ति, पग्गाहिकसालं वा पसारेस्सन्ती”ति। ",
"pli-tv-bu-vb-np7:1.21":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bu-vb-np7:1.22":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-np7:1.23":	"“कथञ्हि नाम छब्बग्गिया भिक्खू न मत्तं जानित्वा बहुं चीवरं विञ्ञापेस्सन्ती”ति। ",
"pli-tv-bu-vb-np7:1.24":	"अथ खो ते भिक्खू छब्बग्गिये भिक्खू अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-np7:1.25":	"“सच्चं किर तुम्हे, भिक्खवे, न मत्तं जानित्वा बहुं चीवरं विञ्ञापेथा”ति? ",
"pli-tv-bu-vb-np7:1.26":	"“सच्चं, भगवा”ति। ",
"pli-tv-bu-vb-np7:1.27":	"विगरहि बुद्धो भगवा …पे… ",
"pli-tv-bu-vb-np7:1.28":	"कथञ्हि नाम तुम्हे, मोघपुरिसा, न मत्तं जानित्वा बहुं चीवरं विञ्ञापेस्सथ। ",
"pli-tv-bu-vb-np7:1.29":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-np7:1.30":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-np7:1.31.1":	"“तञ्चे अञ्ञातको गहपति वा गहपतानी वा बहूहि चीवरेहि अभिहट्ठुं पवारेय्य सन्तरुत्तरपरमं तेन भिक्खुना ततो चीवरं सादितब्बं। ततो चे उत्तरि सादियेय्य, निस्सग्गियं पाचित्तियन्”ति। ",
"pli-tv-bu-vb-np7:2.1.1":	"तञ्चेति ",
"pli-tv-bu-vb-np7:2.1.2":	"अच्छिन्नचीवरकं भिक्खुं। ",
"pli-tv-bu-vb-np7:2.1.3":	"अञ्ञातको नाम ",
"pli-tv-bu-vb-np7:2.1.4":	"मातितो वा पितितो वा याव सत्तमा पितामहयुगा असम्बद्धो। ",
"pli-tv-bu-vb-np7:2.1.5":	"गहपति नाम ",
"pli-tv-bu-vb-np7:2.1.6":	"यो कोचि अगारं अज्झावसति। ",
"pli-tv-bu-vb-np7:2.1.7":	"गहपतानी नाम ",
"pli-tv-bu-vb-np7:2.1.8":	"या काचि अगारं अज्झावसति। ",
"pli-tv-bu-vb-np7:2.1.9":	"बहूहि चीवरेहीति ",
"pli-tv-bu-vb-np7:2.1.10":	"बहुकेहि चीवरेहि। ",
"pli-tv-bu-vb-np7:2.1.11":	"अभिहट्ठुं पवारेय्याति ",
"pli-tv-bu-vb-np7:2.1.12":	"यावतकं इच्छसि तावतकं गण्हाहीति। ",
"pli-tv-bu-vb-np7:2.1.13":	"सन्तरुत्तरपरमं तेन भिक्खुना ततो चीवरं सादितब्बन्ति ",
"pli-tv-bu-vb-np7:2.1.14":	"सचे तीणि नट्ठानि होन्ति द्वे सादितब्बानि, द्वे नट्ठानि एकं सादितब्बं, एकं नट्ठं न किञ्चि सादितब्बं। ",
"pli-tv-bu-vb-np7:2.1.15":	"ततो चे उत्तरि सादियेय्याति ",
"pli-tv-bu-vb-np7:2.1.16":	"ततुत्तरि विञ्ञापेति, पयोगे दुक्कटं। ",
"pli-tv-bu-vb-np7:2.1.17":	"पटिलाभेन निस्सग्गियं होति। ",
"pli-tv-bu-vb-np7:2.1.18":	"निस्सज्जितब्बं सङ्घस्स वा गणस्स वा पुग्गलस्स वा। ",
"pli-tv-bu-vb-np7:2.1.19":	"एवञ्च पन, भिक्खवे, निस्सज्जितब्बं। ",
"pli-tv-bu-vb-np7:2.1.20":	"…पे… ",
"pli-tv-bu-vb-np7:2.1.21":	"“इदं मे, भन्ते, चीवरं अञ्ञातकं गहपतिकं उपसङ्कमित्वा ततुत्तरि विञ्ञापितं निस्सग्गियं। ",
"pli-tv-bu-vb-np7:2.1.22":	"इमाहं सङ्घस्स निस्सज्जामी”ति …पे… ",
"pli-tv-bu-vb-np7:2.1.23":	"ददेय्याति …पे… ",
"pli-tv-bu-vb-np7:2.1.24":	"ददेय्युन्ति …पे… ",
"pli-tv-bu-vb-np7:2.1.25":	"आयस्मतो दम्मीति। ",
"pli-tv-bu-vb-np7:2.2.1.1":	"अञ्ञातके अञ्ञातकसञ्ञी ततुत्तरि चीवरं विञ्ञापेति, निस्सग्गियं पाचित्तियं। ",
"pli-tv-bu-vb-np7:2.2.2":	"अञ्ञातके वेमतिको ततुत्तरि चीवरं विञ्ञापेति, निस्सग्गियं पाचित्तियं। ",
"pli-tv-bu-vb-np7:2.2.3":	"अञ्ञातके ञातकसञ्ञी ततुत्तरि चीवरं विञ्ञापेति, निस्सग्गियं पाचित्तियं। ",
"pli-tv-bu-vb-np7:2.2.4":	"ञातके अञ्ञातकसञ्ञी, आपत्ति दुक्कटस्स। ",
"pli-tv-bu-vb-np7:2.2.5":	"ञातके वेमतिको, आपत्ति दुक्कटस्स। ",
"pli-tv-bu-vb-np7:2.2.6":	"ञातके ञातकसञ्ञी, अनापत्ति। ",
"pli-tv-bu-vb-np7:2.3.1":	"अनापत्ति—",
"pli-tv-bu-vb-np7:2.3.2":	"“सेसकं आहरिस्सामी”ति हरन्तो गच्छति, ",
"pli-tv-bu-vb-np7:2.3.3":	"“सेसकं तुय्हेव होतू”ति देन्ति, ",
"pli-tv-bu-vb-np7:2.3.4":	"न अच्छिन्नकारणा देन्ति, ",
"pli-tv-bu-vb-np7:2.3.5":	"न नट्ठकारणा देन्ति, ",
"pli-tv-bu-vb-np7:2.3.6":	"ञातकानं, ",
"pli-tv-bu-vb-np7:2.3.7":	"पवारितानं, ",
"pli-tv-bu-vb-np7:2.3.8":	"अत्तनो धनेन, ",
"pli-tv-bu-vb-np7:2.3.9":	"उम्मत्तकस्स, ",
"pli-tv-bu-vb-np7:2.3.10":	"आदिकम्मिकस्साति। ",
"pli-tv-bu-vb-np7:2.3.11":	"ततुत्तरिसिक्खापदं निट्ठितं सत्तमं। "
}	
