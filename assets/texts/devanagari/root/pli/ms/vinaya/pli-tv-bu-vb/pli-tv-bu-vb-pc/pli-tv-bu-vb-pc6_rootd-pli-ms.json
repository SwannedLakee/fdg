{	
"pli-tv-bu-vb-pc6:0.1":	"थेरवाद विनय ",
"pli-tv-bu-vb-pc6:0.2":	"महाविभङ्ग ",
"pli-tv-bu-vb-pc6:0.3":	"पाचित्तियकण्ड ",
"pli-tv-bu-vb-pc6:0.4":	"मुसावादवग्ग ",
"pli-tv-bu-vb-pc6:0.5":	"६। दुतियसहसेय्यसिक्खापद ",
"pli-tv-bu-vb-pc6:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc6:1.2":	"तेन खो पन समयेन आयस्मा अनुरुद्धो कोसलेसु जनपदे सावत्थिं गच्छन्तो सायं अञ्ञतरं गामं उपगच्छि। ",
"pli-tv-bu-vb-pc6:1.3":	"तेन खो पन समयेन तस्मिं गामे अञ्ञतरिस्सा इत्थिया आवसथागारं पञ्ञत्तं होति। ",
"pli-tv-bu-vb-pc6:1.4":	"अथ खो आयस्मा अनुरुद्धो येन सा इत्थी तेनुपसङ्कमि; उपसङ्कमित्वा तं इत्थिं एतदवोच—“सचे ते, भगिनि, अगरु, वसेय्याम एकरत्तं आवसथागारे”ति। ",
"pli-tv-bu-vb-pc6:1.5":	"“वसेय्याथ, भन्ते”ति। ",
"pli-tv-bu-vb-pc6:1.6":	"अञ्ञेपि अद्धिका येन सा इत्थी तेनुपसङ्कमिंसु; उपसङ्कमित्वा तं इत्थिं एतदवोचुं—“सचे ते, अय्ये, अगरु वसेय्याम एकरत्तं आवसथागारे”ति। ",
"pli-tv-bu-vb-pc6:1.7":	"“एसो खो अय्यो समणो पठमं उपगतो; सचे सो अनुजानाति, वसेय्याथा”ति। ",
"pli-tv-bu-vb-pc6:1.8":	"अथ खो ते अद्धिका येनायस्मा अनुरुद्धो तेनुपसङ्कमिंसु; उपसङ्कमित्वा आयस्मन्तं अनुरुद्धं एतदवोचुं—“सचे ते, भन्ते, अगरु, वसेय्याम एकरत्तं आवसथागारे”ति। ",
"pli-tv-bu-vb-pc6:1.9":	"“वसेय्याथ, आवुसो”ति। ",
"pli-tv-bu-vb-pc6:1.10":	"अथ खो सा इत्थी आयस्मन्ते अनुरुद्धे सह दस्सनेन पटिबद्धचित्ता अहोसि। ",
"pli-tv-bu-vb-pc6:1.11":	"अथ खो सा इत्थी येनायस्मा अनुरुद्धो तेनुपसङ्कमि; उपसङ्कमित्वा आयस्मन्तं अनुरुद्धं एतदवोच—“अय्यो, भन्ते, इमेहि मनुस्सेहि आकिण्णो न फासु विहरिस्सति। ",
"pli-tv-bu-vb-pc6:1.12":	"साधाहं, भन्ते, अय्यस्स मञ्चकं अब्भन्तरं पञ्ञपेय्यन्”ति। ",
"pli-tv-bu-vb-pc6:1.13":	"अधिवासेसि खो आयस्मा अनुरुद्धो तुण्हीभावेन। ",
"pli-tv-bu-vb-pc6:1.14":	"अथ खो सा इत्थी आयस्मतो अनुरुद्धस्स मञ्चकं अब्भन्तरं पञ्ञपेत्वा अलङ्कतप्पटियत्ता गन्धगन्धिनी येनायस्मा अनुरुद्धो तेनुपसङ्कमि; उपसङ्कमित्वा आयस्मन्तं अनुरुद्धं एतदवोच—",
"pli-tv-bu-vb-pc6:1.15":	"“अय्यो, भन्ते, अभिरूपो दस्सनीयो पासादिको, अहञ्चम्हि अभिरूपा दस्सनीया पासादिका। ",
"pli-tv-bu-vb-pc6:1.16":	"साधाहं, भन्ते, अय्यस्स पजापति भवेय्यन्”ति। ",
"pli-tv-bu-vb-pc6:1.17":	"एवं वुत्ते, आयस्मा अनुरुद्धो तुण्ही अहोसि। ",
"pli-tv-bu-vb-pc6:1.18":	"दुतियम्पि खो …पे… ",
"pli-tv-bu-vb-pc6:1.19":	"ततियम्पि खो सा इत्थी आयस्मन्तं अनुरुद्धं एतदवोच—",
"pli-tv-bu-vb-pc6:1.20":	"“अय्यो, भन्ते, अभिरूपो दस्सनीयो पासादिको, अहञ्चम्हि अभिरूपा दस्सनीया पासादिका। ",
"pli-tv-bu-vb-pc6:1.21":	"साधु, भन्ते, अय्यो मञ्चेव पटिच्छतु सब्बञ्च सापतेय्यन्”ति। ",
"pli-tv-bu-vb-pc6:1.22":	"ततियम्पि खो आयस्मा अनुरुद्धो तुण्ही अहोसि। ",
"pli-tv-bu-vb-pc6:1.23":	"अथ खो सा इत्थी साटकं निक्खिपित्वा आयस्मतो अनुरुद्धस्स पुरतो चङ्कमतिपि तिट्ठतिपि निसीदतिपि सेय्यम्पि कप्पेति। ",
"pli-tv-bu-vb-pc6:1.24":	"अथ खो आयस्मा अनुरुद्धो इन्द्रियानि ओक्खिपित्वा तं इत्थिं नेव ओलोकेसि नपि आलपि। ",
"pli-tv-bu-vb-pc6:1.25":	"अथ खो सा इत्थी—“अच्छरियं वत भो, अब्भुतं वत भो। ",
"pli-tv-bu-vb-pc6:1.26":	"बहू मे मनुस्सा सतेनपि सहस्सेनपि पहिणन्ति। ",
"pli-tv-bu-vb-pc6:1.27":	"अयं पन समणो—मया सामं याचियमानो—न इच्छति मञ्चेव पटिच्छितुं सब्बञ्च सापतेय्यन्”ति ",
"pli-tv-bu-vb-pc6:1.28":	"साटकं निवासेत्वा आयस्मतो अनुरुद्धस्स पादेसु सिरसा निपतित्वा आयस्मन्तं अनुरुद्धं एतदवोच—",
"pli-tv-bu-vb-pc6:1.29":	"“अच्चयो मं, भन्ते, अच्चगमा यथाबालं यथामूळ्हं यथाअकुसलं याहं एवमकासिं। ",
"pli-tv-bu-vb-pc6:1.30":	"तस्सा मे, भन्ते, अय्यो अच्चयं अच्चयतो पटिग्गण्हातु आयतिं संवराया”ति। ",
"pli-tv-bu-vb-pc6:1.31":	"“तग्घ त्वं, भगिनि, अच्चयो अच्चगमा यथाबालं यथामूळ्हं यथाअकुसलं या त्वं एवमकासि। ",
"pli-tv-bu-vb-pc6:1.32":	"यतो च खो त्वं, भगिनि, अच्चयं अच्चयतो दिस्वा यथाधम्मं पटिकरोसि, तं ते मयं पटिग्गण्हाम। ",
"pli-tv-bu-vb-pc6:1.33":	"वुद्धि हेसा, भगिनि, अरियस्स विनये यो अच्चयं अच्चयतो दिस्वा यथाधम्मं पटिकरोति आयतिञ्च संवरं आपज्जती”ति। ",
"pli-tv-bu-vb-pc6:1.34":	"अथ खो सा इत्थी तस्सा रत्तिया अच्चयेन आयस्मन्तं अनुरुद्धं पणीतेन खादनीयेन भोजनीयेन सहत्था सन्तप्पेत्वा सम्पवारेत्वा, आयस्मन्तं अनुरुद्धं भुत्ताविं ओनीतपत्तपाणिं अभिवादेत्वा एकमन्तं निसीदि। ",
"pli-tv-bu-vb-pc6:1.35":	"एकमन्तं निसिन्नं खो तं इत्थिं आयस्मा अनुरुद्धो धम्मिया कथाय सन्दस्सेसि समादपेसि समुत्तेजेसि सम्पहंसेसि। ",
"pli-tv-bu-vb-pc6:1.36":	"अथ खो सा इत्थी—आयस्मता अनुरुद्धेन धम्मिया कथाय सन्दस्सिता समादपिता समुत्तेजिता सम्पहंसिता—आयस्मन्तं अनुरुद्धं एतदवोच—",
"pli-tv-bu-vb-pc6:1.37":	"“अभिक्कन्तं, भन्ते, अभिक्कन्तं, भन्ते। ",
"pli-tv-bu-vb-pc6:1.38":	"सेय्यथापि, भन्ते, निक्कुज्जितं वा उक्कुज्जेय्य, पटिच्छन्नं वा विवरेय्य, मूळ्हस्स वा मग्गं आचिक्खेय्य, अन्धकारे वा तेलपज्जोतं धारेय्य—‘चक्खुमन्तो रूपानि दक्खन्ती’ति; ",
"pli-tv-bu-vb-pc6:1.39":	"एवमेवं अय्येन अनुरुद्धेन अनेकपरियायेन धम्मो पकासितो। ",
"pli-tv-bu-vb-pc6:1.40":	"एसाहं, भन्ते, तं भगवन्तं सरणं गच्छामि धम्मञ्च भिक्खुसङ्घञ्च। ",
"pli-tv-bu-vb-pc6:1.41":	"उपासिकं मं अय्यो धारेतु अज्जतग्गे पाणुपेतं सरणं गतन्”ति। ",
"pli-tv-bu-vb-pc6:1.42":	"अथ खो आयस्मा अनुरुद्धो सावत्थिं गन्त्वा भिक्खूनं एतमत्थं आरोचेसि। ",
"pli-tv-bu-vb-pc6:1.43":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc6:1.44":	"“कथञ्हि नाम आयस्मा अनुरुद्धो मातुगामेन सहसेय्यं कप्पेस्सती”ति। ",
"pli-tv-bu-vb-pc6:1.45":	"अथ खो ते भिक्खू आयस्मन्तं अनुरुद्धं अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-pc6:1.46":	"“सच्चं किर त्वं, अनुरुद्ध, मातुगामेन सहसेय्यं कप्पेसी”ति? ",
"pli-tv-bu-vb-pc6:1.47":	"“सच्चं, भगवा”ति। ",
"pli-tv-bu-vb-pc6:1.48":	"विगरहि बुद्धो भगवा …पे… कथञ्हि नाम त्वं, अनुरुद्ध, मातुगामेन सहसेय्यं कप्पेस्ससि। ",
"pli-tv-bu-vb-pc6:1.49":	"नेतं, अनुरुद्ध, अप्पसन्नानं वा पसादाय …पे… ",
"pli-tv-bu-vb-pc6:1.50":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc6:1.51.1":	"“यो पन भिक्खु मातुगामेन सहसेय्यं कप्पेय्य पाचित्तियन्”ति। ",
"pli-tv-bu-vb-pc6:2.1.1":	"यो पनाति ",
"pli-tv-bu-vb-pc6:2.1.2":	"यो यादिसो …पे… ",
"pli-tv-bu-vb-pc6:2.1.3":	"भिक्खूति ",
"pli-tv-bu-vb-pc6:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc6:2.1.5":	"मातुगामो नाम ",
"pli-tv-bu-vb-pc6:2.1.6":	"मनुस्सित्थी, न यक्खी, न पेती, न तिरच्छानगता; अन्तमसो तदहुजातापि दारिका, पगेव महत्तरी। ",
"pli-tv-bu-vb-pc6:2.1.7":	"सहाति ",
"pli-tv-bu-vb-pc6:2.1.8":	"एकतो। ",
"pli-tv-bu-vb-pc6:2.1.9":	"सेय्या नाम ",
"pli-tv-bu-vb-pc6:2.1.10":	"सब्बच्छन्ना, सब्बपरिच्छन्ना, येभुय्येनच्छन्ना, येभुय्येन परिच्छन्ना। ",
"pli-tv-bu-vb-pc6:2.1.11":	"सेय्यं कप्पेय्याति ",
"pli-tv-bu-vb-pc6:2.1.12":	"अत्थङ्गते सूरिये—",
"pli-tv-bu-vb-pc6:2.1.13":	"मातुगामे निपन्ने भिक्खु निपज्जति, आपत्ति पाचित्तियस्स। ",
"pli-tv-bu-vb-pc6:2.1.14":	"भिक्खु निपन्ने मातुगामो निपज्जति, आपत्ति पाचित्तियस्स। ",
"pli-tv-bu-vb-pc6:2.1.15":	"उभो वा निपज्जन्ति, आपत्ति पाचित्तियस्स। ",
"pli-tv-bu-vb-pc6:2.1.16":	"उट्ठहित्वा पुनप्पुनं निपज्जन्ति, आपत्ति पाचित्तियस्स। ",
"pli-tv-bu-vb-pc6:2.2.1":	"मातुगामे मातुगामसञ्ञी सहसेय्यं कप्पेति, आपत्ति पाचित्तियस्स। ",
"pli-tv-bu-vb-pc6:2.2.2":	"मातुगामे वेमतिको सहसेय्यं कप्पेति, आपत्ति पाचित्तियस्स। ",
"pli-tv-bu-vb-pc6:2.2.3":	"मातुगामे अमातुगामसञ्ञी सहसेय्यं कप्पेति, आपत्ति पाचित्तियस्स। ",
"pli-tv-bu-vb-pc6:2.2.4":	"उपड्ढच्छन्ने उपड्ढपरिच्छन्ने, आपत्ति दुक्कटस्स। ",
"pli-tv-bu-vb-pc6:2.2.5":	"यक्खिया वा पेतिया वा पण्डकेन वा तिरच्छानगतित्थिया वा सहसेय्यं कप्पेति, आपत्ति दुक्कटस्स। ",
"pli-tv-bu-vb-pc6:2.2.6":	"अमातुगामे मातुगामसञ्ञी, आपत्ति दुक्कटस्स। ",
"pli-tv-bu-vb-pc6:2.2.7":	"अमातुगामे वेमतिको, आपत्ति दुक्कटस्स। ",
"pli-tv-bu-vb-pc6:2.2.8":	"अमातुगामे अमातुगामसञ्ञी, अनापत्ति। ",
"pli-tv-bu-vb-pc6:2.3.1":	"अनापत्ति—",
"pli-tv-bu-vb-pc6:2.3.2":	"सब्बच्छन्ने सब्बअपरिच्छन्ने, ",
"pli-tv-bu-vb-pc6:2.3.3":	"सब्बपरिच्छन्ने सब्बअच्छन्ने, ",
"pli-tv-bu-vb-pc6:2.3.4":	"येभुय्येन अच्छन्ने, ",
"pli-tv-bu-vb-pc6:2.3.5":	"येभुय्येन अपरिच्छन्ने, ",
"pli-tv-bu-vb-pc6:2.3.6":	"मातुगामे निपन्ने भिक्खु निसीदति, ",
"pli-tv-bu-vb-pc6:2.3.7":	"भिक्खु निपन्ने मातुगामो निसीदति, ",
"pli-tv-bu-vb-pc6:2.3.8":	"उभो वा निसीदन्ति, ",
"pli-tv-bu-vb-pc6:2.3.9":	"उम्मत्तकस्स, ",
"pli-tv-bu-vb-pc6:2.3.10":	"आदिकम्मिकस्साति। ",
"pli-tv-bu-vb-pc6:2.3.11":	"दुतियसहसेय्यसिक्खापदं निट्ठितं छट्ठं। "
}	
