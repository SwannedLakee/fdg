{	
"pli-tv-bu-vb-ss9:0.1":	"थेरवाद विनय ",
"pli-tv-bu-vb-ss9:0.2":	"महाविभङ्ग ",
"pli-tv-bu-vb-ss9:0.3":	"सङ्घादिसेसकण्ड ",
"pli-tv-bu-vb-ss9:0.4":	"९। दुतियदुट्ठदोससिक्खापद ",
"pli-tv-bu-vb-ss9:1.1.1":	"तेन समयेन बुद्धो भगवा राजगहे विहरति वेळुवने कलन्दकनिवापे। ",
"pli-tv-bu-vb-ss9:1.1.2":	"तेन खो पन समयेन मेत्तियभूमजका भिक्खू गिज्झकूटा पब्बता ओरोहन्ता अद्दसंसु छगलकं अजिकाय विप्पटिपज्जन्तं। ",
"pli-tv-bu-vb-ss9:1.1.3":	"दिस्वान एवमाहंसु—",
"pli-tv-bu-vb-ss9:1.1.4":	"“हन्द मयं, आवुसो, इमं छगलकं दब्बं मल्लपुत्तं नाम करोम। ",
"pli-tv-bu-vb-ss9:1.1.5":	"इमं अजिकं मेत्तियं नाम भिक्खुनिं करोम। ",
"pli-tv-bu-vb-ss9:1.1.6":	"एवं मयं वोहरिस्साम। ",
"pli-tv-bu-vb-ss9:1.1.7":	"पुब्बे मयं, आवुसो, दब्बं मल्लपुत्तं सुतेन अवोचुम्हा। ",
"pli-tv-bu-vb-ss9:1.1.8":	"इदानि पन अम्हेहि सामं दिट्ठो मेत्तियाय भिक्खुनिया विप्पटिपज्जन्तो”ति। ",
"pli-tv-bu-vb-ss9:1.1.9":	"ते तं छगलकं दब्बं मल्लपुत्तं नाम अकंसु। ",
"pli-tv-bu-vb-ss9:1.1.10":	"तं अजिकं मेत्तियं नाम भिक्खुनिं अकंसु। ",
"pli-tv-bu-vb-ss9:1.1.11":	"ते भिक्खूनं आरोचेसुं—",
"pli-tv-bu-vb-ss9:1.1.12":	"“पुब्बे मयं, आवुसो, दब्बं मल्लपुत्तं सुतेन अवोचुम्हा। ",
"pli-tv-bu-vb-ss9:1.1.13":	"इदानि पन अम्हेहि सामं दिट्ठो मेत्तियाय भिक्खुनिया विप्पटिपज्जन्तो”ति। ",
"pli-tv-bu-vb-ss9:1.1.14":	"भिक्खू एवमाहंसु—",
"pli-tv-bu-vb-ss9:1.1.15":	"“मावुसो, एवं अवचुत्थ। ",
"pli-tv-bu-vb-ss9:1.1.16":	"नायस्मा दब्बो मल्लपुत्तो एवं करिस्सती”ति। ",
"pli-tv-bu-vb-ss9:1.1.17":	"अथ खो ते भिक्खू भगवतो एतमत्थं आरोचेसुं। ",
"pli-tv-bu-vb-ss9:1.1.18":	"अथ खो भगवा एतस्मिं निदाने एतस्मिं पकरणे भिक्खुसङ्घं सन्निपातापेत्वा आयस्मन्तं दब्बं मल्लपुत्तं पटिपुच्छि—",
"pli-tv-bu-vb-ss9:1.1.19":	"“सरसि त्वं, दब्ब, एवरूपं कत्ता यथयिमे भिक्खू आहंसू”ति? ",
"pli-tv-bu-vb-ss9:1.1.20":	"“यथा मं, भन्ते, भगवा जानाती”ति। ",
"pli-tv-bu-vb-ss9:1.1.21":	"दुतियम्पि खो भगवा …पे… ",
"pli-tv-bu-vb-ss9:1.1.22":	"ततियम्पि खो भगवा आयस्मन्तं दब्बं मल्लपुत्तं एतदवोच—",
"pli-tv-bu-vb-ss9:1.1.23":	"“सरसि त्वं, दब्ब, एवरूपं कत्ता यथयिमे भिक्खू आहंसू”ति? ",
"pli-tv-bu-vb-ss9:1.1.24":	"“यथा मं, भन्ते, भगवा जानाती”ति। ",
"pli-tv-bu-vb-ss9:1.1.25":	"“न खो, दब्ब, दब्बा एवं निब्बेठेन्ति। ",
"pli-tv-bu-vb-ss9:1.1.26":	"सचे तया कतं कतन्ति वदेहि, ",
"pli-tv-bu-vb-ss9:1.1.27":	"सचे तया अकतं अकतन्ति वदेही”ति। ",
"pli-tv-bu-vb-ss9:1.1.28":	"“यतो अहं, भन्ते, जातो नाभिजानामि सुपिनन्तेनपि मेथुनधम्मं पटिसेविता, पगेव जागरो”ति। ",
"pli-tv-bu-vb-ss9:1.1.29":	"अथ खो भगवा भिक्खू आमन्तेसि—“तेन हि, भिक्खवे, इमे भिक्खू अनुयुञ्जथा”ति। ",
"pli-tv-bu-vb-ss9:1.1.30":	"इदं वत्वा भगवा उट्ठायासना विहारं पाविसि। ",
"pli-tv-bu-vb-ss9:1.2.1":	"अथ खो ते भिक्खू मेत्तियभूमजके भिक्खू अनुयुञ्जिंसु। ",
"pli-tv-bu-vb-ss9:1.2.2":	"ते भिक्खूहि अनुयुञ्जीयमाना भिक्खूनं एतमत्थं आरोचेसुं—",
"pli-tv-bu-vb-ss9:1.2.3":	"“किं पन तुम्हे, आवुसो, आयस्मन्तं दब्बं मल्लपुत्तं अञ्ञभागियस्स अधिकरणस्स किञ्चि देसं लेसमत्तं उपादाय पाराजिकेन धम्मेन अनुद्धंसेथा”ति? ",
"pli-tv-bu-vb-ss9:1.2.4":	"“एवमावुसो”ति। ",
"pli-tv-bu-vb-ss9:1.2.5":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-ss9:1.2.6":	"“कथञ्हि नाम मेत्तियभूमजका भिक्खू आयस्मन्तं दब्बं मल्लपुत्तं अञ्ञभागियस्स अधिकरणस्स किञ्चि देसं लेसमत्तं उपादाय पाराजिकेन धम्मेन अनुद्धंसेस्सन्ती”ति। ",
"pli-tv-bu-vb-ss9:1.2.7":	"अथ खो ते भिक्खू मेत्तियभूमजके भिक्खू अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-ss9:1.2.8":	"“सच्चं किर तुम्हे, भिक्खवे, दब्बं मल्लपुत्तं अञ्ञभागियस्स अधिकरणस्स किञ्चि देसं लेसमत्तं उपादाय पाराजिकेन धम्मेन अनुद्धंसेथा”ति? ",
"pli-tv-bu-vb-ss9:1.2.9":	"“सच्चं, भगवा”ति। ",
"pli-tv-bu-vb-ss9:1.2.10":	"विगरहि बुद्धो भगवा …पे… ",
"pli-tv-bu-vb-ss9:1.2.11":	"“कथञ्हि नाम तुम्हे, मोघपुरिसा, दब्बं मल्लपुत्तं अञ्ञभागियस्स अधिकरणस्स किञ्चि देसं लेसमत्तं उपादाय पाराजिकेन धम्मेन अनुद्धंसेस्सथ। ",
"pli-tv-bu-vb-ss9:1.2.12":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-ss9:1.2.13":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-ss9:1.2.14.1":	"“यो पन भिक्खु भिक्खुं दुट्ठो दोसो अप्पतीतो अञ्ञभागियस्स अधिकरणस्स किञ्चि देसं लेसमत्तं उपादाय पाराजिकेन धम्मेन अनुद्धंसेय्य— ‘अप्पेव नाम नं इमम्हा ब्रह्मचरिया चावेय्यन्’ति। ",
"pli-tv-bu-vb-ss9:1.2.15":	"ततो अपरेन समयेन समनुग्गाहीयमानो वा असमनुग्गाहीयमानो वा अञ्ञभागियञ्चेव तं अधिकरणं होति कोचि देसो लेसमत्तो उपादिन्नो, भिक्खु च दोसं पतिट्ठाति, सङ्घादिसेसो”ति। ",
"pli-tv-bu-vb-ss9:2.1.1":	"यो पनाति ",
"pli-tv-bu-vb-ss9:2.1.2":	"यो यादिसो …पे… ",
"pli-tv-bu-vb-ss9:2.1.3":	"भिक्खूति ",
"pli-tv-bu-vb-ss9:2.1.4":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-ss9:2.1.5":	"भिक्खुन्ति ",
"pli-tv-bu-vb-ss9:2.1.6":	"अञ्ञं भिक्खुं। ",
"pli-tv-bu-vb-ss9:2.1.7":	"दुट्ठो दोसोति ",
"pli-tv-bu-vb-ss9:2.1.8":	"कुपितो अनत्तमनो अनभिरद्धो आहतचित्तो खिलजातो। ",
"pli-tv-bu-vb-ss9:2.1.9":	"अप्पतीतोति ",
"pli-tv-bu-vb-ss9:2.1.10":	"तेन च कोपेन, तेन च दोसेन, ताय च अनत्तमनताय, ताय च अनभिरद्धिया अप्पतीतो होति। ",
"pli-tv-bu-vb-ss9:2.2.1":	"अञ्ञभागियस्स अधिकरणस्साति ",
"pli-tv-bu-vb-ss9:2.2.2":	"आपत्तञ्ञभागियं वा होति अधिकरणञ्ञभागियं वा। ",
"pli-tv-bu-vb-ss9:2.2.3":	"कथं अधिकरणं अधिकरणस्स अञ्ञभागियं? ",
"pli-tv-bu-vb-ss9:2.2.4":	"विवादाधिकरणं अनुवादाधिकरणस्स आपत्ताधिकरणस्स किच्चाधिकरणस्स अञ्ञभागियं। ",
"pli-tv-bu-vb-ss9:2.2.5":	"अनुवादाधिकरणं आपत्ताधिकरणस्स किच्चाधिकरणस्स विवादाधिकरणस्स अञ्ञभागियं। ",
"pli-tv-bu-vb-ss9:2.2.6":	"आपत्ताधिकरणं किच्चाधिकरणस्स विवादाधिकरणस्स अनुवादाधिकरणस्स अञ्ञभागियं। ",
"pli-tv-bu-vb-ss9:2.2.7":	"किच्चाधिकरणं विवादाधिकरणस्स अनुवादाधिकरणस्स आपत्ताधिकरणस्स अञ्ञभागियं। ",
"pli-tv-bu-vb-ss9:2.2.8":	"एवं अधिकरणं अधिकरणस्स अञ्ञभागियं। ",
"pli-tv-bu-vb-ss9:2.2.9":	"कथं अधिकरणं अधिकरणस्स तब्भागियं? ",
"pli-tv-bu-vb-ss9:2.2.10":	"विवादाधिकरणं विवादाधिकरणस्स तब्भागियं। ",
"pli-tv-bu-vb-ss9:2.2.11":	"अनुवादाधिकरणं अनुवादाधिकरणस्स तब्भागियं। ",
"pli-tv-bu-vb-ss9:2.2.12":	"आपत्ताधिकरणं आपत्ताधिकरणस्स सिया तब्भागियं सिया अञ्ञभागियं। ",
"pli-tv-bu-vb-ss9:2.2.13":	"कथं आपत्ताधिकरणं आपत्ताधिकरणस्स अञ्ञभागियं? ",
"pli-tv-bu-vb-ss9:2.2.14":	"मेथुनधम्मपाराजिकापत्ति अदिन्नादानपाराजिकापत्तिया मनुस्सविग्गहपाराजिकापत्तिया उत्तरिमनुस्सधम्मपाराजिकापत्तिया अञ्ञभागिया। ",
"pli-tv-bu-vb-ss9:2.2.15":	"अदिन्नादानपाराजिकापत्ति मनुस्सविग्गहपाराजिकापत्तिया उत्तरिमनुस्सधम्मपाराजिकापत्तिया मेथुनधम्मपाराजिकापत्तिया अञ्ञभागिया। ",
"pli-tv-bu-vb-ss9:2.2.16":	"मनुस्सविग्गहपाराजिकापत्ति उत्तरिमनुस्सधम्मपाराजिकापत्तिया मेथुनधम्मपाराजिकापत्तिया अदिन्नादानपाराजिकापत्तिया अञ्ञभागिया। ",
"pli-tv-bu-vb-ss9:2.2.17":	"उत्तरिमनुस्सधम्मपाराजिकापत्ति मेथुनधम्मपाराजिकापत्तिया अदिन्नादानपाराजिकापत्तिया मनुस्सविग्गहपाराजिकापत्तिया अञ्ञभागिया। ",
"pli-tv-bu-vb-ss9:2.2.18":	"एवं आपत्ताधिकरणं आपत्ताधिकरणस्स अञ्ञभागियं। ",
"pli-tv-bu-vb-ss9:2.2.19":	"कथं आपत्ताधिकरणं आपत्ताधिकरणस्स तब्भागियं? ",
"pli-tv-bu-vb-ss9:2.2.20":	"मेथुनधम्मपाराजिकापत्ति मेथुनधम्मपाराजिकापत्तिया तब्भागिया। ",
"pli-tv-bu-vb-ss9:2.2.21":	"अदिन्नादानपाराजिकापत्ति अदिन्नादानपाराजिकापत्तिया तब्भागिया। ",
"pli-tv-bu-vb-ss9:2.2.22":	"मनुस्सविग्गहपाराजिकापत्ति मनुस्सविग्गहपाराजिकापत्तिया तब्भागिया। ",
"pli-tv-bu-vb-ss9:2.2.23":	"उत्तरिमनुस्सधम्मपाराजिकापत्ति उत्तरिमनुस्सधम्मपाराजिकापत्तिया तब्भागिया। ",
"pli-tv-bu-vb-ss9:2.2.24":	"एवं आपत्ताधिकरणं आपत्ताधिकरणस्स तब्भागियं। ",
"pli-tv-bu-vb-ss9:2.2.25":	"किच्चाधिकरणं किच्चाधिकरणस्स तब्भागियं। ",
"pli-tv-bu-vb-ss9:2.2.26":	"एवं अधिकरणं अधिकरणस्स तब्भागियं। ",
"pli-tv-bu-vb-ss9:2.3.1":	"किञ्चि देसं लेसमत्तं उपादायाति ",
"pli-tv-bu-vb-ss9:2.3.2":	"लेसो नाम दस लेसा— जातिलेसो, नामलेसो, गोत्तलेसो, लिङ्गलेसो, आपत्तिलेसो, पत्तलेसो, चीवरलेसो, उपज्झायलेसो, आचरियलेसो, सेनासनलेसो। ",
"pli-tv-bu-vb-ss9:2.3.3":	"जातिलेसो नाम ",
"pli-tv-bu-vb-ss9:2.3.4":	"खत्तियो दिट्ठो होति पाराजिकं धम्मं अज्झापज्जन्तो। ",
"pli-tv-bu-vb-ss9:2.3.5":	"अञ्ञं खत्तियं पस्सित्वा चोदेति—",
"pli-tv-bu-vb-ss9:2.3.6":	"“खत्तियो मया दिट्ठो। ",
"pli-tv-bu-vb-ss9:2.3.7":	"पाराजिकं धम्मं अज्झापन्नोसि, ",
"pli-tv-bu-vb-ss9:2.3.8":	"अस्समणोसि, असक्यपुत्तियोसि, ",
"pli-tv-bu-vb-ss9:2.3.9":	"नत्थि तया सद्धिं उपोसथो वा पवारणा वा सङ्घकम्मं वा”ति, ",
"pli-tv-bu-vb-ss9:2.3.10":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss9:2.3.11":	"ब्राह्मणो दिट्ठो होति …पे… ",
"pli-tv-bu-vb-ss9:2.3.12":	"वेस्सो दिट्ठो होति …पे… ",
"pli-tv-bu-vb-ss9:2.3.13":	"सुद्दो दिट्ठो होति ",
"pli-tv-bu-vb-ss9:2.3.14":	"पाराजिकं धम्मं अज्झापज्जन्तो। ",
"pli-tv-bu-vb-ss9:2.3.15":	"अञ्ञं सुद्दं पस्सित्वा चोदेति—",
"pli-tv-bu-vb-ss9:2.3.16":	"“सुद्दो मया दिट्ठो। ",
"pli-tv-bu-vb-ss9:2.3.17":	"पाराजिकं धम्मं अज्झापन्नोसि, अस्समणोसि, असक्यपुत्तियोसि …पे… ",
"pli-tv-bu-vb-ss9:2.3.18":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss9:2.3.19":	"नामलेसो नाम ",
"pli-tv-bu-vb-ss9:2.3.20":	"बुद्धरक्खितो दिट्ठो होति …पे… ",
"pli-tv-bu-vb-ss9:2.3.21":	"धम्मरक्खितो दिट्ठो होति …पे… ",
"pli-tv-bu-vb-ss9:2.3.22":	"सङ्घरक्खितो दिट्ठो होति पाराजिकं धम्मं अज्झापज्जन्तो। ",
"pli-tv-bu-vb-ss9:2.3.23":	"अञ्ञं सङ्घरक्खितं पस्सित्वा चोदेति—",
"pli-tv-bu-vb-ss9:2.3.24":	"“सङ्घरक्खितो मया दिट्ठो। ",
"pli-tv-bu-vb-ss9:2.3.25":	"पाराजिकं धम्मं अज्झापन्नोसि, अस्समणोसि, असक्यपुत्तियोसि …पे… ",
"pli-tv-bu-vb-ss9:2.3.26":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss9:2.3.27":	"गोत्तलेसो नाम ",
"pli-tv-bu-vb-ss9:2.3.28":	"गोतमो दिट्ठो होति …पे… ",
"pli-tv-bu-vb-ss9:2.3.29":	"मोग्गल्लानो दिट्ठो होति …पे… ",
"pli-tv-bu-vb-ss9:2.3.30":	"कच्चायनो दिट्ठो होति …पे… ",
"pli-tv-bu-vb-ss9:2.3.31":	"वासिट्ठो दिट्ठो होति पाराजिकं धम्मं अज्झापज्जन्तो। ",
"pli-tv-bu-vb-ss9:2.3.32":	"अञ्ञं वासिट्ठं पस्सित्वा चोदेति—",
"pli-tv-bu-vb-ss9:2.3.33":	"“वासिट्ठो मया दिट्ठो। ",
"pli-tv-bu-vb-ss9:2.3.34":	"पाराजिकं धम्मं अज्झापन्नोसि, अस्समणोसि, असक्यपुत्तियोसि …पे… ",
"pli-tv-bu-vb-ss9:2.3.35":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss9:2.3.36":	"लिङ्गलेसो नाम ",
"pli-tv-bu-vb-ss9:2.3.37":	"दीघो दिट्ठो होति …पे… ",
"pli-tv-bu-vb-ss9:2.3.38":	"रस्सो दिट्ठो होति …पे… ",
"pli-tv-bu-vb-ss9:2.3.39":	"कण्हो दिट्ठो होति …पे… ",
"pli-tv-bu-vb-ss9:2.3.40":	"ओदातो दिट्ठो होति पाराजिकं धम्मं अज्झापज्जन्तो। ",
"pli-tv-bu-vb-ss9:2.3.41":	"अञ्ञं ओदातं पस्सित्वा चोदेति—",
"pli-tv-bu-vb-ss9:2.3.42":	"“ओदातो मया दिट्ठो। ",
"pli-tv-bu-vb-ss9:2.3.43":	"पाराजिकं धम्मं अज्झापन्नोसि, अस्समणोसि, असक्यपुत्तियोसि …पे… ",
"pli-tv-bu-vb-ss9:2.3.44":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss9:2.3.45":	"आपत्तिलेसो नाम ",
"pli-tv-bu-vb-ss9:2.3.46":	"लहुकं आपत्तिं आपज्जन्तो दिट्ठो होति। ",
"pli-tv-bu-vb-ss9:2.3.47":	"तञ्चे पाराजिकेन चोदेति—",
"pli-tv-bu-vb-ss9:2.3.48":	"“अस्समणोसि, असक्यपुत्तियोसि …पे… ",
"pli-tv-bu-vb-ss9:2.3.49":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss9:2.3.50":	"पत्तलेसो नाम ",
"pli-tv-bu-vb-ss9:2.3.51":	"लोहपत्तधरो दिट्ठो होति …पे… ",
"pli-tv-bu-vb-ss9:2.3.52":	"साटकपत्तधरो दिट्ठो होति …पे… ",
"pli-tv-bu-vb-ss9:2.3.53":	"सुम्भकपत्तधरो दिट्ठो होति पाराजिकं धम्मं अज्झापज्जन्तो। ",
"pli-tv-bu-vb-ss9:2.3.54":	"अञ्ञं सुम्भकपत्तधरं पस्सित्वा चोदेति—",
"pli-tv-bu-vb-ss9:2.3.55":	"“सुम्भकपत्तधरो मया दिट्ठो। ",
"pli-tv-bu-vb-ss9:2.3.56":	"पाराजिकं धम्मं अज्झापन्नोसि, अस्समणोसि, असक्यपुत्तियोसि …पे… ",
"pli-tv-bu-vb-ss9:2.3.57":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss9:2.3.58":	"चीवरलेसो नाम ",
"pli-tv-bu-vb-ss9:2.3.59":	"पंसुकूलिको दिट्ठो होति …पे… ",
"pli-tv-bu-vb-ss9:2.3.60":	"गहपतिचीवरधरो दिट्ठो होति पाराजिकं धम्मं अज्झापज्जन्तो। ",
"pli-tv-bu-vb-ss9:2.3.61":	"अञ्ञं गहपतिचीवरधरं पस्सित्वा चोदेति—",
"pli-tv-bu-vb-ss9:2.3.62":	"“गहपतिचीवरधरो मया दिट्ठो। ",
"pli-tv-bu-vb-ss9:2.3.63":	"पाराजिकं धम्मं अज्झापन्नोसि, अस्समणोसि, असक्यपुत्तियोसि …पे… ",
"pli-tv-bu-vb-ss9:2.3.64":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss9:2.3.65":	"उपज्झायलेसो नाम ",
"pli-tv-bu-vb-ss9:2.3.66":	"इत्थन्नामस्स सद्धिविहारिको दिट्ठो होति पाराजिकं धम्मं अज्झापज्जन्तो। ",
"pli-tv-bu-vb-ss9:2.3.67":	"अञ्ञं इत्थन्नामस्स सद्धिविहारिकं पस्सित्वा चोदेति—",
"pli-tv-bu-vb-ss9:2.3.68":	"“इत्थन्नामस्स सद्धिविहारिको मया दिट्ठो। ",
"pli-tv-bu-vb-ss9:2.3.69":	"पाराजिकं धम्मं अज्झापन्नोसि, अस्समणोसि, असक्यपुत्तियोसि …पे… ",
"pli-tv-bu-vb-ss9:2.3.70":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss9:2.3.71":	"आचरियलेसो नाम ",
"pli-tv-bu-vb-ss9:2.3.72":	"इत्थन्नामस्स अन्तेवासिको दिट्ठो होति पाराजिकं धम्मं अज्झापज्जन्तो। ",
"pli-tv-bu-vb-ss9:2.3.73":	"अञ्ञं इत्थन्नामस्स अन्तेवासिकं पस्सित्वा चोदेति—",
"pli-tv-bu-vb-ss9:2.3.74":	"“इत्थन्नामस्स अन्तेवासिको मया दिट्ठो। ",
"pli-tv-bu-vb-ss9:2.3.75":	"पाराजिकं धम्मं अज्झापन्नोसि, अस्समणोसि, असक्यपुत्तियोसि …पे… ",
"pli-tv-bu-vb-ss9:2.3.76":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss9:2.3.77":	"सेनासनलेसो नाम ",
"pli-tv-bu-vb-ss9:2.3.78":	"इत्थन्नामसेनासनवासिको दिट्ठो होति पाराजिकं धम्मं अज्झापज्जन्तो। ",
"pli-tv-bu-vb-ss9:2.3.79":	"अञ्ञं इत्थन्नामसेनासनवासिकं पस्सित्वा चोदेति—",
"pli-tv-bu-vb-ss9:2.3.80":	"“इत्थन्नामसेनासनवासिको मया दिट्ठो। ",
"pli-tv-bu-vb-ss9:2.3.81":	"पाराजिकं धम्मं अज्झापन्नोसि, ",
"pli-tv-bu-vb-ss9:2.3.82":	"अस्समणोसि, असक्यपुत्तियोसि, ",
"pli-tv-bu-vb-ss9:2.3.83":	"नत्थि तया सद्धिं उपोसथो वा पवारणा वा सङ्घकम्मं वा”ति, ",
"pli-tv-bu-vb-ss9:2.3.84":	"आपत्ति वाचाय, वाचाय सङ्घादिसेसस्स। ",
"pli-tv-bu-vb-ss9:2.4.1":	"पाराजिकेन धम्मेनाति ",
"pli-tv-bu-vb-ss9:2.4.2":	"चतुन्नं अञ्ञतरेन। ",
"pli-tv-bu-vb-ss9:2.4.3":	"अनुद्धंसेय्याति ",
"pli-tv-bu-vb-ss9:2.4.4":	"चोदेति वा चोदापेति वा। ",
"pli-tv-bu-vb-ss9:2.4.5":	"अप्पेव नाम नं इमम्हा ब्रह्मचरिया चावेय्यन्ति ",
"pli-tv-bu-vb-ss9:2.4.6":	"भिक्खुभावा चावेय्यं, समणधम्मा चावेय्यं, सीलक्खन्धा चावेय्यं, तपोगुणा चावेय्यं। ",
"pli-tv-bu-vb-ss9:2.4.7":	"ततो अपरेन समयेनाति ",
"pli-tv-bu-vb-ss9:2.4.8":	"यस्मिं खणे अनुद्धंसितो होति, तं खणं तं लयं तं मुहुत्तं वीतिवत्ते। ",
"pli-tv-bu-vb-ss9:2.4.9":	"समनुग्गाहीयमानोति ",
"pli-tv-bu-vb-ss9:2.4.10":	"येन वत्थुना अनुद्धंसितो होति तस्मिं वत्थुस्मिं समनुग्गाहीयमानो। ",
"pli-tv-bu-vb-ss9:2.4.11":	"असमनुग्गाहीयमानोति ",
"pli-tv-bu-vb-ss9:2.4.12":	"न केनचि वुच्चमानो। ",
"pli-tv-bu-vb-ss9:2.4.13":	"अधिकरणं नाम ",
"pli-tv-bu-vb-ss9:2.4.14":	"चत्तारि अधिकरणानि— विवादाधिकरणं, अनुवादाधिकरणं, आपत्ताधिकरणं, किच्चाधिकरणं। ",
"pli-tv-bu-vb-ss9:2.4.15":	"कोचि देसो लेसमत्तो उपादिन्नोति ",
"pli-tv-bu-vb-ss9:2.4.16":	"तेसं लेसानं अञ्ञतरो लेसो उपादिन्नो होति। ",
"pli-tv-bu-vb-ss9:2.4.17":	"भिक्खु च दोसं पतिट्ठातीति ",
"pli-tv-bu-vb-ss9:2.4.18":	"तुच्छकं मया भणितं, मुसा मया भणितं, अभूतं मया भणितं, अजानन्तेन मया भणितं। ",
"pli-tv-bu-vb-ss9:2.4.19":	"सङ्घादिसेसोति ",
"pli-tv-bu-vb-ss9:2.4.20":	"…पे… तेनपि वुच्चति “सङ्घादिसेसो”ति। ",
"pli-tv-bu-vb-ss9:3.1.1":	"भिक्खु सङ्घादिसेसं अज्झापज्जन्तो दिट्ठो होति, सङ्घादिसेसे सङ्घादिसेसदिट्ठि होति। ",
"pli-tv-bu-vb-ss9:3.1.2":	"तञ्चे पाराजिकेन चोदेति—",
"pli-tv-bu-vb-ss9:3.1.3":	"“अस्समणोसि, असक्यपुत्तियोसि, ",
"pli-tv-bu-vb-ss9:3.1.4":	"नत्थि तया सद्धिं उपोसथो वा पवारणा वा सङ्घकम्मं वा”ति, ",
"pli-tv-bu-vb-ss9:3.1.5":	"एवम्पि आपत्तञ्ञभागियं होति लेसो च उपादिन्नो, आपत्ति वाचाय, वाचाय सङ्घादिसेसस्स। ",
"pli-tv-bu-vb-ss9:3.1.6":	"भिक्खु सङ्घादिसेसं अज्झापज्जन्तो दिट्ठो होति, सङ्घादिसेसे थुल्लच्चयदिट्ठि होति …पे… ",
"pli-tv-bu-vb-ss9:3.1.7":	"पाचित्तियदिट्ठि होति … ",
"pli-tv-bu-vb-ss9:3.1.8":	"पाटिदेसनीयदिट्ठि होति … ",
"pli-tv-bu-vb-ss9:3.1.9":	"दुक्कटदिट्ठि होति … ",
"pli-tv-bu-vb-ss9:3.1.10":	"दुब्भासितदिट्ठि होति। ",
"pli-tv-bu-vb-ss9:3.1.11":	"तञ्चे पाराजिकेन चोदेति—",
"pli-tv-bu-vb-ss9:3.1.12":	"“अस्समणोसि …पे… ",
"pli-tv-bu-vb-ss9:3.1.13":	"एवम्पि आपत्तञ्ञभागियं होति लेसो च उपादिन्नो, आपत्ति वाचाय, वाचाय सङ्घादिसेसस्स। ",
"pli-tv-bu-vb-ss9:3.1.14":	"भिक्खु थुल्लच्चयं अज्झापज्जन्तो दिट्ठो होति थुल्लच्चये थुल्लच्चयदिट्ठि होति …पे… ",
"pli-tv-bu-vb-ss9:3.1.15":	"थुल्लच्चये पाचित्तियदिट्ठि होति … ",
"pli-tv-bu-vb-ss9:3.1.16":	"पाटिदेसनीयदिट्ठि होति … ",
"pli-tv-bu-vb-ss9:3.1.17":	"दुक्कटदिट्ठि होति … ",
"pli-tv-bu-vb-ss9:3.1.18":	"दुब्भासितदिट्ठि होति … ",
"pli-tv-bu-vb-ss9:3.1.19":	"सङ्घादिसेसदिट्ठि होति। ",
"pli-tv-bu-vb-ss9:3.1.20":	"तञ्चे पाराजिकेन चोदेति—",
"pli-tv-bu-vb-ss9:3.1.21":	"“अस्समणोसि …पे… ",
"pli-tv-bu-vb-ss9:3.1.22":	"एवम्पि आपत्तञ्ञभागियं होति लेसो च उपादिन्नो, आपत्ति वाचाय, वाचाय सङ्घादिसेसस्स। ",
"pli-tv-bu-vb-ss9:3.1.23":	"भिक्खु पाचित्तियं …पे… ",
"pli-tv-bu-vb-ss9:3.1.24":	"पाटिदेसनीयं … ",
"pli-tv-bu-vb-ss9:3.1.25":	"दुक्कटं … ",
"pli-tv-bu-vb-ss9:3.1.26":	"दुब्भासितं अज्झापज्जन्तो दिट्ठो होति, दुब्भासिते दुब्भासितदिट्ठि होति …पे… ",
"pli-tv-bu-vb-ss9:3.1.27":	"दुब्भासिते सङ्घादिसेसदिट्ठि होति … ",
"pli-tv-bu-vb-ss9:3.1.28":	"थुल्लच्चयदिट्ठि होति … ",
"pli-tv-bu-vb-ss9:3.1.29":	"पाचित्तियदिट्ठि होति … ",
"pli-tv-bu-vb-ss9:3.1.30":	"पाटिदेसनीयदिट्ठि होति … ",
"pli-tv-bu-vb-ss9:3.1.31":	"दुक्कटदिट्ठि होति। ",
"pli-tv-bu-vb-ss9:3.1.32":	"तञ्चे पाराजिकेन चोदेति—",
"pli-tv-bu-vb-ss9:3.1.33":	"“अस्समणोसि, असक्यपुत्तियोसि, ",
"pli-tv-bu-vb-ss9:3.1.34":	"नत्थि तया सद्धिं उपोसथो वा पवारणा वा सङ्घकम्मं वा”ति, ",
"pli-tv-bu-vb-ss9:3.1.35":	"एवम्पि आपत्तञ्ञभागियं होति लेसो च उपादिन्नो, आपत्ति वाचाय, वाचाय सङ्घादिसेसस्स। ",
"pli-tv-bu-vb-ss9:3.1.36":	"एकेकं मूलं कातुन चक्कं बन्धितब्बं। ",
"pli-tv-bu-vb-ss9:3.2.1":	"भिक्खु सङ्घादिसेसं अज्झापज्जन्तो दिट्ठो होति सङ्घादिसेसे सङ्घादिसेसदिट्ठि होति। ",
"pli-tv-bu-vb-ss9:3.2.2":	"तञ्चे पाराजिकेन चोदापेति—",
"pli-tv-bu-vb-ss9:3.2.3":	"“अस्समणोसि …पे… ",
"pli-tv-bu-vb-ss9:3.2.4":	"एवम्पि आपत्तञ्ञभागियं होति लेसो च उपादिन्नो, आपत्ति वाचाय, वाचाय सङ्घादिसेसस्स। ",
"pli-tv-bu-vb-ss9:3.2.5":	"भिक्खु सङ्घादिसेसं अज्झापज्जन्तो दिट्ठो होति, सङ्घादिसेसे थुल्लच्चयदिट्ठि होति …पे… ",
"pli-tv-bu-vb-ss9:3.2.6":	"पाचित्तियदिट्ठि होति … ",
"pli-tv-bu-vb-ss9:3.2.7":	"पाटिदेसनीयदिट्ठि होति … ",
"pli-tv-bu-vb-ss9:3.2.8":	"दुक्कटदिट्ठि होति … ",
"pli-tv-bu-vb-ss9:3.2.9":	"दुब्भासितदिट्ठि होति। ",
"pli-tv-bu-vb-ss9:3.2.10":	"तञ्चे पाराजिकेन चोदापेति—",
"pli-tv-bu-vb-ss9:3.2.11":	"“अस्समणोसि …पे… ",
"pli-tv-bu-vb-ss9:3.2.12":	"एवम्पि आपत्तञ्ञभागियं होति लेसो च उपादिन्नो, आपत्ति वाचाय, वाचाय सङ्घादिसेसस्स। ",
"pli-tv-bu-vb-ss9:3.2.13":	"भिक्खु थुल्लच्चयं अज्झापज्जन्तो दिट्ठो होति थुल्लच्चये थुल्लच्चयदिट्ठि होति …पे… ",
"pli-tv-bu-vb-ss9:3.2.14":	"थुल्लच्चये पाचित्तियदिट्ठि होति … ",
"pli-tv-bu-vb-ss9:3.2.15":	"पाटिदेसनीयदिट्ठि होति … ",
"pli-tv-bu-vb-ss9:3.2.16":	"दुक्कटदिट्ठि होति … ",
"pli-tv-bu-vb-ss9:3.2.17":	"दुब्भासितदिट्ठि होति … ",
"pli-tv-bu-vb-ss9:3.2.18":	"सङ्घादिसेसदिट्ठि होति। ",
"pli-tv-bu-vb-ss9:3.2.19":	"तञ्चे पाराजिकेन चोदापेति—",
"pli-tv-bu-vb-ss9:3.2.20":	"“अस्समणोसि …पे… ",
"pli-tv-bu-vb-ss9:3.2.21":	"एवम्पि आपत्तञ्ञभागियं होति लेसो च उपादिन्नो, आपत्ति वाचाय, वाचाय सङ्घादिसेसस्स। ",
"pli-tv-bu-vb-ss9:3.2.22":	"भिक्खु पाचित्तियं …पे… ",
"pli-tv-bu-vb-ss9:3.2.23":	"पाटिदेसनीयं … ",
"pli-tv-bu-vb-ss9:3.2.24":	"दुक्कटं … ",
"pli-tv-bu-vb-ss9:3.2.25":	"दुब्भासितं अज्झापज्जन्तो दिट्ठो होति दुब्भासिते दुब्भासितदिट्ठि होति …पे… ",
"pli-tv-bu-vb-ss9:3.2.26":	"दुब्भासिते सङ्घादिसेसदिट्ठि होति … ",
"pli-tv-bu-vb-ss9:3.2.27":	"थुल्लच्चयदिट्ठि होति … ",
"pli-tv-bu-vb-ss9:3.2.28":	"पाचित्तियदिट्ठि होति … ",
"pli-tv-bu-vb-ss9:3.2.29":	"पाटिदेसनीयदिट्ठि होति … ",
"pli-tv-bu-vb-ss9:3.2.30":	"दुक्कटदिट्ठि होति। ",
"pli-tv-bu-vb-ss9:3.2.31":	"तञ्चे पाराजिकेन चोदापेति—",
"pli-tv-bu-vb-ss9:3.2.32":	"“अस्समणोसि, असक्यपुत्तियोसि, ",
"pli-tv-bu-vb-ss9:3.2.33":	"नत्थि तया सद्धिं उपोसथो वा पवारणा वा सङ्घकम्मं वा”ति, ",
"pli-tv-bu-vb-ss9:3.2.34":	"एवम्पि आपत्तञ्ञभागियं होति लेसो च उपादिन्नो, आपत्ति वाचाय, वाचाय सङ्घादिसेसस्स। ",
"pli-tv-bu-vb-ss9:3.3.1":	"अनापत्ति—",
"pli-tv-bu-vb-ss9:3.3.2":	"तथासञ्ञी चोदेति वा चोदापेति वा, ",
"pli-tv-bu-vb-ss9:3.3.3":	"उम्मत्तकस्स, ",
"pli-tv-bu-vb-ss9:3.3.4":	"आदिकम्मिकस्साति। ",
"pli-tv-bu-vb-ss9:3.3.5":	"(अञ्ञभागिय) किञ्चिलेससिक्खापदं निट्ठितं नवमं। "
}	
