{	
"pli-tv-bu-vb-ss12:0.1":	"थेरवाद विनय ",
"pli-tv-bu-vb-ss12:0.2":	"महाविभङ्ग ",
"pli-tv-bu-vb-ss12:0.3":	"सङ्घादिसेसकण्ड ",
"pli-tv-bu-vb-ss12:0.4":	"१२। दुब्बचसिक्खापद ",
"pli-tv-bu-vb-ss12:1.1":	"तेन समयेन बुद्धो भगवा कोसम्बियं विहरति घोसितारामे। ",
"pli-tv-bu-vb-ss12:1.2":	"तेन खो पन समयेन आयस्मा छन्नो अनाचारं आचरति। ",
"pli-tv-bu-vb-ss12:1.3":	"भिक्खू एवमाहंसु—",
"pli-tv-bu-vb-ss12:1.4":	"“मावुसो छन्न, एवरूपं अकासि। ",
"pli-tv-bu-vb-ss12:1.5":	"नेतं कप्पती”ति। ",
"pli-tv-bu-vb-ss12:1.6":	"सो एवं वदेति—",
"pli-tv-bu-vb-ss12:1.7":	"“किं नु खो नाम तुम्हे, आवुसो, मं वत्तब्बं मञ्ञथ? ",
"pli-tv-bu-vb-ss12:1.8":	"अहं खो नाम तुम्हे वदेय्यं। ",
"pli-tv-bu-vb-ss12:1.9":	"अम्हाकं बुद्धो अम्हाकं धम्मो ",
"pli-tv-bu-vb-ss12:1.10":	"अम्हाकं अय्यपुत्तेन धम्मो अभिसमितो। ",
"pli-tv-bu-vb-ss12:1.11":	"सेय्यथापि नाम महावातो वायन्तो तिणकट्ठपण्णसटं एकतो उस्सारेय्य, सेय्यथा वा पन नदी पब्बतेय्या सङ्खसेवालपणकं एकतो उस्सारेय्य; ",
"pli-tv-bu-vb-ss12:1.12":	"एवमेव तुम्हे नानानामा नानागोत्ता नानाजच्चा नानाकुला पब्बजिता एकतो उस्सारिता। ",
"pli-tv-bu-vb-ss12:1.13":	"किं नु खो नाम तुम्हे, आवुसो, मं वत्तब्बं मञ्ञथ? ",
"pli-tv-bu-vb-ss12:1.14":	"अहं खो नाम तुम्हे वदेय्यं। ",
"pli-tv-bu-vb-ss12:1.15":	"अम्हाकं बुद्धो अम्हाकं धम्मो ",
"pli-tv-bu-vb-ss12:1.16":	"अम्हाकं अय्यपुत्तेन धम्मो अभिसमितो”ति। ",
"pli-tv-bu-vb-ss12:1.17":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-ss12:1.18":	"“कथञ्हि नाम आयस्मा छन्नो भिक्खूहि सहधम्मिकं वुच्चमानो अत्तानं अवचनीयं करिस्सती”ति। ",
"pli-tv-bu-vb-ss12:1.19":	"अथ खो ते भिक्खू आयस्मन्तं छन्नं अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-bu-vb-ss12:1.20":	"“सच्चं किर त्वं, छन्न, भिक्खूहि सहधम्मिकं वुच्चमानो अत्तानं अवचनीयं करोसी”ति? ",
"pli-tv-bu-vb-ss12:1.21":	"“सच्चं, भगवा”ति। ",
"pli-tv-bu-vb-ss12:1.22":	"विगरहि बुद्धो भगवा …पे… ",
"pli-tv-bu-vb-ss12:1.23":	"कथञ्हि नाम त्वं, मोघपुरिस, भिक्खूहि सहधम्मिकं वुच्चमानो अत्तानं अवचनीयं करिस्ससि। ",
"pli-tv-bu-vb-ss12:1.24":	"नेतं, मोघपुरिस, अप्पसन्नानं वा पसादाय …पे… ",
"pli-tv-bu-vb-ss12:1.25":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-ss12:1.26.1":	"“भिक्खु पनेव दुब्बचजातिको होति उद्देसपरियापन्नेसु सिक्खापदेसु भिक्खूहि सहधम्मिकं वुच्चमानो अत्तानं अवचनीयं करोति—",
"pli-tv-bu-vb-ss12:1.27":	"‘मा मं आयस्मन्तो किञ्चि अवचुत्थ कल्याणं वा पापकं वा, अहम्पायस्मन्ते न किञ्चि वक्खामि कल्याणं वा पापकं वा, ",
"pli-tv-bu-vb-ss12:1.28":	"विरमथायस्मन्तो मम वचनाया’ति, ",
"pli-tv-bu-vb-ss12:1.29":	"सो भिक्खु भिक्खूहि एवमस्स वचनीयो—",
"pli-tv-bu-vb-ss12:1.30":	"‘मायस्मा अत्तानं अवचनीयं अकासि, वचनीयमेवायस्मा अत्तानं करोतु, ",
"pli-tv-bu-vb-ss12:1.31":	"आयस्मापि भिक्खू वदेतु सहधम्मेन, भिक्खूपि आयस्मन्तं वक्खन्ति सहधम्मेन। ",
"pli-tv-bu-vb-ss12:1.32":	"एवं संवद्धा हि तस्स भगवतो परिसा यदिदं अञ्ञमञ्ञवचनेन अञ्ञमञ्ञवुट्ठापनेना’ति। ",
"pli-tv-bu-vb-ss12:1.33":	"एवञ्च सो भिक्खु भिक्खूहि वुच्चमानो तथेव पग्गण्हेय्य, सो भिक्खु भिक्खूहि यावततियं समनुभासितब्बो तस्स पटिनिस्सग्गाय। ",
"pli-tv-bu-vb-ss12:1.34":	"यावततियञ्चे समनुभासियमानो तं पटिनिस्सज्जेय्य, इच्चेतं कुसलं; ",
"pli-tv-bu-vb-ss12:1.35":	"नो चे पटिनिस्सज्जेय्य, सङ्घादिसेसो”ति। ",
"pli-tv-bu-vb-ss12:2.1":	"भिक्खू पनेव दुब्बचजातिको होतीति ",
"pli-tv-bu-vb-ss12:2.2":	"दुब्बचो होति दोवचस्सकरणेहि धम्मेहि समन्नागतो अक्खमो अप्पदक्खिणग्गाही अनुसासनिं। ",
"pli-tv-bu-vb-ss12:2.3":	"उद्देसपरियापन्नेसु सिक्खापदेसूति ",
"pli-tv-bu-vb-ss12:2.4":	"पातिमोक्खपरियापन्नेसु सिक्खापदेसु। ",
"pli-tv-bu-vb-ss12:2.5":	"भिक्खूहीति ",
"pli-tv-bu-vb-ss12:2.6":	"अञ्ञेहि भिक्खूहि। ",
"pli-tv-bu-vb-ss12:2.7":	"सहधम्मिकं नाम ",
"pli-tv-bu-vb-ss12:2.8":	"यं भगवता पञ्ञत्तं सिक्खापदं, एतं सहधम्मिकं नाम। ",
"pli-tv-bu-vb-ss12:2.9":	"तेन वुच्चमानो अत्तानं अवचनीयं करोति—",
"pli-tv-bu-vb-ss12:2.10":	"“मा मं आयस्मन्तो किञ्चि अवचुत्थ कल्याणं वा पापकं वा, अहम्पायस्मन्ते न किञ्चि वक्खामि कल्याणं वा पापकं वा। विरमथायस्मन्तो मम वचनाया”ति। ",
"pli-tv-bu-vb-ss12:2.11":	"सो भिक्खूति ",
"pli-tv-bu-vb-ss12:2.12":	"यो सो दुब्बचजातिको भिक्खु। ",
"pli-tv-bu-vb-ss12:2.13":	"भिक्खूहीति ",
"pli-tv-bu-vb-ss12:2.14":	"अञ्ञेहि भिक्खूहि। ये पस्सन्ति ये सुणन्ति तेहि वत्तब्बो—",
"pli-tv-bu-vb-ss12:2.15":	"“मायस्मा अत्तानं अवचनीयं अकासि। ",
"pli-tv-bu-vb-ss12:2.16":	"वचनीयमेव आयस्मा अत्तानं करोतु। ",
"pli-tv-bu-vb-ss12:2.17":	"आयस्मापि भिक्खू वदेतु सहधम्मेन, भिक्खूपि आयस्मन्तं वक्खन्ति सहधम्मेन। ",
"pli-tv-bu-vb-ss12:2.18":	"एवं संवद्धा हि तस्स भगवतो परिसा यदिदं अञ्ञमञ्ञवचनेन अञ्ञमञ्ञवुट्ठापनेना”ति। ",
"pli-tv-bu-vb-ss12:2.19":	"दुतियम्पि वत्तब्बो। ",
"pli-tv-bu-vb-ss12:2.20":	"ततियम्पि वत्तब्बो। ",
"pli-tv-bu-vb-ss12:2.21":	"सचे पटिनिस्सज्जति, इच्चेतं कुसलं; ",
"pli-tv-bu-vb-ss12:2.22":	"नो चे पटिनिस्सज्जति, आपत्ति दुक्कटस्स। ",
"pli-tv-bu-vb-ss12:2.23":	"सुत्वा न वदन्ति, आपत्ति दुक्कटस्स। ",
"pli-tv-bu-vb-ss12:2.24":	"सो भिक्खु सङ्घमज्झम्पि आकड्ढित्वा वत्तब्बो—",
"pli-tv-bu-vb-ss12:2.25":	"“मायस्मा अत्तानं अवचनीयं अकासि …पे… ",
"pli-tv-bu-vb-ss12:2.26":	"अञ्ञमञ्ञवुट्ठापनेना”ति। ",
"pli-tv-bu-vb-ss12:2.27":	"दुतियम्पि वत्तब्बो। ",
"pli-tv-bu-vb-ss12:2.28":	"ततियम्पि वत्तब्बो। ",
"pli-tv-bu-vb-ss12:2.29":	"सचे पटिनिस्सज्जति, इच्चेतं कुसलं; ",
"pli-tv-bu-vb-ss12:2.30":	"नो चे पटिनिस्सज्जति, आपत्ति दुक्कटस्स। ",
"pli-tv-bu-vb-ss12:2.31":	"सो भिक्खु समनुभासितब्बो। ",
"pli-tv-bu-vb-ss12:2.32":	"“एवञ्च पन, भिक्खवे, समनुभासितब्बो। ",
"pli-tv-bu-vb-ss12:2.33":	"ब्यत्तेन भिक्खुना पटिबलेन सङ्घो ञापेतब्बो—",
"pli-tv-bu-vb-ss12:2.34":	"‘सुणातु मे, भन्ते, सङ्घो। ",
"pli-tv-bu-vb-ss12:2.35":	"अयं इत्थन्नामो भिक्खु भिक्खूहि सहधम्मिकं वुच्चमानो अत्तानं अवचनीयं करोति। ",
"pli-tv-bu-vb-ss12:2.36":	"सो तं वत्थुं न पटिनिस्सज्जति। ",
"pli-tv-bu-vb-ss12:2.37":	"यदि सङ्घस्स पत्तकल्लं, सङ्घो इत्थन्नामं भिक्खुं समनुभासेय्य तस्स वत्थुस्स पटिनिस्सग्गाय। ",
"pli-tv-bu-vb-ss12:2.38":	"एसा ञत्ति। ",
"pli-tv-bu-vb-ss12:2.39":	"सुणातु मे, भन्ते, सङ्घो। ",
"pli-tv-bu-vb-ss12:2.40":	"अयं इत्थन्नामो भिक्खु भिक्खूहि सहधम्मिकं वुच्चमानो अत्तानं अवचनीयं करोति। ",
"pli-tv-bu-vb-ss12:2.41":	"सो तं वत्थुं न पटिनिस्सज्जति। ",
"pli-tv-bu-vb-ss12:2.42":	"सङ्घो इत्थन्नामं भिक्खुं समनुभासति तस्स वत्थुस्स पटिनिस्सग्गाय। ",
"pli-tv-bu-vb-ss12:2.43":	"यस्सायस्मतो खमति इत्थन्नामस्स भिक्खुनो समनुभासना तस्स वत्थुस्स पटिनिस्सग्गाय, सो तुण्हस्स; ",
"pli-tv-bu-vb-ss12:2.44":	"यस्स नक्खमति, सो भासेय्य। ",
"pli-tv-bu-vb-ss12:2.45":	"दुतियम्पि एतमत्थं वदामि …पे… ",
"pli-tv-bu-vb-ss12:2.46":	"ततियम्पि एतमत्थं वदामि—",
"pli-tv-bu-vb-ss12:2.47":	"सुणातु मे, भन्ते, सङ्घो। ",
"pli-tv-bu-vb-ss12:2.48":	"अयं इत्थन्नामो भिक्खु भिक्खूहि सहधम्मिकं वुच्चमानो अत्तानं अवचनीयं करोति। ",
"pli-tv-bu-vb-ss12:2.49":	"सो तं वत्थुं न पटिनिस्सज्जति। ",
"pli-tv-bu-vb-ss12:2.50":	"सङ्घो इत्थन्नामं भिक्खुं समनुभासति तस्स वत्थुस्स पटिनिस्सग्गाय। ",
"pli-tv-bu-vb-ss12:2.51":	"यस्सायस्मतो खमति इत्थन्नामस्स भिक्खुनो समनुभासना तस्स वत्थुस्स पटिनिस्सग्गाय, सो तुण्हस्स; ",
"pli-tv-bu-vb-ss12:2.52":	"यस्स नक्खमति, सो भासेय्य। ",
"pli-tv-bu-vb-ss12:2.53":	"समनुभट्ठो सङ्घेन इत्थन्नामो भिक्खु तस्स वत्थुस्स पटिनिस्सग्गाय। ",
"pli-tv-bu-vb-ss12:2.54":	"खमति सङ्घस्स, तस्मा तुण्ही, ",
"pli-tv-bu-vb-ss12:2.55":	"एवमेतं धारयामी’”ति। ",
"pli-tv-bu-vb-ss12:2.56":	"ञत्तिया दुक्कटं, ",
"pli-tv-bu-vb-ss12:2.57":	"द्वीहि कम्मवाचाहि थुल्लच्चया, ",
"pli-tv-bu-vb-ss12:2.58":	"कम्मवाचापरियोसाने आपत्ति सङ्घादिसेसस्स। ",
"pli-tv-bu-vb-ss12:2.59":	"सङ्घादिसेसं अज्झापज्जन्तस्स ञत्तिया दुक्कटं, द्वीहि कम्मवाचाहि थुल्लच्चया पटिप्पस्सम्भन्ति। ",
"pli-tv-bu-vb-ss12:2.60":	"सङ्घादिसेसोति ",
"pli-tv-bu-vb-ss12:2.61":	"…पे… तेनपि वुच्चति “सङ्घादिसेसो”ति। ",
"pli-tv-bu-vb-ss12:3.1.1":	"धम्मकम्मे धम्मकम्मसञ्ञी न पटिनिस्सज्जति, आपत्ति सङ्घादिसेसस्स। ",
"pli-tv-bu-vb-ss12:3.1.2":	"धम्मकम्मे वेमतिको न पटिनिस्सज्जति, आपत्ति सङ्घादिसेसस्स। ",
"pli-tv-bu-vb-ss12:3.1.3":	"धम्मकम्मे अधम्मकम्मसञ्ञी न पटिनिस्सज्जति, आपत्ति सङ्घादिसेसस्स। ",
"pli-tv-bu-vb-ss12:3.1.4":	"अधम्मकम्मे धम्मकम्मसञ्ञी, आपत्ति दुक्कटस्स। ",
"pli-tv-bu-vb-ss12:3.1.5":	"अधम्मकम्मे वेमतिको, आपत्ति दुक्कटस्स। ",
"pli-tv-bu-vb-ss12:3.1.6":	"अधम्मकम्मे अधम्मकम्मसञ्ञी, आपत्ति दुक्कटस्स। ",
"pli-tv-bu-vb-ss12:3.2.1":	"अनापत्ति—",
"pli-tv-bu-vb-ss12:3.2.2":	"असमनुभासन्तस्स, ",
"pli-tv-bu-vb-ss12:3.2.3":	"पटिनिस्सज्जन्तस्स, ",
"pli-tv-bu-vb-ss12:3.2.4":	"उम्मत्तकस्स, ",
"pli-tv-bu-vb-ss12:3.2.5":	"आदिकम्मिकस्साति। ",
"pli-tv-bu-vb-ss12:3.2.6":	"दुब्बचसिक्खापदं निट्ठितं द्वादसमं। "
}	
