{	
"pli-tv-bu-vb-sk55:0.1":	"थेरवाद विनय ",
"pli-tv-bu-vb-sk55:0.2":	"महाविभङ्ग ",
"pli-tv-bu-vb-sk55:0.3":	"सेखियकण्ड ",
"pli-tv-bu-vb-sk55:0.4":	"सुरुसुरुवग्ग ",
"pli-tv-bu-vb-sk55:0.5":	"५५। सामिससिक्खापद ",
"pli-tv-bu-vb-sk55:1.1":	"तेन समयेन बुद्धो भगवा भग्गेसु विहरति सुसुमारगिरे भेसकळावने मिगदाये। ",
"pli-tv-bu-vb-sk55:1.2":	"तेन खो पन समयेन भिक्खू कोकनदे पासादे सामिसेन हत्थेन पानीयथालकं पटिग्गण्हन्ति। ",
"pli-tv-bu-vb-sk55:1.3":	"मनुस्सा उज्झायन्ति खिय्यन्ति विपाचेन्ति—",
"pli-tv-bu-vb-sk55:1.4":	"“कथञ्हि नाम समणा सक्यपुत्तिया सामिसेन हत्थेन पानीयथालकं पटिग्गहेस्सन्ति, सेय्यथापि गिही कामभोगिनो”ति। ",
"pli-tv-bu-vb-sk55:1.5":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bu-vb-sk55:1.6":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-sk55:1.7":	"“कथञ्हि नाम भिक्खू सामिसेन हत्थेन पानीयथालकं पटिग्गहेस्सन्ती”ति …पे… ",
"pli-tv-bu-vb-sk55:1.8":	"“सच्चं किर, भिक्खवे, भिक्खू सामिसेन हत्थेन पानीयथालकं पटिग्गण्हन्ती”ति? ",
"pli-tv-bu-vb-sk55:1.9":	"“सच्चं, भगवा”ति। ",
"pli-tv-bu-vb-sk55:1.10":	"विगरहि बुद्धो भगवा …पे… ",
"pli-tv-bu-vb-sk55:1.11":	"कथञ्हि नाम ते, भिक्खवे, मोघपुरिसा सामिसेन हत्थेन पानीयथालकं पटिग्गहेस्सन्ति। ",
"pli-tv-bu-vb-sk55:1.12":	"नेतं, भिक्खवे, अप्पसन्नानं वा पसादाय …पे… ",
"pli-tv-bu-vb-sk55:1.13":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-sk55:1.14.1":	"“न सामिसेन हत्थेन पानीयथालकं पटिग्गहेस्सामीति सिक्खा करणीया”ति। ",
"pli-tv-bu-vb-sk55:1.15":	"न सामिसेन हत्थेन पानीयथालको पटिग्गहेतब्बो। ",
"pli-tv-bu-vb-sk55:1.16":	"यो अनादरियं पटिच्च सामिसेन हत्थेन पानीयथालकं पटिग्गण्हाति, आपत्ति दुक्कटस्स। ",
"pli-tv-bu-vb-sk55:1.17.1":	"अनापत्ति—",
"pli-tv-bu-vb-sk55:1.18":	"असञ्चिच्च, ",
"pli-tv-bu-vb-sk55:1.19":	"अस्सतिया, ",
"pli-tv-bu-vb-sk55:1.20":	"अजानन्तस्स, ",
"pli-tv-bu-vb-sk55:1.21":	"गिलानस्स, ",
"pli-tv-bu-vb-sk55:1.22":	"“धोविस्सामी”ति वा “धोवापेस्सामी”ति वा पटिग्गण्हाति, ",
"pli-tv-bu-vb-sk55:1.23":	"आपदासु, ",
"pli-tv-bu-vb-sk55:1.24":	"उम्मत्तकस्स, ",
"pli-tv-bu-vb-sk55:1.25":	"आदिकम्मिकस्साति। ",
"pli-tv-bu-vb-sk55:1.26":	"पञ्चमसिक्खापदं निट्ठितं। "
}	
