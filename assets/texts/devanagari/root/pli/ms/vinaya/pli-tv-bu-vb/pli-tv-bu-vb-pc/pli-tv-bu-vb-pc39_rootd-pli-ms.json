{	
"pli-tv-bu-vb-pc39:0.1":	"थेरवाद विनय ",
"pli-tv-bu-vb-pc39:0.2":	"महाविभङ्ग ",
"pli-tv-bu-vb-pc39:0.3":	"पाचित्तियकण्ड ",
"pli-tv-bu-vb-pc39:0.4":	"भोजनवग्ग ",
"pli-tv-bu-vb-pc39:0.5":	"३९। पणीतभोजनसिक्खापद ",
"pli-tv-bu-vb-pc39:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc39:1.2":	"तेन खो पन समयेन छब्बग्गिया भिक्खू पणीतभोजनानि अत्तनो अत्थाय विञ्ञापेत्वा भुञ्जन्ति। ",
"pli-tv-bu-vb-pc39:1.3":	"मनुस्सा उज्झायन्ति खिय्यन्ति विपाचेन्ति—",
"pli-tv-bu-vb-pc39:1.4":	"“कथञ्हि नाम समणा सक्यपुत्तिया पणीतभोजनानि अत्तनो अत्थाय विञ्ञापेत्वा भुञ्जिस्सन्ति। ",
"pli-tv-bu-vb-pc39:1.5":	"कस्स सम्पन्नं न मनापं, कस्स सादुं न रुच्चती”ति। ",
"pli-tv-bu-vb-pc39:1.6":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bu-vb-pc39:1.7":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc39:1.8":	"“कथञ्हि नाम छब्बग्गिया भिक्खू पणीतभोजनानि अत्तनो अत्थाय विञ्ञापेत्वा भुञ्जिस्सन्ती”ति …पे… ",
"pli-tv-bu-vb-pc39:1.9":	"“सच्चं किर तुम्हे, भिक्खवे, पणीतभोजनानि अत्तनो अत्थाय विञ्ञापेत्वा भुञ्जथा”ति? ",
"pli-tv-bu-vb-pc39:1.10":	"“सच्चं, भगवा”ति। ",
"pli-tv-bu-vb-pc39:1.11":	"विगरहि बुद्धो भगवा …पे… ",
"pli-tv-bu-vb-pc39:1.12":	"कथञ्हि नाम तुम्हे, मोघपुरिसा, पणीतभोजनानि अत्तनो अत्थाय विञ्ञापेत्वा भुञ्जिस्सथ। ",
"pli-tv-bu-vb-pc39:1.13":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc39:1.14":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc39:1.15.1":	"“यानि खो पन तानि पणीतभोजनानि, सेय्यथिदं— सप्पि नवनीतं तेलं मधु फाणितं मच्छो मंसं खीरं दधि। यो पन भिक्खु एवरूपानि पणीतभोजनानि अत्तनो अत्थाय विञ्ञापेत्वा भुञ्जेय्य, पाचित्तियन्”ति। ",
"pli-tv-bu-vb-pc39:1.16":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc39:2.1":	"तेन खो पन समयेन भिक्खू गिलाना होन्ति। ",
"pli-tv-bu-vb-pc39:2.2":	"गिलानपुच्छका भिक्खू गिलाने भिक्खू एतदवोचुं—",
"pli-tv-bu-vb-pc39:2.3":	"“कच्चावुसो, खमनीयं, कच्चि यापनीयन्”ति? ",
"pli-tv-bu-vb-pc39:2.4":	"“पुब्बे मयं, आवुसो, पणीतभोजनानि अत्तनो अत्थाय विञ्ञापेत्वा भुञ्जाम, तेन नो फासु होति; ",
"pli-tv-bu-vb-pc39:2.5":	"इदानि पन ‘भगवता पटिक्खित्तन्’ति कुक्कुच्चायन्ता न विञ्ञापेम, तेन नो न फासु होती”ति। ",
"pli-tv-bu-vb-pc39:2.6":	"भगवतो एतमत्थं आरोचेसुं। ",
"pli-tv-bu-vb-pc39:2.7":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-pc39:2.8":	"“अनुजानामि, भिक्खवे, गिलानेन भिक्खुना पणीतभोजनानि अत्तनो अत्थाय विञ्ञापेत्वा भुञ्जितुं। ",
"pli-tv-bu-vb-pc39:2.9":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc39:2.10.1":	"“यानि खो पन तानि पणीतभोजनानि, सेय्यथिदं— सप्पि नवनीतं तेलं मधु फाणितं मच्छो मंसं खीरं दधि। यो पन भिक्खु एवरूपानि पणीतभोजनानि अगिलानो अत्तनो अत्थाय विञ्ञापेत्वा भुञ्जेय्य, पाचित्तियन्”ति। ",
"pli-tv-bu-vb-pc39:3.1.1":	"यानि खो पन तानि पणीतभोजनानीति ",
"pli-tv-bu-vb-pc39:3.1.2":	"सप्पि नाम ",
"pli-tv-bu-vb-pc39:3.1.3":	"गोसप्पि वा अजिकासप्पि वा महिंससप्पि वा, येसं मंसं कप्पति तेसं सप्पि। ",
"pli-tv-bu-vb-pc39:3.1.4":	"नवनीतं नाम ",
"pli-tv-bu-vb-pc39:3.1.5":	"तेसञ्ञेव नवनीतं। ",
"pli-tv-bu-vb-pc39:3.1.6":	"तेलं नाम ",
"pli-tv-bu-vb-pc39:3.1.7":	"तिलतेलं सासपतेलं मधुकतेलं एरण्डतेलं वसातेलं। ",
"pli-tv-bu-vb-pc39:3.1.8":	"मधु नाम ",
"pli-tv-bu-vb-pc39:3.1.9":	"मक्खिकामधु। ",
"pli-tv-bu-vb-pc39:3.1.10":	"फाणितं नाम ",
"pli-tv-bu-vb-pc39:3.1.11":	"उच्छुम्हा निब्बत्तं। ",
"pli-tv-bu-vb-pc39:3.1.12":	"मच्छो नाम ",
"pli-tv-bu-vb-pc39:3.1.13":	"उदको वुच्चति। ",
"pli-tv-bu-vb-pc39:3.1.14":	"मंसं नाम ",
"pli-tv-bu-vb-pc39:3.1.15":	"येसं मंसं कप्पति, तेसं मंसं। ",
"pli-tv-bu-vb-pc39:3.1.16":	"खीरं नाम ",
"pli-tv-bu-vb-pc39:3.1.17":	"गोखीरं वा अजिकाखीरं वा महिंसखीरं वा, येसं मंसं कप्पति, तेसं खीरं। ",
"pli-tv-bu-vb-pc39:3.1.18":	"दधि नाम ",
"pli-tv-bu-vb-pc39:3.1.19":	"तेसञ्ञेव दधि। ",
"pli-tv-bu-vb-pc39:3.1.20":	"यो पनाति ",
"pli-tv-bu-vb-pc39:3.1.21":	"यो यादिसो …पे… ",
"pli-tv-bu-vb-pc39:3.1.22":	"भिक्खूति ",
"pli-tv-bu-vb-pc39:3.1.23":	"…पे… अयं इमस्मिं अत्थे अधिप्पेतो भिक्खूति। ",
"pli-tv-bu-vb-pc39:3.1.24":	"एवरूपानि पणीतभोजनानीति ",
"pli-tv-bu-vb-pc39:3.1.25":	"तथारूपानि पणीतभोजनानि। ",
"pli-tv-bu-vb-pc39:3.1.26":	"अगिलानो नाम ",
"pli-tv-bu-vb-pc39:3.1.27":	"यस्स विना पणीतभोजनानि फासु होति। ",
"pli-tv-bu-vb-pc39:3.1.28":	"गिलानो नाम ",
"pli-tv-bu-vb-pc39:3.1.29":	"यस्स विना पणीतभोजनानि न फासु होति। ",
"pli-tv-bu-vb-pc39:3.1.30":	"अगिलानो अत्तनो अत्थाय विञ्ञापेति, पयोगे दुक्कटं। ",
"pli-tv-bu-vb-pc39:3.1.31":	"पटिलाभेन “भुञ्जिस्सामी”ति पटिग्गण्हाति, आपत्ति दुक्कटस्स। ",
"pli-tv-bu-vb-pc39:3.1.32":	"अज्झोहारे अज्झोहारे आपत्ति पाचित्तियस्स। ",
"pli-tv-bu-vb-pc39:3.2.1":	"अगिलानो अगिलानसञ्ञी पणीतभोजनानि अत्तनो अत्थाय विञ्ञापेत्वा भुञ्जति, आपत्ति पाचित्तियस्स। ",
"pli-tv-bu-vb-pc39:3.2.2":	"अगिलानो वेमतिको पणीतभोजनानि अत्तनो अत्थाय विञ्ञापेत्वा भुञ्जति, आपत्ति पाचित्तियस्स। ",
"pli-tv-bu-vb-pc39:3.2.3":	"अगिलानो गिलानसञ्ञी पणीतभोजनानि अत्तनो अत्थाय विञ्ञापेत्वा भुञ्जति, आपत्ति पाचित्तियस्स। ",
"pli-tv-bu-vb-pc39:3.2.4":	"गिलानो अगिलानसञ्ञी, आपत्ति दुक्कटस्स। ",
"pli-tv-bu-vb-pc39:3.2.5":	"गिलानो वेमतिको, आपत्ति दुक्कटस्स। ",
"pli-tv-bu-vb-pc39:3.2.6":	"गिलानो गिलानसञ्ञी अनापत्ति। ",
"pli-tv-bu-vb-pc39:3.3.1":	"अनापत्ति—",
"pli-tv-bu-vb-pc39:3.3.2":	"गिलानस्स, ",
"pli-tv-bu-vb-pc39:3.3.3":	"गिलानो हुत्वा विञ्ञापेत्वा अगिलानो भुञ्जति, ",
"pli-tv-bu-vb-pc39:3.3.4":	"गिलानस्स सेसकं भुञ्जति, ",
"pli-tv-bu-vb-pc39:3.3.5":	"ञातकानं, ",
"pli-tv-bu-vb-pc39:3.3.6":	"पवारितानं, ",
"pli-tv-bu-vb-pc39:3.3.7":	"अञ्ञस्सत्थाय, ",
"pli-tv-bu-vb-pc39:3.3.8":	"अत्तनो धनेन, ",
"pli-tv-bu-vb-pc39:3.3.9":	"उम्मत्तकस्स, ",
"pli-tv-bu-vb-pc39:3.3.10":	"आदिकम्मिकस्साति। ",
"pli-tv-bu-vb-pc39:3.3.11":	"पणीतभोजनसिक्खापदं निट्ठितं नवमं। "
}	
