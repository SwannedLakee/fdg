{	
"pli-tv-bu-vb-pc31:0.1":	"थेरवाद विनय ",
"pli-tv-bu-vb-pc31:0.2":	"महाविभङ्ग ",
"pli-tv-bu-vb-pc31:0.3":	"पाचित्तियकण्ड ",
"pli-tv-bu-vb-pc31:0.4":	"भोजनवग्ग ",
"pli-tv-bu-vb-pc31:0.5":	"३१। आवसथपिण्डसिक्खापद ",
"pli-tv-bu-vb-pc31:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bu-vb-pc31:1.2":	"तेन खो पन समयेन सावत्थिया अविदूरे अञ्ञतरस्स पूगस्स आवसथपिण्डो पञ्ञत्तो होति। ",
"pli-tv-bu-vb-pc31:1.3":	"छब्बग्गिया भिक्खू पुब्बण्हसमयं निवासेत्वा पत्तचीवरमादाय सावत्थिं पिण्डाय पविसित्वा पिण्डं अलभमाना आवसथं अगमंसु। ",
"pli-tv-bu-vb-pc31:1.4":	"मनुस्सा—“चिरस्सम्पि भदन्ता आगता”ति सक्कच्चं परिविसिंसु। ",
"pli-tv-bu-vb-pc31:1.5":	"अथ खो छब्बग्गिया भिक्खू दुतियम्पि दिवसं …पे… ततियम्पि दिवसं पुब्बण्हसमयं निवासेत्वा पत्तचीवरमादाय सावत्थिं पिण्डाय पविसित्वा पिण्डं अलभमाना आवसथं गन्त्वा भुञ्जिंसु। ",
"pli-tv-bu-vb-pc31:1.6":	"अथ खो छब्बग्गियानं भिक्खूनं एतदहोसि—",
"pli-tv-bu-vb-pc31:1.7":	"“किं मयं करिस्साम आरामं गन्त्वा। ",
"pli-tv-bu-vb-pc31:1.8":	"हिय्योपि इधेव आगन्तब्बं भविस्सती”ति, ",
"pli-tv-bu-vb-pc31:1.9":	"तत्थेव अनुवसित्वा अनुवसित्वा आवसथपिण्डं भुञ्जन्ति। ",
"pli-tv-bu-vb-pc31:1.10":	"तित्थिया अपसक्कन्ति। ",
"pli-tv-bu-vb-pc31:1.11":	"मनुस्सा उज्झायन्ति खिय्यन्ति विपाचेन्ति—",
"pli-tv-bu-vb-pc31:1.12":	"“कथञ्हि नाम समणा सक्यपुत्तिया अनुवसित्वा अनुवसित्वा आवसथपिण्डं भुञ्जिस्सन्ति। ",
"pli-tv-bu-vb-pc31:1.13":	"नयिमेसञ्ञेव आवसथपिण्डो पञ्ञत्तो; ",
"pli-tv-bu-vb-pc31:1.14":	"सब्बेसञ्ञेव आवसथपिण्डो पञ्ञत्तो”ति। ",
"pli-tv-bu-vb-pc31:1.15":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bu-vb-pc31:1.16":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-bu-vb-pc31:1.17":	"“कथञ्हि नाम छब्बग्गिया भिक्खू अनुवसित्वा अनुवसित्वा आवसथपिण्डं भुञ्जिस्सन्ती”ति …पे… ",
"pli-tv-bu-vb-pc31:1.18":	"“सच्चं किर तुम्हे, भिक्खवे, अनुवसित्वा अनुवसित्वा आवसथपिण्डं भुञ्जथा”ति? ",
"pli-tv-bu-vb-pc31:1.19":	"“सच्चं, भगवा”ति। ",
"pli-tv-bu-vb-pc31:1.20":	"विगरहि बुद्धो भगवा …पे… ",
"pli-tv-bu-vb-pc31:1.21":	"कथञ्हि नाम तुम्हे, मोघपुरिसा, अनुवसित्वा अनुवसित्वा आवसथपिण्डं भुञ्जिस्सथ। ",
"pli-tv-bu-vb-pc31:1.22":	"नेतं, मोघपुरिसा, अप्पसन्नानं वा पसादाय …पे… ",
"pli-tv-bu-vb-pc31:1.23":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc31:1.24.1":	"“एको आवसथपिण्डो भुञ्जितब्बो। ततो चे उत्तरि भुञ्जेय्य, पाचित्तियन्”ति। ",
"pli-tv-bu-vb-pc31:1.25":	"एवञ्चिदं भगवता भिक्खूनं सिक्खापदं पञ्ञत्तं होति। ",
"pli-tv-bu-vb-pc31:2.1":	"तेन खो पन समयेन आयस्मा सारिपुत्तो कोसलेसु जनपदे सावत्थिं गच्छन्तो येन अञ्ञतरो आवसथो तेनुपसङ्कमि। ",
"pli-tv-bu-vb-pc31:2.2":	"मनुस्सा—“चिरस्सम्पि थेरो आगतो”ति सक्कच्चं परिविसिंसु। ",
"pli-tv-bu-vb-pc31:2.3":	"अथ खो आयस्मतो सारिपुत्तस्स भुत्ताविस्स खरो आबाधो उप्पज्जि, नासक्खि तम्हा आवसथा पक्कमितुं। ",
"pli-tv-bu-vb-pc31:2.4":	"अथ खो ते मनुस्सा दुतियम्पि दिवसं आयस्मन्तं सारिपुत्तं एतदवोचुं—",
"pli-tv-bu-vb-pc31:2.5":	"“भुञ्जथ, भन्ते”ति। ",
"pli-tv-bu-vb-pc31:2.6":	"अथ खो आयस्मा सारिपुत्तो—",
"pli-tv-bu-vb-pc31:2.7":	"“भगवता पटिक्खित्तं अनुवसित्वा अनुवसित्वा आवसथपिण्डं भुञ्जितुन्”ति कुक्कुच्चायन्तो न पटिग्गहेसि; ",
"pli-tv-bu-vb-pc31:2.8":	"छिन्नभत्तो अहोसि। ",
"pli-tv-bu-vb-pc31:2.9":	"अथ खो आयस्मा सारिपुत्तो सावत्थिं गन्त्वा भिक्खूनं एतमत्थं आरोचेसि। ",
"pli-tv-bu-vb-pc31:2.10":	"भिक्खू भगवतो एतमत्थं आरोचेसुं। ",
"pli-tv-bu-vb-pc31:2.11":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bu-vb-pc31:2.12":	"“अनुजानामि, भिक्खवे, गिलानेन भिक्खुना अनुवसित्वा अनुवसित्वा आवसथपिण्डं भुञ्जितुं। ",
"pli-tv-bu-vb-pc31:2.13":	"एवञ्च पन, भिक्खवे, इमं सिक्खापदं उद्दिसेय्याथ—",
"pli-tv-bu-vb-pc31:2.14.1":	"“अगिलानेन भिक्खुना एको आवसथपिण्डो भुञ्जितब्बो। ततो चे उत्तरि भुञ्जेय्य, पाचित्तियन्”ति। ",
"pli-tv-bu-vb-pc31:3.1.1":	"अगिलानो नाम ",
"pli-tv-bu-vb-pc31:3.1.2":	"सक्कोति तम्हा आवसथा पक्कमितुं। ",
"pli-tv-bu-vb-pc31:3.1.3":	"गिलानो नाम ",
"pli-tv-bu-vb-pc31:3.1.4":	"न सक्कोति तम्हा आवसथा पक्कमितुं। ",
"pli-tv-bu-vb-pc31:3.1.5":	"आवसथपिण्डो नाम ",
"pli-tv-bu-vb-pc31:3.1.6":	"पञ्चन्नं भोजनानं अञ्ञतरं भोजनं— सालाय वा मण्डपे वा रुक्खमूले वा अज्झोकासे वा अनोदिस्स यावदत्थो पञ्ञत्तो होति। ",
"pli-tv-bu-vb-pc31:3.1.7":	"अगिलानेन भिक्खुना सकिं भुञ्जितब्बो। ततो चे उत्तरि “भुञ्जिस्सामी”ति पटिग्गण्हाति, आपत्ति दुक्कटस्स। ",
"pli-tv-bu-vb-pc31:3.1.8":	"अज्झोहारे अज्झोहारे आपत्ति पाचित्तियस्स। ",
"pli-tv-bu-vb-pc31:3.2.1":	"अगिलानो अगिलानसञ्ञी ततुत्तरि आवसथपिण्डं भुञ्जति, आपत्ति पाचित्तियस्स। ",
"pli-tv-bu-vb-pc31:3.2.2":	"अगिलानो वेमतिको ततुत्तरि आवसथपिण्डं भुञ्जति, आपत्ति पाचित्तियस्स। ",
"pli-tv-bu-vb-pc31:3.2.3":	"अगिलानो गिलानसञ्ञी ततुत्तरि आवसथपिण्डं भुञ्जति, आपत्ति पाचित्तियस्स। ",
"pli-tv-bu-vb-pc31:3.2.4":	"गिलानो अगिलानसञ्ञी, आपत्ति दुक्कटस्स। ",
"pli-tv-bu-vb-pc31:3.2.5":	"गिलानो वेमतिको आपत्ति दुक्कटस्स। ",
"pli-tv-bu-vb-pc31:3.2.6":	"गिलानो गिलानसञ्ञी, अनापत्ति। ",
"pli-tv-bu-vb-pc31:3.3.1":	"अनापत्ति—",
"pli-tv-bu-vb-pc31:3.3.2":	"गिलानस्स, ",
"pli-tv-bu-vb-pc31:3.3.3":	"अगिलानो सकिं भुञ्जति, ",
"pli-tv-bu-vb-pc31:3.3.4":	"गच्छन्तो, वा आगच्छन्तो वा भुञ्जति, ",
"pli-tv-bu-vb-pc31:3.3.5":	"सामिका निमन्तेत्वा भोजेन्ति, ",
"pli-tv-bu-vb-pc31:3.3.6":	"ओदिस्स पञ्ञत्तो होति, ",
"pli-tv-bu-vb-pc31:3.3.7":	"न यावदत्थो पञ्ञत्तो होति, ",
"pli-tv-bu-vb-pc31:3.3.8":	"पञ्च भोजनानि ठपेत्वा सब्बत्थ अनापत्ति, ",
"pli-tv-bu-vb-pc31:3.3.9":	"उम्मत्तकस्स, ",
"pli-tv-bu-vb-pc31:3.3.10":	"आदिकम्मिकस्साति। ",
"pli-tv-bu-vb-pc31:3.3.11":	"आवसथपिण्डसिक्खापदं निट्ठितं पठमं। "
}	
