{	
"pli-tv-bi-vb-pc58:0.1":	"थेरवाद विनय ",
"pli-tv-bi-vb-pc58:0.2":	"भिक्खुनिविभङ्ग ",
"pli-tv-bi-vb-pc58:0.3":	"पाचित्तियकण्ड ",
"pli-tv-bi-vb-pc58:0.4":	"आरामवग्ग ",
"pli-tv-bi-vb-pc58:0.5":	"५८। ओवादसिक्खापद ",
"pli-tv-bi-vb-pc58:1.1":	"तेन समयेन बुद्धो भगवा सक्केसु विहरति कपिलवत्थुस्मिं निग्रोधारामे। ",
"pli-tv-bi-vb-pc58:1.2":	"तेन खो पन समयेन छब्बग्गिया भिक्खू भिक्खुनुपस्सयं उपसङ्कमित्वा छब्बग्गिया भिक्खुनियो ओवदन्ति। ",
"pli-tv-bi-vb-pc58:1.3":	"भिक्खुनियो छब्बग्गिया भिक्खुनियो एतदवोचुं—",
"pli-tv-bi-vb-pc58:1.4":	"“एथाय्ये, ओवादं गमिस्सामा”ति। ",
"pli-tv-bi-vb-pc58:1.5":	"“यम्पि मयं, अय्ये, गच्छेय्याम ओवादस्स कारणा, अय्या छब्बग्गिया इधेव आगन्त्वा अम्हे ओवदन्ती”ति। ",
"pli-tv-bi-vb-pc58:1.6":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc58:1.7":	"“कथञ्हि नाम छब्बग्गिया भिक्खुनियो ओवादं न गच्छिस्सन्ती”ति …पे… ",
"pli-tv-bi-vb-pc58:1.8":	"“सच्चं किर, भिक्खवे, छब्बग्गिया भिक्खुनियो ओवादं न गच्छन्ती”ति? ",
"pli-tv-bi-vb-pc58:1.9":	"“सच्चं, भगवा”ति। ",
"pli-tv-bi-vb-pc58:1.10":	"विगरहि बुद्धो भगवा …पे… ",
"pli-tv-bi-vb-pc58:1.11":	"कथञ्हि नाम, भिक्खवे, छब्बग्गिया भिक्खुनियो ओवादं न गच्छिस्सन्ति। ",
"pli-tv-bi-vb-pc58:1.12":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc58:1.13":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc58:1.14.1":	"“या पन भिक्खुनी ओवादाय वा संवासाय वा न गच्छेय्य, पाचित्तियन्”ति। ",
"pli-tv-bi-vb-pc58:2.1.1":	"या पनाति ",
"pli-tv-bi-vb-pc58:2.1.2":	"या यादिसा …पे… ",
"pli-tv-bi-vb-pc58:2.1.3":	"भिक्खुनीति ",
"pli-tv-bi-vb-pc58:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc58:2.1.5":	"ओवादो नाम ",
"pli-tv-bi-vb-pc58:2.1.6":	"अट्ठ गरुधम्मा। ",
"pli-tv-bi-vb-pc58:2.1.7":	"संवासो नाम ",
"pli-tv-bi-vb-pc58:2.1.8":	"एककम्मं एकुद्देसो समसिक्खता। ",
"pli-tv-bi-vb-pc58:2.1.9":	"ओवादाय वा संवासाय वा न गच्छिस्सामीति धुरं निक्खित्तमत्ते आपत्ति पाचित्तियस्स। ",
"pli-tv-bi-vb-pc58:2.2.1":	"अनापत्ति—",
"pli-tv-bi-vb-pc58:2.2.2":	"सति अन्तराये, ",
"pli-tv-bi-vb-pc58:2.2.3":	"परियेसित्वा दुतियिकं भिक्खुनिं न लभति, ",
"pli-tv-bi-vb-pc58:2.2.4":	"गिलानाय, ",
"pli-tv-bi-vb-pc58:2.2.5":	"आपदासु, ",
"pli-tv-bi-vb-pc58:2.2.6":	"उम्मत्तिकाय, ",
"pli-tv-bi-vb-pc58:2.2.7":	"आदिकम्मिकायाति। ",
"pli-tv-bi-vb-pc58:2.2.8":	"अट्ठमसिक्खापदं निट्ठितं। "
}	
