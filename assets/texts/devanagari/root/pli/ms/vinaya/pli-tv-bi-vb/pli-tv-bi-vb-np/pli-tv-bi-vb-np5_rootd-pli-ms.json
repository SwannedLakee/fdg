{	
"pli-tv-bi-vb-np5:0.1":	"थेरवाद विनय ",
"pli-tv-bi-vb-np5:0.2":	"भिक्खुनिविभङ्ग ",
"pli-tv-bi-vb-np5:0.3":	"निस्सग्गियकण्ड ",
"pli-tv-bi-vb-np5:0.4":	"पत्तवग्ग ",
"pli-tv-bi-vb-np5:0.5":	"५। अञ्ञचेतापनसिक्खापद ",
"pli-tv-bi-vb-np5:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-np5:1.2":	"तेन खो पन समयेन थुल्लनन्दा भिक्खुनी गिलाना होति। ",
"pli-tv-bi-vb-np5:1.3":	"अथ खो अञ्ञतरो उपासको येन थुल्लनन्दा भिक्खुनी तेनुपसङ्कमि; उपसङ्कमित्वा थुल्लनन्दं भिक्खुनिं एतदवोच—",
"pli-tv-bi-vb-np5:1.4":	"“कच्चि, अय्ये, खमनीयं कच्चि यापनीयन्”ति? ",
"pli-tv-bi-vb-np5:1.5":	"“न मे, आवुसो, खमनीयं, न यापनीयन्”ति। ",
"pli-tv-bi-vb-np5:1.6":	"“अमुकस्स, अय्ये, आपणिकस्स घरे कहापणं निक्खिपिस्सामि, ततो यं इच्छेय्यासि तं आहरापेय्यासी”ति। ",
"pli-tv-bi-vb-np5:1.7":	"थुल्लनन्दा भिक्खुनी अञ्ञतरं सिक्खमानं आणापेसि—",
"pli-tv-bi-vb-np5:1.8":	"“गच्छ, सिक्खमाने, अमुकस्स आपणिकस्स घरा कहापणस्स तेलं आहरा”ति। ",
"pli-tv-bi-vb-np5:1.9":	"अथ खो सा सिक्खमाना तस्स आपणिकस्स घरा कहापणस्स तेलं आहरित्वा थुल्लनन्दाय भिक्खुनिया अदासि। ",
"pli-tv-bi-vb-np5:1.10":	"थुल्लनन्दा भिक्खुनी एवमाह—",
"pli-tv-bi-vb-np5:1.11":	"“न मे, सिक्खमाने, तेलेन अत्थो, सप्पिना मे अत्थो”ति। ",
"pli-tv-bi-vb-np5:1.12":	"अथ खो सा सिक्खमाना येन सो आपणिको तेनुपसङ्कमि; उपसङ्कमित्वा तं आपणिकं एतदवोच—",
"pli-tv-bi-vb-np5:1.13":	"“न किर, आवुसो, अय्याय तेलेन अत्थो, सप्पिना अत्थो, हन्द ते तेलं, सप्पिं मे देही”ति। ",
"pli-tv-bi-vb-np5:1.14":	"“सचे मयं, अय्ये, विक्कीतं भण्डं पुन आदियिस्साम, कदा अम्हाकं भण्डं विक्कायिस्सति। ",
"pli-tv-bi-vb-np5:1.15":	"तेलस्स कयेन तेलं हटं, सप्पिस्स कयं आहर, सप्पिं हरिस्ससी”ति। ",
"pli-tv-bi-vb-np5:1.16":	"अथ खो सा सिक्खमाना रोदन्ती अट्ठासि। ",
"pli-tv-bi-vb-np5:1.17":	"भिक्खुनियो तं सिक्खमानं एतदवोचुं—",
"pli-tv-bi-vb-np5:1.18":	"“किस्स त्वं, सिक्खमाने, रोदसी”ति? ",
"pli-tv-bi-vb-np5:1.19":	"अथ खो सा सिक्खमाना भिक्खुनीनं एतमत्थं आरोचेसि। ",
"pli-tv-bi-vb-np5:1.20":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-np5:1.21":	"“कथञ्हि नाम अय्या थुल्लनन्दा अञ्ञं चेतापेत्वा अञ्ञं चेतापेस्सती”ति …पे… ",
"pli-tv-bi-vb-np5:1.22":	"“सच्चं किर, भिक्खवे, थुल्लनन्दा भिक्खुनी अञ्ञं चेतापेत्वा अञ्ञं चेतापेती”ति? ",
"pli-tv-bi-vb-np5:1.23":	"“सच्चं, भगवा”ति। ",
"pli-tv-bi-vb-np5:1.24":	"विगरहि बुद्धो भगवा …पे… ",
"pli-tv-bi-vb-np5:1.25":	"कथञ्हि नाम, भिक्खवे, थुल्लनन्दा भिक्खुनी अञ्ञं चेतापेत्वा अञ्ञं चेतापेस्सति। ",
"pli-tv-bi-vb-np5:1.26":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-np5:1.27":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-np5:1.28.1":	"“या पन भिक्खुनी अञ्ञं चेतापेत्वा अञ्ञं चेतापेय्य, निस्सग्गियं पाचित्तियन्”ति। ",
"pli-tv-bi-vb-np5:2.1":	"या पनाति ",
"pli-tv-bi-vb-np5:2.2":	"या यादिसा …पे… ",
"pli-tv-bi-vb-np5:2.3":	"भिक्खुनीति ",
"pli-tv-bi-vb-np5:2.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-np5:2.5":	"अञ्ञं चेतापेत्वाति ",
"pli-tv-bi-vb-np5:2.6":	"यं किञ्चि चेतापेत्वा। ",
"pli-tv-bi-vb-np5:2.7":	"अञ्ञं चेतापेय्याति ",
"pli-tv-bi-vb-np5:2.8":	"तं ठपेत्वा अञ्ञं चेतापेति, पयोगे दुक्कटं। ",
"pli-tv-bi-vb-np5:2.9":	"पटिलाभेन निस्सग्गियं होति। ",
"pli-tv-bi-vb-np5:2.10":	"निस्सज्जितब्बं सङ्घस्स वा गणस्स वा एकभिक्खुनिया वा। ",
"pli-tv-bi-vb-np5:2.11":	"एवञ्च पन, भिक्खवे, निस्सज्जितब्बं। ",
"pli-tv-bi-vb-np5:2.12":	"…पे… ",
"pli-tv-bi-vb-np5:2.13":	"“इदं मे, अय्ये, अञ्ञं चेतापेत्वा अञ्ञं चेतापितं निस्सग्गियं, इमाहं सङ्घस्स निस्सज्जामी”ति …पे… ",
"pli-tv-bi-vb-np5:2.14":	"ददेय्याति …पे… ",
"pli-tv-bi-vb-np5:2.15":	"ददेय्युन्ति …पे… ",
"pli-tv-bi-vb-np5:2.16":	"अय्याय दम्मीति। ",
"pli-tv-bi-vb-np5:2.17.1":	"अञ्ञे अञ्ञसञ्ञा अञ्ञं चेतापेति, निस्सग्गियं पाचित्तियं। ",
"pli-tv-bi-vb-np5:2.18":	"अञ्ञे वेमतिका अञ्ञं चेतापेति, निस्सग्गियं पाचित्तियं। ",
"pli-tv-bi-vb-np5:2.19":	"अञ्ञे अनञ्ञसञ्ञा अञ्ञं चेतापेति, निस्सग्गियं पाचित्तियं। ",
"pli-tv-bi-vb-np5:2.20":	"अनञ्ञे अञ्ञसञ्ञा अनञ्ञं चेतापेति, आपत्ति दुक्कटस्स। ",
"pli-tv-bi-vb-np5:2.21":	"अनञ्ञे वेमतिका अनञ्ञं चेतापेति, आपत्ति दुक्कटस्स। ",
"pli-tv-bi-vb-np5:2.22":	"अनञ्ञे अनञ्ञसञ्ञा अनापत्ति। ",
"pli-tv-bi-vb-np5:2.23.1":	"अनापत्ति—",
"pli-tv-bi-vb-np5:2.24":	"तञ्ञेव चेतापेति, अञ्ञञ्च चेतापेति, ",
"pli-tv-bi-vb-np5:2.25":	"आनिसंसं दस्सेत्वा चेतापेति, ",
"pli-tv-bi-vb-np5:2.26":	"उम्मत्तिकाय, ",
"pli-tv-bi-vb-np5:2.27":	"आदिकम्मिकायाति। ",
"pli-tv-bi-vb-np5:2.28":	"पञ्चमसिक्खापदं निट्ठितं। "
}	
