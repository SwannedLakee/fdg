{	
"pli-tv-bi-vb-pc51:0.1":	"थेरवाद विनय ",
"pli-tv-bi-vb-pc51:0.2":	"भिक्खुनिविभङ्ग ",
"pli-tv-bi-vb-pc51:0.3":	"पाचित्तियकण्ड ",
"pli-tv-bi-vb-pc51:0.4":	"आरामवग्ग ",
"pli-tv-bi-vb-pc51:0.5":	"५१। आरामपविसनसिक्खापद ",
"pli-tv-bi-vb-pc51:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pc51:1.2":	"तेन खो पन समयेन सम्बहुला भिक्खू गामकावासे एकचीवरा चीवरकम्मं करोन्ति। ",
"pli-tv-bi-vb-pc51:1.3":	"भिक्खुनियो अनापुच्छा आरामं पविसित्वा येन ते भिक्खू तेनुपसङ्कमिंसु। ",
"pli-tv-bi-vb-pc51:1.4":	"भिक्खू उज्झायन्ति खिय्यन्ति विपाचेन्ति—",
"pli-tv-bi-vb-pc51:1.5":	"“कथञ्हि नाम भिक्खुनियो अनापुच्छा आरामं पविसिस्सन्ती”ति …पे… ",
"pli-tv-bi-vb-pc51:1.6":	"“सच्चं किर, भिक्खवे, भिक्खुनियो अनापुच्छा आरामं पविसन्ती”ति? ",
"pli-tv-bi-vb-pc51:1.7":	"“सच्चं, भगवा”ति। ",
"pli-tv-bi-vb-pc51:1.8":	"विगरहि बुद्धो भगवा …पे… ",
"pli-tv-bi-vb-pc51:1.9":	"कथञ्हि नाम, भिक्खवे, भिक्खुनियो अनापुच्छा आरामं पविसिस्सन्ति। ",
"pli-tv-bi-vb-pc51:1.10":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc51:1.11":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc51:1.12.1":	"“या पन भिक्खुनी अनापुच्छा आरामं पविसेय्य, पाचित्तियन्”ति। ",
"pli-tv-bi-vb-pc51:1.13":	"एवञ्चिदं भगवता भिक्खुनीनं सिक्खापदं पञ्ञत्तं होति। ",
"pli-tv-bi-vb-pc51:2.1":	"तेन खो पन समयेन ते भिक्खू तम्हा आवासा पक्कमिंसु। ",
"pli-tv-bi-vb-pc51:2.2":	"भिक्खुनियो—“अय्या पक्कन्ता”ति आरामं नागमंसु। ",
"pli-tv-bi-vb-pc51:2.3":	"अथ खो ते भिक्खू पुनदेव तं आवासं पच्चागच्छिंसु। ",
"pli-tv-bi-vb-pc51:2.4":	"भिक्खुनियो—“अय्या आगता”ति आपुच्छा आरामं पविसित्वा येन ते भिक्खू तेनुपसङ्कमिंसु; ",
"pli-tv-bi-vb-pc51:2.5":	"उपसङ्कमित्वा ते भिक्खू अभिवादेत्वा एकमन्तं अट्ठंसु। ",
"pli-tv-bi-vb-pc51:2.6":	"एकमन्तं ठिता खो ता भिक्खुनियो ते भिक्खू एतदवोचुं—“किस्स तुम्हे, भगिनियो, आरामं नेव सम्मज्जित्थ न पानीयं परिभोजनीयं उपट्ठापित्था”ति? ",
"pli-tv-bi-vb-pc51:2.7":	"“भगवता, अय्या, सिक्खापदं पञ्ञत्तं—‘न अनापुच्छा आरामो पविसितब्बो’ति। ",
"pli-tv-bi-vb-pc51:2.8":	"तेन मयं न आगमिम्हा”ति। ",
"pli-tv-bi-vb-pc51:2.9":	"भगवतो एतमत्थं आरोचेसुं …पे… ",
"pli-tv-bi-vb-pc51:2.10":	"अनुजानामि, भिक्खवे, सन्तं भिक्खुं आपुच्छा आरामं पविसितुं। ",
"pli-tv-bi-vb-pc51:2.11":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc51:2.12.1":	"“या पन भिक्खुनी सन्तं भिक्खुं अनापुच्छा आरामं पविसेय्य, पाचित्तियन्”ति। ",
"pli-tv-bi-vb-pc51:2.13":	"एवञ्चिदं भगवता भिक्खुनीनं सिक्खापदं पञ्ञत्तं होति। ",
"pli-tv-bi-vb-pc51:3.1":	"तेन खो पन समयेन ते भिक्खू तम्हा आवासा पक्कमित्वा पुनदेव तं आवासं पच्चागच्छिंसु। ",
"pli-tv-bi-vb-pc51:3.2":	"भिक्खुनियो—“अय्या पक्कन्ता”ति अनापुच्छा आरामं पविसिंसु। ",
"pli-tv-bi-vb-pc51:3.3":	"तासं कुक्कुच्चं अहोसि—“भगवता सिक्खापदं पञ्ञत्तं—‘न सन्तं भिक्खुं अनापुच्छा आरामो पविसितब्बो’ति। ",
"pli-tv-bi-vb-pc51:3.4":	"मयञ्चम्हा सन्तं भिक्खुं अनापुच्छा आरामं पविसिम्हा। ",
"pli-tv-bi-vb-pc51:3.5":	"कच्चि नु खो मयं पाचित्तियं आपत्तिं आपन्ना”ति …पे… ",
"pli-tv-bi-vb-pc51:3.6":	"भगवतो एतमत्थं आरोचेसुं। ",
"pli-tv-bi-vb-pc51:3.7":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि …पे… ",
"pli-tv-bi-vb-pc51:3.8":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc51:3.9.1":	"“या पन भिक्खुनी जानं सभिक्खुकं आरामं अनापुच्छा पविसेय्य, पाचित्तियन्”ति। ",
"pli-tv-bi-vb-pc51:4.1.1":	"या पनाति ",
"pli-tv-bi-vb-pc51:4.1.2":	"या यादिसा …पे… ",
"pli-tv-bi-vb-pc51:4.1.3":	"भिक्खुनीति ",
"pli-tv-bi-vb-pc51:4.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc51:4.1.5":	"जानाति नाम ",
"pli-tv-bi-vb-pc51:4.1.6":	"सामं वा जानाति, अञ्ञे वा तस्सा आरोचेन्ति, ते वा आरोचेन्ति। ",
"pli-tv-bi-vb-pc51:4.1.7":	"सभिक्खुको नाम आरामो ",
"pli-tv-bi-vb-pc51:4.1.8":	"यत्थ भिक्खू रुक्खमूलेपि वसन्ति। ",
"pli-tv-bi-vb-pc51:4.1.9":	"अनापुच्छा आरामं पविसेय्याति ",
"pli-tv-bi-vb-pc51:4.1.10":	"भिक्खुं वा सामणेरं वा आरामिकं वा अनापुच्छा परिक्खित्तस्स आरामस्स परिक्खेपं अतिक्कामेन्तिया आपत्ति पाचित्तियस्स। ",
"pli-tv-bi-vb-pc51:4.1.11":	"अपरिक्खित्तस्स आरामस्स उपचारं ओक्कमन्तिया आपत्ति पाचित्तियस्स। ",
"pli-tv-bi-vb-pc51:4.2.1":	"सभिक्खुके सभिक्खुकसञ्ञा सन्तं भिक्खुं अनापुच्छा आरामं पविसति, आपत्ति पाचित्तियस्स। ",
"pli-tv-bi-vb-pc51:4.2.2":	"सभिक्खुके वेमतिका सन्तं भिक्खुं अनापुच्छा आरामं पविसति, आपत्ति दुक्कटस्स। ",
"pli-tv-bi-vb-pc51:4.2.3":	"सभिक्खुके अभिक्खुकसञ्ञा सन्तं भिक्खुं अनापुच्छा आरामं पविसति, अनापत्ति। ",
"pli-tv-bi-vb-pc51:4.2.4":	"अभिक्खुके सभिक्खुकसञ्ञा, आपत्ति दुक्कटस्स। ",
"pli-tv-bi-vb-pc51:4.2.5":	"अभिक्खुके वेमतिका, आपत्ति दुक्कटस्स। ",
"pli-tv-bi-vb-pc51:4.2.6":	"अभिक्खुके अभिक्खुकसञ्ञा, अनापत्ति। ",
"pli-tv-bi-vb-pc51:4.3.1":	"अनापत्ति—",
"pli-tv-bi-vb-pc51:4.3.2":	"सन्तं भिक्खुं आपुच्छा पविसति, ",
"pli-tv-bi-vb-pc51:4.3.3":	"असन्तं भिक्खुं अनापुच्छा पविसति, ",
"pli-tv-bi-vb-pc51:4.3.4":	"सीसानुलोकिका गच्छति, ",
"pli-tv-bi-vb-pc51:4.3.5":	"यत्थ भिक्खुनियो सन्निपतिता होन्ति तत्थ गच्छति, ",
"pli-tv-bi-vb-pc51:4.3.6":	"आरामेन मग्गो होति, ",
"pli-tv-bi-vb-pc51:4.3.7":	"गिलानाय, ",
"pli-tv-bi-vb-pc51:4.3.8":	"आपदासु, ",
"pli-tv-bi-vb-pc51:4.3.9":	"उम्मत्तिकाय, ",
"pli-tv-bi-vb-pc51:4.3.10":	"आदिकम्मिकायाति। ",
"pli-tv-bi-vb-pc51:4.3.11":	"पठमसिक्खापदं निट्ठितं। "
}	
