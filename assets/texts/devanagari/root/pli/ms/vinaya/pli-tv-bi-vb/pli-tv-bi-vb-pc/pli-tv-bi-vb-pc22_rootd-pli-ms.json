{	
"pli-tv-bi-vb-pc22:0.1":	"थेरवाद विनय ",
"pli-tv-bi-vb-pc22:0.2":	"भिक्खुनिविभङ्ग ",
"pli-tv-bi-vb-pc22:0.3":	"पाचित्तियकण्ड ",
"pli-tv-bi-vb-pc22:0.4":	"नग्गवग्ग ",
"pli-tv-bi-vb-pc22:0.5":	"२२। उदकसाटिकसिक्खापद ",
"pli-tv-bi-vb-pc22:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pc22:1.2":	"तेन खो पन समयेन भगवता भिक्खुनीनं उदकसाटिका अनुञ्ञाता होति। ",
"pli-tv-bi-vb-pc22:1.3":	"छब्बग्गिया भिक्खुनियो—",
"pli-tv-bi-vb-pc22:1.4":	"“भगवता उदकसाटिका अनुञ्ञाता”ति अप्पमाणिकायो उदकसाटिकायो धारेसुं। ",
"pli-tv-bi-vb-pc22:1.5":	"पुरतोपि पच्छतोपि आकड्ढन्ता आहिण्डन्ति। ",
"pli-tv-bi-vb-pc22:1.6":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc22:1.7":	"“कथञ्हि नाम छब्बग्गिया भिक्खुनियो अप्पमाणिकायो उदकसाटिकायो धारेस्सन्ती”ति …पे… ",
"pli-tv-bi-vb-pc22:1.8":	"“सच्चं किर, भिक्खवे, छब्बग्गिया भिक्खुनियो अप्पमाणिकायो उदकसाटिकायो धारेन्ती”ति? ",
"pli-tv-bi-vb-pc22:1.9":	"“सच्चं, भगवा”ति। ",
"pli-tv-bi-vb-pc22:1.10":	"विगरहि बुद्धो भगवा …पे… ",
"pli-tv-bi-vb-pc22:1.11":	"कथञ्हि नाम, भिक्खवे, छब्बग्गिया भिक्खुनियो अप्पमाणिकायो उदकसाटिकायो धारेस्सन्ति। ",
"pli-tv-bi-vb-pc22:1.12":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc22:1.13":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc22:1.14.1":	"“उदकसाटिकं पन भिक्खुनिया कारयमानाय पमाणिका कारेतब्बा। तत्रिदं पमाणं—दीघसो चतस्सो विदत्थियो, सुगतविदत्थिया; तिरियं द्वे विदत्थियो। तं अतिक्कामेन्तिया छेदनकं पाचित्तियन्”ति। ",
"pli-tv-bi-vb-pc22:2.1.1":	"उदकसाटिका नाम ",
"pli-tv-bi-vb-pc22:2.1.2":	"याय निवत्था नहायति। ",
"pli-tv-bi-vb-pc22:2.1.3":	"कारयमानायाति ",
"pli-tv-bi-vb-pc22:2.1.4":	"करोन्तिया वा कारापेन्तिया वा। पमाणिका कारेतब्बा। ",
"pli-tv-bi-vb-pc22:2.1.5":	"तत्रिदं पमाणं— दीघसो चतस्सो विदत्थियो, सुगतविदत्थिया; तिरियं द्वे विदत्थियो। ",
"pli-tv-bi-vb-pc22:2.1.6":	"तं अतिक्कामेत्वा करोति वा कारापेति वा, पयोगे दुक्कटं। ",
"pli-tv-bi-vb-pc22:2.1.7":	"पटिलाभेन छिन्दित्वा पाचित्तियं देसेतब्बं। ",
"pli-tv-bi-vb-pc22:2.1.8.1":	"अत्तना विप्पकतं अत्तना परियोसापेति, आपत्ति पाचित्तियस्स। ",
"pli-tv-bi-vb-pc22:2.1.9":	"अत्तना विप्पकतं परेहि परियोसापेति, आपत्ति पाचित्तियस्स। ",
"pli-tv-bi-vb-pc22:2.1.10":	"परेहि विप्पकतं अत्तना परियोसापेति, आपत्ति पाचित्तियस्स। ",
"pli-tv-bi-vb-pc22:2.1.11":	"परेहि विप्पकतं परेहि परियोसापेति, आपत्ति पाचित्तियस्स। ",
"pli-tv-bi-vb-pc22:2.1.12":	"अञ्ञस्सत्थाय करोति वा कारापेति वा, आपत्ति दुक्कटस्स। ",
"pli-tv-bi-vb-pc22:2.1.13":	"अञ्ञेन कतं पटिलभित्वा परिभुञ्जति, आपत्ति दुक्कटस्स। ",
"pli-tv-bi-vb-pc22:2.2.1":	"अनापत्ति—",
"pli-tv-bi-vb-pc22:2.2.2":	"पमाणिकं करोति, ",
"pli-tv-bi-vb-pc22:2.2.3":	"ऊनकं करोति, ",
"pli-tv-bi-vb-pc22:2.2.4":	"अञ्ञेन कतं पमाणातिक्कन्तं पटिलभित्वा छिन्दित्वा परिभुञ्जति, ",
"pli-tv-bi-vb-pc22:2.2.5":	"वितानं वा भूमत्थरणं वा साणिपाकारं वा भिसिं वा बिब्बोहनं वा करोति, ",
"pli-tv-bi-vb-pc22:2.2.6":	"उम्मत्तिकाय, ",
"pli-tv-bi-vb-pc22:2.2.7":	"आदिकम्मिकायाति। ",
"pli-tv-bi-vb-pc22:2.2.8":	"दुतियसिक्खापदं निट्ठितं। "
}	
