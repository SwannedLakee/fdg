{	
"pli-tv-bi-vb-ss3:0.1":	"थेरवाद विनय ",
"pli-tv-bi-vb-ss3:0.2":	"भिक्खुनिविभङ्ग ",
"pli-tv-bi-vb-ss3:0.3":	"सङ्घादिसेसकण्ड ",
"pli-tv-bi-vb-ss3:0.4":	"३। एकगामन्तरगमनसिक्खापद ",
"pli-tv-bi-vb-ss3:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-ss3:1.2":	"तेन खो पन समयेन भद्दाय कापिलानिया अन्तेवासिनी भिक्खुनी भिक्खुनीहि सद्धिं भण्डित्वा गामकं ञातिकुलं अगमासि। ",
"pli-tv-bi-vb-ss3:1.3":	"भद्दा कापिलानी तं भिक्खुनिं अपस्सन्ती भिक्खुनियो पुच्छि—“कहं इत्थन्नामा, न दिस्सती”ति। ",
"pli-tv-bi-vb-ss3:1.4":	"“भिक्खुनीहि सद्धिं, अय्ये, भण्डित्वा न दिस्सती”ति। ",
"pli-tv-bi-vb-ss3:1.5":	"“अम्मा, अमुकस्मिं गामके एतिस्सा ञातिकुलं। तत्थ गन्त्वा विचिनथा”ति। ",
"pli-tv-bi-vb-ss3:1.6":	"भिक्खुनियो तत्थ गन्त्वा तं भिक्खुनिं पस्सित्वा एतदवोचुं—“किस्स त्वं, अय्ये, एकिका आगता, कच्चिसि अप्पधंसिता”ति? ",
"pli-tv-bi-vb-ss3:1.7":	"“अप्पधंसिताम्हि, अय्ये”ति। ",
"pli-tv-bi-vb-ss3:1.8":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-ss3:1.9":	"“कथञ्हि नाम भिक्खुनी एका गामन्तरं गच्छिस्सती”ति …पे… ",
"pli-tv-bi-vb-ss3:1.10":	"“सच्चं किर, भिक्खवे, भिक्खुनी एका गामन्तरं गच्छती”ति? ",
"pli-tv-bi-vb-ss3:1.11":	"“सच्चं, भगवा”ति। ",
"pli-tv-bi-vb-ss3:1.12":	"विगरहि बुद्धो भगवा …पे… ",
"pli-tv-bi-vb-ss3:1.13":	"कथञ्हि नाम, भिक्खवे, भिक्खुनी एका गामन्तरं गच्छिस्सति। ",
"pli-tv-bi-vb-ss3:1.14":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-ss3:1.15":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-ss3:1.16.1":	"“या पन भिक्खुनी एका गामन्तरं गच्छेय्य, अयम्पि भिक्खुनी पठमापत्तिकं धम्मं आपन्ना निस्सारणीयं सङ्घादिसेसन्”ति। ",
"pli-tv-bi-vb-ss3:1.17":	"एवञ्चिदं भगवता भिक्खुनीनं सिक्खापदं पञ्ञत्तं होति। ",
"pli-tv-bi-vb-ss3:2.1":	"तेन खो पन समयेन द्वे भिक्खुनियो साकेता सावत्थिं अद्धानमग्गप्पटिपन्ना होन्ति। ",
"pli-tv-bi-vb-ss3:2.2":	"अन्तरामग्गे नदी तरितब्बा होति। ",
"pli-tv-bi-vb-ss3:2.3":	"अथ खो ता भिक्खुनियो नाविके उपसङ्कमित्वा एतदवोचुं—“साधु नो, आवुसो, तारेथा”ति। ",
"pli-tv-bi-vb-ss3:2.4":	"“नाय्ये, सक्का उभो सकिं तारेतुन्”ति। ",
"pli-tv-bi-vb-ss3:2.5":	"एको एकं उत्तारेसि। ",
"pli-tv-bi-vb-ss3:2.6":	"उत्तिण्णो उत्तिण्णं दूसेसि। ",
"pli-tv-bi-vb-ss3:2.7":	"अनुत्तिण्णो अनुत्तिण्णं दूसेसि। ",
"pli-tv-bi-vb-ss3:2.8":	"ता पच्छा समागन्त्वा पुच्छिंसु—",
"pli-tv-bi-vb-ss3:2.9":	"“कच्चिसि, अय्ये, अप्पधंसिता”ति? ",
"pli-tv-bi-vb-ss3:2.10":	"“पधंसिताम्हि, अय्ये। ",
"pli-tv-bi-vb-ss3:2.11":	"त्वं पन, अय्ये, अप्पधंसिता”ति? ",
"pli-tv-bi-vb-ss3:2.12":	"“पधंसिताम्हि, अय्ये”ति। ",
"pli-tv-bi-vb-ss3:2.13":	"अथ खो ता भिक्खुनियो सावत्थिं गन्त्वा भिक्खुनीनं एतमत्थं आरोचेसुं। ",
"pli-tv-bi-vb-ss3:2.14":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-ss3:2.15":	"“कथञ्हि नाम भिक्खुनी एका नदीपारं गच्छिस्सती”ति। ",
"pli-tv-bi-vb-ss3:2.16":	"अथ खो ता भिक्खुनियो भिक्खूनं एतमत्थं आरोचेसुं। ",
"pli-tv-bi-vb-ss3:2.17":	"भिक्खू भगवतो एतमत्थं आरोचेसुं …पे… ",
"pli-tv-bi-vb-ss3:2.18":	"“सच्चं किर, भिक्खवे, भिक्खुनी एका नदीपारं गच्छती”ति? ",
"pli-tv-bi-vb-ss3:2.19":	"“सच्चं, भगवा”ति। ",
"pli-tv-bi-vb-ss3:2.20":	"विगरहि बुद्धो भगवा …पे… ",
"pli-tv-bi-vb-ss3:2.21":	"कथञ्हि नाम, भिक्खवे, भिक्खुनी एका नदीपारं गच्छिस्सति। ",
"pli-tv-bi-vb-ss3:2.22":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-ss3:2.23":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-ss3:2.24.1":	"“या पन भिक्खुनी एका वा गामन्तरं गच्छेय्य, एका वा नदीपारं गच्छेय्य, अयम्पि भिक्खुनी पठमापत्तिकं धम्मं आपन्ना निस्सारणीयं सङ्घादिसेसन्”ति। ",
"pli-tv-bi-vb-ss3:2.25":	"एवञ्चिदं भगवता भिक्खुनीनं सिक्खापदं पञ्ञत्तं होति। ",
"pli-tv-bi-vb-ss3:3.1":	"तेन खो पन समयेन सम्बहुला भिक्खुनियो कोसलेसु जनपदे सावत्थिं गच्छन्ता सायं अञ्ञतरं गामं उपगच्छिंसु। ",
"pli-tv-bi-vb-ss3:3.2":	"तत्थ अञ्ञतरा भिक्खुनी अभिरूपा होति दस्सनीया पासादिका। अञ्ञतरो पुरिसो तस्सा भिक्खुनिया सह दस्सनेन पटिबद्धचित्तो होति। ",
"pli-tv-bi-vb-ss3:3.3":	"अथ खो सो पुरिसो तासं भिक्खुनीनं सेय्यं पञ्ञपेन्तो तस्सा भिक्खुनिया सेय्यं एकमन्तं पञ्ञापेसि। ",
"pli-tv-bi-vb-ss3:3.4":	"अथ खो सा भिक्खुनी सल्लक्खेत्वा—“परियुट्ठितो अयं पुरिसो; सचे रत्तिं आगच्छिस्सति, विस्सरो मे भविस्सती”ति, ",
"pli-tv-bi-vb-ss3:3.5":	"भिक्खुनियो अनापुच्छा अञ्ञतरं कुलं गन्त्वा सेय्यं कप्पेसि। ",
"pli-tv-bi-vb-ss3:3.6":	"अथ खो सो पुरिसो रत्तिं आगन्त्वा तं भिक्खुनिं गवेसन्तो भिक्खुनियो घट्टेसि। ",
"pli-tv-bi-vb-ss3:3.7":	"भिक्खुनियो तं भिक्खुनिं अपस्सन्तियो एवमाहंसु—“निस्संसयं खो सा भिक्खुनी पुरिसेन सद्धिं निक्खन्ता”ति। ",
"pli-tv-bi-vb-ss3:3.8":	"अथ खो सा भिक्खुनी तस्सा रत्तिया अच्चयेन येन ता भिक्खुनियो तेनुपसङ्कमि। भिक्खुनियो तं भिक्खुनिं एतदवोचुं—“किस्स त्वं, अय्ये, पुरिसेन सद्धिं निक्खन्ता”ति? ",
"pli-tv-bi-vb-ss3:3.9":	"“नाहं, अय्ये, पुरिसेन सद्धिं निक्खन्ता”ति। ",
"pli-tv-bi-vb-ss3:3.10":	"भिक्खुनीनं एतमत्थं आरोचेसि। ",
"pli-tv-bi-vb-ss3:3.11":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-ss3:3.12":	"“कथञ्हि नाम भिक्खुनी एका रत्तिं विप्पवसिस्सती”ति …पे… ",
"pli-tv-bi-vb-ss3:3.13":	"“सच्चं किर, भिक्खवे, भिक्खुनी एका रत्तिं विप्पवसती”ति? ",
"pli-tv-bi-vb-ss3:3.14":	"“सच्चं, भगवा”ति। ",
"pli-tv-bi-vb-ss3:3.15":	"विगरहि बुद्धो भगवा …पे… ",
"pli-tv-bi-vb-ss3:3.16":	"कथञ्हि नाम, भिक्खवे, भिक्खुनी एका रत्तिं विप्पवसिस्सति। ",
"pli-tv-bi-vb-ss3:3.17":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-ss3:3.18":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-ss3:3.19.1":	"“या पन भिक्खुनी एका वा गामन्तरं गच्छेय्य, एका वा नदीपारं गच्छेय्य, एका वा रत्तिं विप्पवसेय्य, अयम्पि भिक्खुनी पठमापत्तिकं धम्मं आपन्ना निस्सारणीयं सङ्घादिसेसन्”ति। ",
"pli-tv-bi-vb-ss3:3.20":	"एवञ्चिदं भगवता भिक्खुनीनं सिक्खापदं पञ्ञत्तं होति। ",
"pli-tv-bi-vb-ss3:4.1":	"तेन खो पन समयेन सम्बहुला भिक्खुनियो कोसलेसु जनपदे सावत्थिं अद्धानमग्गप्पटिपन्ना होन्ति। ",
"pli-tv-bi-vb-ss3:4.2":	"तत्थ अञ्ञतरा भिक्खुनी वच्चेन पीळिता एकिका ओहीयित्वा पच्छा अगमासि। ",
"pli-tv-bi-vb-ss3:4.3":	"मनुस्सा तं भिक्खुनिं पस्सित्वा दूसेसुं। ",
"pli-tv-bi-vb-ss3:4.4":	"अथ खो सा भिक्खुनी येन ता भिक्खुनियो तेनुपसङ्कमि। भिक्खुनियो तं भिक्खुनिं एतदवोचुं—“किस्स त्वं, अय्ये, एकिका ओहीना, कच्चिसि अप्पधंसिता”ति? ",
"pli-tv-bi-vb-ss3:4.5":	"“पधंसिताम्हि, अय्ये”ति। ",
"pli-tv-bi-vb-ss3:4.6":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-ss3:4.7":	"कथञ्हि नाम भिक्खुनी एका गणम्हा ओहीयिस्सतीति …पे… ",
"pli-tv-bi-vb-ss3:4.8":	"“सच्चं किर, भिक्खवे, भिक्खुनी एका गणम्हा ओहीयती”ति? ",
"pli-tv-bi-vb-ss3:4.9":	"“सच्चं, भगवा”ति। ",
"pli-tv-bi-vb-ss3:4.10":	"विगरहि बुद्धो भगवा …पे… ",
"pli-tv-bi-vb-ss3:4.11":	"कथञ्हि नाम, भिक्खवे, भिक्खुनी एका गणम्हा ओहीयिस्सति। ",
"pli-tv-bi-vb-ss3:4.12":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-ss3:4.13":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-ss3:4.14.1":	"“या पन भिक्खुनी एका वा गामन्तरं गच्छेय्य, एका वा नदीपारं गच्छेय्य, एका वा रत्तिं विप्पवसेय्य, एका वा गणम्हा ओहीयेय्य, अयम्पि भिक्खुनी पठमापत्तिकं धम्मं आपन्ना निस्सारणीयं सङ्घादिसेसन्”ति। ",
"pli-tv-bi-vb-ss3:5.1.1":	"या पनाति ",
"pli-tv-bi-vb-ss3:5.1.2":	"या यादिसा …पे… ",
"pli-tv-bi-vb-ss3:5.1.3":	"भिक्खुनीति ",
"pli-tv-bi-vb-ss3:5.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-ss3:5.1.5":	"एका वा गामन्तरं गच्छेय्याति ",
"pli-tv-bi-vb-ss3:5.1.6":	"परिक्खित्तस्स गामस्स परिक्खेपं पठमं पादं अतिक्कामेन्तिया आपत्ति थुल्लच्चयस्स, ",
"pli-tv-bi-vb-ss3:5.1.7":	"दुतियं पादं अतिक्कामेन्तिया आपत्ति सङ्घादिसेसस्स। ",
"pli-tv-bi-vb-ss3:5.1.8":	"अपरिक्खित्तस्स गामस्स उपचारं पठमं पादं अतिक्कामेन्तिया आपत्ति थुल्लच्चयस्स। ",
"pli-tv-bi-vb-ss3:5.1.9":	"दुतियं पादं अतिक्कामेन्तिया आपत्ति सङ्घादिसेसस्स। ",
"pli-tv-bi-vb-ss3:5.1.10":	"एका वा नदीपारं गच्छेय्याति ",
"pli-tv-bi-vb-ss3:5.1.11":	"नदी नाम तिमण्डलं पटिच्छादेत्वा यत्थ कत्थचि उत्तरन्तिया भिक्खुनिया अन्तरवासको तेमियति। ",
"pli-tv-bi-vb-ss3:5.1.12":	"पठमं पादं उत्तरन्तिया आपत्ति थुल्लच्चयस्स। ",
"pli-tv-bi-vb-ss3:5.1.13":	"दुतियं पादं उत्तरन्तिया आपत्ति सङ्घादिसेसस्स। ",
"pli-tv-bi-vb-ss3:5.1.14":	"एका वा रत्तिं विप्पवसेय्याति ",
"pli-tv-bi-vb-ss3:5.1.15":	"सह अरुणुग्गमना दुतियिकाय भिक्खुनिया हत्थपासं विजहन्तिया आपत्ति थुल्लच्चयस्स। ",
"pli-tv-bi-vb-ss3:5.1.16":	"विजहिते आपत्ति सङ्घादिसेसस्स। ",
"pli-tv-bi-vb-ss3:5.1.17":	"एका वा गणम्हा ओहीयेय्याति ",
"pli-tv-bi-vb-ss3:5.1.18":	"अगामके अरञ्ञे दुतियिकाय भिक्खुनिया दस्सनूपचारं वा सवनूपचारं वा विजहन्तिया आपत्ति थुल्लच्चयस्स। ",
"pli-tv-bi-vb-ss3:5.1.19":	"विजहिते आपत्ति सङ्घादिसेसस्स। ",
"pli-tv-bi-vb-ss3:5.1.20":	"अयम्पीति ",
"pli-tv-bi-vb-ss3:5.1.21":	"पुरिमायो उपादाय वुच्चति। ",
"pli-tv-bi-vb-ss3:5.1.22":	"पठमापत्तिकन्ति ",
"pli-tv-bi-vb-ss3:5.1.23":	"सह वत्थुज्झाचारा आपज्जति असमनुभासनाय। ",
"pli-tv-bi-vb-ss3:5.1.24":	"निस्सारणीयन्ति ",
"pli-tv-bi-vb-ss3:5.1.25":	"सङ्घम्हा निस्सारीयति। ",
"pli-tv-bi-vb-ss3:5.1.26":	"सङ्घादिसेसोति ",
"pli-tv-bi-vb-ss3:5.1.27":	"…पे… तेनपि वुच्चति सङ्घादिसेसोति। ",
"pli-tv-bi-vb-ss3:5.2.1":	"अनापत्ति—",
"pli-tv-bi-vb-ss3:5.2.2":	"दुतियिका भिक्खुनी पक्कन्ता वा होति विब्भन्ता वा कालङ्कता वा पक्खसङ्कन्ता वा, ",
"pli-tv-bi-vb-ss3:5.2.3":	"आपदासु, ",
"pli-tv-bi-vb-ss3:5.2.4":	"उम्मत्तिकाय, ",
"pli-tv-bi-vb-ss3:5.2.5":	"आदिकम्मिकायाति। ",
"pli-tv-bi-vb-ss3:5.2.6":	"ततियसङ्घादिसेससिक्खापदं निट्ठितं। "
}	
