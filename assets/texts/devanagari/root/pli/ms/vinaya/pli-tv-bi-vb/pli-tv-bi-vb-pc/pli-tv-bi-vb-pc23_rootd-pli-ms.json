{	
"pli-tv-bi-vb-pc23:0.1":	"थेरवाद विनय ",
"pli-tv-bi-vb-pc23:0.2":	"भिक्खुनिविभङ्ग ",
"pli-tv-bi-vb-pc23:0.3":	"पाचित्तियकण्ड ",
"pli-tv-bi-vb-pc23:0.4":	"नग्गवग्ग ",
"pli-tv-bi-vb-pc23:0.5":	"२३। चीवरसिब्बनसिक्खापद ",
"pli-tv-bi-vb-pc23:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pc23:1.2":	"तेन खो पन समयेन अञ्ञतरिस्सा भिक्खुनिया महग्घे चीवरदुस्से चीवरं दुक्कटं होति दुस्सिब्बितं। ",
"pli-tv-bi-vb-pc23:1.3":	"थुल्लनन्दा भिक्खुनी तं भिक्खुनिं एतदवोच—",
"pli-tv-bi-vb-pc23:1.4":	"“सुन्दरं खो इदं ते, अय्ये, चीवरदुस्सं; ",
"pli-tv-bi-vb-pc23:1.5":	"चीवरञ्च खो दुक्कटं दुस्सिब्बितन्”ति। ",
"pli-tv-bi-vb-pc23:1.6":	"“विसिब्बेमि, अय्ये, सिब्बिस्ससी”ति? ",
"pli-tv-bi-vb-pc23:1.7":	"“आमाय्ये, सिब्बिस्सामी”ति। ",
"pli-tv-bi-vb-pc23:1.8":	"अथ खो सा भिक्खुनी तं चीवरं विसिब्बेत्वा थुल्लनन्दाय भिक्खुनिया अदासि। ",
"pli-tv-bi-vb-pc23:1.9":	"थुल्लनन्दा भिक्खुनी—",
"pli-tv-bi-vb-pc23:1.10":	"“सिब्बिस्सामि सिब्बिस्सामी”ति नेव सिब्बति न सिब्बापनाय उस्सुक्कं करोति। ",
"pli-tv-bi-vb-pc23:1.11":	"अथ खो सा भिक्खुनी भिक्खुनीनं एतमत्थं आरोचेसि। ",
"pli-tv-bi-vb-pc23:1.12":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc23:1.13":	"“कथञ्हि नाम अय्या थुल्लनन्दा भिक्खुनिया चीवरं विसिब्बापेत्वा नेव सिब्बिस्सति न सिब्बापनाय उस्सुक्कं करिस्सती”ति …पे… ",
"pli-tv-bi-vb-pc23:1.14":	"“सच्चं किर, भिक्खवे, थुल्लनन्दा भिक्खुनी भिक्खुनिया चीवरं विसिब्बापेत्वा नेव सिब्बति न सिब्बापनाय उस्सुक्कं करोती”ति? ",
"pli-tv-bi-vb-pc23:1.15":	"“सच्चं, भगवा”ति। ",
"pli-tv-bi-vb-pc23:1.16":	"विगरहि बुद्धो भगवा …पे… ",
"pli-tv-bi-vb-pc23:1.17":	"कथञ्हि नाम, भिक्खवे, थुल्लनन्दा भिक्खुनी भिक्खुनिया चीवरं विसिब्बापेत्वा नेव सिब्बिस्सति न सिब्बापनाय उस्सुक्कं करिस्सति। ",
"pli-tv-bi-vb-pc23:1.18":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc23:1.19":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc23:1.20.1":	"“या पन भिक्खुनी भिक्खुनिया चीवरं विसिब्बेत्वा वा विसिब्बापेत्वा वा सा पच्छा अनन्तरायिकिनी नेव सिब्बेय्य न सिब्बापनाय उस्सुक्कं करेय्य, अञ्ञत्र चतूहपञ्चाहा, पाचित्तियन्”ति। ",
"pli-tv-bi-vb-pc23:2.1.1":	"या पनाति ",
"pli-tv-bi-vb-pc23:2.1.2":	"या यादिसा …पे… ",
"pli-tv-bi-vb-pc23:2.1.3":	"भिक्खुनीति ",
"pli-tv-bi-vb-pc23:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc23:2.1.5":	"भिक्खुनियाति ",
"pli-tv-bi-vb-pc23:2.1.6":	"अञ्ञाय भिक्खुनिया। ",
"pli-tv-bi-vb-pc23:2.1.7":	"चीवरं नाम ",
"pli-tv-bi-vb-pc23:2.1.8":	"छन्नं चीवरानं अञ्ञतरं चीवरं। ",
"pli-tv-bi-vb-pc23:2.1.9":	"विसिब्बेत्वाति ",
"pli-tv-bi-vb-pc23:2.1.10":	"सयं विसिब्बेत्वा। ",
"pli-tv-bi-vb-pc23:2.1.11":	"विसिब्बापेत्वाति ",
"pli-tv-bi-vb-pc23:2.1.12":	"अञ्ञं विसिब्बापेत्वा। ",
"pli-tv-bi-vb-pc23:2.1.13":	"सा पच्छा अनन्तरायिकिनीति ",
"pli-tv-bi-vb-pc23:2.1.14":	"असति अन्तराये। ",
"pli-tv-bi-vb-pc23:2.1.15":	"नेव सिब्बेय्याति ",
"pli-tv-bi-vb-pc23:2.1.16":	"न सयं सिब्बेय्य। ",
"pli-tv-bi-vb-pc23:2.1.17":	"न सिब्बापनाय उस्सुक्कं करेय्याति ",
"pli-tv-bi-vb-pc23:2.1.18":	"न अञ्ञं आणापेय्य। ",
"pli-tv-bi-vb-pc23:2.1.19":	"अञ्ञत्र चतूहपञ्चाहाति ",
"pli-tv-bi-vb-pc23:2.1.20":	"ठपेत्वा चतूहपञ्चाहं। ",
"pli-tv-bi-vb-pc23:2.1.21":	"“नेव सिब्बिस्सामि न सिब्बापनाय उस्सुक्कं करिस्सामी”ति धुरं निक्खित्तमत्ते आपत्ति पाचित्तियस्स। ",
"pli-tv-bi-vb-pc23:2.2.1":	"उपसम्पन्नाय उपसम्पन्नसञ्ञा चीवरं विसिब्बेत्वा वा विसिब्बापेत्वा वा सा पच्छा अनन्तरायिकिनी नेव सिब्बति न सिब्बापनाय उस्सुक्कं करोति, अञ्ञत्र चतूहपञ्चाहा, आपत्ति पाचित्तियस्स। ",
"pli-tv-bi-vb-pc23:2.2.2":	"उपसम्पन्नाय वेमतिका चीवरं विसिब्बेत्वा वा विसिब्बापेत्वा वा सा पच्छा अनन्तरायिकिनी नेव सिब्बति न सिब्बापनाय उस्सुक्कं करोति, अञ्ञत्र चतूहपञ्चाहा, आपत्ति पाचित्तियस्स। ",
"pli-tv-bi-vb-pc23:2.2.3":	"उपसम्पन्नाय अनुपसम्पन्नसञ्ञा चीवरं विसिब्बेत्वा वा विसिब्बापेत्वा वा सा पच्छा अनन्तरायिकिनी नेव सिब्बति न सिब्बापनाय उस्सुक्कं करोति, अञ्ञत्र चतूहपञ्चाहा, आपत्ति पाचित्तियस्स। ",
"pli-tv-bi-vb-pc23:2.2.4":	"अञ्ञं परिक्खारं विसिब्बेत्वा वा विसिब्बापेत्वा वा सा पच्छा अनन्तरायिकिनी नेव सिब्बति न सिब्बापनाय उस्सुक्कं करोति, अञ्ञत्र चतूहपञ्चाहा, आपत्ति दुक्कटस्स। ",
"pli-tv-bi-vb-pc23:2.2.5":	"अनुपसम्पन्नाय चीवरं वा अञ्ञं वा परिक्खारं विसिब्बेत्वा वा विसिब्बापेत्वा वा सा पच्छा अनन्तरायिकिनी नेव सिब्बति न सिब्बापनाय उस्सुक्कं करोति, अञ्ञत्र चतूहपञ्चाहा, आपत्ति दुक्कटस्स। ",
"pli-tv-bi-vb-pc23:2.2.6":	"अनुपसम्पन्नाय उपसम्पन्नसञ्ञा, आपत्ति दुक्कटस्स। ",
"pli-tv-bi-vb-pc23:2.2.7":	"अनुपसम्पन्नाय वेमतिका, आपत्ति दुक्कटस्स। ",
"pli-tv-bi-vb-pc23:2.2.8":	"अनुपसम्पन्नाय अनुपसम्पन्नसञ्ञा, आपत्ति दुक्कटस्स। ",
"pli-tv-bi-vb-pc23:2.3.1":	"अनापत्ति—",
"pli-tv-bi-vb-pc23:2.3.2":	"सति अन्तराये, ",
"pli-tv-bi-vb-pc23:2.3.3":	"परियेसित्वा न लभति, ",
"pli-tv-bi-vb-pc23:2.3.4":	"करोन्ती चतूहपञ्चाहं अतिक्कामेति, ",
"pli-tv-bi-vb-pc23:2.3.5":	"गिलानाय, ",
"pli-tv-bi-vb-pc23:2.3.6":	"आपदासु, ",
"pli-tv-bi-vb-pc23:2.3.7":	"उम्मत्तिकाय, ",
"pli-tv-bi-vb-pc23:2.3.8":	"आदिकम्मिकायाति। ",
"pli-tv-bi-vb-pc23:2.3.9":	"ततियसिक्खापदं निट्ठितं। "
}	
