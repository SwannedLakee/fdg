{	
"pli-tv-bi-vb-pc17:0.1":	"थेरवाद विनय ",
"pli-tv-bi-vb-pc17:0.2":	"भिक्खुनिविभङ्ग ",
"pli-tv-bi-vb-pc17:0.3":	"पाचित्तियकण्ड ",
"pli-tv-bi-vb-pc17:0.4":	"रत्तन्धकारवग्ग ",
"pli-tv-bi-vb-pc17:0.5":	"१७। अनापुच्छासन्थरणसिक्खापद ",
"pli-tv-bi-vb-pc17:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pc17:1.2":	"तेन खो पन समयेन सम्बहुला भिक्खुनियो कोसलेसु जनपदे सावत्थिं गच्छन्तियो सायं अञ्ञतरं गामं उपगन्त्वा अञ्ञतरं ब्राह्मणकुलं उपसङ्कमित्वा ओकासं याचिंसु। ",
"pli-tv-bi-vb-pc17:1.3":	"अथ खो सा ब्राह्मणी ता भिक्खुनियो एतदवोच—",
"pli-tv-bi-vb-pc17:1.4":	"“आगमेथ, अय्ये, याव ब्राह्मणो आगच्छती”ति। ",
"pli-tv-bi-vb-pc17:1.5":	"भिक्खुनियो—",
"pli-tv-bi-vb-pc17:1.6":	"“याव ब्राह्मणो आगच्छती”ति सेय्यं सन्थरित्वा एकच्चा निसीदिंसु एकच्चा निपज्जिंसु। ",
"pli-tv-bi-vb-pc17:1.7":	"अथ खो सो ब्राह्मणो रत्तिं आगन्त्वा तं ब्राह्मणिं एतदवोच—",
"pli-tv-bi-vb-pc17:1.8":	"“का इमा”ति? ",
"pli-tv-bi-vb-pc17:1.9":	"“भिक्खुनियो, अय्या”ति। ",
"pli-tv-bi-vb-pc17:1.10":	"“निक्कड्ढथ इमा मुण्डा बन्धकिनियो”ति, घरतो निक्कड्ढापेसि। ",
"pli-tv-bi-vb-pc17:1.11":	"अथ खो ता भिक्खुनियो सावत्थिं गन्त्वा भिक्खुनीनं एतमत्थं आरोचेसुं। ",
"pli-tv-bi-vb-pc17:1.12":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc17:1.13":	"“कथञ्हि नाम भिक्खुनियो विकाले कुलानि उपसङ्कमित्वा सामिके अनापुच्छा सेय्यं सन्थरित्वा अभिनिसीदिस्सन्तिपि अभिनिपज्जिस्सन्तिपी”ति …पे… ",
"pli-tv-bi-vb-pc17:1.14":	"“सच्चं किर, भिक्खवे, भिक्खुनियो विकाले कुलानि उपसङ्कमित्वा सामिके अनापुच्छा सेय्यं सन्थरित्वा अभिनिसीदन्तिपि अभिनिपज्जन्तिपी”ति? ",
"pli-tv-bi-vb-pc17:1.15":	"“सच्चं, भगवा”ति। ",
"pli-tv-bi-vb-pc17:1.16":	"विगरहि बुद्धो भगवा …पे… ",
"pli-tv-bi-vb-pc17:1.17":	"कथञ्हि नाम, भिक्खवे, भिक्खुनियो विकाले कुलानि उपसङ्कमित्वा सामिके अनापुच्छा सेय्यं सन्थरित्वा अभिनिसीदिस्सन्तिपि अभिनिपज्जिस्सन्तिपि। ",
"pli-tv-bi-vb-pc17:1.18":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc17:1.19":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc17:1.20.1":	"“या पन भिक्खुनी विकाले कुलानि उपसङ्कमित्वा सामिके अनापुच्छा सेय्यं सन्थरित्वा वा सन्थरापेत्वा वा अभिनिसीदेय्य वा अभिनिपज्जेय्य वा, पाचित्तियन्”ति। ",
"pli-tv-bi-vb-pc17:2.1.1":	"या पनाति ",
"pli-tv-bi-vb-pc17:2.1.2":	"या यादिसा …पे… ",
"pli-tv-bi-vb-pc17:2.1.3":	"भिक्खुनीति ",
"pli-tv-bi-vb-pc17:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc17:2.1.5":	"विकालो नाम ",
"pli-tv-bi-vb-pc17:2.1.6":	"अत्थङ्गते सूरिये याव अरुणुग्गमना। ",
"pli-tv-bi-vb-pc17:2.1.7":	"कुलं नाम ",
"pli-tv-bi-vb-pc17:2.1.8":	"चत्तारि कुलानि— खत्तियकुलं, ब्राह्मणकुलं, वेस्सकुलं सुद्दकुलं। ",
"pli-tv-bi-vb-pc17:2.1.9":	"उपसङ्कमित्वाति ",
"pli-tv-bi-vb-pc17:2.1.10":	"तत्थ गन्त्वा। ",
"pli-tv-bi-vb-pc17:2.1.11":	"सामिके अनापुच्छाति ",
"pli-tv-bi-vb-pc17:2.1.12":	"यो तस्मिं कुले मनुस्सो सामिको दातुं, तं अनापुच्छा। ",
"pli-tv-bi-vb-pc17:2.1.13":	"सेय्यं नाम ",
"pli-tv-bi-vb-pc17:2.1.14":	"अन्तमसो पण्णसन्थारोपि। ",
"pli-tv-bi-vb-pc17:2.1.15":	"सन्थरित्वाति ",
"pli-tv-bi-vb-pc17:2.1.16":	"सयं सन्थरित्वा। ",
"pli-tv-bi-vb-pc17:2.1.17":	"सन्थरापेत्वाति ",
"pli-tv-bi-vb-pc17:2.1.18":	"अञ्ञं सन्थरापेत्वा। ",
"pli-tv-bi-vb-pc17:2.1.19":	"अभिनिसीदेय्याति ",
"pli-tv-bi-vb-pc17:2.1.20":	"तस्मिं अभिनिसीदति, आपत्ति पाचित्तियस्स। ",
"pli-tv-bi-vb-pc17:2.1.21":	"अभिनिपज्जेय्याति ",
"pli-tv-bi-vb-pc17:2.1.22":	"तस्मिं अभिनिपज्जति, आपत्ति पाचित्तियस्स। ",
"pli-tv-bi-vb-pc17:2.2.1":	"अनापुच्छिते अनापुच्छितसञ्ञा सेय्यं सन्थरित्वा वा सन्थरापेत्वा वा अभिनिसीदति वा अभिनिपज्जति वा, आपत्ति पाचित्तियस्स। ",
"pli-tv-bi-vb-pc17:2.2.2":	"अनापुच्छिते वेमतिका सेय्यं सन्थरित्वा वा सन्थरापेत्वा वा अभिनिसीदति वा अभिनिपज्जति वा, आपत्ति पाचित्तियस्स। ",
"pli-tv-bi-vb-pc17:2.2.3":	"अनापुच्छिते आपुच्छितसञ्ञा सेय्यं सन्थरित्वा वा सन्थरापेत्वा वा अभिनिसीदति वा अभिनिपज्जति वा, आपत्ति पाचित्तियस्स। ",
"pli-tv-bi-vb-pc17:2.2.4":	"आपुच्छिते अनापुच्छितसञ्ञा, आपत्ति दुक्कटस्स। ",
"pli-tv-bi-vb-pc17:2.2.5":	"आपुच्छिते वेमतिका, आपत्ति दुक्कटस्स। ",
"pli-tv-bi-vb-pc17:2.2.6":	"आपुच्छिते आपुच्छितसञ्ञा, अनापत्ति। ",
"pli-tv-bi-vb-pc17:2.3.1":	"अनापत्ति—",
"pli-tv-bi-vb-pc17:2.3.2":	"आपुच्छा सेय्यं सन्थरित्वा वा सन्थरापेत्वा वा अभिनिसीदति वा अभिनिपज्जति वा, ",
"pli-tv-bi-vb-pc17:2.3.3":	"गिलानाय, ",
"pli-tv-bi-vb-pc17:2.3.4":	"आपदासु, ",
"pli-tv-bi-vb-pc17:2.3.5":	"उम्मत्तिकाय, ",
"pli-tv-bi-vb-pc17:2.3.6":	"आदिकम्मिकायाति। ",
"pli-tv-bi-vb-pc17:2.3.7":	"सत्तमसिक्खापदं निट्ठितं। "
}	
