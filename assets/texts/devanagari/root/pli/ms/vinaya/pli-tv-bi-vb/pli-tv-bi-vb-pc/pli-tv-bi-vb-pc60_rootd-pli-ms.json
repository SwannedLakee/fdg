{	
"pli-tv-bi-vb-pc60:0.1":	"थेरवाद विनय ",
"pli-tv-bi-vb-pc60:0.2":	"भिक्खुनिविभङ्ग ",
"pli-tv-bi-vb-pc60:0.3":	"पाचित्तियकण्ड ",
"pli-tv-bi-vb-pc60:0.4":	"आरामवग्ग ",
"pli-tv-bi-vb-pc60:0.5":	"६०। पसाखेजातसिक्खापद ",
"pli-tv-bi-vb-pc60:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pc60:1.2":	"तेन खो पन समयेन अञ्ञतरा भिक्खुनी पसाखे जातं गण्डं पुरिसेन सद्धिं एकेनेका भेदापेसि। ",
"pli-tv-bi-vb-pc60:1.3":	"अथ खो सो पुरिसो तं भिक्खुनिं दूसेतुं उपक्कमि। ",
"pli-tv-bi-vb-pc60:1.4":	"सा विस्सरमकासि। ",
"pli-tv-bi-vb-pc60:1.5":	"भिक्खुनियो उपधावित्वा तं भिक्खुनिं एतदवोचुं—",
"pli-tv-bi-vb-pc60:1.6":	"“किस्स त्वं, अय्ये, विस्सरमकासी”ति? ",
"pli-tv-bi-vb-pc60:1.7":	"अथ खो सा भिक्खुनी भिक्खुनीनं एतमत्थं आरोचेसि। ",
"pli-tv-bi-vb-pc60:1.8":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc60:1.9":	"“कथञ्हि नाम भिक्खुनी पसाखे जातं गण्डं पुरिसेन सद्धिं एकेनेका भेदापेस्सती”ति …पे… ",
"pli-tv-bi-vb-pc60:1.10":	"“सच्चं किर, भिक्खवे, भिक्खुनी पसाखे जातं गण्डं पुरिसेन सद्धिं एकेनेका भेदापेती”ति? ",
"pli-tv-bi-vb-pc60:1.11":	"“सच्चं, भगवा”ति। ",
"pli-tv-bi-vb-pc60:1.12":	"विगरहि बुद्धो भगवा …पे… ",
"pli-tv-bi-vb-pc60:1.13":	"कथञ्हि नाम, भिक्खवे, भिक्खुनी पसाखे जातं गण्डं पुरिसेन सद्धिं एकेनेका भेदापेस्सति। ",
"pli-tv-bi-vb-pc60:1.14":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc60:1.15":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc60:1.16.1":	"“या पन भिक्खुनी पसाखे जातं गण्डं वा रुधितं वा अनपलोकेत्वा सङ्घं वा गणं वा पुरिसेन सद्धिं एकेनेका भेदापेय्य वा फालापेय्य वा धोवापेय्य वा आलिम्पापेय्य वा बन्धापेय्य वा मोचापेय्य वा, पाचित्तियन्”ति। ",
"pli-tv-bi-vb-pc60:2.1.1":	"या पनाति ",
"pli-tv-bi-vb-pc60:2.1.2":	"या यादिसा …पे… ",
"pli-tv-bi-vb-pc60:2.1.3":	"भिक्खुनीति ",
"pli-tv-bi-vb-pc60:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc60:2.1.5":	"पसाखं नाम ",
"pli-tv-bi-vb-pc60:2.1.6":	"अधोनाभि उब्भजाणुमण्डलं। ",
"pli-tv-bi-vb-pc60:2.1.7":	"जातन्ति ",
"pli-tv-bi-vb-pc60:2.1.8":	"तत्थ जातं। ",
"pli-tv-bi-vb-pc60:2.1.9":	"गण्डो नाम ",
"pli-tv-bi-vb-pc60:2.1.10":	"यो कोचि गण्डो। ",
"pli-tv-bi-vb-pc60:2.1.11":	"रुधितं नाम ",
"pli-tv-bi-vb-pc60:2.1.12":	"यं किञ्चि वणं। ",
"pli-tv-bi-vb-pc60:2.1.13":	"अनपलोकेत्वाति ",
"pli-tv-bi-vb-pc60:2.1.14":	"अनापुच्छा। ",
"pli-tv-bi-vb-pc60:2.1.15":	"सङ्घो नाम ",
"pli-tv-bi-vb-pc60:2.1.16":	"भिक्खुनिसङ्घो वुच्चति। ",
"pli-tv-bi-vb-pc60:2.1.17":	"गणो नाम ",
"pli-tv-bi-vb-pc60:2.1.18":	"सम्बहुला भिक्खुनियो वुच्चन्ति। ",
"pli-tv-bi-vb-pc60:2.1.19":	"पुरिसो नाम ",
"pli-tv-bi-vb-pc60:2.1.20":	"मनुस्सपुरिसो, न यक्खो, न पेतो, न तिरच्छानगतो, विञ्ञू पटिबलो दूसेतुं। ",
"pli-tv-bi-vb-pc60:2.1.21":	"सद्धिन्ति ",
"pli-tv-bi-vb-pc60:2.1.22":	"एकतो। ",
"pli-tv-bi-vb-pc60:2.1.23":	"एकेनेकाति ",
"pli-tv-bi-vb-pc60:2.1.24":	"पुरिसो चेव होति भिक्खुनी च। ",
"pli-tv-bi-vb-pc60:2.1.25":	"“भिन्दा”ति आणापेति, आपत्ति दुक्कटस्स। ",
"pli-tv-bi-vb-pc60:2.1.26":	"भिन्ने आपत्ति पाचित्तियस्स। ",
"pli-tv-bi-vb-pc60:2.1.27":	"“फालेही”ति आणापेति, आपत्ति दुक्कटस्स। ",
"pli-tv-bi-vb-pc60:2.1.28":	"फालिते आपत्ति पाचित्तियस्स। ",
"pli-tv-bi-vb-pc60:2.1.29":	"“धोवा”ति आणापेति, आपत्ति दुक्कटस्स। ",
"pli-tv-bi-vb-pc60:2.1.30":	"धोविते आपत्ति पाचित्तियस्स। ",
"pli-tv-bi-vb-pc60:2.1.31":	"“आलिम्पा”ति आणापेति, आपत्ति दुक्कटस्स। ",
"pli-tv-bi-vb-pc60:2.1.32":	"लित्ते आपत्ति पाचित्तियस्स। ",
"pli-tv-bi-vb-pc60:2.1.33":	"“बन्धाही”ति आणापेति, आपत्ति दुक्कटस्स। ",
"pli-tv-bi-vb-pc60:2.1.34":	"बद्धे आपत्ति पाचित्तियस्स। ",
"pli-tv-bi-vb-pc60:2.1.35":	"“मोचेही”ति आणापेति, आपत्ति दुक्कटस्स। ",
"pli-tv-bi-vb-pc60:2.1.36":	"मुत्ते आपत्ति पाचित्तियस्स। ",
"pli-tv-bi-vb-pc60:2.2.1":	"अनापत्ति—",
"pli-tv-bi-vb-pc60:2.2.2":	"अपलोकेत्वा भेदापेति वा फालापेति वा धोवापेति वा आलिम्पापेति वा बन्धापेति वा मोचापेति वा, ",
"pli-tv-bi-vb-pc60:2.2.3":	"या काचि विञ्ञू दुतियिका होति, ",
"pli-tv-bi-vb-pc60:2.2.4":	"उम्मत्तिकाय, ",
"pli-tv-bi-vb-pc60:2.2.5":	"आदिकम्मिकायाति। ",
"pli-tv-bi-vb-pc60:2.2.6":	"दसमसिक्खापदं निट्ठितं। ",
"pli-tv-bi-vb-pc60:2.2.7":	"आरामवग्गो छट्ठो। "
}	
