{	
"pli-tv-bi-vb-pc16:0.1":	"थेरवाद विनय ",
"pli-tv-bi-vb-pc16:0.2":	"भिक्खुनिविभङ्ग ",
"pli-tv-bi-vb-pc16:0.3":	"पाचित्तियकण्ड ",
"pli-tv-bi-vb-pc16:0.4":	"रत्तन्धकारवग्ग ",
"pli-tv-bi-vb-pc16:0.5":	"१६। अनापुच्छाअभिनिसीदनसिक्खापद ",
"pli-tv-bi-vb-pc16:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pc16:1.2":	"तेन खो पन समयेन थुल्लनन्दा भिक्खुनी पच्छाभत्तं कुलानि उपसङ्कमित्वा सामिके अनापुच्छा आसने अभिनिसीदतिपि अभिनिपज्जतिपि। ",
"pli-tv-bi-vb-pc16:1.3":	"मनुस्सा थुल्लनन्दं भिक्खुनिं हिरीयमाना आसने नेव अभिनिसीदन्ति न अभिनिपज्जन्ति। ",
"pli-tv-bi-vb-pc16:1.4":	"मनुस्सा उज्झायन्ति खिय्यन्ति विपाचेन्ति—",
"pli-tv-bi-vb-pc16:1.5":	"“कथञ्हि नाम अय्या थुल्लनन्दा पच्छाभत्तं कुलानि उपसङ्कमित्वा सामिके अनापुच्छा आसने अभिनिसीदिस्सतिपि अभिनिपज्जिस्सतिपी”ति। ",
"pli-tv-bi-vb-pc16:1.6":	"अस्सोसुं खो भिक्खुनियो तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bi-vb-pc16:1.7":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc16:1.8":	"“कथञ्हि नाम अय्या थुल्लनन्दा पच्छाभत्तं कुलानि उपसङ्कमित्वा सामिके अनापुच्छा आसने अभिनिसीदिस्सतिपि अभिनिपज्जिस्सतिपी”ति …पे… ",
"pli-tv-bi-vb-pc16:1.9":	"“सच्चं किर, भिक्खवे, थुल्लनन्दा भिक्खुनी पच्छाभत्तं कुलानि उपसङ्कमित्वा सामिके अनापुच्छा आसने अभिनिसीदतिपि अभिनिपज्जतिपी”ति? ",
"pli-tv-bi-vb-pc16:1.10":	"“सच्चं, भगवा”ति। ",
"pli-tv-bi-vb-pc16:1.11":	"विगरहि बुद्धो भगवा …पे… ",
"pli-tv-bi-vb-pc16:1.12":	"कथञ्हि नाम, भिक्खवे, थुल्लनन्दा भिक्खुनी पच्छाभत्तं कुलानि उपसङ्कमित्वा सामिके अनापुच्छा आसने अभिनिसीदिस्सतिपि अभिनिपज्जिस्सतिपि। ",
"pli-tv-bi-vb-pc16:1.13":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc16:1.14":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc16:1.15.1":	"“या पन भिक्खुनी पच्छाभत्तं कुलानि उपसङ्कमित्वा सामिके अनापुच्छा आसने अभिनिसीदेय्य वा अभिनिपज्जेय्य वा, पाचित्तियन्”ति। ",
"pli-tv-bi-vb-pc16:2.1.1":	"या पनाति ",
"pli-tv-bi-vb-pc16:2.1.2":	"या यादिसा …पे… ",
"pli-tv-bi-vb-pc16:2.1.3":	"भिक्खुनीति ",
"pli-tv-bi-vb-pc16:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc16:2.1.5":	"पच्छाभत्तं नाम ",
"pli-tv-bi-vb-pc16:2.1.6":	"मज्झन्हिके वीतिवत्ते याव अत्थङ्गते सूरिये। ",
"pli-tv-bi-vb-pc16:2.1.7":	"कुलं नाम ",
"pli-tv-bi-vb-pc16:2.1.8":	"चत्तारि कुलानि— खत्तियकुलं, ब्राह्मणकुलं, वेस्सकुलं, सुद्दकुलं। ",
"pli-tv-bi-vb-pc16:2.1.9":	"उपसङ्कमित्वाति ",
"pli-tv-bi-vb-pc16:2.1.10":	"तत्थ गन्त्वा। ",
"pli-tv-bi-vb-pc16:2.1.11":	"सामिके अनापुच्छाति ",
"pli-tv-bi-vb-pc16:2.1.12":	"यो तस्मिं कुले मनुस्सो सामिको दातुं, तं अनापुच्छा। ",
"pli-tv-bi-vb-pc16:2.1.13":	"आसनं नाम ",
"pli-tv-bi-vb-pc16:2.1.14":	"पल्लङ्कस्स ओकासो वुच्चति। ",
"pli-tv-bi-vb-pc16:2.1.15":	"अभिनिसीदेय्याति ",
"pli-tv-bi-vb-pc16:2.1.16":	"तस्मिं अभिनिसीदति, आपत्ति पाचित्तियस्स। ",
"pli-tv-bi-vb-pc16:2.1.17":	"अभिनिपज्जेय्याति ",
"pli-tv-bi-vb-pc16:2.1.18":	"तस्मिं अभिनिपज्जति, आपत्ति पाचित्तियस्स। ",
"pli-tv-bi-vb-pc16:2.2.1":	"अनापुच्छिते अनापुच्छितसञ्ञा आसने अभिनिसीदति वा अभिनिपज्जति वा, आपत्ति पाचित्तियस्स। ",
"pli-tv-bi-vb-pc16:2.2.2":	"अनापुच्छिते वेमतिका आसने अभिनिसीदति वा अभिनिपज्जति वा, आपत्ति पाचित्तियस्स। ",
"pli-tv-bi-vb-pc16:2.2.3":	"अनापुच्छिते आपुच्छितसञ्ञा आसने अभिनिसीदति वा अभिनिपज्जति वा, आपत्ति पाचित्तियस्स। ",
"pli-tv-bi-vb-pc16:2.2.4":	"पल्लङ्कस्स अनोकासे आपत्ति दुक्कटस्स। ",
"pli-tv-bi-vb-pc16:2.2.5":	"आपुच्छिते अनापुच्छितसञ्ञा, आपत्ति दुक्कटस्स। ",
"pli-tv-bi-vb-pc16:2.2.6":	"आपुच्छिते वेमतिका, आपत्ति दुक्कटस्स। ",
"pli-tv-bi-vb-pc16:2.2.7":	"आपुच्छिते आपुच्छितसञ्ञा, अनापत्ति। ",
"pli-tv-bi-vb-pc16:2.3.1":	"अनापत्ति—",
"pli-tv-bi-vb-pc16:2.3.2":	"आपुच्छा आसने अभिनिसीदति वा अभिनिपज्जति वा, ",
"pli-tv-bi-vb-pc16:2.3.3":	"धुवपञ्ञत्ते, ",
"pli-tv-bi-vb-pc16:2.3.4":	"गिलानाय, ",
"pli-tv-bi-vb-pc16:2.3.5":	"आपदासु, ",
"pli-tv-bi-vb-pc16:2.3.6":	"उम्मत्तिकाय, ",
"pli-tv-bi-vb-pc16:2.3.7":	"आदिकम्मिकायाति। ",
"pli-tv-bi-vb-pc16:2.3.8":	"छट्ठसिक्खापदं निट्ठितं। "
}	
