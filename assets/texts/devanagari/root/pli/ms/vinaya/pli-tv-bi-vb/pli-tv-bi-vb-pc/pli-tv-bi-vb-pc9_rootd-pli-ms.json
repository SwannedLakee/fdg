{	
"pli-tv-bi-vb-pc9:0.1":	"थेरवाद विनय ",
"pli-tv-bi-vb-pc9:0.2":	"भिक्खुनिविभङ्ग ",
"pli-tv-bi-vb-pc9:0.3":	"पाचित्तियकण्ड ",
"pli-tv-bi-vb-pc9:0.4":	"लसुणवग्ग ",
"pli-tv-bi-vb-pc9:0.5":	"९। दुतियौच्चारछड्डनसिक्खापद ",
"pli-tv-bi-vb-pc9:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pc9:1.2":	"तेन खो पन समयेन अञ्ञतरस्स ब्राह्मणस्स भिक्खुनुपस्सयं निस्साय यवखेत्तं होति। ",
"pli-tv-bi-vb-pc9:1.3":	"भिक्खुनियो उच्चारम्पि पस्सावम्पि सङ्कारम्पि विघासम्पि खेत्ते छड्डेन्ति। ",
"pli-tv-bi-vb-pc9:1.4":	"अथ खो सो ब्राह्मणो उज्झायति खिय्यति विपाचेति—",
"pli-tv-bi-vb-pc9:1.5":	"“कथञ्हि नाम भिक्खुनियो अम्हाकं यवखेत्तं दूसेस्सन्ती”ति। ",
"pli-tv-bi-vb-pc9:1.6":	"अस्सोसुं खो भिक्खुनियो तस्स ब्राह्मणस्स उज्झायन्तस्स खिय्यन्तस्स विपाचेन्तस्स। ",
"pli-tv-bi-vb-pc9:1.7":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc9:1.8":	"“कथञ्हि नाम भिक्खुनियो उच्चारम्पि पस्सावम्पि सङ्कारम्पि विघासम्पि हरिते छड्डेस्सन्ती”ति …पे… ",
"pli-tv-bi-vb-pc9:1.9":	"“सच्चं किर, भिक्खवे, भिक्खुनियो उच्चारम्पि पस्सावम्पि सङ्कारम्पि विघासम्पि हरिते छड्डेन्ती”ति? ",
"pli-tv-bi-vb-pc9:1.10":	"“सच्चं, भगवा”ति। ",
"pli-tv-bi-vb-pc9:1.11":	"विगरहि बुद्धो भगवा …पे… ",
"pli-tv-bi-vb-pc9:1.12":	"कथञ्हि नाम, भिक्खवे, भिक्खुनियो उच्चारम्पि पस्सावम्पि सङ्कारम्पि विघासम्पि हरिते छड्डेस्सन्ति। ",
"pli-tv-bi-vb-pc9:1.13":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc9:1.14":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc9:1.15.1":	"“या पन भिक्खुनी उच्चारं वा पस्सावं वा सङ्कारं वा विघासं वा हरिते छड्डेय्य वा छड्डापेय्य वा, पाचित्तियन्”ति। ",
"pli-tv-bi-vb-pc9:2.1.1":	"या पनाति ",
"pli-tv-bi-vb-pc9:2.1.2":	"या यादिसा …पे… ",
"pli-tv-bi-vb-pc9:2.1.3":	"भिक्खुनीति ",
"pli-tv-bi-vb-pc9:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc9:2.1.5":	"उच्चारो नाम ",
"pli-tv-bi-vb-pc9:2.1.6":	"गूथो वुच्चति। ",
"pli-tv-bi-vb-pc9:2.1.7":	"पस्सावो नाम ",
"pli-tv-bi-vb-pc9:2.1.8":	"मुत्तं वुच्चति। ",
"pli-tv-bi-vb-pc9:2.1.9":	"सङ्कारं नाम ",
"pli-tv-bi-vb-pc9:2.1.10":	"कचवरं वुच्चति। ",
"pli-tv-bi-vb-pc9:2.1.11":	"विघासं नाम ",
"pli-tv-bi-vb-pc9:2.1.12":	"चलकानि वा अट्ठिकानि वा उच्छिट्ठोदकं वा। ",
"pli-tv-bi-vb-pc9:2.1.13":	"हरितं नाम ",
"pli-tv-bi-vb-pc9:2.1.14":	"पुब्बण्णं अपरण्णं यं मनुस्सानं उपभोगपरिभोगं रोपिमं। ",
"pli-tv-bi-vb-pc9:2.1.15":	"छड्डेय्याति ",
"pli-tv-bi-vb-pc9:2.1.16":	"सयं छड्डेति, आपत्ति पाचित्तियस्स। ",
"pli-tv-bi-vb-pc9:2.1.17":	"छड्डापेय्याति ",
"pli-tv-bi-vb-pc9:2.1.18":	"अञ्ञं आणापेति, आपत्ति दुक्कटस्स। ",
"pli-tv-bi-vb-pc9:2.1.19":	"सकिं आणत्ता बहुकम्पि छड्डेति, आपत्ति पाचित्तियस्स। ",
"pli-tv-bi-vb-pc9:2.2.1":	"हरिते हरितसञ्ञा छड्डेति वा छड्डापेति वा, आपत्ति पाचित्तियस्स। ",
"pli-tv-bi-vb-pc9:2.2.2":	"हरिते वेमतिका छड्डेति वा छड्डापेति वा, आपत्ति पाचित्तियस्स। ",
"pli-tv-bi-vb-pc9:2.2.3":	"हरिते अहरितसञ्ञा छड्डेति वा छड्डापेति वा, आपत्ति पाचित्तियस्स। ",
"pli-tv-bi-vb-pc9:2.2.4":	"अहरिते हरितसञ्ञा, आपत्ति दुक्कटस्स। ",
"pli-tv-bi-vb-pc9:2.2.5":	"अहरिते वेमतिका, आपत्ति दुक्कटस्स। ",
"pli-tv-bi-vb-pc9:2.2.6":	"अहरिते अहरितसञ्ञा, अनापत्ति। ",
"pli-tv-bi-vb-pc9:2.3.1":	"अनापत्ति—",
"pli-tv-bi-vb-pc9:2.3.2":	"ओलोकेत्वा छड्डेति, ",
"pli-tv-bi-vb-pc9:2.3.3":	"खेत्तमरियादे छड्डेति, ",
"pli-tv-bi-vb-pc9:2.3.4":	"सामिके आपुच्छित्वा अपलोकेत्वा छड्डेति, ",
"pli-tv-bi-vb-pc9:2.3.5":	"उम्मत्तिकाय, ",
"pli-tv-bi-vb-pc9:2.3.6":	"आदिकम्मिकायाति। ",
"pli-tv-bi-vb-pc9:2.3.7":	"नवमसिक्खापदं निट्ठितं। "
}	
