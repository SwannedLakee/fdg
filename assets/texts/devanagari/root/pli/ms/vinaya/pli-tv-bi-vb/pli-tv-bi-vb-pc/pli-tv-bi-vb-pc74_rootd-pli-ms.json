{	
"pli-tv-bi-vb-pc74:0.1":	"थेरवाद विनय ",
"pli-tv-bi-vb-pc74:0.2":	"भिक्खुनिविभङ्ग ",
"pli-tv-bi-vb-pc74:0.3":	"पाचित्तियकण्ड ",
"pli-tv-bi-vb-pc74:0.4":	"कुमारिभूतवग्ग ",
"pli-tv-bi-vb-pc74:0.5":	"७४। ऊनद्वादसवस्ससिक्खापद ",
"pli-tv-bi-vb-pc74:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pc74:1.2":	"तेन खो पन समयेन भिक्खुनियो ऊनद्वादसवस्सा वुट्ठापेन्ति। ",
"pli-tv-bi-vb-pc74:1.3":	"ता बाला होन्ति अब्यत्ता न जानन्ति कप्पियं वा अकप्पियं वा। ",
"pli-tv-bi-vb-pc74:1.4":	"सद्धिविहारिनियोपि बाला होन्ति अब्यत्ता; ",
"pli-tv-bi-vb-pc74:1.5":	"न जानन्ति कप्पियं वा अकप्पियं वा। ",
"pli-tv-bi-vb-pc74:1.6":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc74:1.7":	"“कथञ्हि नाम भिक्खुनियो ऊनद्वादसवस्सा वुट्ठापेस्सन्ती”ति …पे… ",
"pli-tv-bi-vb-pc74:1.8":	"“सच्चं किर, भिक्खवे, भिक्खुनियो ऊनद्वादसवस्सा वुट्ठापेन्ती”ति? ",
"pli-tv-bi-vb-pc74:1.9":	"“सच्चं, भगवा”ति। ",
"pli-tv-bi-vb-pc74:1.10":	"विगरहि बुद्धो भगवा …पे… ",
"pli-tv-bi-vb-pc74:1.11":	"कथञ्हि नाम, भिक्खवे, भिक्खुनियो ऊनद्वादसवस्सा वुट्ठापेस्सन्ति। ",
"pli-tv-bi-vb-pc74:1.12":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc74:1.13":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc74:1.14.1":	"“या पन भिक्खुनी ऊनद्वादसवस्सा वुट्ठापेय्य, पाचित्तियन्”ति। ",
"pli-tv-bi-vb-pc74:2.1.1":	"या पनाति ",
"pli-tv-bi-vb-pc74:2.1.2":	"या यादिसा …पे… ",
"pli-tv-bi-vb-pc74:2.1.3":	"भिक्खुनीति ",
"pli-tv-bi-vb-pc74:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc74:2.1.5":	"ऊनद्वादसवस्सा नाम ",
"pli-tv-bi-vb-pc74:2.1.6":	"अप्पत्तद्वादसवस्सा। ",
"pli-tv-bi-vb-pc74:2.1.7":	"वुट्ठापेय्याति ",
"pli-tv-bi-vb-pc74:2.1.8":	"उपसम्पादेय्य। ",
"pli-tv-bi-vb-pc74:2.1.9":	"“वुट्ठापेस्सामी”ति गणं वा आचरिनिं वा पत्तं वा चीवरं वा परियेसति, सीमं वा सम्मन्नति, आपत्ति दुक्कटस्स। ",
"pli-tv-bi-vb-pc74:2.1.10":	"ञत्तिया दुक्कटं। ",
"pli-tv-bi-vb-pc74:2.1.11":	"द्वीहि कम्मवाचाहि दुक्कटा। ",
"pli-tv-bi-vb-pc74:2.1.12":	"कम्मवाचापरियोसाने उपज्झायाय आपत्ति पाचित्तियस्स। ",
"pli-tv-bi-vb-pc74:2.1.13":	"गणस्स च आचरिनिया च आपत्ति दुक्कटस्स। ",
"pli-tv-bi-vb-pc74:2.2.1":	"अनापत्ति—",
"pli-tv-bi-vb-pc74:2.2.2":	"परिपुण्णद्वादसवस्सा वुट्ठापेति, ",
"pli-tv-bi-vb-pc74:2.2.3":	"उम्मत्तिकाय, ",
"pli-tv-bi-vb-pc74:2.2.4":	"आदिकम्मिकायाति। ",
"pli-tv-bi-vb-pc74:2.2.5":	"चतुत्थसिक्खापदं निट्ठितं। "
}	
