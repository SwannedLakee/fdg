{	
"pli-tv-bi-vb-pc21:0.1":	"थेरवाद विनय ",
"pli-tv-bi-vb-pc21:0.2":	"भिक्खुनिविभङ्ग ",
"pli-tv-bi-vb-pc21:0.3":	"पाचित्तियकण्ड ",
"pli-tv-bi-vb-pc21:0.4":	"नग्गवग्ग ",
"pli-tv-bi-vb-pc21:0.5":	"२१। नग्गसिक्खापद ",
"pli-tv-bi-vb-pc21:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pc21:1.2":	"तेन खो पन समयेन सम्बहुला भिक्खुनियो अचिरवतिया नदिया वेसियाहि सद्धिं नग्गा एकतित्थे नहायन्ति। ",
"pli-tv-bi-vb-pc21:1.3":	"वेसिया ता भिक्खुनियो उप्पण्डेसुं—",
"pli-tv-bi-vb-pc21:1.4":	"“किं नु खो नाम तुम्हाकं, अय्ये, दहरानं ब्रह्मचरियं चिण्णेन, ननु नाम कामा परिभुञ्जितब्बा। ",
"pli-tv-bi-vb-pc21:1.5":	"यदा जिण्णा भविस्सथ तदा ब्रह्मचरियं चरिस्सथ। ",
"pli-tv-bi-vb-pc21:1.6":	"एवं तुम्हाकं उभो अत्था परिग्गहिता भविस्सन्ती”ति। ",
"pli-tv-bi-vb-pc21:1.7":	"भिक्खुनियो वेसियाहि उप्पण्डियमाना मङ्कू अहेसुं। ",
"pli-tv-bi-vb-pc21:1.8":	"अथ खो ता भिक्खुनियो उपस्सयं गन्त्वा भिक्खुनीनं एतमत्थं आरोचेसुं। ",
"pli-tv-bi-vb-pc21:1.9":	"भिक्खुनियो भिक्खूनं एतमत्थं आरोचेसुं। ",
"pli-tv-bi-vb-pc21:1.10":	"भिक्खू भगवतो एतमत्थं आरोचेसुं। ",
"pli-tv-bi-vb-pc21:1.11":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bi-vb-pc21:1.12":	"“तेन हि, भिक्खवे, भिक्खुनीनं सिक्खापदं पञ्ञपेस्सामि दस अत्थवसे पटिच्च—",
"pli-tv-bi-vb-pc21:1.13":	"सङ्घसुट्ठुताय …पे… ",
"pli-tv-bi-vb-pc21:1.14":	"विनयानुग्गहाय। ",
"pli-tv-bi-vb-pc21:1.15":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc21:1.16.1":	"“या पन भिक्खुनी नग्गा नहायेय्य, पाचित्तियन्”ति। ",
"pli-tv-bi-vb-pc21:2.1.1":	"या पनाति ",
"pli-tv-bi-vb-pc21:2.1.2":	"या यादिसा …पे… ",
"pli-tv-bi-vb-pc21:2.1.3":	"भिक्खुनीति ",
"pli-tv-bi-vb-pc21:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc21:2.1.5":	"नग्गा नहायेय्याति ",
"pli-tv-bi-vb-pc21:2.1.6":	"अनिवत्था वा अपारुता वा नहायति, पयोगे दुक्कटं। ",
"pli-tv-bi-vb-pc21:2.1.7":	"नहानपरियोसाने आपत्ति पाचित्तियस्स। ",
"pli-tv-bi-vb-pc21:2.2.1":	"अनापत्ति—",
"pli-tv-bi-vb-pc21:2.2.2":	"अच्छिन्नचीवरिकाय वा नट्ठचीवरिकाय वा, ",
"pli-tv-bi-vb-pc21:2.2.3":	"आपदासु, ",
"pli-tv-bi-vb-pc21:2.2.4":	"उम्मत्तिकाय, ",
"pli-tv-bi-vb-pc21:2.2.5":	"आदिकम्मिकायाति। ",
"pli-tv-bi-vb-pc21:2.2.6":	"पठमसिक्खापदं निट्ठितं। "
}	
