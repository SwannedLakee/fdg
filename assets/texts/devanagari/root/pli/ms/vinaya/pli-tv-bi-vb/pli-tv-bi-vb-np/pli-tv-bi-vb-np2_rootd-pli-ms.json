{	
"pli-tv-bi-vb-np2:0.1":	"थेरवाद विनय ",
"pli-tv-bi-vb-np2:0.2":	"भिक्खुनिविभङ्ग ",
"pli-tv-bi-vb-np2:0.3":	"निस्सग्गियकण्ड ",
"pli-tv-bi-vb-np2:0.4":	"पत्तवग्ग ",
"pli-tv-bi-vb-np2:0.5":	"२। अकालचीवरभाजनसिक्खापद ",
"pli-tv-bi-vb-np2:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-np2:1.2":	"तेन खो पन समयेन सम्बहुला भिक्खुनियो गामकावासे वस्संवुट्ठा सावत्थिं अगमंसु वत्तसम्पन्ना इरियापथसम्पन्ना दुच्चोळा लूखचीवरा। ",
"pli-tv-bi-vb-np2:1.3":	"उपासका ता भिक्खुनियो पस्सित्वा—",
"pli-tv-bi-vb-np2:1.4":	"“इमा भिक्खुनियो वत्तसम्पन्ना इरियापथसम्पन्ना दुच्चोळा लूखचीवरा, इमा भिक्खुनियो अच्छिन्ना भविस्सन्ती”ति भिक्खुनिसङ्घस्स अकालचीवरं अदंसु। ",
"pli-tv-bi-vb-np2:1.5":	"थुल्लनन्दा भिक्खुनी—",
"pli-tv-bi-vb-np2:1.6":	"“अम्हाकं कथिनं अत्थतं कालचीवरन्”ति अधिट्ठहित्वा भाजापेसि। ",
"pli-tv-bi-vb-np2:1.7":	"उपासका ता भिक्खुनियो पस्सित्वा एतदवोचुं—",
"pli-tv-bi-vb-np2:1.8":	"“अपय्याहि चीवरं लद्धन्”ति? ",
"pli-tv-bi-vb-np2:1.9":	"“न मयं, आवुसो, चीवरं लभाम। ",
"pli-tv-bi-vb-np2:1.10":	"अय्या थुल्लनन्दा—",
"pli-tv-bi-vb-np2:1.11":	"‘अम्हाकं कथिनं अत्थतं कालचीवरन्’ति अधिट्ठहित्वा भाजापेसी”ति। ",
"pli-tv-bi-vb-np2:1.12":	"उपासका उज्झायन्ति खिय्यन्ति विपाचेन्ति—",
"pli-tv-bi-vb-np2:1.13":	"“कथञ्हि नाम अय्या थुल्लनन्दा अकालचीवरं ‘कालचीवरन्’ति अधिट्ठहित्वा भाजापेस्सती”ति। ",
"pli-tv-bi-vb-np2:1.14":	"अस्सोसुं खो भिक्खुनियो तेसं उपासकानं उज्झायन्तानं खिय्यन्तानं विपाचेन्तानं। ",
"pli-tv-bi-vb-np2:1.15":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-np2:1.16":	"“कथञ्हि नाम अय्या थुल्लनन्दा अकालचीवरं ‘कालचीवरन्’ति अधिट्ठहित्वा भाजापेस्सती”ति। ",
"pli-tv-bi-vb-np2:1.17":	"अथ खो ता भिक्खुनियो भिक्खूनं एतमत्थं आरोचेसुं। ",
"pli-tv-bi-vb-np2:1.18":	"भिक्खू भगवतो एतमत्थं आरोचेसुं …पे… ",
"pli-tv-bi-vb-np2:1.19":	"“सच्चं किर, भिक्खवे, थुल्लनन्दा भिक्खुनी अकालचीवरं ‘कालचीवरन्’ति अधिट्ठहित्वा भाजापेती”ति? ",
"pli-tv-bi-vb-np2:1.20":	"“सच्चं, भगवा”ति। ",
"pli-tv-bi-vb-np2:1.21":	"विगरहि बुद्धो भगवा …पे… ",
"pli-tv-bi-vb-np2:1.22":	"कथञ्हि नाम, भिक्खवे, थुल्लनन्दा भिक्खुनी अकालचीवरं “कालचीवरन्”ति अधिट्ठहित्वा भाजापेस्सति। ",
"pli-tv-bi-vb-np2:1.23":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-np2:1.24":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-np2:1.25.1":	"“या पन भिक्खुनी अकालचीवरं ‘कालचीवरन्’ति अधिट्ठहित्वा भाजापेय्य, निस्सग्गियं पाचित्तियन्”ति। ",
"pli-tv-bi-vb-np2:2.1.1":	"या पनाति ",
"pli-tv-bi-vb-np2:2.1.2":	"या यादिसा …पे… ",
"pli-tv-bi-vb-np2:2.1.3":	"भिक्खुनीति ",
"pli-tv-bi-vb-np2:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-np2:2.1.5":	"अकालचीवरं नाम ",
"pli-tv-bi-vb-np2:2.1.6":	"अनत्थते कथिने एकादसमासे उप्पन्नं, अत्थते कथिने सत्तमासे उप्पन्नं, कालेपि आदिस्स दिन्नं, एतं अकालचीवरं नाम। ",
"pli-tv-bi-vb-np2:2.1.7":	"अकालचीवरं “कालचीवरन्”ति अधिट्ठहित्वा भाजापेति, पयोगे दुक्कटं। ",
"pli-tv-bi-vb-np2:2.1.8":	"पटिलाभेन निस्सग्गियं होति। ",
"pli-tv-bi-vb-np2:2.1.9":	"निस्सज्जितब्बं सङ्घस्स वा गणस्स वा एकभिक्खुनिया वा। ",
"pli-tv-bi-vb-np2:2.1.10":	"एवञ्च पन, भिक्खवे, निस्सज्जितब्बं। ",
"pli-tv-bi-vb-np2:2.1.11":	"…पे… ",
"pli-tv-bi-vb-np2:2.1.12":	"“इदं मे, अय्ये, अकालचीवरं ‘कालचीवरन्’ति अधिट्ठहित्वा भाजापितं निस्सग्गियं, इमाहं सङ्घस्स निस्सज्जामी”ति …पे… ",
"pli-tv-bi-vb-np2:2.1.13":	"ददेय्या”ति …पे… ",
"pli-tv-bi-vb-np2:2.1.14":	"ददेय्युन्”ति …पे… ",
"pli-tv-bi-vb-np2:2.1.15":	"अय्याय दम्मी”ति। ",
"pli-tv-bi-vb-np2:2.2.1":	"अकालचीवरे अकालचीवरसञ्ञा “कालचीवरन्”ति अधिट्ठहित्वा भाजापेति, निस्सग्गियं पाचित्तियं। ",
"pli-tv-bi-vb-np2:2.2.2":	"अकालचीवरे वेमतिका “कालचीवरन्”ति अधिट्ठहित्वा भाजापेति, आपत्ति दुक्कटस्स। ",
"pli-tv-bi-vb-np2:2.2.3":	"अकालचीवरे कालचीवरसञ्ञा “कालचीवरन्”ति अधिट्ठहित्वा भाजापेति, अनापत्ति। ",
"pli-tv-bi-vb-np2:2.2.4":	"कालचीवरे अकालचीवरसञ्ञा, आपत्ति दुक्कटस्स। ",
"pli-tv-bi-vb-np2:2.2.5":	"कालचीवरे वेमतिका, आपत्ति दुक्कटस्स। ",
"pli-tv-bi-vb-np2:2.2.6":	"कालचीवरे कालचीवरसञ्ञा, अनापत्ति। ",
"pli-tv-bi-vb-np2:2.3.1":	"अनापत्ति—",
"pli-tv-bi-vb-np2:2.3.2":	"अकालचीवरं कालचीवरसञ्ञा भाजापेति, ",
"pli-tv-bi-vb-np2:2.3.3":	"कालचीवरं कालचीवरसञ्ञा भाजापेति, ",
"pli-tv-bi-vb-np2:2.3.4":	"उम्मत्तिकाय, ",
"pli-tv-bi-vb-np2:2.3.5":	"आदिकम्मिकायाति। ",
"pli-tv-bi-vb-np2:2.3.6":	"दुतियसिक्खापदं निट्ठितं। "
}	
