{	
"pli-tv-bi-vb-pc71:0.1":	"थेरवाद विनय ",
"pli-tv-bi-vb-pc71:0.2":	"भिक्खुनिविभङ्ग ",
"pli-tv-bi-vb-pc71:0.3":	"पाचित्तियकण्ड ",
"pli-tv-bi-vb-pc71:0.4":	"कुमारिभूतवग्ग ",
"pli-tv-bi-vb-pc71:0.5":	"७१। कुमारिभूतसिक्खापद ",
"pli-tv-bi-vb-pc71:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pc71:1.2":	"तेन खो पन समयेन भिक्खुनियो ऊनवीसतिवस्सं कुमारिभूतं वुट्ठापेन्ति। ",
"pli-tv-bi-vb-pc71:1.3":	"ता अक्खमा होन्ति सीतस्स उण्हस्स जिघच्छाय पिपासाय डंसमकसवातातपसरीसपसम्फस्सानं दुरुत्तानं दुरागतानं वचनपथानं। ",
"pli-tv-bi-vb-pc71:1.4":	"उप्पन्नानं सारीरिकानं वेदनानं दुक्खानं तिब्बानं खरानं कटुकानं असातानं अमनापानं पाणहरानं अनधिवासकजातिका होन्ति। ",
"pli-tv-bi-vb-pc71:1.5":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc71:1.6":	"“कथञ्हि नाम भिक्खुनियो ऊनवीसतिवस्सं कुमारिभूतं वुट्ठापेस्सन्ती”ति …पे… ",
"pli-tv-bi-vb-pc71:1.7":	"“सच्चं किर, भिक्खवे, भिक्खुनियो ऊनवीसतिवस्सं कुमारिभूतं वुट्ठापेन्ती”ति? ",
"pli-tv-bi-vb-pc71:1.8":	"“सच्चं, भगवा”ति। ",
"pli-tv-bi-vb-pc71:1.9":	"विगरहि बुद्धो भगवा …पे… ",
"pli-tv-bi-vb-pc71:1.10":	"कथञ्हि नाम, भिक्खवे, भिक्खुनियो ऊनवीसतिवस्सं कुमारिभूतं वुट्ठापेस्सन्ति। ",
"pli-tv-bi-vb-pc71:1.11":	"ऊनवीसतिवस्सा, भिक्खवे, कुमारिभूता अक्खमा होति सीतस्स उण्हस्स …पे… ",
"pli-tv-bi-vb-pc71:1.12":	"पाणहरानं अनधिवासकजातिका होति। ",
"pli-tv-bi-vb-pc71:1.13":	"वीसतिवस्साव खो, भिक्खवे, कुमारिभूता खमा होति सीतस्स उण्हस्स …पे… ",
"pli-tv-bi-vb-pc71:1.14":	"पाणहरानं अधिवासकजातिका होति। ",
"pli-tv-bi-vb-pc71:1.15":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc71:1.16":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc71:1.17.1":	"“या पन भिक्खुनी ऊनवीसतिवस्सं कुमारिभूतं वुट्ठापेय्य, पाचित्तियन्”ति। ",
"pli-tv-bi-vb-pc71:2.1":	"या पनाति ",
"pli-tv-bi-vb-pc71:2.2":	"या यादिसा …पे… ",
"pli-tv-bi-vb-pc71:2.3":	"भिक्खुनीति ",
"pli-tv-bi-vb-pc71:2.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc71:2.5":	"ऊनवीसतिवस्सा नाम ",
"pli-tv-bi-vb-pc71:2.6":	"अप्पत्तवीसतिवस्सा। ",
"pli-tv-bi-vb-pc71:2.7":	"कुमारिभूता नाम ",
"pli-tv-bi-vb-pc71:2.8":	"सामणेरी वुच्चति। ",
"pli-tv-bi-vb-pc71:2.9":	"वुट्ठापेय्याति ",
"pli-tv-bi-vb-pc71:2.10":	"उपसम्पादेय्य। ",
"pli-tv-bi-vb-pc71:2.11":	"“वुट्ठापेस्सामी”ति गणं वा आचरिनिं वा पत्तं वा चीवरं वा परियेसति, सीमं वा सम्मन्नति, आपत्ति दुक्कटस्स। ",
"pli-tv-bi-vb-pc71:2.12":	"ञत्तिया दुक्कटं। ",
"pli-tv-bi-vb-pc71:2.13":	"द्वीहि कम्मवाचाहि दुक्कटा। ",
"pli-tv-bi-vb-pc71:2.14":	"कम्मवाचापरियोसाने उपज्झायाय आपत्ति पाचित्तियस्स। ",
"pli-tv-bi-vb-pc71:2.15":	"गणस्स च आचरिनिया च आपत्ति दुक्कटस्स। ",
"pli-tv-bi-vb-pc71:2.16.1":	"ऊनवीसतिवस्साय ऊनवीसतिवस्ससञ्ञा वुट्ठापेति, आपत्ति पाचित्तियस्स। ",
"pli-tv-bi-vb-pc71:2.17":	"ऊनवीसतिवस्साय वेमतिका वुट्ठापेति, आपत्ति दुक्कटस्स। ",
"pli-tv-bi-vb-pc71:2.18":	"ऊनवीसतिवस्साय परिपुण्णसञ्ञा वुट्ठापेति, अनापत्ति। ",
"pli-tv-bi-vb-pc71:2.19":	"परिपुण्णवीसतिवस्साय ऊनवीसतिवस्ससञ्ञा, आपत्ति दुक्कटस्स। ",
"pli-tv-bi-vb-pc71:2.20":	"परिपुण्णवीसतिवस्साय वेमतिका, आपत्ति दुक्कटस्स। ",
"pli-tv-bi-vb-pc71:2.21":	"परिपुण्णवीसतिवस्साय परिपुण्णसञ्ञा, अनापत्ति। ",
"pli-tv-bi-vb-pc71:2.22.1":	"अनापत्ति—",
"pli-tv-bi-vb-pc71:2.23":	"ऊनवीसतिवस्सं परिपुण्णसञ्ञा वुट्ठापेति, ",
"pli-tv-bi-vb-pc71:2.24":	"परिपुण्णवीसतिवस्सं परिपुण्णसञ्ञा वुट्ठापेति, ",
"pli-tv-bi-vb-pc71:2.25":	"उम्मत्तिकाय, ",
"pli-tv-bi-vb-pc71:2.26":	"आदिकम्मिकायाति। ",
"pli-tv-bi-vb-pc71:2.27":	"पठमसिक्खापदं निट्ठितं। "
}	
