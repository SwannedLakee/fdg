{	
"pli-tv-bi-vb-pc5:0.1":	"थेरवाद विनय ",
"pli-tv-bi-vb-pc5:0.2":	"भिक्खुनिविभङ्ग ",
"pli-tv-bi-vb-pc5:0.3":	"पाचित्तियकण्ड ",
"pli-tv-bi-vb-pc5:0.4":	"लसुणवग्ग ",
"pli-tv-bi-vb-pc5:0.5":	"५। उदकसुद्धिकसिक्खापद ",
"pli-tv-bi-vb-pc5:1.1.1":	"तेन समयेन बुद्धो भगवा सक्केसु विहरति कपिलवत्थुस्मिं निग्रोधारामे। ",
"pli-tv-bi-vb-pc5:1.1.2":	"अथ खो महापजापति गोतमी येन भगवा तेनुपसङ्कमि; उपसङ्कमित्वा भगवन्तं अभिवादेत्वा अधोवाते अट्ठासि—",
"pli-tv-bi-vb-pc5:1.1.3":	"“दुग्गन्धो, भगवा, मातुगामो”ति। ",
"pli-tv-bi-vb-pc5:1.1.4":	"अथ खो भगवा—",
"pli-tv-bi-vb-pc5:1.1.5":	"“आदियन्तु खो भिक्खुनियो उदकसुद्धिकन्”ति, महापजापतिं गोतमिं धम्मिया कथाय सन्दस्सेसि समादपेसि समुत्तेजेसि सम्पहंसेसि। ",
"pli-tv-bi-vb-pc5:1.1.6":	"अथ खो महापजापति गोतमी भगवता धम्मिया कथाय सन्दस्सिता समादपिता समुत्तेजिता सम्पहंसिता भगवन्तं अभिवादेत्वा पदक्खिणं कत्वा पक्कामि। ",
"pli-tv-bi-vb-pc5:1.1.7":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bi-vb-pc5:1.1.8":	"“अनुजानामि, भिक्खवे, भिक्खुनीनं उदकसुद्धिकन्”ति। ",
"pli-tv-bi-vb-pc5:1.2.1":	"तेन खो पन समयेन अञ्ञतरा भिक्खुनी—",
"pli-tv-bi-vb-pc5:1.2.2":	"“भगवता उदकसुद्धिका अनुञ्ञाता”ति अतिगम्भीरं उदकसुद्धिकं आदियन्ती मुत्तकरणे वणं अकासि। ",
"pli-tv-bi-vb-pc5:1.2.3":	"अथ खो सा भिक्खुनी भिक्खुनीनं एतमत्थं आरोचेति। ",
"pli-tv-bi-vb-pc5:1.2.4":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc5:1.2.5":	"“कथञ्हि नाम भिक्खुनी अतिगम्भीरं उदकसुद्धिकं आदियिस्सती”ति …पे… ",
"pli-tv-bi-vb-pc5:1.2.6":	"“सच्चं किर, भिक्खवे, भिक्खुनी अतिगम्भीरं उदकसुद्धिकं आदियती”ति? ",
"pli-tv-bi-vb-pc5:1.2.7":	"“सच्चं, भगवा”ति। ",
"pli-tv-bi-vb-pc5:1.2.8":	"विगरहि बुद्धो भगवा …पे… ",
"pli-tv-bi-vb-pc5:1.2.9":	"कथञ्हि नाम, भिक्खवे, भिक्खुनी अतिगम्भीरं उदकसुद्धिकं आदियिस्सति। ",
"pli-tv-bi-vb-pc5:1.2.10":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc5:1.2.11":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc5:1.2.12.1":	"“उदकसुद्धिकं पन भिक्खुनिया आदियमानाय द्वङ्गुलपब्बपरमं आदातब्बं। तं अतिक्कामेन्तिया पाचित्तियन्”ति। ",
"pli-tv-bi-vb-pc5:2.1.1":	"उदकसुद्धिकं नाम ",
"pli-tv-bi-vb-pc5:2.1.2":	"मुत्तकरणस्स धोवना वुच्चति। ",
"pli-tv-bi-vb-pc5:2.1.3":	"आदियमानायाति ",
"pli-tv-bi-vb-pc5:2.1.4":	"धोवन्तिया। ",
"pli-tv-bi-vb-pc5:2.1.5":	"द्वङ्गुलपब्बपरमं आदातब्बन्ति ",
"pli-tv-bi-vb-pc5:2.1.6":	"द्वीसु अङ्गुलेसु द्वे पब्बपरमा आदातब्बा। ",
"pli-tv-bi-vb-pc5:2.1.7":	"तं अतिक्कामेन्तियाति ",
"pli-tv-bi-vb-pc5:2.1.8":	"सम्फस्सं सादियन्ती अन्तमसो केसग्गमत्तम्पि अतिक्कामेति, आपत्ति पाचित्तियस्स। ",
"pli-tv-bi-vb-pc5:2.2.1":	"अतिरेकद्वङ्गुलपब्बे अतिरेकसञ्ञा आदियति, आपत्ति पाचित्तियस्स। ",
"pli-tv-bi-vb-pc5:2.2.2":	"अतिरेकद्वङ्गुलपब्बे वेमतिका आदियति, आपत्ति पाचित्तियस्स। ",
"pli-tv-bi-vb-pc5:2.2.3":	"अतिरेकद्वङ्गुलपब्बे ऊनकसञ्ञा आदियति, आपत्ति पाचित्तियस्स। ",
"pli-tv-bi-vb-pc5:2.2.4":	"ऊनकद्वङ्गुलपब्बे अतिरेकसञ्ञा, आपत्ति दुक्कटस्स। ",
"pli-tv-bi-vb-pc5:2.2.5":	"ऊनकद्वङ्गुलपब्बे वेमतिका, आपत्ति दुक्कटस्स। ",
"pli-tv-bi-vb-pc5:2.2.6":	"ऊनकद्वङ्गुलपब्बे ऊनकसञ्ञा, अनापत्ति। ",
"pli-tv-bi-vb-pc5:2.3.1":	"अनापत्ति—",
"pli-tv-bi-vb-pc5:2.3.2":	"द्वङ्गुलपब्बपरमं आदियति, ",
"pli-tv-bi-vb-pc5:2.3.3":	"ऊनकद्वङ्गुलपब्बपरमं आदियति, ",
"pli-tv-bi-vb-pc5:2.3.4":	"आबाधपच्चया, ",
"pli-tv-bi-vb-pc5:2.3.5":	"उम्मत्तिकाय, ",
"pli-tv-bi-vb-pc5:2.3.6":	"आदिकम्मिकायाति। ",
"pli-tv-bi-vb-pc5:2.3.7":	"पञ्चमसिक्खापदं निट्ठितं। "
}	
