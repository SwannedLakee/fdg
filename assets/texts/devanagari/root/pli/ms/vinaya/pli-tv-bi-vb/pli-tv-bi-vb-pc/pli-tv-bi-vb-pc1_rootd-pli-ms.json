{	
"pli-tv-bi-vb-pc1:0.1":	"थेरवाद विनय ",
"pli-tv-bi-vb-pc1:0.2":	"भिक्खुनिविभङ्ग ",
"pli-tv-bi-vb-pc1:0.3":	"पाचित्तियकण्ड ",
"pli-tv-bi-vb-pc1:0.4":	"लसुणवग्ग ",
"pli-tv-bi-vb-pc1:0.5":	"१। लसुणसिक्खापद ",
"pli-tv-bi-vb-pc1:0.6":	"इमे खो पनाय्यायो छसट्ठिसता पाचित्तिया धम्मा उद्देसं आगच्छन्ति। ",
"pli-tv-bi-vb-pc1:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pc1:1.2":	"तेन खो पन समयेन अञ्ञतरेन उपासकेन भिक्खुनिसङ्घो लसुणेन पवारितो होति—",
"pli-tv-bi-vb-pc1:1.3":	"“यासं अय्यानं लसुणेन अत्थो, अहं लसुणेना”ति। ",
"pli-tv-bi-vb-pc1:1.4":	"खेत्तपालो च आणत्तो होति—",
"pli-tv-bi-vb-pc1:1.5":	"“सचे भिक्खुनियो आगच्छन्ति, एकमेकाय भिक्खुनिया द्वेतयो भण्डिके देही”ति। ",
"pli-tv-bi-vb-pc1:1.6":	"तेन खो पन समयेन सावत्थियं उस्सवो होति। ",
"pli-tv-bi-vb-pc1:1.7":	"यथाभतं लसुणं परिक्खयं अगमासि। ",
"pli-tv-bi-vb-pc1:1.8":	"भिक्खुनियो तं उपासकं उपसङ्कमित्वा एतदवोचुं—",
"pli-tv-bi-vb-pc1:1.9":	"“लसुणेन, आवुसो, अत्थो”ति। ",
"pli-tv-bi-vb-pc1:1.10":	"“नत्थाय्ये। ",
"pli-tv-bi-vb-pc1:1.11":	"यथाभतं लसुणं परिक्खीणं। ",
"pli-tv-bi-vb-pc1:1.12":	"खेत्तं गच्छथा”ति। ",
"pli-tv-bi-vb-pc1:1.13":	"थुल्लनन्दा भिक्खुनी खेत्तं गन्त्वा न मत्तं जानित्वा बहुं लसुणं हरापेसि। ",
"pli-tv-bi-vb-pc1:1.14":	"खेत्तपालो उज्झायति खिय्यति विपाचेति—",
"pli-tv-bi-vb-pc1:1.15":	"“कथञ्हि नाम भिक्खुनियो न मत्तं जानित्वा बहुं लसुणं हरापेस्सन्ती”ति। ",
"pli-tv-bi-vb-pc1:1.16":	"अस्सोसुं खो भिक्खुनियो तस्स खेत्तपालस्स उज्झायन्तस्स खिय्यन्तस्स विपाचेन्तस्स। ",
"pli-tv-bi-vb-pc1:1.17":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc1:1.18":	"“कथञ्हि नाम अय्या थुल्लनन्दा न मत्तं जानित्वा बहुं लसुणं हरापेस्सती”ति …पे… ",
"pli-tv-bi-vb-pc1:1.19":	"“सच्चं किर, भिक्खवे, थुल्लनन्दा भिक्खुनी न मत्तं जानित्वा बहुं लसुणं हरापेती”ति? ",
"pli-tv-bi-vb-pc1:1.20":	"“सच्चं, भगवा”ति। ",
"pli-tv-bi-vb-pc1:1.21":	"विगरहि बुद्धो भगवा …पे… ",
"pli-tv-bi-vb-pc1:1.22":	"कथञ्हि नाम, भिक्खवे, थुल्लनन्दा भिक्खुनी न मत्तं जानित्वा बहुं लसुणं हरापेस्सति। ",
"pli-tv-bi-vb-pc1:1.23":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc1:1.24":	"धम्मिं कथं कत्वा भिक्खू आमन्तेसि—",
"pli-tv-bi-vb-pc1:1.25.1":	"“भूतपुब्बं, भिक्खवे, थुल्लनन्दा भिक्खुनी अञ्ञतरस्स ब्राह्मणस्स पजापति अहोसि। ",
"pli-tv-bi-vb-pc1:1.26":	"तिस्सो च धीतरो—",
"pli-tv-bi-vb-pc1:1.27":	"नन्दा, नन्दवती, सुन्दरीनन्दा। ",
"pli-tv-bi-vb-pc1:1.28":	"अथ खो, भिक्खवे, सो ब्राह्मणो कालं कत्वा अञ्ञतरं हंसयोनिं उपपज्जि। ",
"pli-tv-bi-vb-pc1:1.29":	"तस्स सब्बसोवण्णमया पत्ता अहेसुं। ",
"pli-tv-bi-vb-pc1:1.30":	"सो तासं एकेकं पत्तं देति। ",
"pli-tv-bi-vb-pc1:1.31":	"अथ खो, भिक्खवे, थुल्लनन्दा भिक्खुनी ‘अयं हंसो अम्हाकं एकेकं पत्तं देती’ति तं हंसराजं गहेत्वा निप्पत्तं अकासि। ",
"pli-tv-bi-vb-pc1:1.32":	"तस्स पुन जायमाना पत्ता सेता सम्पज्जिंसु। ",
"pli-tv-bi-vb-pc1:1.33":	"तदापि, भिक्खवे, थुल्लनन्दा भिक्खुनी अतिलोभेन सुवण्णा परिहीना। ",
"pli-tv-bi-vb-pc1:1.34":	"इदानि लसुणा परिहायिस्सतीति। ",
"pli-tv-bi-vb-pc1:1.35":	"यं लद्धं तेन तुट्ठब्बं, ",
"pli-tv-bi-vb-pc1:1.36":	"अतिलोभो हि पापको; ",
"pli-tv-bi-vb-pc1:1.37":	"हंसराजं गहेत्वान, ",
"pli-tv-bi-vb-pc1:1.38":	"सुवण्णा परिहायथा”ति। ",
"pli-tv-bi-vb-pc1:1.39":	"अथ खो भगवा थुल्लनन्दं भिक्खुनिं अनेकपरियायेन विगरहित्वा दुब्भरताय …पे… ",
"pli-tv-bi-vb-pc1:1.40":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc1:1.41.1":	"“या पन भिक्खुनी लसुणं खादेय्य पाचित्तियन्”ति। ",
"pli-tv-bi-vb-pc1:2.1.1":	"या पनाति ",
"pli-tv-bi-vb-pc1:2.1.2":	"या यादिसा …पे… ",
"pli-tv-bi-vb-pc1:2.1.3":	"भिक्खुनीति ",
"pli-tv-bi-vb-pc1:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc1:2.1.5":	"लसुणं नाम ",
"pli-tv-bi-vb-pc1:2.1.6":	"मागधकं वुच्चति। ",
"pli-tv-bi-vb-pc1:2.1.7":	"“खादिस्सामीति पटिग्गण्हा”ति, आपत्ति दुक्कटस्स। ",
"pli-tv-bi-vb-pc1:2.1.8":	"अज्झोहारे अज्झोहारे आपत्ति पाचित्तियस्स। ",
"pli-tv-bi-vb-pc1:2.2.1":	"लसुणे लसुणसञ्ञा खादति, आपत्ति पाचित्तियस्स। ",
"pli-tv-bi-vb-pc1:2.2.2":	"लसुणे वेमतिका खादति, आपत्ति पाचित्तियस्स। ",
"pli-tv-bi-vb-pc1:2.2.3":	"लसुणे अलसुणसञ्ञा खादति, आपत्ति पाचित्तियस्स। ",
"pli-tv-bi-vb-pc1:2.2.4":	"अलसुणे लसुणसञ्ञा खादति, आपत्ति दुक्कटस्स। ",
"pli-tv-bi-vb-pc1:2.2.5":	"अलसुणे वेमतिका खादति, आपत्ति दुक्कटस्स। ",
"pli-tv-bi-vb-pc1:2.2.6":	"अलसुणे अलसुणसञ्ञा खादति, अनापत्ति। ",
"pli-tv-bi-vb-pc1:2.3.1":	"अनापत्ति—",
"pli-tv-bi-vb-pc1:2.3.2":	"पलण्डुके, ",
"pli-tv-bi-vb-pc1:2.3.3":	"भञ्जनके, ",
"pli-tv-bi-vb-pc1:2.3.4":	"हरीतके, ",
"pli-tv-bi-vb-pc1:2.3.5":	"चापलसुणे, ",
"pli-tv-bi-vb-pc1:2.3.6":	"सूपसम्पाके, ",
"pli-tv-bi-vb-pc1:2.3.7":	"मंससम्पाके, ",
"pli-tv-bi-vb-pc1:2.3.8":	"तेलसम्पाके, ",
"pli-tv-bi-vb-pc1:2.3.9":	"साळवे, ",
"pli-tv-bi-vb-pc1:2.3.10":	"उत्तरिभङ्गे, ",
"pli-tv-bi-vb-pc1:2.3.11":	"उम्मत्तिकाय, ",
"pli-tv-bi-vb-pc1:2.3.12":	"आदिकम्मिकायाति। ",
"pli-tv-bi-vb-pc1:2.3.13":	"लसुणसिक्खापदं पठमं निट्ठितं। "
}	
