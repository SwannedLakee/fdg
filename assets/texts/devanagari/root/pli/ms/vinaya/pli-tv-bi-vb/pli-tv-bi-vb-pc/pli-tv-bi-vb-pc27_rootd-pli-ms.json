{	
"pli-tv-bi-vb-pc27:0.1":	"थेरवाद विनय ",
"pli-tv-bi-vb-pc27:0.2":	"भिक्खुनिविभङ्ग ",
"pli-tv-bi-vb-pc27:0.3":	"पाचित्तियकण्ड ",
"pli-tv-bi-vb-pc27:0.4":	"नग्गवग्ग ",
"pli-tv-bi-vb-pc27:0.5":	"२७। पटिबाहनसिक्खापद ",
"pli-tv-bi-vb-pc27:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pc27:1.2":	"तेन खो पन समयेन भिक्खुनिसङ्घस्स अकालचीवरं उप्पन्नं होति। ",
"pli-tv-bi-vb-pc27:1.3":	"अथ खो भिक्खुनिसङ्घो तं चीवरं भाजेतुकामो सन्निपति। ",
"pli-tv-bi-vb-pc27:1.4":	"तेन खो पन समयेन थुल्लनन्दाय भिक्खुनिया अन्तेवासिनियो भिक्खुनियो पक्कन्ता होन्ति। ",
"pli-tv-bi-vb-pc27:1.5":	"थुल्लनन्दा भिक्खुनी ता भिक्खुनियो एतदवोच—",
"pli-tv-bi-vb-pc27:1.6":	"“अय्ये, भिक्खुनियो पक्कन्ता, न ताव चीवरं भाजीयिस्सती”ति। ",
"pli-tv-bi-vb-pc27:1.7":	"चीवरविभङ्गं पटिबाहि। ",
"pli-tv-bi-vb-pc27:1.8":	"भिक्खुनियो न ताव चीवरं भाजीयिस्सतीति पक्कमिंसु। ",
"pli-tv-bi-vb-pc27:1.9":	"थुल्लनन्दा भिक्खुनी अन्तेवासिनीसु भिक्खुनीसु आगतासु तं चीवरं भाजापेसि। ",
"pli-tv-bi-vb-pc27:1.10":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc27:1.11":	"“कथञ्हि नाम अय्या थुल्लनन्दा धम्मिकं चीवरविभङ्गं पटिबाहिस्सती”ति …पे… ",
"pli-tv-bi-vb-pc27:1.12":	"“सच्चं किर, भिक्खवे, थुल्लनन्दा भिक्खुनी धम्मिकं चीवरविभङ्गं पटिबाहती”ति? ",
"pli-tv-bi-vb-pc27:1.13":	"“सच्चं, भगवा”ति। ",
"pli-tv-bi-vb-pc27:1.14":	"विगरहि बुद्धो भगवा …पे… ",
"pli-tv-bi-vb-pc27:1.15":	"कथञ्हि नाम, भिक्खवे, थुल्लनन्दा भिक्खुनी धम्मिकं चीवरविभङ्गं पटिबाहिस्सति। ",
"pli-tv-bi-vb-pc27:1.16":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc27:1.17":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc27:1.18.1":	"“या पन भिक्खुनी धम्मिकं चीवरविभङ्गं पटिबाहेय्य, पाचित्तियन्”ति। ",
"pli-tv-bi-vb-pc27:2.1.1":	"या पनाति ",
"pli-tv-bi-vb-pc27:2.1.2":	"या यादिसा …पे… ",
"pli-tv-bi-vb-pc27:2.1.3":	"भिक्खुनीति ",
"pli-tv-bi-vb-pc27:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc27:2.1.5":	"धम्मिको नाम चीवरविभङ्गो ",
"pli-tv-bi-vb-pc27:2.1.6":	"समग्गो भिक्खुनिसङ्घो सन्निपतित्वा भाजेति। ",
"pli-tv-bi-vb-pc27:2.1.7":	"पटिबाहेय्याति ",
"pli-tv-bi-vb-pc27:2.1.8":	"कथं इमं चीवरं न भाजेय्याति पटिबाहति, आपत्ति पाचित्तियस्स। ",
"pli-tv-bi-vb-pc27:2.2.1":	"धम्मिके धम्मिकसञ्ञा पटिबाहति, आपत्ति पाचित्तियस्स। ",
"pli-tv-bi-vb-pc27:2.2.2":	"धम्मिके वेमतिका पटिबाहति, आपत्ति दुक्कटस्स। ",
"pli-tv-bi-vb-pc27:2.2.3":	"धम्मिके अधम्मिकसञ्ञा पटिबाहति, अनापत्ति। ",
"pli-tv-bi-vb-pc27:2.2.4":	"अधम्मिके धम्मिकसञ्ञा, आपत्ति दुक्कटस्स। ",
"pli-tv-bi-vb-pc27:2.2.5":	"अधम्मिके वेमतिका, आपत्ति दुक्कटस्स। ",
"pli-tv-bi-vb-pc27:2.2.6":	"अधम्मिके अधम्मिकसञ्ञा, अनापत्ति। ",
"pli-tv-bi-vb-pc27:2.3.1":	"अनापत्ति—",
"pli-tv-bi-vb-pc27:2.3.2":	"आनिसंसं दस्सेत्वा पटिबाहति, ",
"pli-tv-bi-vb-pc27:2.3.3":	"उम्मत्तिकाय, ",
"pli-tv-bi-vb-pc27:2.3.4":	"आदिकम्मिकायाति। ",
"pli-tv-bi-vb-pc27:2.3.5":	"सत्तमसिक्खापदं निट्ठितं। "
}	
