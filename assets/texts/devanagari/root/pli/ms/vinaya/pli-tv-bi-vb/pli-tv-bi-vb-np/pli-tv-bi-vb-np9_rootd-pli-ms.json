{	
"pli-tv-bi-vb-np9:0.1":	"थेरवाद विनय ",
"pli-tv-bi-vb-np9:0.2":	"भिक्खुनिविभङ्ग ",
"pli-tv-bi-vb-np9:0.3":	"निस्सग्गियकण्ड ",
"pli-tv-bi-vb-np9:0.4":	"पत्तवग्ग ",
"pli-tv-bi-vb-np9:0.5":	"९। दुतियगणिकचेतापनसिक्खापद ",
"pli-tv-bi-vb-np9:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-np9:1.2":	"तेन खो पन समयेन अञ्ञतरस्स पूगस्स परिवेणवासिका भिक्खुनियो यागुया किलमन्ति। ",
"pli-tv-bi-vb-np9:1.3":	"अथ खो सो पूगो भिक्खुनीनं यागुअत्थाय छन्दकं सङ्घरित्वा अञ्ञतरस्स आपणिकस्स घरे परिक्खारं निक्खिपित्वा भिक्खुनियो उपसङ्कमित्वा एतदवोच—",
"pli-tv-bi-vb-np9:1.4":	"“अमुकस्स, अय्ये, आपणिकस्स घरे यागुअत्थाय परिक्खारो निक्खित्तो। ",
"pli-tv-bi-vb-np9:1.5":	"ततो तण्डुले आहरापेत्वा यागुं पचापेत्वा परिभुञ्जथा”ति। ",
"pli-tv-bi-vb-np9:1.6":	"भिक्खुनियो तेन च परिक्खारेन सयम्पि याचित्वा भेसज्जं चेतापेत्वा परिभुञ्जिंसु। ",
"pli-tv-bi-vb-np9:1.7":	"सो पूगो जानित्वा उज्झायति खिय्यति विपाचेति—",
"pli-tv-bi-vb-np9:1.8":	"“कथञ्हि नाम भिक्खुनियो अञ्ञदत्थिकेन परिक्खारेन अञ्ञुद्दिसिकेन महाजनिकेन सञ्ञाचिकेन अञ्ञं चेतापेस्सन्ती”ति …पे… ",
"pli-tv-bi-vb-np9:1.9":	"“सच्चं किर, भिक्खवे, भिक्खुनियो अञ्ञदत्थिकेन परिक्खारेन अञ्ञुद्दिसिकेन महाजनिकेन सञ्ञाचिकेन अञ्ञं चेतापेन्ती”ति? ",
"pli-tv-bi-vb-np9:1.10":	"“सच्चं, भगवा”ति। ",
"pli-tv-bi-vb-np9:1.11":	"विगरहि बुद्धो भगवा …पे… ",
"pli-tv-bi-vb-np9:1.12":	"कथञ्हि नाम, भिक्खवे, भिक्खुनियो अञ्ञदत्थिकेन परिक्खारेन अञ्ञुद्दिसिकेन महाजनिकेन सञ्ञाचिकेन अञ्ञं चेतापेस्सन्ति। ",
"pli-tv-bi-vb-np9:1.13":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-np9:1.14":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-np9:1.15.1":	"“या पन भिक्खुनी अञ्ञदत्थिकेन परिक्खारेन अञ्ञुद्दिसिकेन महाजनिकेन सञ्ञाचिकेन अञ्ञं चेतापेय्य, निस्सग्गियं पाचित्तियन्”ति। ",
"pli-tv-bi-vb-np9:2.1":	"या पनाति ",
"pli-tv-bi-vb-np9:2.2":	"या यादिसा …पे… ",
"pli-tv-bi-vb-np9:2.3":	"भिक्खुनीति ",
"pli-tv-bi-vb-np9:2.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-np9:2.5":	"अञ्ञदत्थिकेन परिक्खारेन अञ्ञुद्दिसिकेनाति ",
"pli-tv-bi-vb-np9:2.6":	"अञ्ञस्सत्थाय दिन्नेन। ",
"pli-tv-bi-vb-np9:2.7":	"महाजनिकेनाति ",
"pli-tv-bi-vb-np9:2.8":	"गणस्स, न सङ्घस्स, न एकभिक्खुनिया। ",
"pli-tv-bi-vb-np9:2.9":	"सञ्ञाचिकेनाति ",
"pli-tv-bi-vb-np9:2.10":	"सयं याचित्वा। ",
"pli-tv-bi-vb-np9:2.11":	"अञ्ञं चेतापेय्याति ",
"pli-tv-bi-vb-np9:2.12":	"यंअत्थाय दिन्नं तं ठपेत्वा अञ्ञं चेतापेति, पयोगे दुक्कटं। ",
"pli-tv-bi-vb-np9:2.13":	"पटिलाभेन निस्सग्गियं होति। ",
"pli-tv-bi-vb-np9:2.14":	"निस्सज्जितब्बं सङ्घस्स वा गणस्स वा एकभिक्खुनिया वा। ",
"pli-tv-bi-vb-np9:2.15":	"एवञ्च पन, भिक्खवे, निस्सज्जितब्बं। ",
"pli-tv-bi-vb-np9:2.16":	"…पे… ",
"pli-tv-bi-vb-np9:2.17":	"“इदं मे, अय्ये, अञ्ञदत्थिकेन परिक्खारेन अञ्ञुद्दिसिकेन महाजनिकेन सञ्ञाचिकेन अञ्ञं चेतापितं निस्सग्गियं। ",
"pli-tv-bi-vb-np9:2.18":	"इमाहं सङ्घस्स निस्सज्जामी”ति …पे… ",
"pli-tv-bi-vb-np9:2.19":	"ददेय्या”ति …पे… ",
"pli-tv-bi-vb-np9:2.20":	"ददेय्युन्”ति …पे… ",
"pli-tv-bi-vb-np9:2.21":	"अय्याय दम्मी”ति। ",
"pli-tv-bi-vb-np9:2.22.1":	"अञ्ञदत्थिके अञ्ञदत्थिकसञ्ञा अञ्ञं चेतापेति, निस्सग्गियं पाचित्तियं। ",
"pli-tv-bi-vb-np9:2.23":	"अञ्ञदत्थिके वेमतिका अञ्ञं चेतापेति, निस्सग्गियं पाचित्तियं। ",
"pli-tv-bi-vb-np9:2.24":	"अञ्ञदत्थिके अनञ्ञदत्थिकसञ्ञा अञ्ञं चेतापेति, निस्सग्गियं पाचित्तियं। ",
"pli-tv-bi-vb-np9:2.25":	"निस्सट्ठं पटिलभित्वा यथादाने उपनेतब्बं। ",
"pli-tv-bi-vb-np9:2.26":	"अनञ्ञदत्थिके अञ्ञदत्थिकसञ्ञा, आपत्ति दुक्कटस्स। ",
"pli-tv-bi-vb-np9:2.27":	"अनञ्ञदत्थिके वेमतिका, आपत्ति दुक्कटस्स। ",
"pli-tv-bi-vb-np9:2.28":	"अनञ्ञदत्थिके अनञ्ञदत्थिकसञ्ञा अनापत्ति। ",
"pli-tv-bi-vb-np9:2.29.1":	"अनापत्ति—",
"pli-tv-bi-vb-np9:2.30":	"सेसकं उपनेति, ",
"pli-tv-bi-vb-np9:2.31":	"सामिके अपलोकेत्वा उपनेति, ",
"pli-tv-bi-vb-np9:2.32":	"आपदासु, ",
"pli-tv-bi-vb-np9:2.33":	"उम्मत्तिकाय, ",
"pli-tv-bi-vb-np9:2.34":	"आदिकम्मिकायाति। ",
"pli-tv-bi-vb-np9:2.35":	"नवमसिक्खापदं निट्ठितं। "
}	
