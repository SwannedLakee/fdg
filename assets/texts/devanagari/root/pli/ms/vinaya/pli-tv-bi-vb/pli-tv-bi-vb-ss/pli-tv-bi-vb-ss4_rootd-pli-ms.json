{	
"pli-tv-bi-vb-ss4:0.1":	"थेरवाद विनय ",
"pli-tv-bi-vb-ss4:0.2":	"भिक्खुनिविभङ्ग ",
"pli-tv-bi-vb-ss4:0.3":	"सङ्घादिसेसकण्ड ",
"pli-tv-bi-vb-ss4:0.4":	"४। उक्खित्तकओसारणसिक्खापद ",
"pli-tv-bi-vb-ss4:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-ss4:1.2":	"तेन खो पन समयेन चण्डकाळी भिक्खुनी भण्डनकारिका होति कलहकारिका विवादकारिका भस्सकारिका सङ्घे अधिकरणकारिका। ",
"pli-tv-bi-vb-ss4:1.3":	"थुल्लनन्दा भिक्खुनी तस्सा कम्मे करीयमाने पटिक्कोसति। ",
"pli-tv-bi-vb-ss4:1.4":	"तेन खो पन समयेन थुल्लनन्दा भिक्खुनी गामकं अगमासि केनचिदेव करणीयेन। ",
"pli-tv-bi-vb-ss4:1.5":	"अथ खो भिक्खुनिसङ्घो—",
"pli-tv-bi-vb-ss4:1.6":	"“थुल्लनन्दा भिक्खुनी पक्कन्ता”ति, चण्डकाळिं भिक्खुनिं आपत्तिया अदस्सने उक्खिपि। ",
"pli-tv-bi-vb-ss4:1.7":	"थुल्लनन्दा भिक्खुनी गामके तं करणीयं तीरेत्वा पुनदेव सावत्थिं पच्चागच्छि। ",
"pli-tv-bi-vb-ss4:1.8":	"चण्डकाळी भिक्खुनी थुल्लनन्दाय भिक्खुनिया आगच्छन्तिया नेव आसनं पञ्ञपेसि न पादोदकं पादपीठं पादकठलिकं उपनिक्खिपि न पच्चुग्गन्त्वा पत्तचीवरं पटिग्गहेसि न पानीयेन आपुच्छि। ",
"pli-tv-bi-vb-ss4:1.9":	"थुल्लनन्दा भिक्खुनी चण्डकाळिं भिक्खुनिं एतदवोच—",
"pli-tv-bi-vb-ss4:1.10":	"“किस्स त्वं, अय्ये, मयि आगच्छन्तिया नेव आसनं पञ्ञपेसि न पादोदकं पादपीठं पादकठलिकं उपनिक्खिपि न पच्चुग्गन्त्वा पत्तचीवरं पटिग्गहेसि न पानीयेन आपुच्छी”ति? ",
"pli-tv-bi-vb-ss4:1.11":	"“एवञ्हेतं, अय्ये, होति यथा तं अनाथाया”ति। ",
"pli-tv-bi-vb-ss4:1.12":	"“किस्स पन त्वं, अय्ये, अनाथा”ति? ",
"pli-tv-bi-vb-ss4:1.13":	"“इमा मं, अय्ये, भिक्खुनियो—",
"pli-tv-bi-vb-ss4:1.14":	"‘अयं अनाथा अप्पञ्ञाता, नत्थि इमिस्सा काचि पटिवत्ता’ति, आपत्तिया अदस्सने उक्खिपिंसू”ति। ",
"pli-tv-bi-vb-ss4:1.15":	"थुल्लनन्दा भिक्खुनी—",
"pli-tv-bi-vb-ss4:1.16":	"“बाला एता अब्यत्ता एता, नेव जानन्ति कम्मं वा कम्मदोसं वा कम्मविपत्तिं वा कम्मसम्पत्तिं वा। ",
"pli-tv-bi-vb-ss4:1.17":	"मयं खो जानाम कम्मम्पि कम्मदोसम्पि कम्मविपत्तिम्पि कम्मसम्पत्तिम्पि। ",
"pli-tv-bi-vb-ss4:1.18":	"मयं खो अकतं वा कम्मं कारेय्याम कतं वा कम्मं कोपेय्यामा”ति, लहुं लहुं भिक्खुनिसङ्घं सन्निपातेत्वा चण्डकाळिं भिक्खुनिं ओसारेसि। ",
"pli-tv-bi-vb-ss4:1.19":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-ss4:1.20":	"“कथञ्हि नाम अय्या थुल्लनन्दा समग्गेन सङ्घेन उक्खित्तं भिक्खुनिं धम्मेन विनयेन सत्थुसासनेन अनपलोकेत्वा कारकसङ्घं अनञ्ञाय गणस्स छन्दं ओसारेस्सती”ति …पे… ",
"pli-tv-bi-vb-ss4:1.21":	"“सच्चं किर, भिक्खवे, थुल्लनन्दा भिक्खुनी समग्गेन सङ्घेन उक्खित्तं भिक्खुनिं धम्मेन विनयेन सत्थुसासनेन अनपलोकेत्वा कारकसङ्घं अनञ्ञाय गणस्स छन्दं ओसारेती”ति? ",
"pli-tv-bi-vb-ss4:1.22":	"“सच्चं, भगवा”ति। ",
"pli-tv-bi-vb-ss4:1.23":	"विगरहि बुद्धो भगवा …पे… ",
"pli-tv-bi-vb-ss4:1.24":	"कथञ्हि नाम, भिक्खवे, थुल्लनन्दा भिक्खुनी समग्गेन सङ्घेन उक्खित्तं भिक्खुनिं धम्मेन विनयेन सत्थुसासनेन अनपलोकेत्वा कारकसङ्घं अनञ्ञाय गणस्स छन्दं ओसारेस्सति। ",
"pli-tv-bi-vb-ss4:1.25":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-ss4:1.26":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-ss4:1.27.1":	"“या पन भिक्खुनी समग्गेन सङ्घेन उक्खित्तं भिक्खुनिं धम्मेन विनयेन सत्थुसासनेन अनपलोकेत्वा कारकसङ्घं अनञ्ञाय गणस्स छन्दं ओसारेय्य, अयम्पि भिक्खुनी पठमापत्तिकं धम्मं आपन्ना निस्सारणीयं सङ्घादिसेसन्”ति। ",
"pli-tv-bi-vb-ss4:2.1.1":	"या पनाति ",
"pli-tv-bi-vb-ss4:2.1.2":	"या यादिसा …पे… ",
"pli-tv-bi-vb-ss4:2.1.3":	"भिक्खुनीति ",
"pli-tv-bi-vb-ss4:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-ss4:2.1.5":	"समग्गो नाम सङ्घो ",
"pli-tv-bi-vb-ss4:2.1.6":	"समानसंवासको समानसीमायं ठितो। ",
"pli-tv-bi-vb-ss4:2.1.7":	"उक्खित्ता नाम ",
"pli-tv-bi-vb-ss4:2.1.8":	"आपत्तिया अदस्सने वा अप्पटिकम्मे वा अप्पटिनिस्सग्गे वा उक्खित्ता। ",
"pli-tv-bi-vb-ss4:2.1.9":	"धम्मेन विनयेनाति ",
"pli-tv-bi-vb-ss4:2.1.10":	"येन धम्मेन येन विनयेन। ",
"pli-tv-bi-vb-ss4:2.1.11":	"सत्थुसासनेनाति ",
"pli-tv-bi-vb-ss4:2.1.12":	"जिनसासनेन बुद्धसासनेन। ",
"pli-tv-bi-vb-ss4:2.1.13":	"अनपलोकेत्वा कारकसङ्घन्ति ",
"pli-tv-bi-vb-ss4:2.1.14":	"कम्मकारकसङ्घं अनापुच्छा। ",
"pli-tv-bi-vb-ss4:2.1.15":	"अनञ्ञाय गणस्स छन्दन्ति ",
"pli-tv-bi-vb-ss4:2.1.16":	"गणस्स छन्दं अजानित्वा। ",
"pli-tv-bi-vb-ss4:2.1.17":	"“ओसारेस्सामी”ति गणं वा परियेसति, सीमं वा सम्मन्नति, आपत्ति दुक्कटस्स। ",
"pli-tv-bi-vb-ss4:2.1.18":	"ञत्तिया दुक्कटं, द्वीहि कम्मवाचाहि थुल्लच्चया, कम्मवाचापरियोसाने आपत्ति सङ्घादिसेसस्स। ",
"pli-tv-bi-vb-ss4:2.1.19":	"अयम्पीति ",
"pli-tv-bi-vb-ss4:2.1.20":	"पुरिमायो उपादाय वुच्चति। ",
"pli-tv-bi-vb-ss4:2.1.21":	"पठमापत्तिकन्ति ",
"pli-tv-bi-vb-ss4:2.1.22":	"सह वत्थुज्झाचारा आपज्जति असमनुभासनाय। ",
"pli-tv-bi-vb-ss4:2.1.23":	"निस्सारणीयन्ति ",
"pli-tv-bi-vb-ss4:2.1.24":	"सङ्घम्हा निस्सारीयति। ",
"pli-tv-bi-vb-ss4:2.1.25":	"सङ्घादिसेसोति ",
"pli-tv-bi-vb-ss4:2.1.26":	"…पे… तेनपि वुच्चति सङ्घादिसेसोति। ",
"pli-tv-bi-vb-ss4:2.2.1":	"धम्मकम्मे धम्मकम्मसञ्ञा ओसारेति, आपत्ति सङ्घादिसेसस्स। ",
"pli-tv-bi-vb-ss4:2.2.2":	"धम्मकम्मे वेमतिका ओसारेति आपत्ति सङ्घादिसेसस्स। ",
"pli-tv-bi-vb-ss4:2.2.3":	"धम्मकम्मे अधम्मकम्मसञ्ञा ओसारेति, आपत्ति सङ्घादिसेसस्स। ",
"pli-tv-bi-vb-ss4:2.2.4":	"अधम्मकम्मे धम्मकम्मसञ्ञा, आपत्ति दुक्कटस्स। ",
"pli-tv-bi-vb-ss4:2.2.5":	"अधम्मकम्मे वेमतिका, आपत्ति दुक्कटस्स। ",
"pli-tv-bi-vb-ss4:2.2.6":	"अधम्मकम्मे अधम्मकम्मसञ्ञा, आपत्ति दुक्कटस्स। ",
"pli-tv-bi-vb-ss4:2.3.1":	"अनापत्ति—",
"pli-tv-bi-vb-ss4:2.3.2":	"कम्मकारकसङ्घं अपलोकेत्वा ओसारेति, ",
"pli-tv-bi-vb-ss4:2.3.3":	"गणस्स छन्दं जानित्वा ओसारेति, ",
"pli-tv-bi-vb-ss4:2.3.4":	"वत्ते वत्तन्तिं ओसारेति, ",
"pli-tv-bi-vb-ss4:2.3.5":	"असन्ते कम्मकारकसङ्घे ओसारेति, ",
"pli-tv-bi-vb-ss4:2.3.6":	"उम्मत्तिकाय, ",
"pli-tv-bi-vb-ss4:2.3.7":	"आदिकम्मिकायाति। ",
"pli-tv-bi-vb-ss4:2.3.8":	"चतुत्थसङ्घादिसेससिक्खापदं निट्ठितं। "
}	
