{	
"pli-tv-bi-vb-pd1:0.1":	"थेरवाद विनय ",
"pli-tv-bi-vb-pd1:0.2":	"भिक्खुनिविभङ्ग ",
"pli-tv-bi-vb-pd1:0.3":	"पाटिदेसनीयकण्ड ",
"pli-tv-bi-vb-pd1:0.4":	"१। सप्पिविञ्ञापनसिक्खापद ",
"pli-tv-bi-vb-pd1:0.5":	"इमे खो पनाय्यायो अट्ठ पाटिदेसनीया धम्मा उद्देसं आगच्छन्ति। ",
"pli-tv-bi-vb-pd1:1.1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pd1:1.1.2":	"तेन खो पन समयेन छब्बग्गिया भिक्खुनियो सप्पिं विञ्ञापेत्वा भुञ्जन्ति। ",
"pli-tv-bi-vb-pd1:1.1.3":	"मनुस्सा उज्झायन्ति खिय्यन्ति विपाचेन्ति—",
"pli-tv-bi-vb-pd1:1.1.4":	"“कथञ्हि नाम भिक्खुनियो सप्पिं विञ्ञापेत्वा भुञ्जिस्सन्ति। ",
"pli-tv-bi-vb-pd1:1.1.5":	"कस्स सम्पन्नं न मनापं, कस्स सादुं न रुच्चती”ति। ",
"pli-tv-bi-vb-pd1:1.1.6":	"अस्सोसुं खो भिक्खुनियो तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bi-vb-pd1:1.1.7":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pd1:1.1.8":	"“कथञ्हि नाम छब्बग्गिया भिक्खुनियो सप्पिं विञ्ञापेत्वा भुञ्जिस्सन्ती”ति …पे… ",
"pli-tv-bi-vb-pd1:1.1.9":	"“सच्चं किर, भिक्खवे, छब्बग्गिया, भिक्खुनियो सप्पिं विञ्ञापेत्वा भुञ्जन्ती”ति? ",
"pli-tv-bi-vb-pd1:1.1.10":	"“सच्चं, भगवा”ति। ",
"pli-tv-bi-vb-pd1:1.1.11":	"विगरहि बुद्धो भगवा …पे… ",
"pli-tv-bi-vb-pd1:1.1.12":	"कथञ्हि नाम, भिक्खवे, छब्बग्गिया भिक्खुनियो सप्पिं विञ्ञापेत्वा भुञ्जिस्सन्ति। ",
"pli-tv-bi-vb-pd1:1.1.13":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pd1:1.1.14":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pd1:1.1.15.1":	"“या पन भिक्खुनी सप्पिं विञ्ञापेत्वा भुञ्जेय्य, पटिदेसेतब्बं ताय भिक्खुनिया—",
"pli-tv-bi-vb-pd1:1.1.16":	"‘गारय्हं, अय्ये, धम्मं आपज्जिं असप्पायं पाटिदेसनीयं, तं पटिदेसेमी’”ति। ",
"pli-tv-bi-vb-pd1:1.1.17":	"एवञ्चिदं भगवता भिक्खुनीनं सिक्खापदं पञ्ञत्तं होति। ",
"pli-tv-bi-vb-pd1:1.2.1":	"तेन खो पन समयेन भिक्खुनियो गिलाना होन्ति। ",
"pli-tv-bi-vb-pd1:1.2.2":	"गिलानपुच्छिका भिक्खुनियो गिलाना भिक्खुनियो एतदवोचुं—",
"pli-tv-bi-vb-pd1:1.2.3":	"“कच्चि, अय्ये, खमनीयं, कच्चि यापनीयन्”ति? ",
"pli-tv-bi-vb-pd1:1.2.4":	"“पुब्बे मयं, अय्ये, सप्पिं विञ्ञापेत्वा भुञ्जाम, तेन नो फासु होति; ",
"pli-tv-bi-vb-pd1:1.2.5":	"इदानि पन ‘भगवता पटिक्खित्तन्’ति कुक्कुच्चायन्ता न विञ्ञापेम, तेन नो न फासु होती”ति …पे… ",
"pli-tv-bi-vb-pd1:1.2.6":	"भगवतो एतमत्थं आरोचेसुं …पे… ",
"pli-tv-bi-vb-pd1:1.2.7":	"अनुजानामि, भिक्खवे, गिलानाय भिक्खुनिया सप्पिं विञ्ञापेत्वा भुञ्जितुं। ",
"pli-tv-bi-vb-pd1:1.2.8":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pd1:1.2.9.1":	"“या पन भिक्खुनी अगिलाना सप्पिं विञ्ञापेत्वा भुञ्जेय्य, पटिदेसेतब्बं ताय भिक्खुनिया—",
"pli-tv-bi-vb-pd1:1.2.10":	"‘गारय्हं, अय्ये, धम्मं आपज्जिं असप्पायं पाटिदेसनीयं तं पटिदेसेमी’”ति। ",
"pli-tv-bi-vb-pd1:2.1.1":	"या पनाति ",
"pli-tv-bi-vb-pd1:2.1.2":	"या यादिसा …पे… ",
"pli-tv-bi-vb-pd1:2.1.3":	"भिक्खुनीति ",
"pli-tv-bi-vb-pd1:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pd1:2.1.5":	"अगिलाना नाम ",
"pli-tv-bi-vb-pd1:2.1.6":	"यस्सा विना सप्पिना फासु होति। ",
"pli-tv-bi-vb-pd1:2.1.7":	"गिलाना नाम ",
"pli-tv-bi-vb-pd1:2.1.8":	"यस्सा विना सप्पिना न फासु होति। ",
"pli-tv-bi-vb-pd1:2.1.9":	"सप्पि नाम ",
"pli-tv-bi-vb-pd1:2.1.10":	"गोसप्पि वा अजिकासप्पि वा महिंससप्पि वा। येसं मंसं कप्पति तेसं सप्पि। ",
"pli-tv-bi-vb-pd1:2.1.11":	"अगिलाना अत्तनो अत्थाय विञ्ञापेति, पयोगे दुक्कटं। ",
"pli-tv-bi-vb-pd1:2.1.12":	"पटिलाभेन “भुञ्जिस्सामी”ति पटिग्गण्हाति, आपत्ति दुक्कटस्स। ",
"pli-tv-bi-vb-pd1:2.1.13":	"अज्झोहारे अज्झोहारे आपत्ति पाटिदेसनीयस्स। ",
"pli-tv-bi-vb-pd1:2.2.1":	"अगिलाना अगिलानसञ्ञा सप्पिं विञ्ञापेत्वा भुञ्जति, आपत्ति पाटिदेसनीयस्स। ",
"pli-tv-bi-vb-pd1:2.2.2":	"अगिलाना वेमतिका सप्पिं विञ्ञापेत्वा भुञ्जति, आपत्ति पाटिदेसनीयस्स। ",
"pli-tv-bi-vb-pd1:2.2.3":	"अगिलाना गिलानसञ्ञा सप्पिं विञ्ञापेत्वा भुञ्जति, आपत्ति पाटिदेसनीयस्स। ",
"pli-tv-bi-vb-pd1:2.2.4":	"गिलाना अगिलानसञ्ञा, आपत्ति दुक्कटस्स। ",
"pli-tv-bi-vb-pd1:2.2.5":	"गिलाना वेमतिका, आपत्ति दुक्कटस्स। ",
"pli-tv-bi-vb-pd1:2.2.6":	"गिलाना गिलानसञ्ञा, अनापत्ति। ",
"pli-tv-bi-vb-pd1:2.3.1":	"अनापत्ति—",
"pli-tv-bi-vb-pd1:2.3.2":	"गिलानाय, ",
"pli-tv-bi-vb-pd1:2.3.3":	"गिलाना हुत्वा विञ्ञापेत्वा अगिलाना भुञ्जति, ",
"pli-tv-bi-vb-pd1:2.3.4":	"गिलानाय सेसकं भुञ्जति, ",
"pli-tv-bi-vb-pd1:2.3.5":	"ञातकानं, ",
"pli-tv-bi-vb-pd1:2.3.6":	"पवारितानं, ",
"pli-tv-bi-vb-pd1:2.3.7":	"अञ्ञस्सत्थाय, ",
"pli-tv-bi-vb-pd1:2.3.8":	"अत्तनो धनेन, ",
"pli-tv-bi-vb-pd1:2.3.9":	"उम्मत्तिकाय, ",
"pli-tv-bi-vb-pd1:2.3.10":	"आदिकम्मिकायाति। ",
"pli-tv-bi-vb-pd1:2.3.11":	"पठमपाटिदेसनीयसिक्खापदं निट्ठितं। "
}	
