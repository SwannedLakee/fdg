{	
"pli-tv-bi-vb-pc45:0.1":	"थेरवाद विनय ",
"pli-tv-bi-vb-pc45:0.2":	"भिक्खुनिविभङ्ग ",
"pli-tv-bi-vb-pc45:0.3":	"पाचित्तियकण्ड ",
"pli-tv-bi-vb-pc45:0.4":	"चित्तागारवग्ग ",
"pli-tv-bi-vb-pc45:0.5":	"४५। अधिकरणसिक्खापद ",
"pli-tv-bi-vb-pc45:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pc45:1.2":	"तेन खो पन समयेन अञ्ञतरा भिक्खुनी थुल्लनन्दं भिक्खुनिं उपसङ्कमित्वा एतदवोच—",
"pli-tv-bi-vb-pc45:1.3":	"“एहाय्ये, इमं अधिकरणं वूपसमेही”ति। ",
"pli-tv-bi-vb-pc45:1.4":	"थुल्लनन्दा भिक्खुनी—",
"pli-tv-bi-vb-pc45:1.5":	"“साधू”ति पटिस्सुणित्वा, नेव वूपसमेति न वूपसमाय उस्सुक्कं करोति। ",
"pli-tv-bi-vb-pc45:1.6":	"अथ खो सा भिक्खुनी भिक्खुनीनं एतमत्थं आरोचेसि। ",
"pli-tv-bi-vb-pc45:1.7":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc45:1.8":	"“कथञ्हि नाम अय्या थुल्लनन्दा भिक्खुनिया—",
"pli-tv-bi-vb-pc45:1.9":	"‘एहाय्ये, इमं अधिकरणं वूपसमेही’ति वुच्चमाना—",
"pli-tv-bi-vb-pc45:1.10":	"‘साधू’ति पटिस्सुणित्वा, नेव वूपसमेस्सति न वूपसमाय उस्सुक्कं करिस्सती”ति …पे… ",
"pli-tv-bi-vb-pc45:1.11":	"“सच्चं किर, भिक्खवे, थुल्लनन्दा भिक्खुनी भिक्खुनिया—",
"pli-tv-bi-vb-pc45:1.12":	"‘एहाय्ये, इमं अधिकरणं वूपसमेही’ति वुच्चमाना—",
"pli-tv-bi-vb-pc45:1.13":	"‘साधू’ति पटिस्सुणित्वा, नेव वूपसमेति न वूपसमाय उस्सुक्कं करोती”ति? ",
"pli-tv-bi-vb-pc45:1.14":	"“सच्चं, भगवा”ति। ",
"pli-tv-bi-vb-pc45:1.15":	"विगरहि बुद्धो भगवा …पे… ",
"pli-tv-bi-vb-pc45:1.16":	"कथञ्हि नाम, भिक्खवे, थुल्लनन्दा भिक्खुनी भिक्खुनिया—",
"pli-tv-bi-vb-pc45:1.17":	"‘एहाय्ये, इमं अधिकरणं वूपसमेही’ति वुच्चमाना—",
"pli-tv-bi-vb-pc45:1.18":	"‘साधू’ति पटिस्सुणित्वा, नेव वूपसमेस्सति न वूपसमाय उस्सुक्कं करिस्सति। ",
"pli-tv-bi-vb-pc45:1.19":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc45:1.20":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc45:1.21.1":	"“या पन भिक्खुनी भिक्खुनिया—‘एहाय्ये, इमं अधिकरणं वूपसमेही’ति वुच्चमाना—‘साधू’ति पटिस्सुणित्वा सा पच्छा अनन्तरायिकिनी नेव वूपसमेय्य न वूपसमाय उस्सुक्कं करेय्य, पाचित्तियन्”ति। ",
"pli-tv-bi-vb-pc45:2.1.1":	"या पनाति ",
"pli-tv-bi-vb-pc45:2.1.2":	"या यादिसा …पे… ",
"pli-tv-bi-vb-pc45:2.1.3":	"भिक्खुनीति ",
"pli-tv-bi-vb-pc45:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc45:2.1.5":	"भिक्खुनियाति ",
"pli-tv-bi-vb-pc45:2.1.6":	"अञ्ञाय भिक्खुनिया। ",
"pli-tv-bi-vb-pc45:2.1.7":	"अधिकरणं नाम ",
"pli-tv-bi-vb-pc45:2.1.8":	"चत्तारि अधिकरणानि— विवादाधिकरणं, अनुवादाधिकरणं, आपत्ताधिकरणं, किच्चाधिकरणं। ",
"pli-tv-bi-vb-pc45:2.1.9":	"एहाय्ये इमं अधिकरणं वूपसमेहीति ",
"pli-tv-bi-vb-pc45:2.1.10":	"एहाय्ये इमं अधिकरणं विनिच्छेहि। ",
"pli-tv-bi-vb-pc45:2.1.11":	"सा पच्छा अनन्तरायिकिनीति ",
"pli-tv-bi-vb-pc45:2.1.12":	"असति अन्तराये। ",
"pli-tv-bi-vb-pc45:2.1.13":	"नेव वूपसमेय्याति ",
"pli-tv-bi-vb-pc45:2.1.14":	"न सयं वूपसमेय्य। ",
"pli-tv-bi-vb-pc45:2.1.15":	"न वूपसमाय उस्सुक्कं करेय्याति ",
"pli-tv-bi-vb-pc45:2.1.16":	"न अञ्ञं आणापेय्य। ",
"pli-tv-bi-vb-pc45:2.1.17":	"“नेव वूपसमेस्सामि न वूपसमाय उस्सुक्कं करिस्सामी”ति धुरं निक्खित्तमत्ते, आपत्ति पाचित्तियस्स। ",
"pli-tv-bi-vb-pc45:2.2.1":	"उपसम्पन्नाय उपसम्पन्नसञ्ञा अधिकरणं नेव वूपसमेति न वूपसमाय उस्सुक्कं करोति, आपत्ति पाचित्तियस्स। ",
"pli-tv-bi-vb-pc45:2.2.2":	"उपसम्पन्नाय वेमतिका अधिकरणं नेव वूपसमेति, न वूपसमाय उस्सुक्कं करोति, आपत्ति पाचित्तियस्स। ",
"pli-tv-bi-vb-pc45:2.2.3":	"उपसम्पन्नाय अनुपसम्पन्नसञ्ञा अधिकरणं नेव वूपसमेति, न वूपसमाय उस्सुक्कं करोति, आपत्ति पाचित्तियस्स। ",
"pli-tv-bi-vb-pc45:2.2.4":	"अनुपसम्पन्नाय अधिकरणं नेव वूपसमेति, न वूपसमाय उस्सुक्कं करोति, आपत्ति दुक्कटस्स। ",
"pli-tv-bi-vb-pc45:2.2.5":	"अनुपसम्पन्नाय उपसम्पन्नसञ्ञा, आपत्ति दुक्कटस्स। ",
"pli-tv-bi-vb-pc45:2.2.6":	"अनुपसम्पन्नाय वेमतिका, आपत्ति दुक्कटस्स। ",
"pli-tv-bi-vb-pc45:2.2.7":	"अनुपसम्पन्नाय अनुपसम्पन्नसञ्ञा, आपत्ति दुक्कटस्स। ",
"pli-tv-bi-vb-pc45:2.3.1":	"अनापत्ति—",
"pli-tv-bi-vb-pc45:2.3.2":	"सति अन्तराये, ",
"pli-tv-bi-vb-pc45:2.3.3":	"परियेसित्वा न लभति, ",
"pli-tv-bi-vb-pc45:2.3.4":	"गिलानाय, ",
"pli-tv-bi-vb-pc45:2.3.5":	"आपदासु, ",
"pli-tv-bi-vb-pc45:2.3.6":	"उम्मत्तिकाय, ",
"pli-tv-bi-vb-pc45:2.3.7":	"आदिकम्मिकायाति। ",
"pli-tv-bi-vb-pc45:2.3.8":	"पञ्चमसिक्खापदं निट्ठितं। "
}	
