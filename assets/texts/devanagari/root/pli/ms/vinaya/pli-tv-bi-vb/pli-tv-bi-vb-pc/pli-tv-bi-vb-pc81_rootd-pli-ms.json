{	
"pli-tv-bi-vb-pc81:0.1":	"थेरवाद विनय ",
"pli-tv-bi-vb-pc81:0.2":	"भिक्खुनिविभङ्ग ",
"pli-tv-bi-vb-pc81:0.3":	"पाचित्तियकण्ड ",
"pli-tv-bi-vb-pc81:0.4":	"कुमारिभूतवग्ग ",
"pli-tv-bi-vb-pc81:0.5":	"८१। पारिवासिकसिक्खापद ",
"pli-tv-bi-vb-pc81:1.1":	"तेन समयेन बुद्धो भगवा राजगहे विहरति वेळुवने कलन्दकनिवापे। ",
"pli-tv-bi-vb-pc81:1.2":	"तेन खो पन समयेन थुल्लनन्दा भिक्खुनी—",
"pli-tv-bi-vb-pc81:1.3":	"“सिक्खमानं वुट्ठापेस्सामी”ति थेरे भिक्खू सन्निपातेत्वा पहूतं खादनीयं भोजनीयं पस्सित्वा—",
"pli-tv-bi-vb-pc81:1.4":	"“न तावाहं, अय्या, सिक्खमानं वुट्ठापेस्सामी”ति थेरे भिक्खू उय्योजेत्वा देवदत्तं कोकालिकं कटमोदकतिस्सकं खण्डदेविया पुत्तं समुद्ददत्तं सन्निपातेत्वा सिक्खमानं वुट्ठापेसि। ",
"pli-tv-bi-vb-pc81:1.5":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc81:1.6":	"“कथञ्हि नाम अय्या थुल्लनन्दा पारिवासिकछन्ददानेन सिक्खमानं वुट्ठापेस्सती”ति …पे… ",
"pli-tv-bi-vb-pc81:1.7":	"“सच्चं किर, भिक्खवे, थुल्लनन्दा भिक्खुनी पारिवासिकछन्ददानेन सिक्खमानं वुट्ठापेती”ति? ",
"pli-tv-bi-vb-pc81:1.8":	"“सच्चं, भगवा”ति। ",
"pli-tv-bi-vb-pc81:1.9":	"विगरहि बुद्धो भगवा …पे… ",
"pli-tv-bi-vb-pc81:1.10":	"कथञ्हि नाम, भिक्खवे, थुल्लनन्दा भिक्खुनी पारिवासिकछन्ददानेन सिक्खमानं वुट्ठापेस्सति। ",
"pli-tv-bi-vb-pc81:1.11":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc81:1.12":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc81:1.13.1":	"“या पन भिक्खुनी पारिवासिकछन्ददानेन सिक्खमानं वुट्ठापेय्य, पाचित्तियन्”ति। ",
"pli-tv-bi-vb-pc81:2.1.1":	"या पनाति ",
"pli-tv-bi-vb-pc81:2.1.2":	"या यादिसा …पे… ",
"pli-tv-bi-vb-pc81:2.1.3":	"भिक्खुनीति ",
"pli-tv-bi-vb-pc81:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc81:2.1.5":	"पारिवासिकछन्ददानेनाति ",
"pli-tv-bi-vb-pc81:2.1.6":	"वुट्ठिताय परिसाय। ",
"pli-tv-bi-vb-pc81:2.1.7":	"सिक्खमाना नाम ",
"pli-tv-bi-vb-pc81:2.1.8":	"द्वे वस्सानि छसु धम्मेसु सिक्खितसिक्खा। ",
"pli-tv-bi-vb-pc81:2.1.9":	"वुट्ठापेय्याति ",
"pli-tv-bi-vb-pc81:2.1.10":	"उपसम्पादेय्य। ",
"pli-tv-bi-vb-pc81:2.1.11":	"“वुट्ठापेस्सामी”ति गणं वा आचरिनिं वा पत्तं वा चीवरं वा परियेसति, सीमं वा सम्मन्नति, आपत्ति दुक्कटस्स। ",
"pli-tv-bi-vb-pc81:2.1.12":	"ञत्तिया दुक्कटं। ",
"pli-tv-bi-vb-pc81:2.1.13":	"द्वीहि कम्मवाचाहि दुक्कटा। ",
"pli-tv-bi-vb-pc81:2.1.14":	"कम्मवाचापरियोसाने उपज्झायाय आपत्ति पाचित्तियस्स। ",
"pli-tv-bi-vb-pc81:2.1.15":	"गणस्स च आचरिनिया च आपत्ति दुक्कटस्स। ",
"pli-tv-bi-vb-pc81:2.2.1":	"अनापत्ति—",
"pli-tv-bi-vb-pc81:2.2.2":	"अवुट्ठिताय परिसाय वुट्ठापेति, ",
"pli-tv-bi-vb-pc81:2.2.3":	"उम्मत्तिकाय, ",
"pli-tv-bi-vb-pc81:2.2.4":	"आदिकम्मिकायाति। ",
"pli-tv-bi-vb-pc81:2.2.5":	"एकादसमसिक्खापदं निट्ठितं। "
}	
