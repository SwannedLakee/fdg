{	
"pli-tv-bi-vb-pc53:0.1":	"थेरवाद विनय ",
"pli-tv-bi-vb-pc53:0.2":	"भिक्खुनिविभङ्ग ",
"pli-tv-bi-vb-pc53:0.3":	"पाचित्तियकण्ड ",
"pli-tv-bi-vb-pc53:0.4":	"आरामवग्ग ",
"pli-tv-bi-vb-pc53:0.5":	"५३। गणपरिभासनसिक्खापद ",
"pli-tv-bi-vb-pc53:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pc53:1.2":	"तेन खो पन समयेन चण्डकाळी भिक्खुनी भण्डनकारिका होति कलहकारिका विवादकारिका भस्सकारिका सङ्घे अधिकरणकारिका। ",
"pli-tv-bi-vb-pc53:1.3":	"थुल्लनन्दा भिक्खुनी तस्सा कम्मे करीयमाने पटिक्कोसति। ",
"pli-tv-bi-vb-pc53:1.4":	"तेन खो पन समयेन थुल्लनन्दा भिक्खुनी गामकं अगमासि केनचिदेव करणीयेन। ",
"pli-tv-bi-vb-pc53:1.5":	"अथ खो भिक्खुनिसङ्घो—",
"pli-tv-bi-vb-pc53:1.6":	"“थुल्लनन्दा भिक्खुनी पक्कन्ता”ति चण्डकाळिं भिक्खुनिं आपत्तिया अदस्सने उक्खिपि। ",
"pli-tv-bi-vb-pc53:1.7":	"थुल्लनन्दा भिक्खुनी गामके तं करणीयं तीरेत्वा पुनदेव सावत्थिं पच्चागच्छि। ",
"pli-tv-bi-vb-pc53:1.8":	"चण्डकाळी भिक्खुनी थुल्लनन्दाय भिक्खुनिया आगच्छन्तिया नेव आसनं पञ्ञपेसि न पादोदकं पादपीठं पादकठलिकं उपनिक्खिपि; ",
"pli-tv-bi-vb-pc53:1.9":	"न पच्चुग्गन्त्वा पत्तचीवरं पटिग्गहेसि न पानीयेन आपुच्छि। ",
"pli-tv-bi-vb-pc53:1.10":	"थुल्लनन्दा भिक्खुनी चण्डकाळिं भिक्खुनिं एतदवोच—",
"pli-tv-bi-vb-pc53:1.11":	"“किस्स त्वं, अय्ये, मयि आगच्छन्तिया नेव आसनं पञ्ञपेसि न पादोदकं पादपीठं पादकठलिकं उपनिक्खिपि; ",
"pli-tv-bi-vb-pc53:1.12":	"न पच्चुग्गन्त्वा पत्तचीवरं पटिग्गहेसि न पानीयेन आपुच्छी”ति? ",
"pli-tv-bi-vb-pc53:1.13":	"“एवञ्हेतं, अय्ये, होति यथा तं अनाथाया”ति। ",
"pli-tv-bi-vb-pc53:1.14":	"“किस्स पन त्वं, अय्ये, अनाथा”ति? ",
"pli-tv-bi-vb-pc53:1.15":	"“इमा मं, अय्ये, भिक्खुनियो—",
"pli-tv-bi-vb-pc53:1.16":	"‘अयं अनाथा अप्पञ्ञाता, नत्थि इमिस्सा काचि पतिवत्ता’ति, आपत्तिया अदस्सने उक्खिपिंसू”ति। ",
"pli-tv-bi-vb-pc53:1.17":	"थुल्लनन्दा भिक्खुनी—",
"pli-tv-bi-vb-pc53:1.18":	"“बाला एता अब्यत्ता एता नेता जानन्ति कम्मं वा कम्मदोसं वा कम्मविपत्तिं वा कम्मसम्पत्तिं वा”ति, चण्डीकता गणं परिभासि। ",
"pli-tv-bi-vb-pc53:1.19":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc53:1.20":	"“कथञ्हि नाम अय्या थुल्लनन्दा चण्डीकता गणं परिभासिस्सती”ति …पे… ",
"pli-tv-bi-vb-pc53:1.21":	"“सच्चं किर, भिक्खवे, थुल्लनन्दा भिक्खुनी चण्डीकता गणं परिभासती”ति? ",
"pli-tv-bi-vb-pc53:1.22":	"“सच्चं, भगवा”ति। ",
"pli-tv-bi-vb-pc53:1.23":	"विगरहि बुद्धो भगवा …पे… ",
"pli-tv-bi-vb-pc53:1.24":	"कथञ्हि नाम, भिक्खवे, थुल्लनन्दा भिक्खुनी चण्डीकता गणं परिभासिस्सति। ",
"pli-tv-bi-vb-pc53:1.25":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc53:1.26":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc53:1.27.1":	"“या पन भिक्खुनी चण्डीकता गणं परिभासेय्य, पाचित्तियन्”ति। ",
"pli-tv-bi-vb-pc53:2.1":	"या पनाति ",
"pli-tv-bi-vb-pc53:2.2":	"या यादिसा …पे… ",
"pli-tv-bi-vb-pc53:2.3":	"भिक्खुनीति ",
"pli-tv-bi-vb-pc53:2.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc53:2.5":	"चण्डीकता नाम ",
"pli-tv-bi-vb-pc53:2.6":	"कोधना वुच्चति। ",
"pli-tv-bi-vb-pc53:2.7":	"गणो नाम ",
"pli-tv-bi-vb-pc53:2.8":	"भिक्खुनिसङ्घो वुच्चति। ",
"pli-tv-bi-vb-pc53:2.9":	"परिभासेय्याति ",
"pli-tv-bi-vb-pc53:2.10":	"“बाला एता अब्यत्ता एता नेता जानन्ति कम्मं वा कम्मदोसं वा कम्मविपत्तिं वा कम्मसम्पत्तिं वा”ति परिभासति, आपत्ति पाचित्तियस्स। ",
"pli-tv-bi-vb-pc53:2.11":	"सम्बहुला भिक्खुनियो वा एकं भिक्खुनिं वा अनुपसम्पन्नं वा परिभासति, आपत्ति दुक्कटस्स। ",
"pli-tv-bi-vb-pc53:2.12.1":	"अनापत्ति—",
"pli-tv-bi-vb-pc53:2.13":	"अत्थपुरेक्खाराय, ",
"pli-tv-bi-vb-pc53:2.14":	"धम्मपुरेक्खाराय, ",
"pli-tv-bi-vb-pc53:2.15":	"अनुसासनिपुरेक्खाराय, ",
"pli-tv-bi-vb-pc53:2.16":	"उम्मत्तिकाय, ",
"pli-tv-bi-vb-pc53:2.17":	"आदिकम्मिकायाति। ",
"pli-tv-bi-vb-pc53:2.18":	"ततियसिक्खापदं निट्ठितं। "
}	
