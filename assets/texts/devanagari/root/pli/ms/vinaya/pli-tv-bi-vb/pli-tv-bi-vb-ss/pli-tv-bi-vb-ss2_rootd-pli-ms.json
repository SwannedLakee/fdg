{	
"pli-tv-bi-vb-ss2:0.1":	"थेरवाद विनय ",
"pli-tv-bi-vb-ss2:0.2":	"भिक्खुनिविभङ्ग ",
"pli-tv-bi-vb-ss2:0.3":	"सङ्घादिसेसकण्ड ",
"pli-tv-bi-vb-ss2:0.4":	"२। चोरीवुट्ठापिकासिक्खापद ",
"pli-tv-bi-vb-ss2:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-ss2:1.2":	"तेन खो पन समयेन वेसालियं अञ्ञतरस्स लिच्छविस्स पजापति अतिचारिनी होति। ",
"pli-tv-bi-vb-ss2:1.3":	"अथ खो सो लिच्छवि तं इत्थिं एतदवोच—",
"pli-tv-bi-vb-ss2:1.4":	"“साधु विरमाहि, अनत्थं खो ते करिस्सामी”ति। ",
"pli-tv-bi-vb-ss2:1.5":	"एवम्पि वुच्चमाना नादियि। ",
"pli-tv-bi-vb-ss2:1.6":	"तेन खो पन समयेन वेसालियं लिच्छविगणो सन्निपतितो होति केनचिदेव करणीयेन। ",
"pli-tv-bi-vb-ss2:1.7":	"अथ खो सो लिच्छवि ते लिच्छवयो एतदवोच—",
"pli-tv-bi-vb-ss2:1.8":	"“एकं मे, अय्यो, इत्थिं अनुजानाथा”ति। ",
"pli-tv-bi-vb-ss2:1.9":	"“का नाम सा”ति? ",
"pli-tv-bi-vb-ss2:1.10":	"“मय्हं पजापति अतिचरति, तं घातेस्सामी”ति। ",
"pli-tv-bi-vb-ss2:1.11":	"“जानाही”ति। ",
"pli-tv-bi-vb-ss2:1.12":	"अस्सोसि खो सा इत्थी—",
"pli-tv-bi-vb-ss2:1.13":	"“सामिको किर मं घातेतुकामो”ति। ",
"pli-tv-bi-vb-ss2:1.14":	"वरभण्डं आदाय सावत्थिं गन्त्वा तित्थिये उपसङ्कमित्वा पब्बज्जं याचि। ",
"pli-tv-bi-vb-ss2:1.15":	"तित्थिया न इच्छिंसु पब्बाजेतुं। ",
"pli-tv-bi-vb-ss2:1.16":	"भिक्खुनियो उपसङ्कमित्वा पब्बज्जं याचि। ",
"pli-tv-bi-vb-ss2:1.17":	"भिक्खुनियोपि न इच्छिंसु पब्बाजेतुं। ",
"pli-tv-bi-vb-ss2:1.18":	"थुल्लनन्दं भिक्खुनिं उपसङ्कमित्वा भण्डकं दस्सेत्वा पब्बज्जं याचि। ",
"pli-tv-bi-vb-ss2:1.19":	"थुल्लनन्दा भिक्खुनी भण्डकं गहेत्वा पब्बाजेसि। ",
"pli-tv-bi-vb-ss2:1.20":	"अथ खो सो लिच्छवि तं इत्थिं गवेसन्तो सावत्थिं गन्त्वा भिक्खुनीसु पब्बजितं दिस्वान येन राजा पसेनदि कोसलो तेनुपसङ्कमि; ",
"pli-tv-bi-vb-ss2:1.21":	"उपसङ्कमित्वा राजानं पसेनदिं कोसलं एतदवोच—",
"pli-tv-bi-vb-ss2:1.22":	"“पजापति मे, देव, वरभण्डं आदाय सावत्थिं अनुप्पत्ता। ",
"pli-tv-bi-vb-ss2:1.23":	"तं देवो अनुजानातू”ति। ",
"pli-tv-bi-vb-ss2:1.24":	"“तेन हि, भणे, विचिनित्वा आचिक्खा”ति। ",
"pli-tv-bi-vb-ss2:1.25":	"“दिट्ठा, देव, भिक्खुनीसु पब्बजिता”ति। ",
"pli-tv-bi-vb-ss2:1.26":	"“सचे, भणे, भिक्खुनीसु पब्बजिता, न सा लब्भा किञ्चि कातुं। ",
"pli-tv-bi-vb-ss2:1.27":	"स्वाक्खातो भगवता धम्मो, चरतु ब्रह्मचरियं सम्मा दुक्खस्स अन्तकिरियाया”ति। ",
"pli-tv-bi-vb-ss2:1.28":	"अथ खो सो लिच्छवि उज्झायति खिय्यति विपाचेति—",
"pli-tv-bi-vb-ss2:1.29":	"“कथञ्हि नाम भिक्खुनियो चोरिं पब्बाजेस्सन्ती”ति। ",
"pli-tv-bi-vb-ss2:1.30":	"अस्सोसुं खो भिक्खुनियो तस्स लिच्छविस्स उज्झायन्तस्स खिय्यन्तस्स विपाचेन्तस्स। ",
"pli-tv-bi-vb-ss2:1.31":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-ss2:1.32":	"“कथञ्हि नाम अय्या थुल्लनन्दा चोरिं पब्बाजेस्सती”ति। ",
"pli-tv-bi-vb-ss2:1.33":	"अथ खो ता भिक्खुनियो भिक्खूनं एतमत्थं आरोचेसुं …पे… ",
"pli-tv-bi-vb-ss2:1.34":	"“सच्चं किर, भिक्खवे, थुल्लनन्दा भिक्खुनी चोरिं पब्बाजेती”ति? ",
"pli-tv-bi-vb-ss2:1.35":	"“सच्चं, भगवा”ति। ",
"pli-tv-bi-vb-ss2:1.36":	"विगरहि बुद्धो भगवा …पे… ",
"pli-tv-bi-vb-ss2:1.37":	"कथञ्हि नाम, भिक्खवे, थुल्लनन्दा भिक्खुनी चोरिं पब्बाजेस्सति। ",
"pli-tv-bi-vb-ss2:1.38":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-ss2:1.39":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-ss2:1.40.1":	"“या पन भिक्खुनी जानं चोरिं वज्झं विदितं अनपलोकेत्वा राजानं वा सङ्घं वा गणं वा पूगं वा सेणिं वा अञ्ञत्र कप्पा वुट्ठापेय्य, अयम्पि भिक्खुनी पठमापत्तिकं धम्मं आपन्ना निस्सारणीयं सङ्घादिसेसन्”ति। ",
"pli-tv-bi-vb-ss2:2.1.1":	"या पनाति ",
"pli-tv-bi-vb-ss2:2.1.2":	"या यादिसा …पे… ",
"pli-tv-bi-vb-ss2:2.1.3":	"भिक्खुनीति ",
"pli-tv-bi-vb-ss2:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-ss2:2.1.5":	"जानाति नाम ",
"pli-tv-bi-vb-ss2:2.1.6":	"सामं वा जानाति अञ्ञे वा तस्सा आरोचेन्ति, सा वा आरोचेति। ",
"pli-tv-bi-vb-ss2:2.1.7":	"चोरी नाम ",
"pli-tv-bi-vb-ss2:2.1.8":	"या पञ्चमासकं वा अतिरेकपञ्चमासकं वा अग्घनकं अदिन्नं थेय्यसङ्खातं आदियति, एसा चोरी नाम। ",
"pli-tv-bi-vb-ss2:2.1.9":	"वज्झा नाम ",
"pli-tv-bi-vb-ss2:2.1.10":	"यं कत्वा वज्झप्पत्ता होति। ",
"pli-tv-bi-vb-ss2:2.1.11":	"विदिता नाम ",
"pli-tv-bi-vb-ss2:2.1.12":	"अञ्ञेहि मनुस्सेहि ञाता होति “वज्झा एसा”ति। ",
"pli-tv-bi-vb-ss2:2.1.13":	"अनपलोकेत्वाति ",
"pli-tv-bi-vb-ss2:2.1.14":	"अनापुच्छा। ",
"pli-tv-bi-vb-ss2:2.1.15":	"राजा नाम ",
"pli-tv-bi-vb-ss2:2.1.16":	"यत्थ राजा अनुसासति, राजा अपलोकेतब्बो। ",
"pli-tv-bi-vb-ss2:2.1.17":	"सङ्घो नाम ",
"pli-tv-bi-vb-ss2:2.1.18":	"भिक्खुनिसङ्घो वुच्चति, भिक्खुनिसङ्घो अपलोकेतब्बो। ",
"pli-tv-bi-vb-ss2:2.1.19":	"गणो नाम ",
"pli-tv-bi-vb-ss2:2.1.20":	"यत्थ गणो अनुसासति, गणो अपलोकेतब्बो। ",
"pli-tv-bi-vb-ss2:2.1.21":	"पूगो नाम ",
"pli-tv-bi-vb-ss2:2.1.22":	"यत्थ पूगो अनुसासति, पूगो अपलोकेतब्बो। ",
"pli-tv-bi-vb-ss2:2.1.23":	"सेणि नाम ",
"pli-tv-bi-vb-ss2:2.1.24":	"यत्थ सेणि अनुसासति, सेणि अपलोकेतब्बो। ",
"pli-tv-bi-vb-ss2:2.1.25":	"अञ्ञत्र कप्पाति ",
"pli-tv-bi-vb-ss2:2.1.26":	"ठपेत्वा कप्पं। ",
"pli-tv-bi-vb-ss2:2.1.27":	"कप्पं नाम ",
"pli-tv-bi-vb-ss2:2.1.28":	"द्वे कप्पानि— तित्थियेसु वा पब्बजिता होति अञ्ञासु वा भिक्खुनीसु पब्बजिता। ",
"pli-tv-bi-vb-ss2:2.1.29":	"अञ्ञत्र कप्पा “वुट्ठापेस्सामी”ति गणं वा आचरिनिं वा पत्तं वा चीवरं वा परियेसति, सीमं वा सम्मन्नति, आपत्ति दुक्कटस्स। ",
"pli-tv-bi-vb-ss2:2.1.30":	"ञत्तिया दुक्कटं। ",
"pli-tv-bi-vb-ss2:2.1.31":	"द्वीहि कम्मवाचाहि थुल्लच्चया। ",
"pli-tv-bi-vb-ss2:2.1.32":	"कम्मवाचापरियोसाने उपज्झायाय आपत्ति सङ्घादिसेसस्स। ",
"pli-tv-bi-vb-ss2:2.1.33":	"गणस्स च आचरिनिया च आपत्ति दुक्कटस्स। ",
"pli-tv-bi-vb-ss2:2.1.34":	"अयम्पीति ",
"pli-tv-bi-vb-ss2:2.1.35":	"पुरिमं उपादाय वुच्चति। ",
"pli-tv-bi-vb-ss2:2.1.36":	"पठमापत्तिकन्ति ",
"pli-tv-bi-vb-ss2:2.1.37":	"सह वत्थुज्झाचारा आपज्जति असमनुभासनाय। ",
"pli-tv-bi-vb-ss2:2.1.38":	"निस्सारणीयन्ति ",
"pli-tv-bi-vb-ss2:2.1.39":	"सङ्घम्हा निस्सारीयति। ",
"pli-tv-bi-vb-ss2:2.1.40":	"सङ्घादिसेसन्ति ",
"pli-tv-bi-vb-ss2:2.1.41":	"…पे… तेनपि वुच्चति सङ्घादिसेसोति। ",
"pli-tv-bi-vb-ss2:2.2.1":	"चोरिया चोरिसञ्ञा अञ्ञत्र कप्पा वुट्ठापेति, आपत्ति सङ्घादिसेसस्स। ",
"pli-tv-bi-vb-ss2:2.2.2":	"चोरिया वेमतिका अञ्ञत्र कप्पा वुट्ठापेति, आपत्ति दुक्कटस्स। ",
"pli-tv-bi-vb-ss2:2.2.3":	"चोरिया अचोरिसञ्ञा अञ्ञत्र कप्पा वुट्ठापेति, अनापत्ति। ",
"pli-tv-bi-vb-ss2:2.2.4":	"अचोरिया चोरिसञ्ञा, आपत्ति दुक्कटस्स। ",
"pli-tv-bi-vb-ss2:2.2.5":	"अचोरिया वेमतिका, आपत्ति दुक्कटस्स। ",
"pli-tv-bi-vb-ss2:2.2.6":	"अचोरिया अचोरिसञ्ञा, अनापत्ति। ",
"pli-tv-bi-vb-ss2:2.3.1":	"अनापत्ति—",
"pli-tv-bi-vb-ss2:2.3.2":	"अजानन्ती वुट्ठापेति, ",
"pli-tv-bi-vb-ss2:2.3.3":	"अपलोकेत्वा वुट्ठापेति, ",
"pli-tv-bi-vb-ss2:2.3.4":	"कप्पकतं वुट्ठापेति, ",
"pli-tv-bi-vb-ss2:2.3.5":	"उम्मत्तिकाय, ",
"pli-tv-bi-vb-ss2:2.3.6":	"आदिकम्मिकायाति। ",
"pli-tv-bi-vb-ss2:2.3.7":	"दुतियसङ्घादिसेससिक्खापदं निट्ठितं। "
}	
