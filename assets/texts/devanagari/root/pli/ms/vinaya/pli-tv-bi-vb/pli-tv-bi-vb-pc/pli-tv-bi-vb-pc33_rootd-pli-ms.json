{	
"pli-tv-bi-vb-pc33:0.1":	"थेरवाद विनय ",
"pli-tv-bi-vb-pc33:0.2":	"भिक्खुनिविभङ्ग ",
"pli-tv-bi-vb-pc33:0.3":	"पाचित्तियकण्ड ",
"pli-tv-bi-vb-pc33:0.4":	"तुवट्टवग्ग ",
"pli-tv-bi-vb-pc33:0.5":	"३३। अफासुकरणसिक्खापद ",
"pli-tv-bi-vb-pc33:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pc33:1.2":	"तेन खो पन समयेन थुल्लनन्दा भिक्खुनी बहुस्सुता होति भाणिका विसारदा पट्टा धम्मिं कथं कातुं। ",
"pli-tv-bi-vb-pc33:1.3":	"भद्दापि कापिलानी बहुस्सुता होति भाणिका विसारदा पट्टा धम्मिं कथं कातुं उळारसम्भाविता। ",
"pli-tv-bi-vb-pc33:1.4":	"मनुस्सा—",
"pli-tv-bi-vb-pc33:1.5":	"“अय्या भद्दा कापिलानी बहुस्सुता भाणिका विसारदा पट्टा धम्मिं कथं कातुं उळारसम्भाविता”ति भद्दं कापिलानिं पठमं पयिरुपासित्वा, पच्छा थुल्लनन्दं भिक्खुनिं पयिरुपासन्ति। ",
"pli-tv-bi-vb-pc33:1.6":	"थुल्लनन्दा भिक्खुनी इस्सापकता—",
"pli-tv-bi-vb-pc33:1.7":	"“इमा किर अप्पिच्छा सन्तुट्ठा पविवित्ता असंसट्ठा या इमा सञ्ञत्तिबहुला विञ्ञत्तिबहुला विहरन्ती”ति भद्दाय कापिलानिया पुरतो चङ्कमतिपि तिट्ठतिपि निसीदतिपि सेय्यम्पि कप्पेति उद्दिसतिपि उद्दिसापेतिपि सज्झायम्पि करोति। ",
"pli-tv-bi-vb-pc33:1.8":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc33:1.9":	"“कथञ्हि नाम अय्या थुल्लनन्दा अय्याय भद्दाय कापिलानिया सञ्चिच्च अफासुं करिस्सती”ति …पे… ",
"pli-tv-bi-vb-pc33:1.10":	"“सच्चं किर, भिक्खवे, थुल्लनन्दा भिक्खुनी भद्दाय कापिलानिया सञ्चिच्च अफासुं करोती”ति? ",
"pli-tv-bi-vb-pc33:1.11":	"“सच्चं, भगवा”ति। ",
"pli-tv-bi-vb-pc33:1.12":	"विगरहि बुद्धो भगवा …पे… ",
"pli-tv-bi-vb-pc33:1.13":	"कथञ्हि नाम, भिक्खवे, थुल्लनन्दा भिक्खुनी भद्दाय कापिलानिया सञ्चिच्च अफासुं करिस्सति। ",
"pli-tv-bi-vb-pc33:1.14":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc33:1.15":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc33:1.16.1":	"“या पन भिक्खुनी भिक्खुनिया सञ्चिच्च अफासुं करेय्य, पाचित्तियन्”ति। ",
"pli-tv-bi-vb-pc33:2.1.1":	"या पनाति ",
"pli-tv-bi-vb-pc33:2.1.2":	"या यादिसा …पे… ",
"pli-tv-bi-vb-pc33:2.1.3":	"भिक्खुनीति ",
"pli-tv-bi-vb-pc33:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc33:2.1.5":	"भिक्खुनियाति ",
"pli-tv-bi-vb-pc33:2.1.6":	"अञ्ञाय भिक्खुनिया। ",
"pli-tv-bi-vb-pc33:2.1.7":	"सञ्चिच्चाति ",
"pli-tv-bi-vb-pc33:2.1.8":	"जानन्ती सञ्जानन्ती चेच्च अभिवितरित्वा वीतिक्कमो। ",
"pli-tv-bi-vb-pc33:2.1.9":	"अफासुं करेय्याति—",
"pli-tv-bi-vb-pc33:2.1.10":	"“इमिना इमिस्सा अफासु भविस्सती”ति अनापुच्छा पुरतो चङ्कमति वा तिट्ठति वा निसीदति वा सेय्यं वा कप्पेति उद्दिसति वा उद्दिसापेति वा सज्झायं वा करोति, आपत्ति पाचित्तियस्स। ",
"pli-tv-bi-vb-pc33:2.2.1":	"उपसम्पन्नाय उपसम्पन्नसञ्ञा सञ्चिच्च अफासुं करोति, आपत्ति पाचित्तियस्स। ",
"pli-tv-bi-vb-pc33:2.2.2":	"उपसम्पन्नाय वेमतिका सञ्चिच्च अफासुं करोति, आपत्ति पाचित्तियस्स। ",
"pli-tv-bi-vb-pc33:2.2.3":	"उपसम्पन्नाय अनुपसम्पन्नसञ्ञा सञ्चिच्च अफासुं करोति, आपत्ति पाचित्तियस्स। ",
"pli-tv-bi-vb-pc33:2.2.4":	"अनुपसम्पन्नाय सञ्चिच्च अफासुं करोति, आपत्ति दुक्कटस्स। ",
"pli-tv-bi-vb-pc33:2.2.5":	"अनुपसम्पन्नाय उपसम्पन्नसञ्ञा, आपत्ति दुक्कटस्स। ",
"pli-tv-bi-vb-pc33:2.2.6":	"अनुपसम्पन्नाय वेमतिका, आपत्ति दुक्कटस्स। ",
"pli-tv-bi-vb-pc33:2.2.7":	"अनुपसम्पन्नाय अनुपसम्पन्नसञ्ञा, आपत्ति दुक्कटस्स। ",
"pli-tv-bi-vb-pc33:2.3.1":	"अनापत्ति—",
"pli-tv-bi-vb-pc33:2.3.2":	"न अफासुं कत्तुकामा आपुच्छा पुरतो चङ्कमति वा तिट्ठति वा निसीदति वा सेय्यं वा कप्पेति उद्दिसति वा उद्दिसापेति वा सज्झायं वा करोति, ",
"pli-tv-bi-vb-pc33:2.3.3":	"उम्मत्तिकाय, ",
"pli-tv-bi-vb-pc33:2.3.4":	"आदिकम्मिकायाति। ",
"pli-tv-bi-vb-pc33:2.3.5":	"ततियसिक्खापदं निट्ठितं। "
}	
