{	
"pli-tv-bi-vb-pc62:0.1":	"थेरवाद विनय ",
"pli-tv-bi-vb-pc62:0.2":	"भिक्खुनिविभङ्ग ",
"pli-tv-bi-vb-pc62:0.3":	"पाचित्तियकण्ड ",
"pli-tv-bi-vb-pc62:0.4":	"गब्भिनिवग्ग ",
"pli-tv-bi-vb-pc62:0.5":	"६२। पायन्तिसिक्खापद ",
"pli-tv-bi-vb-pc62:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pc62:1.2":	"तेन खो पन समयेन भिक्खुनियो पायन्तिं वुट्ठापेन्ति। ",
"pli-tv-bi-vb-pc62:1.3":	"सा पिण्डाय चरति। ",
"pli-tv-bi-vb-pc62:1.4":	"मनुस्सा एवमाहंसु—",
"pli-tv-bi-vb-pc62:1.5":	"“देथाय्याय भिक्खं, सदुतियिका अय्या”ति। ",
"pli-tv-bi-vb-pc62:1.6":	"मनुस्सा उज्झायन्ति खिय्यन्ति विपाचेन्ति—",
"pli-tv-bi-vb-pc62:1.7":	"“कथञ्हि नाम भिक्खुनियो पायन्तिं वुट्ठापेस्सन्ती”ति। ",
"pli-tv-bi-vb-pc62:1.8":	"अस्सोसुं खो भिक्खुनियो तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bi-vb-pc62:1.9":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc62:1.10":	"“कथञ्हि नाम भिक्खुनियो पायन्तिं वुट्ठापेस्सन्ती”ति …पे… ",
"pli-tv-bi-vb-pc62:1.11":	"“सच्चं किर, भिक्खवे, भिक्खुनियो पायन्तिं वुट्ठापेन्ती”ति? ",
"pli-tv-bi-vb-pc62:1.12":	"“सच्चं, भगवा”ति। ",
"pli-tv-bi-vb-pc62:1.13":	"विगरहि बुद्धो भगवा …पे… ",
"pli-tv-bi-vb-pc62:1.14":	"कथञ्हि नाम, भिक्खवे, भिक्खुनियो पायन्तिं वुट्ठापेस्सन्ति। ",
"pli-tv-bi-vb-pc62:1.15":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc62:1.16":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc62:1.17.1":	"“या पन भिक्खुनी पायन्तिं वुट्ठापेय्य, पाचित्तियन्”ति। ",
"pli-tv-bi-vb-pc62:2.1":	"या पनाति ",
"pli-tv-bi-vb-pc62:2.2":	"या यादिसा …पे… ",
"pli-tv-bi-vb-pc62:2.3":	"भिक्खुनीति ",
"pli-tv-bi-vb-pc62:2.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc62:2.5":	"पायन्ती नाम ",
"pli-tv-bi-vb-pc62:2.6":	"माता वा होति धाति वा। ",
"pli-tv-bi-vb-pc62:2.7":	"वुट्ठापेय्याति ",
"pli-tv-bi-vb-pc62:2.8":	"उपसम्पादेय्य। ",
"pli-tv-bi-vb-pc62:2.9":	"“वुट्ठापेस्सामी”ति गणं वा आचरिनिं वा पत्तं वा चीवरं वा परियेसति, सीमं वा सम्मन्नति, आपत्ति दुक्कटस्स। ",
"pli-tv-bi-vb-pc62:2.10":	"ञत्तिया दुक्कटं। ",
"pli-tv-bi-vb-pc62:2.11":	"द्वीहि कम्मवाचाहि दुक्कटा। ",
"pli-tv-bi-vb-pc62:2.12":	"कम्मवाचापरियोसाने उपज्झायाय आपत्ति पाचित्तियस्स। ",
"pli-tv-bi-vb-pc62:2.13":	"गणस्स च आचरिनिया च आपत्ति दुक्कटस्स। ",
"pli-tv-bi-vb-pc62:2.14.1":	"पायन्तिया पायन्तिसञ्ञा वुट्ठापेति, आपत्ति पाचित्तियस्स। ",
"pli-tv-bi-vb-pc62:2.15":	"पायन्तिया वेमतिका वुट्ठापेति, आपत्ति दुक्कटस्स। ",
"pli-tv-bi-vb-pc62:2.16":	"पायन्तिया अपायन्तिसञ्ञा वुट्ठापेति, अनापत्ति। ",
"pli-tv-bi-vb-pc62:2.17":	"अपायन्तिया पायन्तिसञ्ञा, आपत्ति दुक्कटस्स। ",
"pli-tv-bi-vb-pc62:2.18":	"अपायन्तिया वेमतिका, आपत्ति दुक्कटस्स। ",
"pli-tv-bi-vb-pc62:2.19":	"अपायन्तिया अपायन्तिसञ्ञा, अनापत्ति। ",
"pli-tv-bi-vb-pc62:2.20.1":	"अनापत्ति—",
"pli-tv-bi-vb-pc62:2.21":	"पायन्तिं अपायन्तिसञ्ञा वुट्ठापेति, ",
"pli-tv-bi-vb-pc62:2.22":	"अपायन्तिं अपायन्तिसञ्ञा वुट्ठापेति, ",
"pli-tv-bi-vb-pc62:2.23":	"उम्मत्तिकाय, ",
"pli-tv-bi-vb-pc62:2.24":	"आदिकम्मिकायाति। ",
"pli-tv-bi-vb-pc62:2.25":	"दुतियसिक्खापदं निट्ठितं। "
}	
