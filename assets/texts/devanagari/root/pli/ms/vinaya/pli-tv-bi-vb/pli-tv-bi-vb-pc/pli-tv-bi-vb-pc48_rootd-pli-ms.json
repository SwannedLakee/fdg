{	
"pli-tv-bi-vb-pc48:0.1":	"थेरवाद विनय ",
"pli-tv-bi-vb-pc48:0.2":	"भिक्खुनिविभङ्ग ",
"pli-tv-bi-vb-pc48:0.3":	"पाचित्तियकण्ड ",
"pli-tv-bi-vb-pc48:0.4":	"चित्तागारवग्ग ",
"pli-tv-bi-vb-pc48:0.5":	"४८। आवसथविहारसिक्खापद ",
"pli-tv-bi-vb-pc48:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pc48:1.2":	"तेन खो पन समयेन थुल्लनन्दा भिक्खुनी आवसथं अनिस्सज्जित्वा चारिकं पक्कामि। ",
"pli-tv-bi-vb-pc48:1.3":	"तेन खो पन समयेन थुल्लनन्दाय भिक्खुनिया आवसथो डय्हति। ",
"pli-tv-bi-vb-pc48:1.4":	"भिक्खुनियो एवमाहंसु—",
"pli-tv-bi-vb-pc48:1.5":	"“हन्दाय्ये, भण्डकं नीहरामा”ति। ",
"pli-tv-bi-vb-pc48:1.6":	"एकच्चा एवमाहंसु—",
"pli-tv-bi-vb-pc48:1.7":	"“न मयं, अय्ये, नीहरिस्साम। ",
"pli-tv-bi-vb-pc48:1.8":	"यं किञ्चि नट्ठं सब्बं अम्हे अभियुञ्जिस्सती”ति। ",
"pli-tv-bi-vb-pc48:1.9":	"थुल्लनन्दा भिक्खुनी पुनदेव तं आवसथं पच्चागन्त्वा भिक्खुनियो पुच्छि—",
"pli-tv-bi-vb-pc48:1.10":	"“अपाय्ये, भण्डकं नीहरित्था”ति? ",
"pli-tv-bi-vb-pc48:1.11":	"“न मयं, अय्ये, नीहरिम्हा”ति। ",
"pli-tv-bi-vb-pc48:1.12":	"थुल्लनन्दा भिक्खुनी उज्झायति खिय्यति विपाचेति—",
"pli-tv-bi-vb-pc48:1.13":	"“कथञ्हि नाम भिक्खुनियो आवसथे डय्हमाने भण्डकं न नीहरिस्सन्ती”ति। ",
"pli-tv-bi-vb-pc48:1.14":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc48:1.15":	"“कथञ्हि नाम अय्या थुल्लनन्दा आवसथं अनिस्सज्जित्वा चारिकं पक्कमिस्सती”ति …पे… ",
"pli-tv-bi-vb-pc48:1.16":	"“सच्चं किर, भिक्खवे, थुल्लनन्दा भिक्खुनी आवसथं अनिस्सज्जित्वा चारिकं पक्कमती”ति? ",
"pli-tv-bi-vb-pc48:1.17":	"“सच्चं, भगवा”ति। ",
"pli-tv-bi-vb-pc48:1.18":	"विगरहि बुद्धो भगवा …पे… ",
"pli-tv-bi-vb-pc48:1.19":	"कथञ्हि नाम, भिक्खवे, थुल्लनन्दा भिक्खुनी आवसथं अनिस्सज्जित्वा चारिकं पक्कमिस्सति। ",
"pli-tv-bi-vb-pc48:1.20":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc48:1.21":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc48:1.22.1":	"“या पन भिक्खुनी आवसथं अनिस्सज्जित्वा चारिकं पक्कमेय्य, पाचित्तियन्”ति। ",
"pli-tv-bi-vb-pc48:2.1.1":	"या पनाति ",
"pli-tv-bi-vb-pc48:2.1.2":	"या यादिसा …पे… ",
"pli-tv-bi-vb-pc48:2.1.3":	"भिक्खुनीति ",
"pli-tv-bi-vb-pc48:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc48:2.1.5":	"आवसथो नाम ",
"pli-tv-bi-vb-pc48:2.1.6":	"कवाटबद्धो वुच्चति। ",
"pli-tv-bi-vb-pc48:2.1.7":	"अनिस्सज्जित्वा चारिकं पक्कमेय्याति ",
"pli-tv-bi-vb-pc48:2.1.8":	"भिक्खुनिया वा सिक्खमानाय वा सामणेरिया वा अनिस्सज्जित्वा परिक्खित्तस्स आवसथस्स परिक्खेपं अतिक्कामेन्तिया आपत्ति पाचित्तियस्स। ",
"pli-tv-bi-vb-pc48:2.1.9":	"अपरिक्खित्तस्स आवसथस्स उपचारं अतिक्कामेन्तिया आपत्ति पाचित्तियस्स। ",
"pli-tv-bi-vb-pc48:2.2.1":	"अनिस्सज्जिते अनिस्सज्जितसञ्ञा पक्कमति, आपत्ति पाचित्तियस्स। ",
"pli-tv-bi-vb-pc48:2.2.2":	"अनिस्सज्जिते वेमतिका पक्कमति, आपत्ति पाचित्तियस्स। ",
"pli-tv-bi-vb-pc48:2.2.3":	"अनिस्सज्जिते निस्सज्जितसञ्ञा पक्कमति, आपत्ति पाचित्तियस्स। ",
"pli-tv-bi-vb-pc48:2.2.4":	"अकवाटबद्धं अनिस्सज्जित्वा पक्कमति, आपत्ति दुक्कटस्स। ",
"pli-tv-bi-vb-pc48:2.2.5":	"निस्सज्जिते अनिस्सज्जितसञ्ञा, आपत्ति दुक्कटस्स। ",
"pli-tv-bi-vb-pc48:2.2.6":	"निस्सज्जिते वेमतिका, आपत्ति दुक्कटस्स। ",
"pli-tv-bi-vb-pc48:2.2.7":	"निस्सज्जिते निस्सज्जितसञ्ञा, अनापत्ति। ",
"pli-tv-bi-vb-pc48:2.3.1":	"अनापत्ति—",
"pli-tv-bi-vb-pc48:2.3.2":	"निस्सज्जित्वा पक्कमति, ",
"pli-tv-bi-vb-pc48:2.3.3":	"सति अन्तराये, ",
"pli-tv-bi-vb-pc48:2.3.4":	"परियेसित्वा न लभति, ",
"pli-tv-bi-vb-pc48:2.3.5":	"गिलानाय, ",
"pli-tv-bi-vb-pc48:2.3.6":	"आपदासु, ",
"pli-tv-bi-vb-pc48:2.3.7":	"उम्मत्तिकाय, ",
"pli-tv-bi-vb-pc48:2.3.8":	"आदिकम्मिकायाति। ",
"pli-tv-bi-vb-pc48:2.3.9":	"अट्ठमसिक्खापदं निट्ठितं। "
}	
