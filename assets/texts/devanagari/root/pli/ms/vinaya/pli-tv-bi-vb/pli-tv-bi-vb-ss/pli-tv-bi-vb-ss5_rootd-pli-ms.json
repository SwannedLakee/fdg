{	
"pli-tv-bi-vb-ss5:0.1":	"थेरवाद विनय ",
"pli-tv-bi-vb-ss5:0.2":	"भिक्खुनिविभङ्ग ",
"pli-tv-bi-vb-ss5:0.3":	"सङ्घादिसेसकण्ड ",
"pli-tv-bi-vb-ss5:0.4":	"५। भोजनपटिग्गहणसिक्खापद ",
"pli-tv-bi-vb-ss5:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-ss5:1.2":	"तेन खो पन समयेन सुन्दरीनन्दा भिक्खुनी अभिरूपा होति दस्सनीया पासादिका। ",
"pli-tv-bi-vb-ss5:1.3":	"मनुस्सा भत्तग्गे सुन्दरीनन्दं भिक्खुनिं पस्सित्वा अवस्सुता अवस्सुताय सुन्दरीनन्दाय भिक्खुनिया अग्गमग्गानि भोजनानि देन्ति। ",
"pli-tv-bi-vb-ss5:1.4":	"सुन्दरीनन्दा भिक्खुनी यावदत्थं भुञ्जति; ",
"pli-tv-bi-vb-ss5:1.5":	"अञ्ञा भिक्खुनियो न चित्तरूपं लभन्ति। ",
"pli-tv-bi-vb-ss5:1.6":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-ss5:1.7":	"“कथञ्हि नाम अय्या सुन्दरीनन्दा अवस्सुता अवस्सुतस्स पुरिसपुग्गलस्स हत्थतो खादनीयं वा भोजनीयं वा सहत्था पटिग्गहेत्वा खादिस्सति भुञ्जिस्सती”ति …पे… ",
"pli-tv-bi-vb-ss5:1.8":	"“सच्चं किर, भिक्खवे, सुन्दरीनन्दा भिक्खुनी अवस्सुता अवस्सुतस्स पुरिसपुग्गलस्स हत्थतो खादनीयं वा भोजनीयं वा सहत्था पटिग्गहेत्वा खादति भुञ्जती”ति? ",
"pli-tv-bi-vb-ss5:1.9":	"“सच्चं, भगवा”ति। ",
"pli-tv-bi-vb-ss5:1.10":	"विगरहि बुद्धो भगवा …पे… ",
"pli-tv-bi-vb-ss5:1.11":	"कथञ्हि नाम, भिक्खवे, सुन्दरीनन्दा भिक्खुनी अवस्सुता अवस्सुतस्स पुरिसपुग्गलस्स हत्थतो खादनीयं वा भोजनीयं वा सहत्था पटिग्गहेत्वा खादिस्सति भुञ्जिस्सति। ",
"pli-tv-bi-vb-ss5:1.12":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-ss5:1.13":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-ss5:1.14.1":	"“या पन भिक्खुनी अवस्सुता अवस्सुतस्स पुरिसपुग्गलस्स हत्थतो खादनीयं वा भोजनीयं वा सहत्था पटिग्गहेत्वा खादेय्य वा भुञ्जेय्य वा, अयम्पि भिक्खुनी पठमापत्तिकं धम्मं आपन्ना निस्सारणीयं सङ्घादिसेसन्”ति। ",
"pli-tv-bi-vb-ss5:2.1.1":	"या पनाति ",
"pli-tv-bi-vb-ss5:2.1.2":	"या यादिसा …पे… ",
"pli-tv-bi-vb-ss5:2.1.3":	"भिक्खुनीति ",
"pli-tv-bi-vb-ss5:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-ss5:2.1.5":	"अवस्सुता नाम ",
"pli-tv-bi-vb-ss5:2.1.6":	"सारत्ता अपेक्खवती पटिबद्धचित्ता। ",
"pli-tv-bi-vb-ss5:2.1.7":	"अवस्सुतो नाम ",
"pli-tv-bi-vb-ss5:2.1.8":	"सारत्तो अपेक्खवा पटिबद्धचित्तो। ",
"pli-tv-bi-vb-ss5:2.1.9":	"पुरिसपुग्गलो नाम ",
"pli-tv-bi-vb-ss5:2.1.10":	"मनुस्सपुरिसो, न यक्खो न पेतो न तिरच्छानगतो, विञ्ञू पटिबलो सारज्जितुं। ",
"pli-tv-bi-vb-ss5:2.1.11":	"खादनीयं नाम ",
"pli-tv-bi-vb-ss5:2.1.12":	"पञ्च भोजनानि उदकदन्तपोनं ठपेत्वा अवसेसं खादनीयं नाम। ",
"pli-tv-bi-vb-ss5:2.1.13":	"भोजनीयं नाम ",
"pli-tv-bi-vb-ss5:2.1.14":	"पञ्च भोजनानि—ओदनो, कुम्मासो, सत्तु, मच्छो, मंसं। ",
"pli-tv-bi-vb-ss5:2.1.15":	"“खादिस्सामि भुञ्जिस्सामी”ति पटिग्गण्हाति, आपत्ति थुल्लच्चयस्स। ",
"pli-tv-bi-vb-ss5:2.1.16":	"अज्झोहारे अज्झोहारे आपत्ति सङ्घादिसेसस्स। ",
"pli-tv-bi-vb-ss5:2.1.17":	"अयम्पीति ",
"pli-tv-bi-vb-ss5:2.1.18":	"पुरिमायो उपादाय वुच्चति। ",
"pli-tv-bi-vb-ss5:2.1.19":	"पठमापत्तिकन्ति ",
"pli-tv-bi-vb-ss5:2.1.20":	"सह वत्थुज्झाचारा आपज्जति असमनुभासनाय। ",
"pli-tv-bi-vb-ss5:2.1.21":	"निस्सारणीयन्ति ",
"pli-tv-bi-vb-ss5:2.1.22":	"सङ्घम्हा निस्सारीयति। ",
"pli-tv-bi-vb-ss5:2.1.23":	"सङ्घादिसेसोति ",
"pli-tv-bi-vb-ss5:2.1.24":	"…पे… तेनपि वुच्चति सङ्घादिसेसोति। ",
"pli-tv-bi-vb-ss5:2.2.1":	"उदकदन्तपोनं पटिग्गण्हाति, आपत्ति दुक्कटस्स। ",
"pli-tv-bi-vb-ss5:2.2.2":	"एकतोअवस्सुते “खादिस्सामि भुञ्जिस्सामी”ति पटिग्गण्हाति, आपत्ति दुक्कटस्स। ",
"pli-tv-bi-vb-ss5:2.2.3":	"अज्झोहारे अज्झोहारे आपत्ति थुल्लच्चयस्स। ",
"pli-tv-bi-vb-ss5:2.2.4":	"उदकदन्तपोनं पटिग्गण्हाति, आपत्ति दुक्कटस्स। ",
"pli-tv-bi-vb-ss5:2.2.5":	"उभतोअवस्सुते यक्खस्स वा पेतस्स वा पण्डकस्स वा तिरच्छानगतमनुस्सविग्गहस्स वा हत्थतो “खादिस्सामि भुञ्जिस्सामी”ति पटिग्गण्हाति, आपत्ति दुक्कटस्स। ",
"pli-tv-bi-vb-ss5:2.2.6":	"अज्झोहारे अज्झोहारे आपत्ति थुल्लच्चयस्स। ",
"pli-tv-bi-vb-ss5:2.2.7":	"उदकदन्तपोनं पटिग्गण्हाति, आपत्ति दुक्कटस्स। ",
"pli-tv-bi-vb-ss5:2.2.8":	"एकतोअवस्सुते “खादिस्सामि भुञ्जिस्सामी”ति पटिग्गण्हाति, आपत्ति दुक्कटस्स। ",
"pli-tv-bi-vb-ss5:2.2.9":	"अज्झोहारे अज्झोहारे आपत्ति दुक्कटस्स। ",
"pli-tv-bi-vb-ss5:2.2.10":	"उदकदन्तपोनं पटिग्गण्हाति, आपत्ति दुक्कटस्स। ",
"pli-tv-bi-vb-ss5:2.3.1":	"अनापत्ति—",
"pli-tv-bi-vb-ss5:2.3.2":	"उभतोअनवस्सुता होन्ति, ",
"pli-tv-bi-vb-ss5:2.3.3":	"“अनवस्सुतो”ति जानन्ती पटिग्गण्हाति, ",
"pli-tv-bi-vb-ss5:2.3.4":	"उम्मत्तिकाय, ",
"pli-tv-bi-vb-ss5:2.3.5":	"आदिकम्मिकायाति। ",
"pli-tv-bi-vb-ss5:2.3.6":	"पञ्चमसङ्घादिसेससिक्खापदं निट्ठितं। "
}	
