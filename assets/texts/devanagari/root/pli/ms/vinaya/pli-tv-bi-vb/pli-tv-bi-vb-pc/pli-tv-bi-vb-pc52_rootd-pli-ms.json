{	
"pli-tv-bi-vb-pc52:0.1":	"थेरवाद विनय ",
"pli-tv-bi-vb-pc52:0.2":	"भिक्खुनिविभङ्ग ",
"pli-tv-bi-vb-pc52:0.3":	"पाचित्तियकण्ड ",
"pli-tv-bi-vb-pc52:0.4":	"आरामवग्ग ",
"pli-tv-bi-vb-pc52:0.5":	"५२। भिक्खुअक्कोसनसिक्खापद ",
"pli-tv-bi-vb-pc52:1.1":	"तेन समयेन बुद्धो भगवा वेसालियं विहरति महावने कूटागारसालायं। ",
"pli-tv-bi-vb-pc52:1.2":	"तेन खो पन समयेन आयस्मतो उपालिस्स उपज्झायो आयस्मा कप्पितको सुसाने विहरति। ",
"pli-tv-bi-vb-pc52:1.3":	"तेन खो पन समयेन छब्बग्गियानं भिक्खुनीनं महत्तरा भिक्खुनी कालङ्कता होति। ",
"pli-tv-bi-vb-pc52:1.4":	"छब्बग्गिया भिक्खुनियो तं भिक्खुनिं नीहरित्वा आयस्मतो कप्पितकस्स विहारस्स अविदूरे झापेत्वा थूपं कत्वा गन्त्वा तस्मिं थूपे रोदन्ति। ",
"pli-tv-bi-vb-pc52:1.5":	"अथ खो आयस्मा कप्पितको तेन सद्देन उब्बाळ्हो तं थूपं भिन्दित्वा पकिरेसि। ",
"pli-tv-bi-vb-pc52:1.6":	"छब्बग्गिया भिक्खुनियो—",
"pli-tv-bi-vb-pc52:1.7":	"“इमिना कप्पितकेन अम्हाकं अय्याय थूपो भिन्नो, हन्द नं घातेमा”ति मन्तेसुं। ",
"pli-tv-bi-vb-pc52:1.8":	"अञ्ञतरा भिक्खुनी आयस्मतो उपालिस्स एतमत्थं आरोचेसि। ",
"pli-tv-bi-vb-pc52:1.9":	"आयस्मा उपालि आयस्मतो कप्पितकस्स एतमत्थं आरोचेसि। ",
"pli-tv-bi-vb-pc52:1.10":	"अथ खो आयस्मा कप्पितको विहारा निक्खमित्वा निलीनो अच्छि। ",
"pli-tv-bi-vb-pc52:1.11":	"अथ खो छब्बग्गिया भिक्खुनियो येनायस्मतो कप्पितकस्स विहारो तेनुपसङ्कमिंसु; ",
"pli-tv-bi-vb-pc52:1.12":	"उपसङ्कमित्वा आयस्मतो कप्पितकस्स विहारं पासाणेहि च लेड्डूहि च ओत्थरापेत्वा, “मतो कप्पितको”ति पक्कमिंसु। ",
"pli-tv-bi-vb-pc52:1.13":	"अथ खो आयस्मा कप्पितको तस्सा रत्तिया अच्चयेन पुब्बण्हसमयं निवासेत्वा पत्तचीवरमादाय वेसालिं पिण्डाय पाविसि। ",
"pli-tv-bi-vb-pc52:1.14":	"अद्दसंसु खो छब्बग्गिया भिक्खुनियो आयस्मन्तं कप्पितकं पिण्डाय चरन्तं। ",
"pli-tv-bi-vb-pc52:1.15":	"दिस्वान एवमाहंसु—",
"pli-tv-bi-vb-pc52:1.16":	"“अयं कप्पितको जीवति, को नु खो अम्हाकं मन्तं संहरी”ति? ",
"pli-tv-bi-vb-pc52:1.17":	"अस्सोसुं खो छब्बग्गिया भिक्खुनियो—",
"pli-tv-bi-vb-pc52:1.18":	"“अय्येन किर उपालिना अम्हाकं मन्तो संहटो”ति। ",
"pli-tv-bi-vb-pc52:1.19":	"ता आयस्मन्तं उपालिं अक्कोसिंसु—",
"pli-tv-bi-vb-pc52:1.20":	"“कथञ्हि नाम अयं कासावटो मलमज्जनो निहीनजच्चो अम्हाकं मन्तं संहरिस्सती”ति। ",
"pli-tv-bi-vb-pc52:1.21":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc52:1.22":	"“कथञ्हि नाम छब्बग्गिया भिक्खुनियो अय्यं उपालिं अक्कोसिस्सन्ती”ति …पे… ",
"pli-tv-bi-vb-pc52:1.23":	"“सच्चं किर, भिक्खवे, छब्बग्गिया भिक्खुनियो उपालिं अक्कोसन्ती”ति? ",
"pli-tv-bi-vb-pc52:1.24":	"“सच्चं, भगवा”ति। ",
"pli-tv-bi-vb-pc52:1.25":	"विगरहि बुद्धो भगवा …पे… ",
"pli-tv-bi-vb-pc52:1.26":	"कथञ्हि नाम, भिक्खवे, छब्बग्गिया भिक्खुनियो उपालिं अक्कोसिस्सन्ति। ",
"pli-tv-bi-vb-pc52:1.27":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc52:1.28":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc52:1.29.1":	"“या पन भिक्खुनी भिक्खुं अक्कोसेय्य वा परिभासेय्य वा, पाचित्तियन्”ति। ",
"pli-tv-bi-vb-pc52:2.1.1":	"या पनाति ",
"pli-tv-bi-vb-pc52:2.1.2":	"या यादिसा …पे… ",
"pli-tv-bi-vb-pc52:2.1.3":	"भिक्खुनीति ",
"pli-tv-bi-vb-pc52:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc52:2.1.5":	"भिक्खुन्ति ",
"pli-tv-bi-vb-pc52:2.1.6":	"उपसम्पन्नं। ",
"pli-tv-bi-vb-pc52:2.1.7":	"अक्कोसेय्य वाति ",
"pli-tv-bi-vb-pc52:2.1.8":	"दसहि वा अक्कोसवत्थूहि अक्कोसति एतेसं वा अञ्ञतरेन, आपत्ति पाचित्तियस्स। ",
"pli-tv-bi-vb-pc52:2.1.9":	"परिभासेय्य वाति ",
"pli-tv-bi-vb-pc52:2.1.10":	"भयं उपदंसेति, आपत्ति पाचित्तियस्स। ",
"pli-tv-bi-vb-pc52:2.2.1":	"उपसम्पन्ने उपसम्पन्नसञ्ञा अक्कोसति वा परिभासति वा, आपत्ति पाचित्तियस्स। ",
"pli-tv-bi-vb-pc52:2.2.2":	"उपसम्पन्ने वेमतिका अक्कोसति वा परिभासति वा, आपत्ति पाचित्तियस्स। ",
"pli-tv-bi-vb-pc52:2.2.3":	"उपसम्पन्ने अनुपसम्पन्नसञ्ञा अक्कोसति वा परिभासति वा, आपत्ति पाचित्तियस्स। ",
"pli-tv-bi-vb-pc52:2.2.4":	"अनुपसम्पन्नं अक्कोसति वा परिभासति वा, आपत्ति दुक्कटस्स। ",
"pli-tv-bi-vb-pc52:2.2.5":	"अनुपसम्पन्ने उपसम्पन्नसञ्ञा, आपत्ति दुक्कटस्स। ",
"pli-tv-bi-vb-pc52:2.2.6":	"अनुपसम्पन्ने वेमतिका, आपत्ति दुक्कटस्स। ",
"pli-tv-bi-vb-pc52:2.2.7":	"अनुपसम्पन्ने अनुपसम्पन्नसञ्ञा, आपत्ति दुक्कटस्स। ",
"pli-tv-bi-vb-pc52:2.3.1":	"अनापत्ति—",
"pli-tv-bi-vb-pc52:2.3.2":	"अत्थपुरेक्खाराय, ",
"pli-tv-bi-vb-pc52:2.3.3":	"धम्मपुरेक्खाराय, ",
"pli-tv-bi-vb-pc52:2.3.4":	"अनुसासनिपुरेक्खाराय, ",
"pli-tv-bi-vb-pc52:2.3.5":	"उम्मत्तिकाय, ",
"pli-tv-bi-vb-pc52:2.3.6":	"आदिकम्मिकायाति। ",
"pli-tv-bi-vb-pc52:2.3.7":	"दुतियसिक्खापदं निट्ठितं। "
}	
