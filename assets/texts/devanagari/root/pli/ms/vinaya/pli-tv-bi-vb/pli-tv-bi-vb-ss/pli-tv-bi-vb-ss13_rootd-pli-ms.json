{	
"pli-tv-bi-vb-ss13:0.1":	"थेरवाद विनय ",
"pli-tv-bi-vb-ss13:0.2":	"भिक्खुनिविभङ्ग ",
"pli-tv-bi-vb-ss13:0.3":	"सङ्घादिसेसकण्ड ",
"pli-tv-bi-vb-ss13:0.4":	"१३। दुतियपापसमाचारसिक्खापद ",
"pli-tv-bi-vb-ss13:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-ss13:1.2":	"तेन खो पन समयेन थुल्लनन्दा भिक्खुनी सङ्घेन समनुभट्ठा भिक्खुनियो एवं वदेति—",
"pli-tv-bi-vb-ss13:1.3":	"“संसट्ठाव, अय्ये, तुम्हे विहरथ। मा तुम्हे नाना विहरित्थ। ",
"pli-tv-bi-vb-ss13:1.4":	"सन्ति सङ्घे अञ्ञापि भिक्खुनियो एवाचारा एवंसद्दा एवंसिलोका, भिक्खुनिसङ्घस्स विहेसिका, अञ्ञमञ्ञिस्सा वज्जप्पटिच्छादिका। ता सङ्घो न किञ्चि आह। ",
"pli-tv-bi-vb-ss13:1.5":	"तुम्हञ्ञेव सङ्घो उञ्ञाय परिभवेन अक्खन्तिया वेभस्सिया दुब्बल्या एवमाह— ‘भगिनियो खो संसट्ठा विहरन्ति पापाचारा पापसद्दा पापसिलोका, भिक्खुनिसङ्घस्स विहेसिका, अञ्ञमञ्ञिस्सा वज्जप्पटिच्छादिका। विविच्चथाय्ये। विवेकञ्ञेव भगिनीनं सङ्घो वण्णेती’”ति। ",
"pli-tv-bi-vb-ss13:1.6":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-ss13:1.7":	"“कथञ्हि नाम अय्या थुल्लनन्दा सङ्घेन समनुभट्ठा भिक्खुनियो एवं वक्खति—",
"pli-tv-bi-vb-ss13:1.8":	"संसट्ठाव, अय्ये, तुम्हे विहरथ। मा तुम्हे नाना विहरित्थ। ",
"pli-tv-bi-vb-ss13:1.9":	"सन्ति सङ्घे अञ्ञापि भिक्खुनियो …पे… ",
"pli-tv-bi-vb-ss13:1.10":	"विविच्चथाय्ये। विवेकञ्ञेव भगिनीनं सङ्घो वण्णेतीति” …पे… ",
"pli-tv-bi-vb-ss13:1.11":	"“सच्चं किर, भिक्खवे, थुल्लनन्दा भिक्खुनी सङ्घेन समनुभट्ठा भिक्खुनियो एवं वदेति—",
"pli-tv-bi-vb-ss13:1.12":	"संसट्ठाव, अय्ये, तुम्हे विहरथ। मा तुम्हे नाना विहरित्थ। ",
"pli-tv-bi-vb-ss13:1.13":	"सन्ति सङ्घे अञ्ञापि भिक्खुनियो एवाचारा एवंसद्दा एवंसिलोका, भिक्खुनिसङ्घस्स विहेसिका, अञ्ञमञ्ञिस्सा वज्जप्पटिच्छादिका। ता सङ्घो न किञ्चि आह। ",
"pli-tv-bi-vb-ss13:1.14":	"तुम्हञ्ञेव सङ्घो उञ्ञाय परिभवेन अक्खन्तिया वेभस्सिया दुब्बल्या एवमाह— भगिनियो खो संसट्ठा विहरन्ति पापाचारा पापसद्दा पापसिलोका, भिक्खुनिसङ्घस्स विहेसिका, अञ्ञमञ्ञिस्सा वज्जप्पटिच्छादिका। विविच्चथाय्ये। विवेकञ्ञेव भगिनीनं सङ्घो वण्णेती”ति? ",
"pli-tv-bi-vb-ss13:1.15":	"“सच्चं, भगवा”ति। ",
"pli-tv-bi-vb-ss13:1.16":	"विगरहि बुद्धो भगवा …पे… ",
"pli-tv-bi-vb-ss13:1.17":	"कथञ्हि नाम, भिक्खवे, थुल्लनन्दा भिक्खुनी सङ्घेन समनुभट्ठा भिक्खुनियो एवं वक्खति—",
"pli-tv-bi-vb-ss13:1.18":	"संसट्ठाव, अय्ये, तुम्हे विहरथ। मा तुम्हे नाना विहरित्थ। ",
"pli-tv-bi-vb-ss13:1.19":	"सन्ति सङ्घे अञ्ञापि भिक्खुनियो …पे… ",
"pli-tv-bi-vb-ss13:1.20":	"विविच्चथाय्ये। विवेकञ्ञेव भगिनीनं सङ्घो वण्णेतीति। ",
"pli-tv-bi-vb-ss13:1.21":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-ss13:1.22":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-ss13:1.23.1":	"“या पन भिक्खुनी एवं वदेय्य—",
"pli-tv-bi-vb-ss13:1.24":	"‘संसट्ठाव, अय्ये, तुम्हे विहरथ। मा तुम्हे नाना विहरित्थ। ",
"pli-tv-bi-vb-ss13:1.25":	"सन्ति सङ्घे अञ्ञापि भिक्खुनियो एवाचारा एवंसद्दा एवंसिलोका, भिक्खुनिसङ्घस्स विहेसिका, अञ्ञमञ्ञिस्सा वज्जप्पटिच्छादिका। ता सङ्घो न किञ्चि आह। ",
"pli-tv-bi-vb-ss13:1.26":	"तुम्हञ्ञेव सङ्घो उञ्ञाय परिभवेन अक्खन्तिया वेभस्सिया दुब्बल्या एवमाह— भगिनियो खो संसट्ठा विहरन्ति पापाचारा पापसद्दा पापसिलोका, भिक्खुनिसङ्घस्स विहेसिका, अञ्ञमञ्ञिस्सा वज्जप्पटिच्छादिका। विविच्चथाय्ये। विवेकञ्ञेव भगिनीनं सङ्घो वण्णेती’ति। ",
"pli-tv-bi-vb-ss13:1.27":	"सा भिक्खुनी भिक्खुनीहि एवमस्स वचनीया—",
"pli-tv-bi-vb-ss13:1.28":	"‘मा, अय्ये, एवं अवच—",
"pli-tv-bi-vb-ss13:1.29":	"संसट्ठाव, अय्ये, तुम्हे विहरथ। मा तुम्हे नाना विहरित्थ। ",
"pli-tv-bi-vb-ss13:1.30":	"सन्ति सङ्घे अञ्ञापि भिक्खुनियो एवाचारा एवंसद्दा एवंसिलोका, भिक्खुनिसङ्घस्स विहेसिका, अञ्ञमञ्ञिस्सा वज्जप्पटिच्छादिका। ता सङ्घो न किञ्चि आह। ",
"pli-tv-bi-vb-ss13:1.31":	"तुम्हञ्ञेव सङ्घो उञ्ञाय परिभवेन अक्खन्तिया वेभस्सिया दुब्बल्या एवमाह— भगिनियो खो संसट्ठा विहरन्ति पापाचारा पापसद्दा पापसिलोका, भिक्खुनिसङ्घस्स विहेसिका, अञ्ञमञ्ञिस्सा वज्जप्पटिच्छादिका। विविच्चथाय्ये। विवेकञ्ञेव भगिनीनं सङ्घो वण्णेती’ति। ",
"pli-tv-bi-vb-ss13:1.32":	"एवञ्च सा भिक्खुनी भिक्खुनीहि वुच्चमाना तथेव पग्गण्हेय्य, सा भिक्खुनी भिक्खुनीहि यावततियं समनुभासितब्बा तस्स पटिनिस्सग्गाय। ",
"pli-tv-bi-vb-ss13:1.33":	"यावततियञ्चे समनुभासीयमाना तं पटिनिस्सज्जेय्य, इच्चेतं कुसलं; ",
"pli-tv-bi-vb-ss13:1.34":	"नो चे पटिनिस्सज्जेय्य, अयम्पि भिक्खुनी यावततियकं धम्मं आपन्ना निस्सारणीयं सङ्घादिसेसन्”ति। ",
"pli-tv-bi-vb-ss13:2.1":	"या पनाति ",
"pli-tv-bi-vb-ss13:2.2":	"या यादिसा …पे… ",
"pli-tv-bi-vb-ss13:2.3":	"भिक्खुनीति ",
"pli-tv-bi-vb-ss13:2.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-ss13:2.5":	"एवं वदेय्याति—",
"pli-tv-bi-vb-ss13:2.6":	"“संसट्ठाव, अय्ये, तुम्हे विहरथ। मा तुम्हे नाना विहरित्थ। ",
"pli-tv-bi-vb-ss13:2.7":	"सन्ति सङ्घे अञ्ञापि भिक्खुनियो एवाचारा एवंसद्दा एवंसिलोका, भिक्खुनिसङ्घस्स विहेसिका, अञ्ञमञ्ञिस्सा वज्जप्पटिच्छादिका। ता सङ्घो न किञ्चि आह”। ",
"pli-tv-bi-vb-ss13:2.8":	"तुम्हञ्ञेव सङ्घो उञ्ञायाति ",
"pli-tv-bi-vb-ss13:2.9":	"अवञ्ञाय। ",
"pli-tv-bi-vb-ss13:2.10":	"परिभवेनाति ",
"pli-tv-bi-vb-ss13:2.11":	"पारिभब्यता। ",
"pli-tv-bi-vb-ss13:2.12":	"अक्खन्तियाति ",
"pli-tv-bi-vb-ss13:2.13":	"कोपेन। ",
"pli-tv-bi-vb-ss13:2.14":	"वेभस्सियाति ",
"pli-tv-bi-vb-ss13:2.15":	"विभस्सीकता। ",
"pli-tv-bi-vb-ss13:2.16":	"दुब्बल्याति ",
"pli-tv-bi-vb-ss13:2.17":	"अपक्खता। ",
"pli-tv-bi-vb-ss13:2.18":	"एवमाह—",
"pli-tv-bi-vb-ss13:2.19":	"“भगिनियो खो संसट्ठा विहरन्ति पापाचारा पापसद्दा पापसिलोका, भिक्खुनिसङ्घस्स विहेसिका, अञ्ञमञ्ञिस्सा वज्जप्पटिच्छादिका। ",
"pli-tv-bi-vb-ss13:2.20":	"विचिच्चथाय्ये। विवेकञ्ञेव भगिनीनं सङ्घो वण्णेती”ति। ",
"pli-tv-bi-vb-ss13:2.21":	"सा भिक्खुनीति ",
"pli-tv-bi-vb-ss13:2.22":	"या सा एवंवादिनी भिक्खुनी। ",
"pli-tv-bi-vb-ss13:2.23":	"भिक्खुनीहीति ",
"pli-tv-bi-vb-ss13:2.24":	"अञ्ञाहि भिक्खुनीहि। या पस्सन्ति या सुणन्ति ताहि वत्तब्बा—",
"pli-tv-bi-vb-ss13:2.25":	"“माय्ये, एवं अवच—",
"pli-tv-bi-vb-ss13:2.26":	"‘संसट्ठाव, अय्ये, तुम्हे विहरथ। मा तुम्हे नाना विहरित्थ। ",
"pli-tv-bi-vb-ss13:2.27":	"सन्ति सङ्घे अञ्ञापि भिक्खुनियो …पे… ",
"pli-tv-bi-vb-ss13:2.28":	"विविच्चथाय्ये। विवेकञ्ञेव भगिनीनं सङ्घो वण्णेती’”ति। ",
"pli-tv-bi-vb-ss13:2.29":	"दुतियम्पि वत्तब्बा। ",
"pli-tv-bi-vb-ss13:2.30":	"ततियम्पि वत्तब्बा। ",
"pli-tv-bi-vb-ss13:2.31":	"सचे पटिनिस्सज्जति, इच्चेतं कुसलं; ",
"pli-tv-bi-vb-ss13:2.32":	"नो चे पटिनिस्सज्जति, आपत्ति दुक्कटस्स। ",
"pli-tv-bi-vb-ss13:2.33":	"सुत्वा न वदन्ति, आपत्ति दुक्कटस्स। ",
"pli-tv-bi-vb-ss13:2.34":	"सा भिक्खुनी सङ्घमज्झम्पि आकड्ढित्वा वत्तब्बा—",
"pli-tv-bi-vb-ss13:2.35":	"“माय्ये, एवं अवच—",
"pli-tv-bi-vb-ss13:2.36":	"‘संसट्ठाव, अय्ये, तुम्हे विहरथ। मा तुम्हे नाना विहरित्थ। ",
"pli-tv-bi-vb-ss13:2.37":	"सन्ति सङ्घे अञ्ञापि भिक्खुनियो …पे… ",
"pli-tv-bi-vb-ss13:2.38":	"विविच्चथाय्ये। विवेकञ्ञेव भगिनीनं सङ्घो वण्णेती’”ति। ",
"pli-tv-bi-vb-ss13:2.39":	"दुतियम्पि वत्तब्बा। ",
"pli-tv-bi-vb-ss13:2.40":	"ततियम्पि वत्तब्बा। ",
"pli-tv-bi-vb-ss13:2.41":	"सचे पटिनिस्सज्जति, इच्चेतं कुसलं; ",
"pli-tv-bi-vb-ss13:2.42":	"नो चे पटिनिस्सज्जति, आपत्ति दुक्कटस्स। ",
"pli-tv-bi-vb-ss13:2.43":	"सा भिक्खुनी समनुभासितब्बा। ",
"pli-tv-bi-vb-ss13:2.44":	"“एवञ्च पन, भिक्खवे, समनुभासितब्बा। ",
"pli-tv-bi-vb-ss13:2.45":	"ब्यत्ताय भिक्खुनिया पटिबलाय सङ्घो ञापेतब्बो—",
"pli-tv-bi-vb-ss13:2.46":	"‘सुणातु मे, अय्ये, सङ्घो। ",
"pli-tv-bi-vb-ss13:2.47":	"अयं इत्थन्नामा भिक्खुनी सङ्घेन समनुभट्ठा भिक्खुनियो एवं वदेति—",
"pli-tv-bi-vb-ss13:2.48":	"“संसट्ठाव, अय्ये, तुम्हे विहरथ। ",
"pli-tv-bi-vb-ss13:2.49":	"मा तुम्हे नाना विहरित्थ। ",
"pli-tv-bi-vb-ss13:2.50":	"सन्ति सङ्घे अञ्ञापि भिक्खुनियो एवाचारा एवंसद्दा एवंसिलोका, भिक्खुनिसङ्घस्स विहेसिका, अञ्ञमञ्ञिस्सा वज्जप्पटिच्छादिका। ",
"pli-tv-bi-vb-ss13:2.51":	"ता सङ्घो न किञ्चि आह। ",
"pli-tv-bi-vb-ss13:2.52":	"तुम्हञ्ञेव सङ्घो उञ्ञाय परिभवेन अक्खन्तिया वेभस्सिया दुब्बल्या एवमाह—",
"pli-tv-bi-vb-ss13:2.53":	"भगिनियो खो संसट्ठा विहरन्ति पापाचारा पापसद्दा पापसिलोका, भिक्खुनिसङ्घस्स विहेसिका अञ्ञमञ्ञिस्सा वज्जप्पटिच्छादिका। ",
"pli-tv-bi-vb-ss13:2.54":	"विविच्चथाय्ये। ",
"pli-tv-bi-vb-ss13:2.55":	"विवेकञ्ञेव भगिनीनं सङ्घो वण्णेती”ति। ",
"pli-tv-bi-vb-ss13:2.56":	"सा तं वत्थुं न पटिनिस्सज्जति। ",
"pli-tv-bi-vb-ss13:2.57":	"यदि सङ्घस्स पत्तकल्लं, सङ्घो इत्थन्नामं भिक्खुनिं समनुभासेय्य तस्स वत्थुस्स पटिनिस्सग्गाय। ",
"pli-tv-bi-vb-ss13:2.58":	"एसा ञत्ति। ",
"pli-tv-bi-vb-ss13:2.59":	"सुणातु मे, अय्ये, सङ्घो। ",
"pli-tv-bi-vb-ss13:2.60":	"अयं इत्थन्नामा भिक्खुनी सङ्घेन समनुभट्ठा भिक्खुनियो एवं वदेति—",
"pli-tv-bi-vb-ss13:2.61":	"“संसट्ठाव, अय्ये, तुम्हे विहरथ। ",
"pli-tv-bi-vb-ss13:2.62":	"मा तुम्हे नाना विहरित्थ। ",
"pli-tv-bi-vb-ss13:2.63":	"सन्ति सङ्घे अञ्ञापि भिक्खुनियो एवाचारा एवंसद्दा एवंसिलोका, भिक्खुनिसङ्घस्स विहेसिका, अञ्ञमञ्ञिस्सा वज्जप्पटिच्छादिका। ",
"pli-tv-bi-vb-ss13:2.64":	"ता सङ्घो न किञ्चि आह। ",
"pli-tv-bi-vb-ss13:2.65":	"तुम्हञ्ञेव सङ्घो उञ्ञाय परिभवेन अक्खन्तिया वेभस्सिया दुब्बल्या एवमाह—",
"pli-tv-bi-vb-ss13:2.66":	"भगिनियो खो संसट्ठा विहरन्ति पापाचारा पापसद्दा पापसिलोका, भिक्खुनिसङ्घस्स विहेसिका, अञ्ञमञ्ञिस्सा वज्जप्पटिच्छादिका। ",
"pli-tv-bi-vb-ss13:2.67":	"विविच्चथाय्ये। ",
"pli-tv-bi-vb-ss13:2.68":	"विवेकञ्ञेव भगिनीनं सङ्घो वण्णेती”ति। ",
"pli-tv-bi-vb-ss13:2.69":	"सा तं वत्थुं न पटिनिस्सज्जति। ",
"pli-tv-bi-vb-ss13:2.70":	"सङ्घो इत्थन्नामं भिक्खुनिं समनुभासति तस्स वत्थुस्स पटिनिस्सग्गाय। ",
"pli-tv-bi-vb-ss13:2.71":	"यस्सा अय्याय खमति इत्थन्नामाय भिक्खुनिया समनुभासना तस्स वत्थुस्स पटिनिस्सग्गाय, सा तुण्हस्स; ",
"pli-tv-bi-vb-ss13:2.72":	"यस्सा नक्खमति, सा भासेय्य। ",
"pli-tv-bi-vb-ss13:2.73":	"दुतियम्पि एतमत्थं वदामि …पे… ",
"pli-tv-bi-vb-ss13:2.74":	"ततियम्पि एतमत्थं वदामि …पे…। ",
"pli-tv-bi-vb-ss13:2.75":	"समनुभट्ठा सङ्घेन इत्थन्नामा भिक्खुनी तस्स वत्थुस्स पटिनिस्सग्गाय। ",
"pli-tv-bi-vb-ss13:2.76":	"खमति सङ्घस्स, तस्मा तुण्ही, एवमेतं धारयामी’”ति। ",
"pli-tv-bi-vb-ss13:2.77":	"ञत्तिया दुक्कटं, ",
"pli-tv-bi-vb-ss13:2.78":	"द्वीहि कम्मवाचाहि थुल्लच्चया, ",
"pli-tv-bi-vb-ss13:2.79":	"कम्मवाचापरियोसाने आपत्ति सङ्घादिसेसस्स। ",
"pli-tv-bi-vb-ss13:2.80":	"सङ्घादिसेसं अज्झापज्जन्तिया ञत्तिया दुक्कटं, द्वीहि कम्मवाचाहि थुल्लच्चया पटिप्पस्सम्भन्ति। ",
"pli-tv-bi-vb-ss13:2.81":	"अयम्पीति ",
"pli-tv-bi-vb-ss13:2.82":	"पुरिमायो उपादाय वुच्चति। ",
"pli-tv-bi-vb-ss13:2.83":	"यावततियकन्ति ",
"pli-tv-bi-vb-ss13:2.84":	"यावततियं समनुभासनाय आपज्जति, न सहवत्थुज्झाचारा। ",
"pli-tv-bi-vb-ss13:2.85":	"निस्सारणीयन्ति ",
"pli-tv-bi-vb-ss13:2.86":	"सङ्घम्हा निस्सारीयति। ",
"pli-tv-bi-vb-ss13:2.87":	"सङ्घादिसेसोति ",
"pli-tv-bi-vb-ss13:2.88":	"सङ्घोव तस्सा आपत्तिया मानत्तं देति, मूलाय पटिकस्सति, अब्भेति, न सम्बहुला न एका भिक्खुनी। तेन वुच्चति “सङ्घादिसेसो”ति। ",
"pli-tv-bi-vb-ss13:2.89":	"तस्सेव आपत्तिनिकायस्स नामकम्मं अधिवचनं, तेनपि वुच्चति “सङ्घादिसेसो”ति। ",
"pli-tv-bi-vb-ss13:3.1":	"धम्मकम्मे धम्मकम्मसञ्ञा न पटिनिस्सज्जति, आपत्ति सङ्घादिसेसस्स। ",
"pli-tv-bi-vb-ss13:3.2":	"धम्मकम्मे वेमतिका न पटिनिस्सज्जति, आपत्ति सङ्घादिसेसस्स। ",
"pli-tv-bi-vb-ss13:3.3":	"धम्मकम्मे अधम्मकम्मसञ्ञा न पटिनिस्सज्जति, आपत्ति सङ्घादिसेसस्स। ",
"pli-tv-bi-vb-ss13:3.4":	"अधम्मकम्मे धम्मकम्मसञ्ञा, आपत्ति दुक्कटस्स। ",
"pli-tv-bi-vb-ss13:3.5":	"अधम्मकम्मे वेमतिका, आपत्ति दुक्कटस्स। ",
"pli-tv-bi-vb-ss13:3.6":	"अधम्मकम्मे अधम्मकम्मसञ्ञा, आपत्ति दुक्कटस्स। ",
"pli-tv-bi-vb-ss13:3.7.1":	"अनापत्ति—",
"pli-tv-bi-vb-ss13:3.8":	"असमनुभासन्तिया, ",
"pli-tv-bi-vb-ss13:3.9":	"पटिनिस्सज्जन्तिया, ",
"pli-tv-bi-vb-ss13:3.10":	"उम्मत्तिकाय, ",
"pli-tv-bi-vb-ss13:3.11":	"आदिकम्मिकायाति। ",
"pli-tv-bi-vb-ss13:3.12":	"दसमसङ्घादिसेससिक्खापदं निट्ठितं। ",
"pli-tv-bi-vb-ss13:3.13.0":	"कुलदूसकसिक्खापद ",
"pli-tv-bi-vb-ss13:3.14":	"उद्दिट्ठा खो, अय्यायो, सत्तरस सङ्घादिसेसा धम्मा—",
"pli-tv-bi-vb-ss13:3.15":	"नव पठमापत्तिका, अट्ठ यावततियका। ",
"pli-tv-bi-vb-ss13:3.16":	"येसं भिक्खुनी अञ्ञतरं वा अञ्ञतरं वा आपज्जति, ताय भिक्खुनिया उभतोसङ्घे पक्खमानत्तं चरितब्बं। ",
"pli-tv-bi-vb-ss13:3.17":	"चिण्णमानत्ता भिक्खुनी यत्थ सिया वीसतिगणो भिक्खुनिसङ्घो तत्थ सा भिक्खुनी अब्भेतब्बा। ",
"pli-tv-bi-vb-ss13:3.18":	"एकायपि चे ऊनो वीसतिगणो भिक्खुनिसङ्घो तं भिक्खुनिं अब्भेय्य। ",
"pli-tv-bi-vb-ss13:3.19":	"सा च भिक्खुनी अनब्भिता, ता च भिक्खुनियो गारय्हा, अयं तत्थ सामीचि। ",
"pli-tv-bi-vb-ss13:3.20":	"तत्थाय्यायो पुच्छामि—",
"pli-tv-bi-vb-ss13:3.21":	"“कच्चित्थ परिसुद्धा”? ",
"pli-tv-bi-vb-ss13:3.22":	"दुतियम्पि पुच्छामि—",
"pli-tv-bi-vb-ss13:3.23":	"“कच्चित्थ परिसुद्धा”? ",
"pli-tv-bi-vb-ss13:3.24":	"ततियम्पि पुच्छामि—",
"pli-tv-bi-vb-ss13:3.25":	"“कच्चित्थ परिसुद्धा”? ",
"pli-tv-bi-vb-ss13:3.26":	"परिसुद्धेत्थाय्यायो, तस्मा तुण्ही, एवमेतं धारयामीति। ",
"pli-tv-bi-vb-ss13:3.27":	"सत्तरसकं निट्ठितं। ",
"pli-tv-bi-vb-ss13:3.28":	"भिक्खुनिविभङ्गे सङ्घादिसेसकण्डं निट्ठितं। "
}	
