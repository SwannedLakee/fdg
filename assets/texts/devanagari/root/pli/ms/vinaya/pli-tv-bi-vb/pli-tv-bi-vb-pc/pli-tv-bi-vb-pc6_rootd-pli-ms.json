{	
"pli-tv-bi-vb-pc6:0.1":	"थेरवाद विनय ",
"pli-tv-bi-vb-pc6:0.2":	"भिक्खुनिविभङ्ग ",
"pli-tv-bi-vb-pc6:0.3":	"पाचित्तियकण्ड ",
"pli-tv-bi-vb-pc6:0.4":	"लसुणवग्ग ",
"pli-tv-bi-vb-pc6:0.5":	"६। उपतिट्ठनसिक्खापद ",
"pli-tv-bi-vb-pc6:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pc6:1.2":	"तेन खो पन समयेन आरोहन्तो नाम महामत्तो भिक्खूसु पब्बजितो होति। ",
"pli-tv-bi-vb-pc6:1.3":	"तस्स पुराणदुतियिका भिक्खुनीसु पब्बजिता होति। ",
"pli-tv-bi-vb-pc6:1.4":	"तेन खो पन समयेन सो भिक्खु तस्सा भिक्खुनिया सन्तिके भत्तविस्सग्गं करोति। ",
"pli-tv-bi-vb-pc6:1.5":	"अथ खो सा भिक्खुनी तस्स भिक्खुनो भुञ्जन्तस्स पानीयेन च विधूपनेन च उपतिट्ठित्वा अच्चावदति। ",
"pli-tv-bi-vb-pc6:1.6":	"अथ खो सो भिक्खु तं भिक्खुनिं अपसादेति—",
"pli-tv-bi-vb-pc6:1.7":	"“मा, भगिनि, एवरूपं अकासि। ",
"pli-tv-bi-vb-pc6:1.8":	"नेतं कप्पती”ति। ",
"pli-tv-bi-vb-pc6:1.9":	"“पुब्बे मं त्वं एवञ्च एवञ्च करोसि, इदानि एत्तकं न सहसी”ति—",
"pli-tv-bi-vb-pc6:1.10":	"पानीयथालकं मत्थके आसुम्भित्वा विधूपनेन पहारं अदासि। ",
"pli-tv-bi-vb-pc6:1.11":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc6:1.12":	"“कथञ्हि नाम भिक्खुनी भिक्खुस्स पहारं दस्सती”ति …पे… ",
"pli-tv-bi-vb-pc6:1.13":	"“सच्चं किर, भिक्खवे, भिक्खुनी भिक्खुस्स पहारं अदासी”ति? ",
"pli-tv-bi-vb-pc6:1.14":	"“सच्चं, भगवा”ति। ",
"pli-tv-bi-vb-pc6:1.15":	"विगरहि बुद्धो भगवा …पे… ",
"pli-tv-bi-vb-pc6:1.16":	"कथञ्हि नाम, भिक्खवे, भिक्खुनी भिक्खुस्स पहारं दस्सति। ",
"pli-tv-bi-vb-pc6:1.17":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc6:1.18":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc6:1.19.1":	"“या पन भिक्खुनी भिक्खुस्स भुञ्जन्तस्स पानीयेन वा विधूपनेन वा उपतिट्ठेय्य, पाचित्तियन्”ति। ",
"pli-tv-bi-vb-pc6:2.1.1":	"या पनाति ",
"pli-tv-bi-vb-pc6:2.1.2":	"या यादिसा …पे… ",
"pli-tv-bi-vb-pc6:2.1.3":	"भिक्खुनीति ",
"pli-tv-bi-vb-pc6:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc6:2.1.5":	"भिक्खुस्साति ",
"pli-tv-bi-vb-pc6:2.1.6":	"उपसम्पन्नस्स। ",
"pli-tv-bi-vb-pc6:2.1.7":	"भुञ्जन्तस्साति ",
"pli-tv-bi-vb-pc6:2.1.8":	"पञ्चन्नं भोजनानं अञ्ञतरं भोजनं भुञ्जन्तस्स। ",
"pli-tv-bi-vb-pc6:2.1.9":	"पानीयं नाम ",
"pli-tv-bi-vb-pc6:2.1.10":	"यं किञ्चि पानीयं। ",
"pli-tv-bi-vb-pc6:2.1.11":	"विधूपनं नाम ",
"pli-tv-bi-vb-pc6:2.1.12":	"या काचि बीजनी। ",
"pli-tv-bi-vb-pc6:2.1.13":	"उपतिट्ठेय्याति ",
"pli-tv-bi-vb-pc6:2.1.14":	"हत्थपासे तिट्ठति, आपत्ति पाचित्तियस्स। ",
"pli-tv-bi-vb-pc6:2.2.1":	"उपसम्पन्ने उपसम्पन्नसञ्ञा पानीयेन वा विधूपनेन वा उपतिट्ठति, आपत्ति पाचित्तियस्स। ",
"pli-tv-bi-vb-pc6:2.2.2":	"उपसम्पन्ने वेमतिका पानीयेन वा विधूपनेन वा उपतिट्ठति, आपत्ति पाचित्तियस्स। ",
"pli-tv-bi-vb-pc6:2.2.3":	"उपसम्पन्ने अनुपसम्पन्नसञ्ञा पानीयेन वा विधूपनेन वा उपतिट्ठति, आपत्ति पाचित्तियस्स। ",
"pli-tv-bi-vb-pc6:2.2.4":	"हत्थपासं विजहित्वा उपतिट्ठति, आपत्ति दुक्कटस्स। ",
"pli-tv-bi-vb-pc6:2.2.5":	"खादनीयं खादन्तस्स उपतिट्ठति, आपत्ति दुक्कटस्स। ",
"pli-tv-bi-vb-pc6:2.2.6":	"अनुपसम्पन्नस्स उपतिट्ठति, आपत्ति दुक्कटस्स। ",
"pli-tv-bi-vb-pc6:2.2.7":	"अनुपसम्पन्ने उपसम्पन्नसञ्ञा, आपत्ति दुक्कटस्स। ",
"pli-tv-bi-vb-pc6:2.2.8":	"अनुपसम्पन्ने वेमतिका, आपत्ति दुक्कटस्स। ",
"pli-tv-bi-vb-pc6:2.2.9":	"अनुपसम्पन्ने अनुपसम्पन्नसञ्ञा, आपत्ति दुक्कटस्स। ",
"pli-tv-bi-vb-pc6:2.3.1":	"अनापत्ति—",
"pli-tv-bi-vb-pc6:2.3.2":	"देति, ",
"pli-tv-bi-vb-pc6:2.3.3":	"दापेति, ",
"pli-tv-bi-vb-pc6:2.3.4":	"अनुपसम्पन्नं आणापेति, ",
"pli-tv-bi-vb-pc6:2.3.5":	"उम्मत्तिकाय, ",
"pli-tv-bi-vb-pc6:2.3.6":	"आदिकम्मिकायाति। ",
"pli-tv-bi-vb-pc6:2.3.7":	"छट्ठसिक्खापदं निट्ठितं। "
}	
