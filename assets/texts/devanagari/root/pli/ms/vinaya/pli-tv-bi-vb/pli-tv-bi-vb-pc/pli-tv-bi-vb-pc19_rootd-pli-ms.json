{	
"pli-tv-bi-vb-pc19:0.1":	"थेरवाद विनय ",
"pli-tv-bi-vb-pc19:0.2":	"भिक्खुनिविभङ्ग ",
"pli-tv-bi-vb-pc19:0.3":	"पाचित्तियकण्ड ",
"pli-tv-bi-vb-pc19:0.4":	"रत्तन्धकारवग्ग ",
"pli-tv-bi-vb-pc19:0.5":	"१९। परअभिसपनसिक्खापद ",
"pli-tv-bi-vb-pc19:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pc19:1.2":	"तेन खो पन समयेन भिक्खुनियो अत्तनो भण्डकं अपस्सन्तियो चण्डकाळिं भिक्खुनिं एतदवोचुं—",
"pli-tv-bi-vb-pc19:1.3":	"“अपाय्ये, अम्हाकं भण्डकं पस्सेय्यासी”ति? ",
"pli-tv-bi-vb-pc19:1.4":	"चण्डकाळी भिक्खुनी उज्झायति खिय्यति विपाचेति—",
"pli-tv-bi-vb-pc19:1.5":	"“अहमेव नून चोरी, अहमेव नून अलज्जिनी, या अय्यायो अत्तनो भण्डकं अपस्सन्तियो ता मं एवमाहंसु—",
"pli-tv-bi-vb-pc19:1.6":	"‘अपाय्ये, अम्हाकं भण्डकं पस्सेय्यासी’ति? ",
"pli-tv-bi-vb-pc19:1.7":	"सचाहं, अय्ये, तुम्हाकं भण्डकं गण्हामि, अस्समणी होमि, ब्रह्मचरिया चवामि, निरयं उपपज्जामि; ",
"pli-tv-bi-vb-pc19:1.8":	"या पन मं अभूतेन एवमाह सापि अस्समणी होतु, ब्रह्मचरिया चवतु, निरयं उपपज्जतू”ति। ",
"pli-tv-bi-vb-pc19:1.9":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc19:1.10":	"“कथञ्हि नाम अय्या चण्डकाळी अत्तानम्पि परम्पि निरयेनपि ब्रह्मचरियेनपि अभिसपिस्सती”ति …पे… ",
"pli-tv-bi-vb-pc19:1.11":	"“सच्चं किर, भिक्खवे, चण्डकाळी भिक्खुनी अत्तानम्पि परम्पि निरयेनपि ब्रह्मचरियेनपि अभिसपती”ति? ",
"pli-tv-bi-vb-pc19:1.12":	"“सच्चं, भगवा”ति। ",
"pli-tv-bi-vb-pc19:1.13":	"विगरहि बुद्धो भगवा …पे… ",
"pli-tv-bi-vb-pc19:1.14":	"कथञ्हि नाम, भिक्खवे, चण्डकाळी भिक्खुनी अत्तानम्पि परम्पि निरयेनपि ब्रह्मचरियेनपि अभिसपिस्सति। ",
"pli-tv-bi-vb-pc19:1.15":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc19:1.16":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc19:1.17.1":	"“या पन भिक्खुनी अत्तानं वा परं वा निरयेन वा ब्रह्मचरियेन वा अभिसपेय्य, पाचित्तियन्”ति। ",
"pli-tv-bi-vb-pc19:2.1.1":	"या पनाति ",
"pli-tv-bi-vb-pc19:2.1.2":	"या यादिसा …पे… ",
"pli-tv-bi-vb-pc19:2.1.3":	"भिक्खुनीति ",
"pli-tv-bi-vb-pc19:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc19:2.1.5":	"अत्तानन्ति ",
"pli-tv-bi-vb-pc19:2.1.6":	"पच्चत्तं। ",
"pli-tv-bi-vb-pc19:2.1.7":	"परन्ति ",
"pli-tv-bi-vb-pc19:2.1.8":	"उपसम्पन्नं। ",
"pli-tv-bi-vb-pc19:2.1.9":	"निरयेन वा ब्रह्मचरियेन वा अभिसपति, आपत्ति पाचित्तियस्स। ",
"pli-tv-bi-vb-pc19:2.2.1":	"उपसम्पन्नाय उपसम्पन्नसञ्ञा निरयेन वा ब्रह्मचरियेन वा अभिसपति, आपत्ति पाचित्तियस्स। ",
"pli-tv-bi-vb-pc19:2.2.2":	"उपसम्पन्नाय वेमतिका निरयेन वा ब्रह्मचरियेन वा अभिसपति, आपत्ति पाचित्तियस्स। ",
"pli-tv-bi-vb-pc19:2.2.3":	"उपसम्पन्नाय अनुपसम्पन्नसञ्ञा निरयेन वा ब्रह्मचरियेन वा अभिसपति, आपत्ति पाचित्तियस्स। ",
"pli-tv-bi-vb-pc19:2.2.4":	"तिरच्छानयोनिया वा पेत्तिविसयेन वा मनुस्सदोभग्गेन वा अभिसपति, आपत्ति दुक्कटस्स। ",
"pli-tv-bi-vb-pc19:2.2.5":	"अनुपसम्पन्नं अभिसपति, आपत्ति दुक्कटस्स। ",
"pli-tv-bi-vb-pc19:2.2.6":	"अनुपसम्पन्नाय उपसम्पन्नसञ्ञा, आपत्ति दुक्कटस्स। ",
"pli-tv-bi-vb-pc19:2.2.7":	"अनुपसम्पन्नाय वेमतिका, आपत्ति दुक्कटस्स। ",
"pli-tv-bi-vb-pc19:2.2.8":	"अनुपसम्पन्नाय अनुपसम्पन्नसञ्ञा, आपत्ति दुक्कटस्स। ",
"pli-tv-bi-vb-pc19:2.3.1":	"अनापत्ति—",
"pli-tv-bi-vb-pc19:2.3.2":	"अत्थपुरेक्खाराय, ",
"pli-tv-bi-vb-pc19:2.3.3":	"धम्मपुरेक्खाराय, ",
"pli-tv-bi-vb-pc19:2.3.4":	"अनुसासनिपुरेक्खाराय, ",
"pli-tv-bi-vb-pc19:2.3.5":	"उम्मत्तिकाय, ",
"pli-tv-bi-vb-pc19:2.3.6":	"आदिकम्मिकायाति। ",
"pli-tv-bi-vb-pc19:2.3.7":	"नवमसिक्खापदं निट्ठितं। "
}	
