{	
"pli-tv-bi-vb-pc29:0.1":	"थेरवाद विनय ",
"pli-tv-bi-vb-pc29:0.2":	"भिक्खुनिविभङ्ग ",
"pli-tv-bi-vb-pc29:0.3":	"पाचित्तियकण्ड ",
"pli-tv-bi-vb-pc29:0.4":	"नग्गवग्ग ",
"pli-tv-bi-vb-pc29:0.5":	"२९। कालअतिक्कमनसिक्खापद ",
"pli-tv-bi-vb-pc29:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pc29:1.2":	"तेन खो पन समयेन थुल्लनन्दाय भिक्खुनिया उपट्ठाककुलं थुल्लनन्दं भिक्खुनिं एतदवोच—",
"pli-tv-bi-vb-pc29:1.3":	"“सचे मयं, अय्ये, सक्कोम, भिक्खुनिसङ्घस्स चीवरं दस्सामा”ति। ",
"pli-tv-bi-vb-pc29:1.4":	"तेन खो पन समयेन वस्संवुट्ठा भिक्खुनियो चीवरं भाजेतुकामा सन्निपतिंसु। ",
"pli-tv-bi-vb-pc29:1.5":	"थुल्लनन्दा भिक्खुनी ता भिक्खुनियो एतदवोच—",
"pli-tv-bi-vb-pc29:1.6":	"“आगमेथ, अय्ये, अत्थि भिक्खुनिसङ्घस्स चीवरपच्चासा”ति। ",
"pli-tv-bi-vb-pc29:1.7":	"भिक्खुनियो थुल्लनन्दं भिक्खुनिं एतदवोचुं—",
"pli-tv-bi-vb-pc29:1.8":	"“गच्छाय्ये, तं चीवरं जानाही”ति। ",
"pli-tv-bi-vb-pc29:1.9":	"थुल्लनन्दा भिक्खुनी येन तं कुलं तेनुपसङ्कमि; उपसङ्कमित्वा ते मनुस्से एतदवोच—",
"pli-tv-bi-vb-pc29:1.10":	"“देथावुसो, भिक्खुनिसङ्घस्स चीवरन्”ति। ",
"pli-tv-bi-vb-pc29:1.11":	"“न मयं, अय्ये, सक्कोम भिक्खुनिसङ्घस्स चीवरं दातुन्”ति। ",
"pli-tv-bi-vb-pc29:1.12":	"थुल्लनन्दा भिक्खुनी भिक्खुनीनं एतमत्थं आरोचेसि। ",
"pli-tv-bi-vb-pc29:1.13":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc29:1.14":	"“कथञ्हि नाम अय्या थुल्लनन्दा दुब्बलचीवरपच्चासाय चीवरकालसमयं अतिक्कामेस्सती”ति …पे… ",
"pli-tv-bi-vb-pc29:1.15":	"“सच्चं किर, भिक्खवे, थुल्लनन्दा भिक्खुनी दुब्बलचीवरपच्चासाय चीवरकालसमयं अतिक्कामेती”ति? ",
"pli-tv-bi-vb-pc29:1.16":	"“सच्चं, भगवा”ति। ",
"pli-tv-bi-vb-pc29:1.17":	"विगरहि बुद्धो भगवा …पे… ",
"pli-tv-bi-vb-pc29:1.18":	"कथञ्हि नाम, भिक्खवे, थुल्लनन्दा भिक्खुनी दुब्बलचीवरपच्चासाय चीवरकालसमयं अतिक्कामेस्सति। ",
"pli-tv-bi-vb-pc29:1.19":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc29:1.20":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc29:1.21.1":	"“या पन भिक्खुनी दुब्बलचीवरपच्चासाय चीवरकालसमयं अतिक्कामेय्य, पाचित्तियन्”ति। ",
"pli-tv-bi-vb-pc29:2.1.1":	"या पनाति ",
"pli-tv-bi-vb-pc29:2.1.2":	"या यादिसा …पे… ",
"pli-tv-bi-vb-pc29:2.1.3":	"भिक्खुनीति ",
"pli-tv-bi-vb-pc29:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc29:2.1.5":	"दुब्बलचीवरपच्चासा नाम ",
"pli-tv-bi-vb-pc29:2.1.6":	"“सचे मयं सक्कोम, दस्साम करिस्सामा”ति वाचा भिन्ना होति। ",
"pli-tv-bi-vb-pc29:2.1.7":	"चीवरकालसमयो नाम ",
"pli-tv-bi-vb-pc29:2.1.8":	"अनत्थते कथिने वस्सानस्स पच्छिमो मासो, अत्थते कथिने पञ्च मासा। ",
"pli-tv-bi-vb-pc29:2.1.9":	"चीवरकालसमयं अतिक्कामेय्याति ",
"pli-tv-bi-vb-pc29:2.1.10":	"अनत्थते कथिने वस्सानस्स पच्छिमं दिवसं अतिक्कामेति, आपत्ति पाचित्तियस्स। ",
"pli-tv-bi-vb-pc29:2.1.11":	"अत्थते कथिने कथिनुद्धारदिवसं अतिक्कामेति, आपत्ति पाचित्तियस्स। ",
"pli-tv-bi-vb-pc29:2.2.1":	"दुब्बलचीवरे दुब्बलचीवरसञ्ञा चीवरकालसमयं अतिक्कामेति, आपत्ति पाचित्तियस्स। ",
"pli-tv-bi-vb-pc29:2.2.2":	"दुब्बलचीवरे वेमतिका चीवरकालसमयं अतिक्कामेति, आपत्ति दुक्कटस्स। ",
"pli-tv-bi-vb-pc29:2.2.3":	"दुब्बलचीवरे अदुब्बलचीवरसञ्ञा चीवरकालसमयं अतिक्कामेति, अनापत्ति। ",
"pli-tv-bi-vb-pc29:2.2.4":	"अदुब्बलचीवरे दुब्बलचीवरसञ्ञा, आपत्ति दुक्कटस्स। ",
"pli-tv-bi-vb-pc29:2.2.5":	"अदुब्बलचीवरे वेमतिका, आपत्ति दुक्कटस्स। ",
"pli-tv-bi-vb-pc29:2.2.6":	"अदुब्बलचीवरे अदुब्बलचीवरसञ्ञा, अनापत्ति। ",
"pli-tv-bi-vb-pc29:2.3.1":	"अनापत्ति—",
"pli-tv-bi-vb-pc29:2.3.2":	"आनिसंसं दस्सेत्वा निवारेति, ",
"pli-tv-bi-vb-pc29:2.3.3":	"उम्मत्तिकाय, ",
"pli-tv-bi-vb-pc29:2.3.4":	"आदिकम्मिकायाति। ",
"pli-tv-bi-vb-pc29:2.3.5":	"नवमसिक्खापदं निट्ठितं। "
}	
