{	
"pli-tv-bi-vb-pc72:0.1":	"थेरवाद विनय ",
"pli-tv-bi-vb-pc72:0.2":	"भिक्खुनिविभङ्ग ",
"pli-tv-bi-vb-pc72:0.3":	"पाचित्तियकण्ड ",
"pli-tv-bi-vb-pc72:0.4":	"कुमारिभूतवग्ग ",
"pli-tv-bi-vb-pc72:0.5":	"७२। दुतियकुमारिभूतसिक्खापद ",
"pli-tv-bi-vb-pc72:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pc72:1.2":	"तेन खो पन समयेन भिक्खुनियो परिपुण्णवीसतिवस्सं कुमारिभूतं द्वे वस्सानि छसु धम्मेसु असिक्खितसिक्खं वुट्ठापेन्ति। ",
"pli-tv-bi-vb-pc72:1.3":	"ता बाला होन्ति अब्यत्ता; ",
"pli-tv-bi-vb-pc72:1.4":	"न जानन्ति कप्पियं वा अकप्पियं वा। ",
"pli-tv-bi-vb-pc72:1.5":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc72:1.6":	"“कथञ्हि नाम भिक्खुनियो परिपुण्णवीसतिवस्सं कुमारिभूतं द्वे वस्सानि छसु धम्मेसु असिक्खितसिक्खं वुट्ठापेस्सन्ती”ति …पे… ",
"pli-tv-bi-vb-pc72:1.7":	"“सच्चं किर, भिक्खवे, भिक्खुनियो परिपुण्णवीसतिवस्सं कुमारिभूतं द्वे वस्सानि छसु धम्मेसु असिक्खितसिक्खं वुट्ठापेन्ती”ति? ",
"pli-tv-bi-vb-pc72:1.8":	"“सच्चं, भगवा”ति। ",
"pli-tv-bi-vb-pc72:1.9":	"विगरहि बुद्धो भगवा …पे… ",
"pli-tv-bi-vb-pc72:1.10":	"कथञ्हि नाम, भिक्खवे, भिक्खुनियो परिपुण्णवीसतिवस्सं कुमारिभूतं द्वे वस्सानि छसु धम्मेसु असिक्खितसिक्खं वुट्ठापेस्सन्ति। ",
"pli-tv-bi-vb-pc72:1.11":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc72:1.12":	"विगरहित्वा …पे… ",
"pli-tv-bi-vb-pc72:1.13":	"धम्मिं कथं कत्वा भिक्खू आमन्तेसि—",
"pli-tv-bi-vb-pc72:1.14":	"“अनुजानामि, भिक्खवे, अट्ठारसवस्साय कुमारिभूताय द्वे वस्सानि छसु धम्मेसु सिक्खासम्मुतिं दातुं। ",
"pli-tv-bi-vb-pc72:1.15":	"एवञ्च पन, भिक्खवे, दातब्बा। ",
"pli-tv-bi-vb-pc72:1.16":	"ताय अट्ठारसवस्साय कुमारिभूताय सङ्घं उपसङ्कमित्वा एकंसं उत्तरासङ्गं करित्वा भिक्खुनीनं पादे वन्दित्वा उक्कुटिकं निसीदित्वा अञ्जलिं पग्गहेत्वा एवमस्स वचनीयो—",
"pli-tv-bi-vb-pc72:1.17":	"‘अहं, अय्ये, इत्थन्नामा इत्थन्नामाय अय्याय अट्ठारसवस्सा कुमारिभूता सङ्घं द्वे वस्सानि छसु धम्मेसु सिक्खासम्मुतिं याचामी’ति। ",
"pli-tv-bi-vb-pc72:1.18":	"दुतियम्पि याचितब्बा। ",
"pli-tv-bi-vb-pc72:1.19":	"ततियम्पि याचितब्बा। ",
"pli-tv-bi-vb-pc72:1.20":	"ब्यत्ताय भिक्खुनिया पटिबलाय सङ्घो ञापेतब्बो—",
"pli-tv-bi-vb-pc72:1.21":	"‘सुणातु मे, अय्ये, सङ्घो। ",
"pli-tv-bi-vb-pc72:1.22":	"अयं इत्थन्नामा इत्थन्नामाय अय्याय अट्ठारसवस्सा कुमारिभूता सङ्घं द्वे वस्सानि छसु धम्मेसु सिक्खासम्मुतिं याचति। ",
"pli-tv-bi-vb-pc72:1.23":	"यदि सङ्घस्स पत्तकल्लं, सङ्घो इत्थन्नामाय अट्ठारसवस्साय कुमारिभूताय द्वे वस्सानि छसु धम्मेसु सिक्खासम्मुतिं ददेय्य। ",
"pli-tv-bi-vb-pc72:1.24":	"एसा ञत्ति। ",
"pli-tv-bi-vb-pc72:1.25":	"सुणातु मे, अय्ये, सङ्घो। ",
"pli-tv-bi-vb-pc72:1.26":	"अयं इत्थन्नामा इत्थन्नामाय अय्याय अट्ठारसवस्सा कुमारिभूता सङ्घं द्वे वस्सानि छसु धम्मेसु सिक्खासम्मुतिं याचति। ",
"pli-tv-bi-vb-pc72:1.27":	"सङ्घो इत्थन्नामाय अट्ठारसवस्साय कुमारिभूताय द्वे वस्सानि छसु धम्मेसु सिक्खासम्मुतिं देति। ",
"pli-tv-bi-vb-pc72:1.28":	"यस्सा अय्याय खमति इत्थन्नामाय अट्ठारसवस्साय कुमारिभूताय द्वे वस्सानि छसु धम्मेसु सिक्खासम्मुतिया दानं, सा तुण्हस्स; ",
"pli-tv-bi-vb-pc72:1.29":	"यस्सा नक्खमति, सा भासेय्य। ",
"pli-tv-bi-vb-pc72:1.30":	"दिन्ना सङ्घेन इत्थन्नामाय अट्ठारसवस्साय कुमारिभूताय द्वे वस्सानि छसु धम्मेसु सिक्खासम्मुति। ",
"pli-tv-bi-vb-pc72:1.31":	"खमति सङ्घस्स, तस्मा तुण्ही, एवमेतं धारयामी’”ति। ",
"pli-tv-bi-vb-pc72:1.32":	"सा अट्ठारसवस्सा कुमारिभूता एवं वदेहीति वत्तब्बा—",
"pli-tv-bi-vb-pc72:1.33":	"“पाणातिपाता वेरमणिं द्वे वस्सानि अवीतिक्कम्म समादानं समादियामि …पे… ",
"pli-tv-bi-vb-pc72:1.34":	"विकालभोजना वेरमणिं द्वे वस्सानि अवीतिक्कम्म समादानं समादियामी”ति। ",
"pli-tv-bi-vb-pc72:1.35":	"अथ खो भगवा ता भिक्खुनियो अनेकपरियायेन विगरहित्वा दुब्भरताय …पे… ",
"pli-tv-bi-vb-pc72:1.36":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc72:1.37.1":	"“या पन भिक्खुनी परिपुण्णवीसतिवस्सं कुमारिभूतं द्वे वस्सानि छसु धम्मेसु असिक्खितसिक्खं वुट्ठापेय्य, पाचित्तियन्”ति। ",
"pli-tv-bi-vb-pc72:2.1":	"या पनाति ",
"pli-tv-bi-vb-pc72:2.2":	"या यादिसा …पे… ",
"pli-tv-bi-vb-pc72:2.3":	"भिक्खुनीति ",
"pli-tv-bi-vb-pc72:2.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc72:2.5":	"परिपुण्णवीसतिवस्सा नाम ",
"pli-tv-bi-vb-pc72:2.6":	"पत्तवीसतिवस्सा। ",
"pli-tv-bi-vb-pc72:2.7":	"कुमारिभूता नाम ",
"pli-tv-bi-vb-pc72:2.8":	"सामणेरी वुच्चति। ",
"pli-tv-bi-vb-pc72:2.9":	"द्वे वस्सानीति ",
"pli-tv-bi-vb-pc72:2.10":	"द्वे संवच्छरानि। ",
"pli-tv-bi-vb-pc72:2.11":	"असिक्खितसिक्खा नाम ",
"pli-tv-bi-vb-pc72:2.12":	"सिक्खा वा न दिन्ना होति, दिन्ना वा सिक्खा कुपिता। ",
"pli-tv-bi-vb-pc72:2.13":	"वुट्ठापेय्याति ",
"pli-tv-bi-vb-pc72:2.14":	"उपसम्पादेय्य। ",
"pli-tv-bi-vb-pc72:2.15":	"“वुट्ठापेस्सामी”ति गणं वा आचरिनिं वा पत्तं वा चीवरं वा परियेसति, सीमं वा सम्मन्नति, आपत्ति दुक्कटस्स। ",
"pli-tv-bi-vb-pc72:2.16":	"ञत्तिया दुक्कटं। ",
"pli-tv-bi-vb-pc72:2.17":	"द्वीहि कम्मवाचाहि दुक्कटा। ",
"pli-tv-bi-vb-pc72:2.18":	"कम्मवाचापरियोसाने उपज्झायाय आपत्ति पाचित्तियस्स। ",
"pli-tv-bi-vb-pc72:2.19":	"गणस्स च आचरिनिया च आपत्ति दुक्कटस्स। ",
"pli-tv-bi-vb-pc72:2.20.1":	"धम्मकम्मे धम्मकम्मसञ्ञा वुट्ठापेति, आपत्ति पाचित्तियस्स। ",
"pli-tv-bi-vb-pc72:2.21":	"धम्मकम्मे वेमतिका वुट्ठापेति, आपत्ति पाचित्तियस्स। ",
"pli-tv-bi-vb-pc72:2.22":	"धम्मकम्मे अधम्मकम्मसञ्ञा वुट्ठापेति, आपत्ति पाचित्तियस्स। ",
"pli-tv-bi-vb-pc72:2.23":	"अधम्मकम्मे धम्मकम्मसञ्ञा, आपत्ति दुक्कटस्स। ",
"pli-tv-bi-vb-pc72:2.24":	"अधम्मकम्मे वेमतिका, आपत्ति दुक्कटस्स। ",
"pli-tv-bi-vb-pc72:2.25":	"अधम्मकम्मे अधम्मकम्मसञ्ञा, आपत्ति दुक्कटस्स। ",
"pli-tv-bi-vb-pc72:2.26.1":	"अनापत्ति—",
"pli-tv-bi-vb-pc72:2.27":	"परिपुण्णवीसतिवस्सं कुमारिभूतं द्वे वस्सानि छसु धम्मेसु सिक्खितसिक्खं वुट्ठापेति, ",
"pli-tv-bi-vb-pc72:2.28":	"उम्मत्तिकाय, ",
"pli-tv-bi-vb-pc72:2.29":	"आदिकम्मिकायाति। ",
"pli-tv-bi-vb-pc72:2.30":	"दुतियसिक्खापदं निट्ठितं। "
}	
