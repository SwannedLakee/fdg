{	
"pli-tv-bi-vb-pc26:0.1":	"थेरवाद विनय ",
"pli-tv-bi-vb-pc26:0.2":	"भिक्खुनिविभङ्ग ",
"pli-tv-bi-vb-pc26:0.3":	"पाचित्तियकण्ड ",
"pli-tv-bi-vb-pc26:0.4":	"नग्गवग्ग ",
"pli-tv-bi-vb-pc26:0.5":	"२६। गणचीवरसिक्खापद ",
"pli-tv-bi-vb-pc26:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pc26:1.2":	"तेन खो पन समयेन थुल्लनन्दाय भिक्खुनिया उपट्ठाककुलं थुल्लनन्दं भिक्खुनिं एतदवोच—",
"pli-tv-bi-vb-pc26:1.3":	"“भिक्खुनिसङ्घस्स, अय्ये, चीवरं दस्सामा”ति। ",
"pli-tv-bi-vb-pc26:1.4":	"थुल्लनन्दा भिक्खुनी—",
"pli-tv-bi-vb-pc26:1.5":	"“तुम्हे बहुकिच्चा बहुकरणीया”ति अन्तरायं अकासि। ",
"pli-tv-bi-vb-pc26:1.6":	"तेन खो पन समयेन तस्स कुलस्स घरं डय्हति। ",
"pli-tv-bi-vb-pc26:1.7":	"ते उज्झायन्ति खिय्यन्ति विपाचेन्ति—",
"pli-tv-bi-vb-pc26:1.8":	"“कथञ्हि नाम अय्या थुल्लनन्दा अम्हाकं देय्यधम्मं अन्तरायं करिस्सति। ",
"pli-tv-bi-vb-pc26:1.9":	"उभयेनाम्ह परिबाहिरा भोगेहि च पुञ्ञेन चा”ति। ",
"pli-tv-bi-vb-pc26:1.10":	"अस्सोसुं खो भिक्खुनियो तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bi-vb-pc26:1.11":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc26:1.12":	"“कथञ्हि नाम अय्या थुल्लनन्दा गणस्स चीवरलाभं अन्तरायं करिस्सती”ति …पे… ",
"pli-tv-bi-vb-pc26:1.13":	"“सच्चं किर, भिक्खवे, थुल्लनन्दा भिक्खुनी गणस्स चीवरलाभं अन्तरायं अकासी”ति? ",
"pli-tv-bi-vb-pc26:1.14":	"“सच्चं, भगवा”ति। ",
"pli-tv-bi-vb-pc26:1.15":	"विगरहि बुद्धो भगवा …पे… ",
"pli-tv-bi-vb-pc26:1.16":	"कथञ्हि नाम, भिक्खवे, थुल्लनन्दा भिक्खुनी गणस्स चीवरलाभं अन्तरायं करिस्सति। ",
"pli-tv-bi-vb-pc26:1.17":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc26:1.18":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc26:1.19.1":	"“या पन भिक्खुनी गणस्स चीवरलाभं अन्तरायं करेय्य, पाचित्तियन्”ति। ",
"pli-tv-bi-vb-pc26:2.1.1":	"या पनाति ",
"pli-tv-bi-vb-pc26:2.1.2":	"या यादिसा …पे… ",
"pli-tv-bi-vb-pc26:2.1.3":	"भिक्खुनीति ",
"pli-tv-bi-vb-pc26:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc26:2.1.5":	"गणो नाम ",
"pli-tv-bi-vb-pc26:2.1.6":	"भिक्खुनिसङ्घो वुच्चति। ",
"pli-tv-bi-vb-pc26:2.1.7":	"चीवरं नाम ",
"pli-tv-bi-vb-pc26:2.1.8":	"छन्नं चीवरानं अञ्ञतरं चीवरं विकप्पनुपगं पच्छिमं। ",
"pli-tv-bi-vb-pc26:2.1.9":	"अन्तरायं करेय्याति ",
"pli-tv-bi-vb-pc26:2.1.10":	"“कथं इमे चीवरं न ददेय्युन्”ति अन्तरायं करोति, आपत्ति पाचित्तियस्स। ",
"pli-tv-bi-vb-pc26:2.1.11":	"अञ्ञं परिक्खारं अन्तरायं करोति, आपत्ति दुक्कटस्स। ",
"pli-tv-bi-vb-pc26:2.1.12":	"सम्बहुलानं भिक्खुनीनं वा एकभिक्खुनिया वा अनुपसम्पन्नाय वा चीवरं वा अञ्ञं वा परिक्खारं अन्तरायं करोति, आपत्ति दुक्कटस्स। ",
"pli-tv-bi-vb-pc26:2.2.1":	"अनापत्ति—",
"pli-tv-bi-vb-pc26:2.2.2":	"आनिसंसं दस्सेत्वा निवारेति, ",
"pli-tv-bi-vb-pc26:2.2.3":	"उम्मत्तिकाय, ",
"pli-tv-bi-vb-pc26:2.2.4":	"आदिकम्मिकायाति। ",
"pli-tv-bi-vb-pc26:2.2.5":	"छट्ठसिक्खापदं निट्ठितं। "
}	
