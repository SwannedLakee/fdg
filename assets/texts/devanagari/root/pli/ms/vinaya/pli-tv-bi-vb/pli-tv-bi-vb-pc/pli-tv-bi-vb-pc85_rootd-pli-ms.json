{	
"pli-tv-bi-vb-pc85:0.1":	"थेरवाद विनय ",
"pli-tv-bi-vb-pc85:0.2":	"भिक्खुनिविभङ्ग ",
"pli-tv-bi-vb-pc85:0.3":	"पाचित्तियकण्ड ",
"pli-tv-bi-vb-pc85:0.4":	"छत्तुपाहनवग्ग ",
"pli-tv-bi-vb-pc85:0.5":	"८५। यानसिक्खापद ",
"pli-tv-bi-vb-pc85:1.1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pc85:1.1.2":	"तेन खो पन समयेन छब्बग्गिया भिक्खुनियो यानेन यायन्ति। ",
"pli-tv-bi-vb-pc85:1.1.3":	"मनुस्सा उज्झायन्ति खिय्यन्ति विपाचेन्ति—",
"pli-tv-bi-vb-pc85:1.1.4":	"“कथञ्हि नाम भिक्खुनियो यानेन यायिस्सन्ति, सेय्यथापि गिहिनियो कामभोगिनियो”ति। ",
"pli-tv-bi-vb-pc85:1.1.5":	"अस्सोसुं खो भिक्खुनियो तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bi-vb-pc85:1.1.6":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc85:1.1.7":	"“कथञ्हि नाम छब्बग्गिया भिक्खुनियो यानेन यायिस्सन्ती”ति …पे… ",
"pli-tv-bi-vb-pc85:1.1.8":	"“सच्चं किर, भिक्खवे, छब्बग्गिया भिक्खुनियो यानेन यायन्ती”ति? ",
"pli-tv-bi-vb-pc85:1.1.9":	"“सच्चं, भगवा”ति। ",
"pli-tv-bi-vb-pc85:1.1.10":	"विगरहि बुद्धो भगवा …पे… ",
"pli-tv-bi-vb-pc85:1.1.11":	"कथञ्हि नाम, भिक्खवे, छब्बग्गिया भिक्खुनियो यानेन यायिस्सन्ति। ",
"pli-tv-bi-vb-pc85:1.1.12":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc85:1.1.13":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc85:1.1.14.1":	"“या पन भिक्खुनी यानेन यायेय्य, पाचित्तियन्”ति। ",
"pli-tv-bi-vb-pc85:1.1.15":	"एवञ्चिदं भगवता भिक्खुनीनं सिक्खापदं पञ्ञत्तं होति। ",
"pli-tv-bi-vb-pc85:1.2.1":	"तेन खो पन समयेन अञ्ञतरा भिक्खुनी गिलाना होति, न सक्कोति पदसा गन्तुं …पे… ",
"pli-tv-bi-vb-pc85:1.2.2":	"भगवतो एतमत्थं आरोचेसुं …पे… ",
"pli-tv-bi-vb-pc85:1.2.3":	"अनुजानामि, भिक्खवे, गिलानाय भिक्खुनिया यानं। ",
"pli-tv-bi-vb-pc85:1.2.4":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc85:1.2.5.1":	"“या पन भिक्खुनी अगिलाना यानेन यायेय्य, पाचित्तियन्”ति। ",
"pli-tv-bi-vb-pc85:2.1.1":	"या पनाति ",
"pli-tv-bi-vb-pc85:2.1.2":	"या यादिसा …पे… ",
"pli-tv-bi-vb-pc85:2.1.3":	"भिक्खुनीति ",
"pli-tv-bi-vb-pc85:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc85:2.1.5":	"अगिलाना नाम ",
"pli-tv-bi-vb-pc85:2.1.6":	"सक्कोति पदसा गन्तुं। ",
"pli-tv-bi-vb-pc85:2.1.7":	"गिलाना नाम ",
"pli-tv-bi-vb-pc85:2.1.8":	"न सक्कोति पदसा गन्तुं। ",
"pli-tv-bi-vb-pc85:2.1.9":	"यानं नाम ",
"pli-tv-bi-vb-pc85:2.1.10":	"वय्हं रथो सकटं सन्दमानिका सिविका पाटङ्की। ",
"pli-tv-bi-vb-pc85:2.1.11":	"यायेय्याति ",
"pli-tv-bi-vb-pc85:2.1.12":	"सकिम्पि यानेन यायति, आपत्ति पाचित्तियस्स। ",
"pli-tv-bi-vb-pc85:2.2.1":	"अगिलाना अगिलानसञ्ञा यानेन यायति, आपत्ति पाचित्तियस्स। ",
"pli-tv-bi-vb-pc85:2.2.2":	"अगिलाना वेमतिका यानेन यायति, आपत्ति पाचित्तियस्स। ",
"pli-tv-bi-vb-pc85:2.2.3":	"अगिलाना गिलानसञ्ञा यानेन यायति, आपत्ति पाचित्तियस्स। ",
"pli-tv-bi-vb-pc85:2.2.4":	"गिलाना अगिलानसञ्ञा, आपत्ति दुक्कटस्स। ",
"pli-tv-bi-vb-pc85:2.2.5":	"गिलाना वेमतिका, आपत्ति दुक्कटस्स। ",
"pli-tv-bi-vb-pc85:2.2.6":	"गिलाना गिलानसञ्ञा, अनापत्ति। ",
"pli-tv-bi-vb-pc85:2.3.1":	"अनापत्ति—",
"pli-tv-bi-vb-pc85:2.3.2":	"गिलानाय, ",
"pli-tv-bi-vb-pc85:2.3.3":	"आपदासु, ",
"pli-tv-bi-vb-pc85:2.3.4":	"उम्मत्तिकाय, ",
"pli-tv-bi-vb-pc85:2.3.5":	"आदिकम्मिकायाति। ",
"pli-tv-bi-vb-pc85:2.3.6":	"दुतियसिक्खापदं निट्ठितं। "
}	
