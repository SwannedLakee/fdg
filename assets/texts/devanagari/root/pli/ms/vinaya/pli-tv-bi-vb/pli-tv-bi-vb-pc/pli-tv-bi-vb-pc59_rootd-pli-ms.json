{	
"pli-tv-bi-vb-pc59:0.1":	"थेरवाद विनय ",
"pli-tv-bi-vb-pc59:0.2":	"भिक्खुनिविभङ्ग ",
"pli-tv-bi-vb-pc59:0.3":	"पाचित्तियकण्ड ",
"pli-tv-bi-vb-pc59:0.4":	"आरामवग्ग ",
"pli-tv-bi-vb-pc59:0.5":	"५९। ओवादूपसङ्कमनसिक्खापद ",
"pli-tv-bi-vb-pc59:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pc59:1.2":	"तेन खो पन समयेन भिक्खुनियो उपोसथम्पि न पुच्छन्ति ओवादम्पि न याचन्ति। ",
"pli-tv-bi-vb-pc59:1.3":	"भिक्खू उज्झायन्ति खिय्यन्ति विपाचेन्ति—",
"pli-tv-bi-vb-pc59:1.4":	"“कथञ्हि नाम भिक्खुनियो उपोसथम्पि न पुच्छिस्सन्ति ओवादम्पि न याचिस्सन्ती”ति …पे… ",
"pli-tv-bi-vb-pc59:1.5":	"“सच्चं किर, भिक्खवे, भिक्खुनियो उपोसथम्पि न पुच्छन्ति ओवादम्पि न याचन्ती”ति? ",
"pli-tv-bi-vb-pc59:1.6":	"“सच्चं, भगवा”ति। ",
"pli-tv-bi-vb-pc59:1.7":	"विगरहि बुद्धो भगवा …पे… ",
"pli-tv-bi-vb-pc59:1.8":	"कथञ्हि नाम, भिक्खवे, भिक्खुनियो उपोसथम्पि न पुच्छिस्सन्ति ओवादम्पि न याचिस्सन्ति। ",
"pli-tv-bi-vb-pc59:1.9":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc59:1.10":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc59:1.11.1":	"“अन्वद्धमासं भिक्खुनिया भिक्खुसङ्घतो द्वे धम्मा पच्चासीसितब्बा—उपोसथपुच्छकञ्च ओवादूपसङ्कमनञ्च। तं अतिक्कामेन्तिया पाचित्तियन्”ति। ",
"pli-tv-bi-vb-pc59:2.1":	"अन्वद्धमासन्ति ",
"pli-tv-bi-vb-pc59:2.2":	"अनुपोसथिकं। ",
"pli-tv-bi-vb-pc59:2.3":	"उपोसथो नाम ",
"pli-tv-bi-vb-pc59:2.4":	"द्वे उपोसथा— चातुद्दसिको च पन्नरसिको च। ",
"pli-tv-bi-vb-pc59:2.5":	"ओवादो नाम ",
"pli-tv-bi-vb-pc59:2.6":	"अट्ठ गरुधम्मा। ",
"pli-tv-bi-vb-pc59:2.7":	"“उपोसथम्पि न पुच्छिस्सामि ओवादम्पि न याचिस्सामी”ति धुरं निक्खित्तमत्ते आपत्ति पाचित्तियस्स। ",
"pli-tv-bi-vb-pc59:2.8.1":	"अनापत्ति—",
"pli-tv-bi-vb-pc59:2.9":	"सति अन्तराये, ",
"pli-tv-bi-vb-pc59:2.10":	"परियेसित्वा दुतियिकं भिक्खुनिं न लभति, ",
"pli-tv-bi-vb-pc59:2.11":	"गिलानाय, ",
"pli-tv-bi-vb-pc59:2.12":	"आपदासु, ",
"pli-tv-bi-vb-pc59:2.13":	"उम्मत्तिकाय, ",
"pli-tv-bi-vb-pc59:2.14":	"आदिकम्मिकायाति। ",
"pli-tv-bi-vb-pc59:2.15":	"नवमसिक्खापदं निट्ठितं। "
}	
