{	
"pli-tv-bi-vb-np1:0.1":	"थेरवाद विनय ",
"pli-tv-bi-vb-np1:0.2":	"भिक्खुनिविभङ्ग ",
"pli-tv-bi-vb-np1:0.3":	"निस्सग्गियकण्ड ",
"pli-tv-bi-vb-np1:0.4":	"पत्तवग्ग ",
"pli-tv-bi-vb-np1:0.5":	"१। पत्तसन्निचयसिक्खापद ",
"pli-tv-bi-vb-np1:0.6":	"इमे खो पनाय्यायो तिंस निस्सग्गिया पाचित्तिया धम्मा उद्देसं आगच्छन्ति। ",
"pli-tv-bi-vb-np1:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-np1:1.2":	"तेन खो पन समयेन छब्बग्गिया भिक्खुनियो बहू पत्ते सन्निचयं करोन्ति। ",
"pli-tv-bi-vb-np1:1.3":	"मनुस्सा विहारचारिकं आहिण्डन्ता पस्सित्वा उज्झायन्ति खिय्यन्ति विपाचेन्ति—",
"pli-tv-bi-vb-np1:1.4":	"“कथञ्हि नाम भिक्खुनियो बहू पत्ते सन्निचयं करिस्सन्ति, पत्तवाणिज्जं वा भिक्खुनियो करिस्सन्ति, आमत्तिकापणं वा पसारेस्सन्ती”ति। ",
"pli-tv-bi-vb-np1:1.5":	"अस्सोसुं खो भिक्खुनियो तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bi-vb-np1:1.6":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-np1:1.7":	"“कथञ्हि नाम छब्बग्गिया भिक्खुनियो पत्तसन्निचयं करिस्सन्ती”ति …पे… ",
"pli-tv-bi-vb-np1:1.8":	"“सच्चं किर, भिक्खवे, छब्बग्गिया भिक्खुनियो पत्तसन्निचयं करोन्ती”ति? ",
"pli-tv-bi-vb-np1:1.9":	"“सच्चं, भगवा”ति। ",
"pli-tv-bi-vb-np1:1.10":	"विगरहि बुद्धो भगवा …पे… ",
"pli-tv-bi-vb-np1:1.11":	"कथञ्हि नाम, भिक्खवे, छब्बग्गिया भिक्खुनियो पत्तसन्निचयं करिस्सन्ति। ",
"pli-tv-bi-vb-np1:1.12":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-np1:1.13":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-np1:1.14.1":	"“या पन भिक्खुनी पत्तसन्निचयं करेय्य, निस्सग्गियं पाचित्तियन्”ति। ",
"pli-tv-bi-vb-np1:2.1.1":	"या पनाति ",
"pli-tv-bi-vb-np1:2.1.2":	"या यादिसा …पे… ",
"pli-tv-bi-vb-np1:2.1.3":	"भिक्खुनीति ",
"pli-tv-bi-vb-np1:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-np1:2.1.5":	"पत्तो नाम ",
"pli-tv-bi-vb-np1:2.1.6":	"द्वे पत्ता— अयोपत्तो, मत्तिकापत्तो। ",
"pli-tv-bi-vb-np1:2.1.7":	"तयो पत्तस्स वण्णा— उक्कट्ठो पत्तो, मज्झिमो पत्तो, ओमको पत्तो। ",
"pli-tv-bi-vb-np1:2.1.8":	"उक्कट्ठो नाम पत्तो ",
"pli-tv-bi-vb-np1:2.1.9":	"अड्ढाळ्हकोदनं गण्हाति चतुभागं खादनं तदुपियं ब्यञ्जनं। ",
"pli-tv-bi-vb-np1:2.1.10":	"मज्झिमो नाम पत्तो ",
"pli-tv-bi-vb-np1:2.1.11":	"नाळिकोदनं गण्हाति चतुभागं खादनं तदुपियं ब्यञ्जनं। ",
"pli-tv-bi-vb-np1:2.1.12":	"ओमको नाम पत्तो ",
"pli-tv-bi-vb-np1:2.1.13":	"पत्थोदनं गण्हाति चतुभागं खादनं तदुपियं ब्यञ्जनं। ",
"pli-tv-bi-vb-np1:2.1.14":	"ततो उक्कट्ठो अपत्तो ओमको अपत्तो। ",
"pli-tv-bi-vb-np1:2.1.15":	"सन्निचयं करेय्याति ",
"pli-tv-bi-vb-np1:2.1.16":	"अनधिट्ठितो अविकप्पितो। ",
"pli-tv-bi-vb-np1:2.1.17":	"निस्सग्गियो होतीति ",
"pli-tv-bi-vb-np1:2.1.18":	"सह अरुणुग्गमना निस्सग्गियो होति। ",
"pli-tv-bi-vb-np1:2.1.19":	"निस्सज्जितब्बो सङ्घस्स वा गणस्स वा एकभिक्खुनिया वा। ",
"pli-tv-bi-vb-np1:2.1.20":	"एवञ्च पन, भिक्खवे, निस्सज्जितब्बो। ",
"pli-tv-bi-vb-np1:2.1.21":	"ताय भिक्खुनिया सङ्घं उपसङ्कमित्वा एकंसं उत्तरासङ्गं करित्वा वुड्ढानं भिक्खुनीनं पादे वन्दित्वा उक्कुटिकं निसीदित्वा अञ्जलिं पग्गहेत्वा एवमस्स वचनीयो—",
"pli-tv-bi-vb-np1:2.1.22":	"“अयं मे, अय्ये, पत्तो रत्तातिक्कन्तो निस्सग्गियो, इमाहं सङ्घस्स निस्सज्जामी”ति। ",
"pli-tv-bi-vb-np1:2.1.23":	"निस्सज्जित्वा आपत्ति देसेतब्बा। ",
"pli-tv-bi-vb-np1:2.1.24":	"ब्यत्ताय भिक्खुनिया पटिबलाय आपत्ति पटिग्गहेतब्बा। ",
"pli-tv-bi-vb-np1:2.1.25":	"निस्सट्ठपत्तो दातब्बो—",
"pli-tv-bi-vb-np1:2.1.26":	"“सुणातु मे, अय्ये, सङ्घो। ",
"pli-tv-bi-vb-np1:2.1.27":	"अयं पत्तो इत्थन्नामाय भिक्खुनिया निस्सग्गियो सङ्घस्स निस्सट्ठो। ",
"pli-tv-bi-vb-np1:2.1.28":	"यदि सङ्घस्स पत्तकल्लं, सङ्घो इमं पत्तं इत्थन्नामाय भिक्खुनिया ददेय्या”ति। ",
"pli-tv-bi-vb-np1:2.1.29":	"ताय भिक्खुनिया सम्बहुला भिक्खुनियो उपसङ्कमित्वा एकंसं उत्तरासङ्गं करित्वा वुड्ढानं भिक्खुनीनं पादे वन्दित्वा उक्कुटिकं निसीदित्वा अञ्जलिं पग्गहेत्वा एवमस्सु वचनीया—",
"pli-tv-bi-vb-np1:2.1.30":	"“अयं मे, अय्यायो, पत्तो रत्तातिक्कन्तो निस्सग्गियो, इमाहं अय्यानं निस्सज्जामी”ति। ",
"pli-tv-bi-vb-np1:2.1.31":	"निस्सज्जित्वा आपत्ति देसेतब्बा। ",
"pli-tv-bi-vb-np1:2.1.32":	"ब्यत्ताय भिक्खुनिया पटिबलाय आपत्ति पटिग्गहेतब्बा। ",
"pli-tv-bi-vb-np1:2.1.33":	"निस्सट्ठपत्तो दातब्बो—",
"pli-tv-bi-vb-np1:2.1.34":	"“सुणन्तु मे, अय्यायो। ",
"pli-tv-bi-vb-np1:2.1.35":	"अयं पत्तो इत्थन्नामाय भिक्खुनिया निस्सग्गियो अय्यानं निस्सट्ठो। ",
"pli-tv-bi-vb-np1:2.1.36":	"यदि अय्यानं पत्तकल्लं, अय्यायो, इमं पत्तं इत्थन्नामाय भिक्खुनिया ददेय्युन्”ति। ",
"pli-tv-bi-vb-np1:2.1.37":	"ताय भिक्खुनिया एकं भिक्खुनिं उपसङ्कमित्वा एकंसं उत्तरासङ्गं करित्वा उक्कुटिकं निसीदित्वा अञ्जलिं पग्गहेत्वा एवमस्स वचनीया—",
"pli-tv-bi-vb-np1:2.1.38":	"“अयं मे, अय्ये, पत्तो रत्तातिक्कन्तो निस्सग्गियो। ",
"pli-tv-bi-vb-np1:2.1.39":	"इमाहं अय्याय निस्सज्जामी”ति। ",
"pli-tv-bi-vb-np1:2.1.40":	"निस्सज्जित्वा आपत्ति देसेतब्बा। ",
"pli-tv-bi-vb-np1:2.1.41":	"ताय भिक्खुनिया आपत्ति पटिग्गहेतब्बा। ",
"pli-tv-bi-vb-np1:2.1.42":	"निस्सट्ठपत्तो दातब्बो—",
"pli-tv-bi-vb-np1:2.1.43":	"“इमं पत्तं अय्याय दम्मी”ति। ",
"pli-tv-bi-vb-np1:2.2.1":	"रत्तातिक्कन्ते अतिक्कन्तसञ्ञा, निस्सग्गियं पाचित्तियं। ",
"pli-tv-bi-vb-np1:2.2.2":	"रत्तातिक्कन्ते वेमतिका, निस्सग्गियं पाचित्तियं। ",
"pli-tv-bi-vb-np1:2.2.3":	"रत्तातिक्कन्ते अनतिक्कन्तसञ्ञा, निस्सग्गियं पाचित्तियं। ",
"pli-tv-bi-vb-np1:2.2.4":	"अनधिट्ठिते अधिट्ठितसञ्ञा, निस्सग्गियं पाचित्तियं। ",
"pli-tv-bi-vb-np1:2.2.5":	"अविकप्पिते विकप्पितसञ्ञा, निस्सग्गियं पाचित्तियं। ",
"pli-tv-bi-vb-np1:2.2.6":	"अविस्सज्जिते विस्सज्जितसञ्ञा, निस्सग्गियं पाचित्तियं। ",
"pli-tv-bi-vb-np1:2.2.7":	"अनट्ठे नट्ठसञ्ञा … ",
"pli-tv-bi-vb-np1:2.2.8":	"अविनट्ठे विनट्ठसञ्ञा … ",
"pli-tv-bi-vb-np1:2.2.9":	"अभिन्ने भिन्नसञ्ञा … ",
"pli-tv-bi-vb-np1:2.2.10":	"अविलुत्ते विलुत्तसञ्ञा, निस्सग्गियं पाचित्तियं। ",
"pli-tv-bi-vb-np1:2.2.11":	"निस्सग्गियं पत्तं अनिस्सज्जित्वा परिभुञ्जति, आपत्ति दुक्कटस्स। ",
"pli-tv-bi-vb-np1:2.2.12":	"रत्तानतिक्कन्ते अतिक्कन्तसञ्ञा, आपत्ति दुक्कटस्स। ",
"pli-tv-bi-vb-np1:2.2.13":	"रत्तानतिक्कन्ते वेमतिका, आपत्ति दुक्कटस्स। ",
"pli-tv-bi-vb-np1:2.2.14":	"रत्तानतिक्कन्ते अनतिक्कन्तसञ्ञा अनापत्ति। ",
"pli-tv-bi-vb-np1:2.3.1":	"अनापत्ति—",
"pli-tv-bi-vb-np1:2.3.2":	"अन्तोअरुणे अधिट्ठेति, विकप्पेति, विस्सज्जेति, नस्सति, विनस्सति, भिज्जति, अच्छिन्दित्वा गण्हन्ति, विस्सासं गण्हन्ति, ",
"pli-tv-bi-vb-np1:2.3.3":	"उम्मत्तिकाय, ",
"pli-tv-bi-vb-np1:2.3.4":	"आदिकम्मिकायाति। ",
"pli-tv-bi-vb-np1:3.1":	"तेन खो पन समयेन छब्बग्गिया भिक्खुनियो निस्सट्ठपत्तं न देन्ति। ",
"pli-tv-bi-vb-np1:3.2":	"भगवतो एतमत्थं आरोचेसुं। ",
"pli-tv-bi-vb-np1:3.3":	"“न, भिक्खवे, निस्सट्ठपत्तो न दातब्बो। ",
"pli-tv-bi-vb-np1:3.4":	"या न ददेय्य, आपत्ति दुक्कटस्सा”ति। ",
"pli-tv-bi-vb-np1:3.5":	"पठमसिक्खापदं निट्ठितं। "
}	
