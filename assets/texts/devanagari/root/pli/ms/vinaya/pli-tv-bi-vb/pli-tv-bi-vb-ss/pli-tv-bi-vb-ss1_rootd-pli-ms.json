{	
"pli-tv-bi-vb-ss1:0.1":	"थेरवाद विनय ",
"pli-tv-bi-vb-ss1:0.2":	"भिक्खुनिविभङ्ग ",
"pli-tv-bi-vb-ss1:0.3":	"सङ्घादिसेसकण्ड ",
"pli-tv-bi-vb-ss1:0.4":	"१। उस्सयवादिकासिक्खापद ",
"pli-tv-bi-vb-ss1:0.5":	"इमे खो पनाय्यायो सत्तरस सङ्घादिसेसा धम्मा उद्देसं आगच्छन्ति। ",
"pli-tv-bi-vb-ss1:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-ss1:1.2":	"तेन खो पन समयेन अञ्ञतरो उपासको भिक्खुनिसङ्घस्स उदोसितं दत्वा कालङ्कतो होति। ",
"pli-tv-bi-vb-ss1:1.3":	"तस्स द्वे पुत्ता होन्ति—",
"pli-tv-bi-vb-ss1:1.4":	"एको अस्सद्धो अप्पसन्नो, एको सद्धो पसन्नो। ",
"pli-tv-bi-vb-ss1:1.5":	"ते पेत्तिकं सापतेय्यं विभजिंसु। ",
"pli-tv-bi-vb-ss1:1.6":	"अथ खो सो अस्सद्धो अप्पसन्नो तं सद्धं पसन्नं एतदवोच—",
"pli-tv-bi-vb-ss1:1.7":	"“अम्हाकं उदोसितो, तं भाजेमा”ति। ",
"pli-tv-bi-vb-ss1:1.8":	"एवं वुत्ते, सो सद्धो पसन्नो तं अस्सद्धं अप्पसन्नं एतदवोच—",
"pli-tv-bi-vb-ss1:1.9":	"“माय्यो, एवं अवच। ",
"pli-tv-bi-vb-ss1:1.10":	"अम्हाकं पितुना भिक्खुनिसङ्घस्स दिन्नो”ति। ",
"pli-tv-bi-vb-ss1:1.11":	"दुतियम्पि खो सो अस्सद्धो अप्पसन्नो तं सद्धं पसन्नं एतदवोच—",
"pli-tv-bi-vb-ss1:1.12":	"“अम्हाकं उदोसितो, तं भाजेमा”ति। ",
"pli-tv-bi-vb-ss1:1.13":	"अथ खो सो सद्धो पसन्नो तं अस्सद्धं अप्पसन्नं एतदवोच—",
"pli-tv-bi-vb-ss1:1.14":	"“माय्यो, एवं अवच। ",
"pli-tv-bi-vb-ss1:1.15":	"अम्हाकं पितुना भिक्खुनिसङ्घस्स दिन्नो”ति। ",
"pli-tv-bi-vb-ss1:1.16":	"ततियम्पि खो सो अस्सद्धो अप्पसन्नो तं सद्धं पसन्नं एतदवोच—",
"pli-tv-bi-vb-ss1:1.17":	"“अम्हाकं उदोसितो, तं भाजेमा”ति। ",
"pli-tv-bi-vb-ss1:1.18":	"अथ खो सो सद्धो पसन्नो—",
"pli-tv-bi-vb-ss1:1.19":	"“सचे मय्हं भविस्सति, अहम्पि भिक्खुनिसङ्घस्स दस्सामी”ति—",
"pli-tv-bi-vb-ss1:1.20":	"तं अस्सद्धं अप्पसन्नं एतदवोच—",
"pli-tv-bi-vb-ss1:1.21":	"“भाजेमा”ति। ",
"pli-tv-bi-vb-ss1:1.22":	"अथ खो सो उदोसितो तेहि भाजीयमानो तस्स अस्सद्धस्स अप्पसन्नस्स पापुणाति। ",
"pli-tv-bi-vb-ss1:1.23":	"अथ खो सो अस्सद्धो अप्पसन्नो भिक्खुनियो उपसङ्कमित्वा एतदवोच—",
"pli-tv-bi-vb-ss1:1.24":	"“निक्खमथाय्ये, अम्हाकं उदोसितो”ति। ",
"pli-tv-bi-vb-ss1:1.25":	"एवं वुत्ते थुल्लनन्दा भिक्खुनी तं पुरिसं एतदवोच—",
"pli-tv-bi-vb-ss1:1.26":	"“माय्यो, एवं अवच, तुम्हाकं पितुना भिक्खुनिसङ्घस्स दिन्नो”ति। ",
"pli-tv-bi-vb-ss1:1.27":	"“दिन्नो न दिन्नो”ति वोहारिके महामत्ते पुच्छिंसु। ",
"pli-tv-bi-vb-ss1:1.28":	"महामत्ता एवमाहंसु—",
"pli-tv-bi-vb-ss1:1.29":	"“को, अय्ये, जानाति भिक्खुनिसङ्घस्स दिन्नो”ति? ",
"pli-tv-bi-vb-ss1:1.30":	"एवं वुत्ते, थुल्लनन्दा भिक्खुनी ते महामत्ते एतदवोच—",
"pli-tv-bi-vb-ss1:1.31":	"“अपि नाय्या तुम्हेहि दिट्ठं वा सुतं वा सक्खिं ठपयित्वा दानं दिय्यमानन्”ति? ",
"pli-tv-bi-vb-ss1:1.32":	"अथ खो ते महामत्ता—",
"pli-tv-bi-vb-ss1:1.33":	"“सच्चं खो अय्या आहा”ति तं उदोसितं भिक्खुनिसङ्घस्स अकंसु। ",
"pli-tv-bi-vb-ss1:1.34":	"अथ खो सो पुरिसो पराजितो उज्झायति खिय्यति विपाचेति—",
"pli-tv-bi-vb-ss1:1.35":	"“अस्समणियो इमा मुण्डा बन्धकिनियो। ",
"pli-tv-bi-vb-ss1:1.36":	"कथञ्हि नाम अम्हाकं उदोसितं अच्छिन्दापेस्सन्ती”ति। ",
"pli-tv-bi-vb-ss1:1.37":	"थुल्लनन्दा भिक्खुनी महामत्तानं एतमत्थं आरोचेसि। ",
"pli-tv-bi-vb-ss1:1.38":	"महामत्ता तं पुरिसं दण्डापेसुं। ",
"pli-tv-bi-vb-ss1:1.39":	"अथ खो सो पुरिसो दण्डितो भिक्खुनुपस्सयस्स अविदूरे आजीवकसेय्यं कारापेत्वा आजीवके उय्योजेसि—",
"pli-tv-bi-vb-ss1:1.40":	"“एता भिक्खुनियो अच्चावदथा”ति। ",
"pli-tv-bi-vb-ss1:1.41":	"थुल्लनन्दा भिक्खुनी महामत्तानं एतमत्थं आरोचेसि। ",
"pli-tv-bi-vb-ss1:1.42":	"महामत्ता तं पुरिसं बन्धापेसुं। ",
"pli-tv-bi-vb-ss1:1.43":	"मनुस्सा उज्झायन्ति खिय्यन्ति विपाचेन्ति—",
"pli-tv-bi-vb-ss1:1.44":	"“पठमं भिक्खुनियो उदोसितं अच्छिन्दापेसुं, दुतियं दण्डापेसुं, ततियं बन्धापेसुं। ",
"pli-tv-bi-vb-ss1:1.45":	"इदानि घातापेस्सन्ती”ति। ",
"pli-tv-bi-vb-ss1:1.46":	"अस्सोसुं खो भिक्खुनियो तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-bi-vb-ss1:1.47":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-ss1:1.48":	"“कथञ्हि नाम अय्या थुल्लनन्दा उस्सयवादिका विहरिस्सती”ति। ",
"pli-tv-bi-vb-ss1:1.49":	"अथ खो ता भिक्खुनियो भिक्खूनं एतमत्थं आरोचेसुं …पे… ",
"pli-tv-bi-vb-ss1:1.50":	"“सच्चं किर, भिक्खवे, थुल्लनन्दा भिक्खुनी उस्सयवादिका विहरती”ति। ",
"pli-tv-bi-vb-ss1:1.51":	"“सच्चं, भगवा”ति। ",
"pli-tv-bi-vb-ss1:1.52":	"विगरहि बुद्धो भगवा …पे… ",
"pli-tv-bi-vb-ss1:1.53":	"कथञ्हि नाम, भिक्खवे, थुल्लनन्दा भिक्खुनी उस्सयवादिका विहरिस्सति। ",
"pli-tv-bi-vb-ss1:1.54":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-ss1:1.55":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-ss1:1.56.1":	"“या पन भिक्खुनी उस्सयवादिका विहरेय्य गहपतिना वा गहपतिपुत्तेन वा दासेन वा कम्मकारेन वा अन्तमसो समणपरिब्बाजकेनापि, अयं भिक्खुनी पठमापत्तिकं धम्मं आपन्ना निस्सारणीयं सङ्घादिसेसन्”ति। ",
"pli-tv-bi-vb-ss1:2.1.1":	"या पनाति ",
"pli-tv-bi-vb-ss1:2.1.2":	"या यादिसा …पे… ",
"pli-tv-bi-vb-ss1:2.1.3":	"भिक्खुनीति ",
"pli-tv-bi-vb-ss1:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-ss1:2.1.5":	"उस्सयवादिका नाम ",
"pli-tv-bi-vb-ss1:2.1.6":	"अड्डकारिका वुच्चति। ",
"pli-tv-bi-vb-ss1:2.1.7":	"गहपति नाम ",
"pli-tv-bi-vb-ss1:2.1.8":	"यो कोचि अगारं अज्झावसति। ",
"pli-tv-bi-vb-ss1:2.1.9":	"गहपतिपुत्तो नाम ",
"pli-tv-bi-vb-ss1:2.1.10":	"ये केचि पुत्तभातरो। ",
"pli-tv-bi-vb-ss1:2.1.11":	"दासो नाम ",
"pli-tv-bi-vb-ss1:2.1.12":	"अन्तोजातो धनक्कीतो करमरानीतो। ",
"pli-tv-bi-vb-ss1:2.1.13":	"कम्मकारो नाम ",
"pli-tv-bi-vb-ss1:2.1.14":	"भटको आहतको। ",
"pli-tv-bi-vb-ss1:2.1.15":	"समणपरिब्बाजको नाम ",
"pli-tv-bi-vb-ss1:2.1.16":	"भिक्खुञ्च भिक्खुनिञ्च सिक्खमानञ्च सामणेरञ्च सामणेरिञ्च ठपेत्वा यो कोचि परिब्बाजकसमापन्नो। ",
"pli-tv-bi-vb-ss1:2.1.17":	"अड्डं करिस्सामीति दुतियं वा परियेसति गच्छति वा, आपत्ति दुक्कटस्स। ",
"pli-tv-bi-vb-ss1:2.1.18":	"एकस्स आरोचेति, आपत्ति दुक्कटस्स। ",
"pli-tv-bi-vb-ss1:2.1.19":	"दुतियस्स आरोचेति, आपत्ति थुल्लच्चयस्स। ",
"pli-tv-bi-vb-ss1:2.1.20":	"अड्डपरियोसाने आपत्ति सङ्घादिसेसस्स। ",
"pli-tv-bi-vb-ss1:2.1.21":	"पठमापत्तिकन्ति ",
"pli-tv-bi-vb-ss1:2.1.22":	"सह वत्थुज्झाचारा आपज्जति असमनुभासनाय। ",
"pli-tv-bi-vb-ss1:2.1.23":	"निस्सारणीयन्ति ",
"pli-tv-bi-vb-ss1:2.1.24":	"सङ्घम्हा निस्सारीयति। ",
"pli-tv-bi-vb-ss1:2.1.25":	"सङ्घादिसेसन्ति ",
"pli-tv-bi-vb-ss1:2.1.26":	"सङ्घोव तस्सा आपत्तिया मानत्तं देति मूलाय पटिकस्सति अब्भेति, न सम्बहुला न एका भिक्खुनी। तेन वुच्चति “सङ्घादिसेसो”ति। ",
"pli-tv-bi-vb-ss1:2.1.27":	"तस्सेव आपत्तिनिकायस्स नामकम्मं अधिवचनं। तेनपि वुच्चति “सङ्घादिसेसो”ति। ",
"pli-tv-bi-vb-ss1:2.2.1":	"अनापत्ति—",
"pli-tv-bi-vb-ss1:2.2.2":	"मनुस्सेहि आकड्ढीयमाना गच्छति, ",
"pli-tv-bi-vb-ss1:2.2.3":	"आरक्खं याचति, ",
"pli-tv-bi-vb-ss1:2.2.4":	"अनोदिस्स आचिक्खति, ",
"pli-tv-bi-vb-ss1:2.2.5":	"उम्मत्तिकाय …पे… ",
"pli-tv-bi-vb-ss1:2.2.6":	"",
"pli-tv-bi-vb-ss1:2.2.7":	"",
"pli-tv-bi-vb-ss1:2.2.8":	"आदिकम्मिकायाति। ",
"pli-tv-bi-vb-ss1:2.2.9":	"पठमसङ्घादिसेससिक्खापदं निट्ठितं। "
}	
