{	
"pli-tv-bi-vb-pc12:0.1":	"थेरवाद विनय ",
"pli-tv-bi-vb-pc12:0.2":	"भिक्खुनिविभङ्ग ",
"pli-tv-bi-vb-pc12:0.3":	"पाचित्तियकण्ड ",
"pli-tv-bi-vb-pc12:0.4":	"रत्तन्धकारवग्ग ",
"pli-tv-bi-vb-pc12:0.5":	"१२। पटिच्छन्नोकाससिक्खापद ",
"pli-tv-bi-vb-pc12:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pc12:1.2":	"तेन खो पन समयेन भद्दाय कापिलानिया अन्तेवासिनिया भिक्खुनिया ञातको पुरिसो गामका सावत्थिं अगमासि केनचिदेव करणीयेन। ",
"pli-tv-bi-vb-pc12:1.3":	"अथ खो सा भिक्खुनी—",
"pli-tv-bi-vb-pc12:1.4":	"“भगवता पटिक्खित्तं रत्तन्धकारे अप्पदीपे पुरिसेन सद्धिं एकेनेका सन्तिट्ठितुं सल्लपितुन्”ति तेनेव पुरिसेन सद्धिं पटिच्छन्ने ओकासे एकेनेका सन्तिट्ठतिपि सल्लपतिपि। ",
"pli-tv-bi-vb-pc12:1.5":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc12:1.6":	"“कथञ्हि नाम भिक्खुनी पटिच्छन्ने ओकासे पुरिसेन सद्धिं एकेनेका सन्तिट्ठिस्सतिपि सल्लपिस्सतिपी”ति …पे… ",
"pli-tv-bi-vb-pc12:1.7":	"“सच्चं किर, भिक्खवे, भिक्खुनी पटिच्छन्ने ओकासे पुरिसेन सद्धिं एकेनेका सन्तिट्ठतिपि सल्लपतिपी”ति? ",
"pli-tv-bi-vb-pc12:1.8":	"“सच्चं, भगवा”ति। ",
"pli-tv-bi-vb-pc12:1.9":	"विगरहि बुद्धो भगवा …पे… ",
"pli-tv-bi-vb-pc12:1.10":	"कथञ्हि नाम, भिक्खवे, भिक्खुनी पटिच्छन्ने ओकासे पुरिसेन सद्धिं एकेनेका सन्तिट्ठिस्सतिपि सल्लपिस्सतिपि। ",
"pli-tv-bi-vb-pc12:1.11":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc12:1.12":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc12:1.13.1":	"“या पन भिक्खुनी पटिच्छन्ने ओकासे पुरिसेन सद्धिं एकेनेका सन्तिट्ठेय्य वा सल्लपेय्य वा, पाचित्तियन्”ति। ",
"pli-tv-bi-vb-pc12:2.1":	"या पनाति ",
"pli-tv-bi-vb-pc12:2.2":	"या यादिसा …पे… ",
"pli-tv-bi-vb-pc12:2.3":	"भिक्खुनीति ",
"pli-tv-bi-vb-pc12:2.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc12:2.5":	"पटिच्छन्नो नाम ",
"pli-tv-bi-vb-pc12:2.6":	"ओकासो कुट्टेन वा कवाटेन वा किलञ्जेन वा साणिपाकारेन वा रुक्खेन वा थम्भेन वा कोत्थळिया वा येन केनचि पटिच्छन्नो होति। ",
"pli-tv-bi-vb-pc12:2.7":	"पुरिसो नाम ",
"pli-tv-bi-vb-pc12:2.8":	"मनुस्सपुरिसो न यक्खो न पेतो न तिरच्छानगतो विञ्ञू पटिबलो सन्तिट्ठितुं सल्लपितुं। ",
"pli-tv-bi-vb-pc12:2.9":	"सद्धिन्ति ",
"pli-tv-bi-vb-pc12:2.10":	"एकतो। ",
"pli-tv-bi-vb-pc12:2.11":	"एकेनेकाति ",
"pli-tv-bi-vb-pc12:2.12":	"पुरिसो चेव होति भिक्खुनी च। ",
"pli-tv-bi-vb-pc12:2.13":	"सन्तिट्ठेय्य वाति ",
"pli-tv-bi-vb-pc12:2.14":	"पुरिसस्स हत्थपासे तिट्ठति, आपत्ति पाचित्तियस्स। ",
"pli-tv-bi-vb-pc12:2.15":	"सल्लपेय्य वाति ",
"pli-tv-bi-vb-pc12:2.16":	"पुरिसस्स हत्थपासे ठिता सल्लपति, आपत्ति पाचित्तियस्स। ",
"pli-tv-bi-vb-pc12:2.17":	"हत्थपासं विजहित्वा सन्तिट्ठति वा सल्लपति वा, आपत्ति दुक्कटस्स। ",
"pli-tv-bi-vb-pc12:2.18":	"यक्खेन वा पेतेन वा पण्डकेन वा तिरच्छानगतमनुस्सविग्गहेन वा सद्धिं सन्तिट्ठति वा सल्लपति वा, आपत्ति दुक्कटस्स। ",
"pli-tv-bi-vb-pc12:2.19.1":	"अनापत्ति—",
"pli-tv-bi-vb-pc12:2.20":	"यो कोचि विञ्ञू दुतियो होति, ",
"pli-tv-bi-vb-pc12:2.21":	"अरहोपेक्खा, ",
"pli-tv-bi-vb-pc12:2.22":	"अञ्ञविहिता सन्तिट्ठति वा सल्लपति वा, ",
"pli-tv-bi-vb-pc12:2.23":	"उम्मत्तिकाय, ",
"pli-tv-bi-vb-pc12:2.24":	"आदिकम्मिकायाति। ",
"pli-tv-bi-vb-pc12:2.25":	"दुतियसिक्खापदं निट्ठितं। "
}	
