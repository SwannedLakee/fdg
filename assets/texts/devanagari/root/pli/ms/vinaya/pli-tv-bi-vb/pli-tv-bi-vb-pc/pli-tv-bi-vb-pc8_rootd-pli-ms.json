{	
"pli-tv-bi-vb-pc8:0.1":	"थेरवाद विनय ",
"pli-tv-bi-vb-pc8:0.2":	"भिक्खुनिविभङ्ग ",
"pli-tv-bi-vb-pc8:0.3":	"पाचित्तियकण्ड ",
"pli-tv-bi-vb-pc8:0.4":	"लसुणवग्ग ",
"pli-tv-bi-vb-pc8:0.5":	"८। उच्चारछड्डनसिक्खापद ",
"pli-tv-bi-vb-pc8:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pc8:1.2":	"तेन खो पन समयेन अञ्ञतरो ब्राह्मणो निब्बिट्ठराजभटो “तञ्ञेव भटपथं याचिस्सामी”ति सीसं नहायित्वा भिक्खुनुपस्सयं निस्साय राजकुलं गच्छति। ",
"pli-tv-bi-vb-pc8:1.3":	"अञ्ञतरा भिक्खुनी कटाहे वच्चं कत्वा तिरोकुट्टे छड्डेन्ती तस्स ब्राह्मणस्स मत्थके आसुम्भि। ",
"pli-tv-bi-vb-pc8:1.4":	"अथ खो सो ब्राह्मणो उज्झायति खिय्यति विपाचेति—",
"pli-tv-bi-vb-pc8:1.5":	"“अस्समणियो इमा मुण्डा बन्धकिनियो। ",
"pli-tv-bi-vb-pc8:1.6":	"कथञ्हि नाम गूथकटाहं मत्थके आसुम्भिस्सन्ति। ",
"pli-tv-bi-vb-pc8:1.7":	"इमासं उपस्सयं झापेस्सामी”ति। ",
"pli-tv-bi-vb-pc8:1.8":	"उम्मुकं गहेत्वा उपस्सयं पविसति। ",
"pli-tv-bi-vb-pc8:1.9":	"अञ्ञतरो उपासको उपस्सया निक्खमन्तो अद्दस तं ब्राह्मणं उम्मुकं गहेत्वा उपस्सयं पविसन्तं। ",
"pli-tv-bi-vb-pc8:1.10":	"दिस्वान तं ब्राह्मणं एतदवोच—",
"pli-tv-bi-vb-pc8:1.11":	"“किस्स त्वं, भो, उम्मुकं गहेत्वा उपस्सयं पविससी”ति? ",
"pli-tv-bi-vb-pc8:1.12":	"“इमा मं, भो, मुण्डा बन्धकिनियो गूथकटाहं मत्थके आसुम्भिंसु। ",
"pli-tv-bi-vb-pc8:1.13":	"इमासं उपस्सयं झापेस्सामी”ति। ",
"pli-tv-bi-vb-pc8:1.14":	"“गच्छ, भो ब्राह्मण, मङ्गलं एतं। ",
"pli-tv-bi-vb-pc8:1.15":	"सहस्सं लच्छसि तञ्च भटपथन्”ति। ",
"pli-tv-bi-vb-pc8:1.16":	"अथ खो सो ब्राह्मणो सीसं नहायित्वा राजकुलं गन्त्वा सहस्सं अलत्थ तञ्च भटपथं। ",
"pli-tv-bi-vb-pc8:1.17":	"अथ खो सो उपासको उपस्सयं पविसित्वा भिक्खुनीनं एतमत्थं आरोचेत्वा परिभासि। ",
"pli-tv-bi-vb-pc8:1.18":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc8:1.19":	"“कथञ्हि नाम भिक्खुनियो उच्चारं तिरोकुट्टे छड्डेस्सन्ती”ति …पे… ",
"pli-tv-bi-vb-pc8:1.20":	"“सच्चं किर, भिक्खवे, भिक्खुनियो उच्चारं तिरोकुट्टे छड्डेन्ती”ति? ",
"pli-tv-bi-vb-pc8:1.21":	"“सच्चं, भगवा”ति। ",
"pli-tv-bi-vb-pc8:1.22":	"विगरहि बुद्धो भगवा …पे… ",
"pli-tv-bi-vb-pc8:1.23":	"कथञ्हि नाम, भिक्खवे, भिक्खुनियो उच्चारं तिरोकुट्टे छड्डेस्सन्ति। ",
"pli-tv-bi-vb-pc8:1.24":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc8:1.25":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc8:1.26.1":	"“या पन भिक्खुनी उच्चारं वा पस्सावं वा सङ्कारं वा विघासं वा तिरोकुट्टे वा तिरोपाकारे वा छड्डेय्य वा छड्डापेय्य वा, पाचित्तियन्”ति। ",
"pli-tv-bi-vb-pc8:2.1.1":	"या पनाति ",
"pli-tv-bi-vb-pc8:2.1.2":	"या यादिसा …पे… ",
"pli-tv-bi-vb-pc8:2.1.3":	"भिक्खुनीति ",
"pli-tv-bi-vb-pc8:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc8:2.1.5":	"उच्चारो नाम ",
"pli-tv-bi-vb-pc8:2.1.6":	"गूथो वुच्चति। ",
"pli-tv-bi-vb-pc8:2.1.7":	"पस्सावो नाम ",
"pli-tv-bi-vb-pc8:2.1.8":	"मुत्तं वुच्चति। ",
"pli-tv-bi-vb-pc8:2.1.9":	"सङ्कारं नाम ",
"pli-tv-bi-vb-pc8:2.1.10":	"कचवरं वुच्चति। ",
"pli-tv-bi-vb-pc8:2.1.11":	"विघासं नाम ",
"pli-tv-bi-vb-pc8:2.1.12":	"चलकानि वा अट्ठिकानि वा उच्छिट्ठोदकं वा। ",
"pli-tv-bi-vb-pc8:2.1.13":	"कुट्टो नाम ",
"pli-tv-bi-vb-pc8:2.1.14":	"तयो कुट्टा— इट्ठकाकुट्टो, सिलाकुट्टो, दारुकुट्टो। ",
"pli-tv-bi-vb-pc8:2.1.15":	"पाकारो नाम ",
"pli-tv-bi-vb-pc8:2.1.16":	"तयो पाकारा— इट्ठकापाकारो, सिलापाकारो, दारुपाकारो। ",
"pli-tv-bi-vb-pc8:2.1.17":	"तिरोकुट्टेति ",
"pli-tv-bi-vb-pc8:2.1.18":	"कुट्टस्स परतो। ",
"pli-tv-bi-vb-pc8:2.1.19":	"तिरोपाकारेति ",
"pli-tv-bi-vb-pc8:2.1.20":	"पाकारस्स परतो। ",
"pli-tv-bi-vb-pc8:2.1.21":	"छड्डेय्याति ",
"pli-tv-bi-vb-pc8:2.1.22":	"सयं छड्डेति, आपत्ति पाचित्तियस्स। ",
"pli-tv-bi-vb-pc8:2.1.23":	"छड्डापेय्याति ",
"pli-tv-bi-vb-pc8:2.1.24":	"अञ्ञं आणापेति, आपत्ति दुक्कटस्स। ",
"pli-tv-bi-vb-pc8:2.1.25":	"सकिं आणत्ता बहुकम्पि छड्डेति, आपत्ति पाचित्तियस्स। ",
"pli-tv-bi-vb-pc8:2.2.1":	"अनापत्ति—",
"pli-tv-bi-vb-pc8:2.2.2":	"ओलोकेत्वा छड्डेति, ",
"pli-tv-bi-vb-pc8:2.2.3":	"अवळञ्जे छड्डेति, ",
"pli-tv-bi-vb-pc8:2.2.4":	"उम्मत्तिकाय, ",
"pli-tv-bi-vb-pc8:2.2.5":	"आदिकम्मिकायाति। ",
"pli-tv-bi-vb-pc8:2.2.6":	"अट्ठमसिक्खापदं निट्ठितं। "
}	
