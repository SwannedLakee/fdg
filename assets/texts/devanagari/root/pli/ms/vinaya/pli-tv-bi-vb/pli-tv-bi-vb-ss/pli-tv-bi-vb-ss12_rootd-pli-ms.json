{	
"pli-tv-bi-vb-ss12:0.1":	"थेरवाद विनय ",
"pli-tv-bi-vb-ss12:0.2":	"भिक्खुनिविभङ्ग ",
"pli-tv-bi-vb-ss12:0.3":	"सङ्घादिसेसकण्ड ",
"pli-tv-bi-vb-ss12:0.4":	"१२। पापसमाचारसिक्खापद ",
"pli-tv-bi-vb-ss12:1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-ss12:1.2":	"तेन खो पन समयेन थुल्लनन्दाय भिक्खुनिया अन्तेवासिका भिक्खुनियो संसट्ठा विहरन्ति पापाचारा पापसद्दा पापसिलोका, भिक्खुनिसङ्घस्स विहेसिका, अञ्ञमञ्ञिस्सा वज्जप्पटिच्छादिका। ",
"pli-tv-bi-vb-ss12:1.3":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-ss12:1.4":	"“कथञ्हि नाम भिक्खुनियो संसट्ठा विहरिस्सन्ति पापाचारा पापसद्दा पापसिलोका भिक्खुनिसङ्घस्स विहेसिका अञ्ञमञ्ञिस्सा वज्जप्पटिच्छादिका”ति …पे… ",
"pli-tv-bi-vb-ss12:1.5":	"“सच्चं किर, भिक्खवे, भिक्खुनियो संसट्ठा विहरन्ति पापाचारा पापसद्दा पापसिलोका भिक्खुनिसङ्घस्स विहेसिका अञ्ञमञ्ञिस्सा वज्जप्पटिच्छादिका”ति? ",
"pli-tv-bi-vb-ss12:1.6":	"“सच्चं, भगवा”ति। ",
"pli-tv-bi-vb-ss12:1.7":	"विगरहि बुद्धो भगवा …पे… ",
"pli-tv-bi-vb-ss12:1.8":	"कथञ्हि नाम, भिक्खवे, भिक्खुनियो संसट्ठा विहरिस्सन्ति पापाचारा पापसद्दा पापसिलोका, भिक्खुनिसङ्घस्स विहेसिका, अञ्ञमञ्ञिस्सा वज्जप्पटिच्छादिका। ",
"pli-tv-bi-vb-ss12:1.9":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-ss12:1.10":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-ss12:1.11.1":	"“भिक्खुनियो पनेव संसट्ठा विहरन्ति पापाचारा पापसद्दा पापसिलोका, भिक्खुनिसङ्घस्स विहेसिका, अञ्ञमञ्ञिस्सा वज्जप्पटिच्छादिका। ",
"pli-tv-bi-vb-ss12:1.12":	"ता भिक्खुनियो भिक्खुनीहि एवमस्सु वचनीया—",
"pli-tv-bi-vb-ss12:1.13":	"‘भगिनियो खो संसट्ठा विहरन्ति पापाचारा पापसद्दा पापसिलोका, भिक्खुनिसङ्घस्स विहेसिका अञ्ञमञ्ञिस्सा वज्जप्पटिच्छादिका। ",
"pli-tv-bi-vb-ss12:1.14":	"विविच्चथाय्ये। विवेकञ्ञेव भगिनीनं सङ्घो वण्णेती’ति। ",
"pli-tv-bi-vb-ss12:1.15":	"एवञ्च ता भिक्खुनियो भिक्खुनीहि वुच्चमाना तथेव पग्गण्हेय्युं, ता भिक्खुनियो भिक्खुनीहि यावततियं समनुभासितब्बा तस्स पटिनिस्सग्गाय। ",
"pli-tv-bi-vb-ss12:1.16":	"यावततियञ्चे समनुभासीयमाना तं पटिनिस्सज्जेय्युं, इच्चेतं कुसलं; ",
"pli-tv-bi-vb-ss12:1.17":	"नो चे पटिनिस्सज्जेय्युं, इमापि भिक्खुनियो यावततियकं धम्मं आपन्ना निस्सारणीयं सङ्घादिसेसन्”ति। ",
"pli-tv-bi-vb-ss12:2.1.1":	"भिक्खुनियो पनेवाति ",
"pli-tv-bi-vb-ss12:2.1.2":	"उपसम्पन्नायो वुच्चन्ति। ",
"pli-tv-bi-vb-ss12:2.1.3":	"संसट्ठा विहरन्तीति ",
"pli-tv-bi-vb-ss12:2.1.4":	"संसट्ठा नाम अननुलोमिकेन कायिकवाचसिकेन संसट्ठा विहरन्ति। ",
"pli-tv-bi-vb-ss12:2.1.5":	"पापाचाराति ",
"pli-tv-bi-vb-ss12:2.1.6":	"पापकेन आचारेन समन्नागता। ",
"pli-tv-bi-vb-ss12:2.1.7":	"पापसद्दाति ",
"pli-tv-bi-vb-ss12:2.1.8":	"पापकेन कित्तिसद्देन अब्भुग्गता। ",
"pli-tv-bi-vb-ss12:2.1.9":	"पापसिलोकाति ",
"pli-tv-bi-vb-ss12:2.1.10":	"पापकेन मिच्छाजीवेन जीवितं कप्पेन्ति। ",
"pli-tv-bi-vb-ss12:2.1.11":	"भिक्खुनिसङ्घस्स विहेसिकाति ",
"pli-tv-bi-vb-ss12:2.1.12":	"अञ्ञमञ्ञिस्सा कम्मे करीयमाने पटिक्कोसन्ति। ",
"pli-tv-bi-vb-ss12:2.1.13":	"अञ्ञमञ्ञिस्सा वज्जप्पटिच्छादिकाति ",
"pli-tv-bi-vb-ss12:2.1.14":	"अञ्ञमञ्ञं वज्जं पटिच्छादेन्ति। ",
"pli-tv-bi-vb-ss12:2.1.15":	"ता भिक्खुनियोति ",
"pli-tv-bi-vb-ss12:2.1.16":	"या ता संसट्ठा भिक्खुनियो। ",
"pli-tv-bi-vb-ss12:2.1.17":	"भिक्खुनीहीति ",
"pli-tv-bi-vb-ss12:2.1.18":	"अञ्ञाहि भिक्खुनीहि। या पस्सन्ति या सुणन्ति ताहि वत्तब्बा—",
"pli-tv-bi-vb-ss12:2.1.19":	"“भगिनियो खो संसट्ठा विहरन्ति पापाचारा पापसद्दा पापसिलोका, भिक्खुनिसङ्घस्स विहेसिका, अञ्ञमञ्ञिस्सा वज्जप्पटिच्छादिका। ",
"pli-tv-bi-vb-ss12:2.1.20":	"विविच्चथाय्ये। विवेकञ्ञेव भगिनीनं सङ्घो वण्णेती”ति। ",
"pli-tv-bi-vb-ss12:2.1.21":	"दुतियम्पि वत्तब्बा। ",
"pli-tv-bi-vb-ss12:2.1.22":	"ततियम्पि वत्तब्बा। ",
"pli-tv-bi-vb-ss12:2.1.23":	"सचे पटिनिस्सज्जन्ति, इच्चेतं कुसलं; ",
"pli-tv-bi-vb-ss12:2.1.24":	"नो चे पटिनिस्सज्जन्ति, आपत्ति दुक्कटस्स। ",
"pli-tv-bi-vb-ss12:2.1.25":	"सुत्वा न वदन्ति, आपत्ति दुक्कटस्स। ",
"pli-tv-bi-vb-ss12:2.1.26":	"ता भिक्खुनियो सङ्घमज्झम्पि आकड्ढित्वा वत्तब्बा—",
"pli-tv-bi-vb-ss12:2.1.27":	"“भगिनियो खो संसट्ठा विहरन्ति पापाचारा पापसद्दा पापसिलोका, भिक्खुनिसङ्घस्स विहेसिका, अञ्ञमञ्ञिस्सा वज्जप्पटिच्छादिका। ",
"pli-tv-bi-vb-ss12:2.1.28":	"विविच्चथाय्ये। विवेकञ्ञेव भगिनीनं सङ्घो वण्णेती”ति। ",
"pli-tv-bi-vb-ss12:2.1.29":	"दुतियम्पि वत्तब्बा। ",
"pli-tv-bi-vb-ss12:2.1.30":	"ततियम्पि वत्तब्बा। ",
"pli-tv-bi-vb-ss12:2.1.31":	"सचे पटिनिस्सज्जन्ति, इच्चेतं कुसलं; ",
"pli-tv-bi-vb-ss12:2.1.32":	"नो चे पटिनिस्सज्जन्ति, आपत्ति दुक्कटस्स। ",
"pli-tv-bi-vb-ss12:2.1.33":	"ता भिक्खुनियो समनुभासितब्बा। ",
"pli-tv-bi-vb-ss12:2.1.34":	"एवञ्च पन, भिक्खवे, समनुभासितब्बा। ",
"pli-tv-bi-vb-ss12:2.1.35":	"ब्यत्ताय भिक्खुनिया पटिबलाय सङ्घो ञापेतब्बो—",
"pli-tv-bi-vb-ss12:2.1.36":	"“सुणातु मे, अय्ये, सङ्घो। ",
"pli-tv-bi-vb-ss12:2.1.37":	"इत्थन्नामा च इत्थन्नामा च भिक्खुनियो संसट्ठा विहरन्ति पापाचारा पापसद्दा पापसिलोका, भिक्खुनिसङ्घस्स विहेसिका, अञ्ञमञ्ञिस्सा वज्जप्पटिच्छादिका। ",
"pli-tv-bi-vb-ss12:2.1.38":	"ता तं वत्थुं न पटिनिस्सज्जन्ति। ",
"pli-tv-bi-vb-ss12:2.1.39":	"यदि सङ्घस्स पत्तकल्लं, सङ्घो इत्थन्नामञ्च इत्थन्नामञ्च भिक्खुनियो समनुभासेय्य तस्स वत्थुस्स पटिनिस्सग्गाय। ",
"pli-tv-bi-vb-ss12:2.1.40":	"एसा ञत्ति। ",
"pli-tv-bi-vb-ss12:2.1.41":	"सुणातु मे, अय्ये, सङ्घो। ",
"pli-tv-bi-vb-ss12:2.1.42":	"इत्थन्नामा च इत्थन्नामा च भिक्खुनियो संसट्ठा विहरन्ति पापाचारा पापसद्दा पापसिलोका, भिक्खुनिसङ्घस्स विहेसिका, अञ्ञमञ्ञिस्सा वज्जप्पटिच्छादिका। ",
"pli-tv-bi-vb-ss12:2.1.43":	"ता तं वत्थुं न पटिनिस्सज्जन्ति। ",
"pli-tv-bi-vb-ss12:2.1.44":	"सङ्घो इत्थन्नामञ्च इत्थन्नामञ्च भिक्खुनियो समनुभासति तस्स वत्थुस्स पटिनिस्सग्गाय। ",
"pli-tv-bi-vb-ss12:2.1.45":	"यस्सा अय्याय खमति इत्थन्नामाय च इत्थन्नामाय च भिक्खुनीनं समनुभासना तस्स वत्थुस्स पटिनिस्सग्गाय, सा तुण्हस्स; ",
"pli-tv-bi-vb-ss12:2.1.46":	"यस्सा नक्खमति, सा भासेय्य। ",
"pli-tv-bi-vb-ss12:2.1.47":	"दुतियम्पि एतमत्थं वदामि …पे… ",
"pli-tv-bi-vb-ss12:2.1.48":	"ततियम्पि एतमत्थं वदामि …पे…। ",
"pli-tv-bi-vb-ss12:2.1.49":	"समनुभट्ठा सङ्घेन, इत्थन्नामा च इत्थन्नामा च भिक्खुनियो तस्स वत्थुस्स पटिनिस्सग्गाय। ",
"pli-tv-bi-vb-ss12:2.1.50":	"खमति सङ्घस्स, तस्मा तुण्ही, एवमेतं धारयामी”ति। ",
"pli-tv-bi-vb-ss12:2.1.51":	"ञत्तिया दुक्कटं, ",
"pli-tv-bi-vb-ss12:2.1.52":	"द्वीहि कम्मवाचाहि थुल्लच्चया, ",
"pli-tv-bi-vb-ss12:2.1.53":	"कम्मवाचापरियोसाने आपत्ति सङ्घादिसेसस्स। ",
"pli-tv-bi-vb-ss12:2.1.54":	"सङ्घादिसेसं अज्झापज्जन्तीनं ञत्तिया दुक्कटं द्वीहि कम्मवाचाहि थुल्लच्चया पटिप्पस्सम्भन्ति। ",
"pli-tv-bi-vb-ss12:2.1.55":	"द्वे तिस्सो एकतो समनुभासितब्बा। ततुत्तरि न समनुभासितब्बा। ",
"pli-tv-bi-vb-ss12:2.1.56":	"इमापि भिक्खुनियोति ",
"pli-tv-bi-vb-ss12:2.1.57":	"पुरिमायो उपादाय वुच्चन्ति। ",
"pli-tv-bi-vb-ss12:2.1.58":	"यावततियकन्ति ",
"pli-tv-bi-vb-ss12:2.1.59":	"यावततियं समनुभासनाय आपज्जन्ति, न सह वत्थुज्झाचारा। ",
"pli-tv-bi-vb-ss12:2.1.60":	"निस्सारणीयन्ति ",
"pli-tv-bi-vb-ss12:2.1.61":	"सङ्घम्हा निस्सारीयति। ",
"pli-tv-bi-vb-ss12:2.1.62":	"सङ्घादिसेसोति ",
"pli-tv-bi-vb-ss12:2.1.63":	"…पे… तेनपि वुच्चति सङ्घादिसेसोति। ",
"pli-tv-bi-vb-ss12:2.2.1":	"धम्मकम्मे धम्मकम्मसञ्ञा न पटिनिस्सज्जन्ति, आपत्ति सङ्घादिसेसस्स। ",
"pli-tv-bi-vb-ss12:2.2.2":	"धम्मकम्मे वेमतिका न पटिनिस्सज्जन्ति, आपत्ति सङ्घादिसेसस्स। ",
"pli-tv-bi-vb-ss12:2.2.3":	"धम्मकम्मे अधम्मकम्मसञ्ञा न पटिनिस्सज्जन्ति, आपत्ति सङ्घादिसेसस्स। ",
"pli-tv-bi-vb-ss12:2.2.4":	"अधम्मकम्मे धम्मकम्मसञ्ञा, आपत्ति दुक्कटस्स। ",
"pli-tv-bi-vb-ss12:2.2.5":	"अधम्मकम्मे वेमतिका, आपत्ति दुक्कटस्स। ",
"pli-tv-bi-vb-ss12:2.2.6":	"अधम्मकम्मे अधम्मकम्मसञ्ञा, आपत्ति दुक्कटस्स। ",
"pli-tv-bi-vb-ss12:2.3.1":	"अनापत्ति—",
"pli-tv-bi-vb-ss12:2.3.2":	"असमनुभासन्तीनं, ",
"pli-tv-bi-vb-ss12:2.3.3":	"पटिनिस्सज्जन्तीनं, ",
"pli-tv-bi-vb-ss12:2.3.4":	"उम्मत्तिकानं, ",
"pli-tv-bi-vb-ss12:2.3.5":	"आदिकम्मिकानन्ति। ",
"pli-tv-bi-vb-ss12:2.3.6":	"नवमसङ्घादिसेससिक्खापदं निट्ठितं। "
}	
