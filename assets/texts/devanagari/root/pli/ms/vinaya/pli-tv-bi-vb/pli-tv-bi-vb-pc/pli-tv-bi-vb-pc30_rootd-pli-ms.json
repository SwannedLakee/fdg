{	
"pli-tv-bi-vb-pc30:0.1":	"थेरवाद विनय ",
"pli-tv-bi-vb-pc30:0.2":	"भिक्खुनिविभङ्ग ",
"pli-tv-bi-vb-pc30:0.3":	"पाचित्तियकण्ड ",
"pli-tv-bi-vb-pc30:0.4":	"नग्गवग्ग ",
"pli-tv-bi-vb-pc30:0.5":	"३०। कथिनुद्धारसिक्खापद ",
"pli-tv-bi-vb-pc30:1.1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-bi-vb-pc30:1.1.2":	"तेन खो पन समयेन अञ्ञतरेन उपासकेन सङ्घं उद्दिस्स विहारो कारापितो होति। ",
"pli-tv-bi-vb-pc30:1.1.3":	"सो तस्स विहारस्स महे उभतोसङ्घस्स अकालचीवरं दातुकामो होति। ",
"pli-tv-bi-vb-pc30:1.1.4":	"तेन खो पन समयेन उभतोसङ्घस्स कथिनं अत्थतं होति। ",
"pli-tv-bi-vb-pc30:1.1.5":	"अथ खो सो उपासको सङ्घं उपसङ्कमित्वा कथिनुद्धारं याचि। ",
"pli-tv-bi-vb-pc30:1.1.6":	"भगवतो एतमत्थं आरोचेसुं। ",
"pli-tv-bi-vb-pc30:1.1.7":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-bi-vb-pc30:1.1.8":	"“अनुजानामि, भिक्खवे, कथिनं उद्धरितुं। ",
"pli-tv-bi-vb-pc30:1.1.9":	"एवञ्च पन भिक्खवे कथिनं उद्धरितब्बं। ",
"pli-tv-bi-vb-pc30:1.1.10":	"ब्यत्तेन भिक्खुना पटिबलेन सङ्घो ञापेतब्बो—",
"pli-tv-bi-vb-pc30:1.1.11":	"‘सुणातु मे, भन्ते, सङ्घो। ",
"pli-tv-bi-vb-pc30:1.1.12":	"यदि सङ्घस्स पत्तकल्लं, सङ्घो कथिनं उद्धरेय्य। ",
"pli-tv-bi-vb-pc30:1.1.13":	"एसा ञत्ति। ",
"pli-tv-bi-vb-pc30:1.1.14":	"सुणातु मे, भन्ते, सङ्घो। ",
"pli-tv-bi-vb-pc30:1.1.15":	"सङ्घो कथिनं उद्धरति। ",
"pli-tv-bi-vb-pc30:1.1.16":	"यस्सायस्मतो खमति कथिनस्स उद्धारो, सो तुण्हस्स; ",
"pli-tv-bi-vb-pc30:1.1.17":	"यस्स नक्खमति, सो भासेय्य। ",
"pli-tv-bi-vb-pc30:1.1.18":	"उब्भतं सङ्घेन कथिनं, खमति सङ्घस्स, तस्मा तुण्ही, एवमेतं धारयामी’”ति। ",
"pli-tv-bi-vb-pc30:1.2.1":	"अथ खो सो उपासको भिक्खुनिसङ्घं उपसङ्कमित्वा कथिनुद्धारं याचि। ",
"pli-tv-bi-vb-pc30:1.2.2":	"थुल्लनन्दा भिक्खुनी—",
"pli-tv-bi-vb-pc30:1.2.3":	"“चीवरं अम्हाकं भविस्सती”ति कथिनुद्धारं पटिबाहि। ",
"pli-tv-bi-vb-pc30:1.2.4":	"अथ खो सो उपासको उज्झायति खिय्यति विपाचेति—",
"pli-tv-bi-vb-pc30:1.2.5":	"“कथञ्हि नाम भिक्खुनियो अम्हाकं कथिनुद्धारं न दस्सन्ती”ति। ",
"pli-tv-bi-vb-pc30:1.2.6":	"अस्सोसुं खो भिक्खुनियो तस्स उपासकस्स उज्झायन्तस्स खिय्यन्तस्स विपाचेन्तस्स। ",
"pli-tv-bi-vb-pc30:1.2.7":	"या ता भिक्खुनियो अप्पिच्छा …पे… ता उज्झायन्ति खिय्यन्ति विपाचेन्ति—",
"pli-tv-bi-vb-pc30:1.2.8":	"“कथञ्हि नाम अय्या थुल्लनन्दा धम्मिकं कथिनुद्धारं पटिबाहिस्सती”ति …पे… ",
"pli-tv-bi-vb-pc30:1.2.9":	"“सच्चं किर, भिक्खवे, थुल्लनन्दा भिक्खुनी धम्मिकं कथिनुद्धारं पटिबाहती”ति? ",
"pli-tv-bi-vb-pc30:1.2.10":	"“सच्चं, भगवा”ति। ",
"pli-tv-bi-vb-pc30:1.2.11":	"विगरहि बुद्धो भगवा …पे… ",
"pli-tv-bi-vb-pc30:1.2.12":	"कथञ्हि नाम, भिक्खवे, थुल्लनन्दा भिक्खुनी धम्मिकं कथिनुद्धारं पटिबाहिस्सति। ",
"pli-tv-bi-vb-pc30:1.2.13":	"नेतं, भिक्खवे, अप्पसन्नानं वा पसादाय …पे… ",
"pli-tv-bi-vb-pc30:1.2.14":	"एवञ्च पन, भिक्खवे, भिक्खुनियो इमं सिक्खापदं उद्दिसन्तु—",
"pli-tv-bi-vb-pc30:1.2.15.1":	"“या पन भिक्खुनी धम्मिकं कथिनुद्धारं पटिबाहेय्य, पाचित्तियन्”ति। ",
"pli-tv-bi-vb-pc30:2.1.1":	"या पनाति ",
"pli-tv-bi-vb-pc30:2.1.2":	"या यादिसा …पे… ",
"pli-tv-bi-vb-pc30:2.1.3":	"भिक्खुनीति ",
"pli-tv-bi-vb-pc30:2.1.4":	"…पे… अयं इमस्मिं अत्थे अधिप्पेता भिक्खुनीति। ",
"pli-tv-bi-vb-pc30:2.1.5":	"धम्मिको नाम कथिनुद्धारो ",
"pli-tv-bi-vb-pc30:2.1.6":	"समग्गो भिक्खुनिसङ्घो सन्निपतित्वा उद्धरति। ",
"pli-tv-bi-vb-pc30:2.1.7":	"पटिबाहेय्याति ",
"pli-tv-bi-vb-pc30:2.1.8":	"“कथं इदं कथिनं न उद्धरेय्या”ति पटिबाहति, आपत्ति पाचित्तियस्स। ",
"pli-tv-bi-vb-pc30:2.1.9.1":	"धम्मिके धम्मिकसञ्ञा पटिबाहति, आपत्ति पाचित्तियस्स। ",
"pli-tv-bi-vb-pc30:2.1.10":	"धम्मिके वेमतिका पटिबाहति, आपत्ति दुक्कटस्स। ",
"pli-tv-bi-vb-pc30:2.1.11":	"धम्मिके अधम्मिकसञ्ञा पटिबाहति, अनापत्ति। ",
"pli-tv-bi-vb-pc30:2.1.12":	"अधम्मिके धम्मिकसञ्ञा, आपत्ति दुक्कटस्स। ",
"pli-tv-bi-vb-pc30:2.1.13":	"अधम्मिके वेमतिका, आपत्ति दुक्कटस्स। ",
"pli-tv-bi-vb-pc30:2.1.14":	"अधम्मिके अधम्मिकसञ्ञा, अनापत्ति। ",
"pli-tv-bi-vb-pc30:2.2.1":	"अनापत्ति—",
"pli-tv-bi-vb-pc30:2.2.2":	"आनिसंसं दस्सेत्वा पटिबाहति, ",
"pli-tv-bi-vb-pc30:2.2.3":	"उम्मत्तिकाय, ",
"pli-tv-bi-vb-pc30:2.2.4":	"आदिकम्मिकायाति। ",
"pli-tv-bi-vb-pc30:2.2.5":	"दसमसिक्खापदं निट्ठितं। ",
"pli-tv-bi-vb-pc30:2.2.6":	"नग्गवग्गो ततियो। "
}	
