{	
"pli-tv-pvr1.9:0.1":	"परिवार ",
"pli-tv-pvr1.9:0.2":	"भिक्खुविभङ्ग ",
"pli-tv-pvr1.9:0.3":	"दुतियभाग ",
"pli-tv-pvr1.9:0.4":	"१।९ कत्थपञ्ञत्तिवार ",
"pli-tv-pvr1.9:0.5":	"१। पाराजिककण्ड ",
"pli-tv-pvr1.9:1.1":	"यं तेन भगवता जानता पस्सता अरहता सम्मासम्बुद्धेन मेथुनं धम्मं पटिसेवनपच्चया पाराजिकं कत्थ पञ्ञत्तं, कं आरब्भ, किस्मिं वत्थुस्मिं …पे… ",
"pli-tv-pvr1.9:1.2":	"केनाभतन्ति? ",
"pli-tv-pvr1.9:2.1":	"यं तेन भगवता जानता पस्सता अरहता सम्मासम्बुद्धेन मेथुनं धम्मं पटिसेवनपच्चया पाराजिकं कत्थ पञ्ञत्तन्ति? ",
"pli-tv-pvr1.9:2.2":	"वेसालियं पञ्ञत्तं। ",
"pli-tv-pvr1.9:2.3":	"कं आरब्भाति? ",
"pli-tv-pvr1.9:2.4":	"सुदिन्नं कलन्दपुत्तं आरब्भ। ",
"pli-tv-pvr1.9:2.5":	"किस्मिं वत्थुस्मिन्ति? ",
"pli-tv-pvr1.9:2.6":	"सुदिन्नो कलन्दपुत्तो पुराणदुतियिकाय मेथुनं धम्मं पटिसेवि, तस्मिं वत्थुस्मिं। ",
"pli-tv-pvr1.9:2.7":	"अत्थि तत्थ पञ्ञत्ति, अनुपञ्ञत्ति, अनुप्पन्नपञ्ञत्तीति? ",
"pli-tv-pvr1.9:2.8":	"एका पञ्ञत्ति, द्वे अनुपञ्ञत्तियो। ",
"pli-tv-pvr1.9:2.9":	"अनुप्पन्नपञ्ञत्ति तस्मिं नत्थि। ",
"pli-tv-pvr1.9:2.10":	"सब्बत्थ पञ्ञत्ति, पदेसपञ्ञत्तीति? ",
"pli-tv-pvr1.9:2.11":	"सब्बत्थपञ्ञत्ति। ",
"pli-tv-pvr1.9:2.12":	"साधारणपञ्ञत्ति, असाधारणपञ्ञत्तीति? ",
"pli-tv-pvr1.9:2.13":	"साधारणपञ्ञत्ति। ",
"pli-tv-pvr1.9:2.14":	"एकतोपञ्ञत्ति, उभतोपञ्ञत्तीति? ",
"pli-tv-pvr1.9:2.15":	"उभतोपञ्ञत्ति। ",
"pli-tv-pvr1.9:2.16":	"पञ्चन्नं पातिमोक्खुद्देसानं कत्थोगधं कत्थ परियापन्नन्ति? ",
"pli-tv-pvr1.9:2.17":	"निदानोगधं निदानपरियापन्नं। ",
"pli-tv-pvr1.9:2.18":	"कतमेन उद्देसेन उद्देसं आगच्छतीति? ",
"pli-tv-pvr1.9:2.19":	"दुतियेन उद्देसेन उद्देसं आगच्छति। ",
"pli-tv-pvr1.9:2.20":	"चतुन्नं विपत्तीनं कतमा विपत्तीति? ",
"pli-tv-pvr1.9:2.21":	"सीलविपत्ति। ",
"pli-tv-pvr1.9:2.22":	"सत्तन्नं आपत्तिक्खन्धानं कतमो आपत्तिक्खन्धोति? ",
"pli-tv-pvr1.9:2.23":	"पाराजिकापत्तिक्खन्धो। ",
"pli-tv-pvr1.9:2.24":	"छन्नं आपत्तिसमुट्ठानानं कतिहि समुट्ठानेहि समुट्ठातीति? ",
"pli-tv-pvr1.9:2.25":	"एकेन समुट्ठानेन समुट्ठाति—",
"pli-tv-pvr1.9:2.26":	"कायतो च चित्ततो च समुट्ठाति, न वाचतो …पे… ",
"pli-tv-pvr1.9:2.27":	"केनाभतन्ति? ",
"pli-tv-pvr1.9:2.28":	"परम्पराभतं—",
"pli-tv-pvr1.9:3.1":	"उपालि दासको चेव, ",
"pli-tv-pvr1.9:3.2":	"सोणको सिग्गवो तथा; ",
"pli-tv-pvr1.9:3.3":	"मोग्गलिपुत्तेन पञ्चमा, ",
"pli-tv-pvr1.9:3.4":	"एते जम्बुसिरिव्हये। ",
"pli-tv-pvr1.9:4.1":	"…पे… ",
"pli-tv-pvr1.9:5.1":	"एते नागा महापञ्ञा, ",
"pli-tv-pvr1.9:5.2":	"विनयञ्ञू मग्गकोविदा; ",
"pli-tv-pvr1.9:5.3":	"विनयं दीपे पकासेसुं, ",
"pli-tv-pvr1.9:5.4":	"पिटकं तम्बपण्णियाति। ",
"pli-tv-pvr1.9:6.1":	"यं तेन भगवता जानता पस्सता अरहता सम्मासम्बुद्धेन अदिन्नं आदियनपच्चया पाराजिकं कत्थ पञ्ञत्तन्ति? ",
"pli-tv-pvr1.9:6.2":	"राजगहे पञ्ञत्तं। ",
"pli-tv-pvr1.9:6.3":	"कं आरब्भाति? ",
"pli-tv-pvr1.9:6.4":	"धनियं कुम्भकारपुत्तं आरब्भ। ",
"pli-tv-pvr1.9:6.5":	"किस्मिं वत्थुस्मिन्ति? ",
"pli-tv-pvr1.9:6.6":	"धनियो कुम्भकारपुत्तो रञ्ञो दारूनि अदिन्नं आदियि, तस्मिं वत्थुस्मिं। ",
"pli-tv-pvr1.9:6.7":	"एका पञ्ञत्ति, एका अनुपञ्ञत्ति। ",
"pli-tv-pvr1.9:6.8":	"छन्नं आपत्तिसमुट्ठानानं तीहि समुट्ठानेहि समुट्ठाति—",
"pli-tv-pvr1.9:6.9":	"सिया कायतो च चित्ततो च समुट्ठाति, न वाचतो; ",
"pli-tv-pvr1.9:6.10":	"सिया वाचतो च चित्ततो च समुट्ठाति, न कायतो; ",
"pli-tv-pvr1.9:6.11":	"सिया कायतो च वाचतो च चित्ततो च समुट्ठाति …पे…। ",
"pli-tv-pvr1.9:7.1":	"सञ्चिच्च मनुस्सविग्गहं जीविता वोरोपनपच्चया पाराजिकं कत्थ पञ्ञत्तन्ति? ",
"pli-tv-pvr1.9:7.2":	"वेसालियं पञ्ञत्तं। ",
"pli-tv-pvr1.9:7.3":	"कं आरब्भाति? ",
"pli-tv-pvr1.9:7.4":	"सम्बहुले भिक्खू आरब्भ। ",
"pli-tv-pvr1.9:7.5":	"किस्मिं वत्थुस्मिन्ति? ",
"pli-tv-pvr1.9:7.6":	"सम्बहुला भिक्खू अञ्ञमञ्ञं जीविता वोरोपेसुं, तस्मिं वत्थुस्मिं। ",
"pli-tv-pvr1.9:7.7":	"एका पञ्ञत्ति, एका अनुपञ्ञत्ति। ",
"pli-tv-pvr1.9:7.8":	"छन्नं आपत्तिसमुट्ठानानं तीहि समुट्ठानेहि समुट्ठाति—",
"pli-tv-pvr1.9:7.9":	"सिया कायतो च चित्ततो च समुट्ठाति, न वाचतो; ",
"pli-tv-pvr1.9:7.10":	"सिया वाचतो च चित्ततो च समुट्ठाति, न कायतो; ",
"pli-tv-pvr1.9:7.11":	"सिया कायतो च वाचतो च चित्ततो च समुट्ठाति …पे…। ",
"pli-tv-pvr1.9:8.1":	"असन्तं अभूतं उत्तरिमनुस्सधम्मं उल्लपनपच्चया पाराजिकं कत्थ पञ्ञत्तन्ति? ",
"pli-tv-pvr1.9:8.2":	"वेसालियं पञ्ञत्तं। ",
"pli-tv-pvr1.9:8.3":	"कं आरब्भाति? ",
"pli-tv-pvr1.9:8.4":	"वग्गुमुदातीरिये भिक्खू आरब्भ। ",
"pli-tv-pvr1.9:8.5":	"किस्मिं वत्थुस्मिन्ति? ",
"pli-tv-pvr1.9:8.6":	"वग्गुमुदातीरिया भिक्खू गिहीनं अञ्ञमञ्ञस्स उत्तरिमनुस्सधम्मस्स वण्णं भासिंसु, तस्मिं वत्थुस्मिं। ",
"pli-tv-pvr1.9:8.7":	"एका पञ्ञत्ति, एका अनुपञ्ञत्ति। ",
"pli-tv-pvr1.9:8.8":	"छन्नं आपत्तिसमुट्ठानानं तीहि समुट्ठानेहि समुट्ठाति—",
"pli-tv-pvr1.9:8.9":	"सिया कायतो च चित्ततो च समुट्ठाति, न वाचतो; ",
"pli-tv-pvr1.9:8.10":	"सिया वाचतो च चित्ततो च समुट्ठाति, न कायतो; ",
"pli-tv-pvr1.9:8.11":	"सिया कायतो च वाचतो च चित्ततो च समुट्ठाति …पे…। ",
"pli-tv-pvr1.9:9.1":	"चत्तारो पाराजिका निट्ठिता। ",
"pli-tv-pvr1.9:10.0":	"२। सङ्घादिसेसकण्डादि ",
"pli-tv-pvr1.9:10.1":	"यं तेन भगवता जानता पस्सता अरहता सम्मासम्बुद्धेन उपक्कमित्वा असुचिं मोचनपच्चया सङ्घादिसेसो कत्थ पञ्ञत्तो, कं आरब्भ, किस्मिं वत्थुस्मिं …पे… ",
"pli-tv-pvr1.9:10.2":	"केनाभतन्ति? ",
"pli-tv-pvr1.9:11.1":	"यं तेन भगवता जानता पस्सता अरहता सम्मासम्बुद्धेन उपक्कमित्वा असुचिं मोचनपच्चया सङ्घादिसेसो कत्थ पञ्ञत्तोति? ",
"pli-tv-pvr1.9:11.2":	"सावत्थियं पञ्ञत्तो। ",
"pli-tv-pvr1.9:11.3":	"कं आरब्भाति? ",
"pli-tv-pvr1.9:11.4":	"आयस्मन्तं सेय्यसकं आरब्भ। ",
"pli-tv-pvr1.9:11.5":	"किस्मिं वत्थुस्मिन्ति? ",
"pli-tv-pvr1.9:11.6":	"आयस्मा सेय्यसको उपक्कमित्वा असुचिं मोचेसि, तस्मिं वत्थुस्मिं। ",
"pli-tv-pvr1.9:11.7":	"अत्थि तत्थ पञ्ञत्ति, अनुपञ्ञत्ति, अनुप्पन्नपञ्ञत्तीति? ",
"pli-tv-pvr1.9:11.8":	"एका पञ्ञत्ति, एका अनुपञ्ञत्ति। ",
"pli-tv-pvr1.9:11.9":	"अनुप्पन्नपञ्ञत्ति तस्मिं नत्थि। ",
"pli-tv-pvr1.9:11.10":	"सब्बत्थपञ्ञत्ति, पदेसपञ्ञत्तीति? ",
"pli-tv-pvr1.9:11.11":	"सब्बत्थपञ्ञत्ति। ",
"pli-tv-pvr1.9:11.12":	"साधारणपञ्ञत्ति, असाधारणपञ्ञत्तीति? ",
"pli-tv-pvr1.9:11.13":	"असाधारणपञ्ञत्ति। ",
"pli-tv-pvr1.9:11.14":	"एकतोपञ्ञत्ति, उभतोपञ्ञत्तीति? ",
"pli-tv-pvr1.9:11.15":	"एकतोपञ्ञत्ति। ",
"pli-tv-pvr1.9:11.16":	"पञ्चन्नं पातिमोक्खुद्देसानं कत्थोगधं कत्थ परियापन्नन्ति? ",
"pli-tv-pvr1.9:11.17":	"निदानोगधं निदानपरियापन्नं। ",
"pli-tv-pvr1.9:11.18":	"कतमेन उद्देसेन उद्देसं आगच्छतीति? ",
"pli-tv-pvr1.9:11.19":	"ततियेन उद्देसेन उद्देसं आगच्छति। ",
"pli-tv-pvr1.9:11.20":	"चतुन्नं विपत्तीनं कतमा विपत्तीति? ",
"pli-tv-pvr1.9:11.21":	"सीलविपत्ति। ",
"pli-tv-pvr1.9:11.22":	"सत्तन्नं आपत्तिक्खन्धानं कतमो आपत्तिक्खन्धोति? ",
"pli-tv-pvr1.9:11.23":	"सङ्घादिसेसापत्तिक्खन्धो। ",
"pli-tv-pvr1.9:11.24":	"छन्नं आपत्तिसमुट्ठानानं कतिहि समुट्ठानेहि समुट्ठातीति? ",
"pli-tv-pvr1.9:11.25":	"एकेन समुट्ठानेन समुट्ठाति—",
"pli-tv-pvr1.9:11.26":	"कायतो च चित्ततो च समुट्ठाति, न वाचतो …पे… ",
"pli-tv-pvr1.9:11.27":	"केनाभतन्ति? ",
"pli-tv-pvr1.9:11.28":	"परम्पराभतं—",
"pli-tv-pvr1.9:12.1":	"उपालि दासको चेव, ",
"pli-tv-pvr1.9:12.2":	"सोणको सिग्गवो तथा; ",
"pli-tv-pvr1.9:12.3":	"मोग्गलिपुत्तेन पञ्चमा, ",
"pli-tv-pvr1.9:12.4":	"एते जम्बुसिरिव्हये। ",
"pli-tv-pvr1.9:13.1":	"…पे… ",
"pli-tv-pvr1.9:14.1":	"एते नागा महापञ्ञा, ",
"pli-tv-pvr1.9:14.2":	"विनयञ्ञू मग्गकोविदा; ",
"pli-tv-pvr1.9:14.3":	"विनयं दीपे पकासेसुं, ",
"pli-tv-pvr1.9:14.4":	"पिटकं तम्बपण्णियाति। ",
"pli-tv-pvr1.9:15.1":	"मातुगामेन सद्धिं कायसंसग्गं समापज्जनपच्चया सङ्घादिसेसो कत्थ पञ्ञत्तोति? ",
"pli-tv-pvr1.9:15.2":	"सावत्थियं पञ्ञत्तो। ",
"pli-tv-pvr1.9:15.3":	"कं आरब्भाति? ",
"pli-tv-pvr1.9:15.4":	"आयस्मन्तं उदायिं आरब्भ। ",
"pli-tv-pvr1.9:15.5":	"किस्मिं वत्थुस्मिन्ति? ",
"pli-tv-pvr1.9:15.6":	"आयस्मा उदायी मातुगामेन सद्धिं कायसंसग्गं समापज्जि, तस्मिं वत्थुस्मिं। ",
"pli-tv-pvr1.9:15.7":	"एका पञ्ञत्ति। ",
"pli-tv-pvr1.9:15.8":	"छन्नं आपत्तिसमुट्ठानानं एकेन समुट्ठानेन समुट्ठाति—",
"pli-tv-pvr1.9:15.9":	"कायतो च चित्ततो च समुट्ठाति, न वाचतो …पे…। ",
"pli-tv-pvr1.9:16.1":	"मातुगामं दुट्ठुल्लाहि वाचाहि ओभासनपच्चया सङ्घादिसेसो कत्थ पञ्ञत्तोति? ",
"pli-tv-pvr1.9:16.2":	"सावत्थियं पञ्ञत्तो। ",
"pli-tv-pvr1.9:16.3":	"कं आरब्भाति? ",
"pli-tv-pvr1.9:16.4":	"आयस्मन्तं उदायिं आरब्भ। ",
"pli-tv-pvr1.9:16.5":	"किस्मिं वत्थुस्मिन्ति? ",
"pli-tv-pvr1.9:16.6":	"आयस्मा उदायी मातुगामं दुट्ठुल्लाहि वाचाहि ओभासि, तस्मिं वत्थुस्मिं। ",
"pli-tv-pvr1.9:16.7":	"एका पञ्ञत्ति। ",
"pli-tv-pvr1.9:16.8":	"छन्नं आपत्तिसमुट्ठानानं तीहि समुट्ठानेहि समुट्ठाति—",
"pli-tv-pvr1.9:16.9":	"सिया कायतो च चित्ततो च समुट्ठाति, न वाचतो; ",
"pli-tv-pvr1.9:16.10":	"सिया वाचतो च चित्ततो च समुट्ठाति, न कायतो; ",
"pli-tv-pvr1.9:16.11":	"सिया कायतो च वाचतो च चित्ततो च समुट्ठाति …पे…। ",
"pli-tv-pvr1.9:17.1":	"मातुगामस्स सन्तिके अत्तकामपारिचरियाय वण्णं भासनपच्चया सङ्घादिसेसो कत्थ पञ्ञत्तोति? ",
"pli-tv-pvr1.9:17.2":	"सावत्थियं पञ्ञत्तो। ",
"pli-tv-pvr1.9:17.3":	"कं आरब्भाति? ",
"pli-tv-pvr1.9:17.4":	"आयस्मन्तं उदायिं आरब्भ। ",
"pli-tv-pvr1.9:17.5":	"किस्मिं वत्थुस्मिन्ति? ",
"pli-tv-pvr1.9:17.6":	"आयस्मा उदायी मातुगामस्स सन्तिके अत्तकामपारिचरियाय वण्णं भासि, तस्मिं वत्थुस्मिं। ",
"pli-tv-pvr1.9:17.7":	"एका पञ्ञत्ति। ",
"pli-tv-pvr1.9:17.8":	"छन्नं आपत्तिसमुट्ठानानं तीहि समुट्ठानेहि समुट्ठाति …पे…। ",
"pli-tv-pvr1.9:18.1":	"सञ्चरित्तं समापज्जनपच्चया सङ्घादिसेसो कत्थ पञ्ञत्तोति? ",
"pli-tv-pvr1.9:18.2":	"सावत्थियं पञ्ञत्तो। ",
"pli-tv-pvr1.9:18.3":	"कं आरब्भाति? ",
"pli-tv-pvr1.9:18.4":	"आयस्मन्तं उदायिं आरब्भ। ",
"pli-tv-pvr1.9:18.5":	"किस्मिं वत्थुस्मिन्ति? ",
"pli-tv-pvr1.9:18.6":	"आयस्मा उदायी सञ्चरित्तं समापज्जि, तस्मिं वत्थुस्मिं। ",
"pli-tv-pvr1.9:18.7":	"एका पञ्ञत्ति, एका अनुपञ्ञत्ति। ",
"pli-tv-pvr1.9:18.8":	"छन्नं आपत्तिसमुट्ठानानं छहि समुट्ठानेहि समुट्ठाति—",
"pli-tv-pvr1.9:18.9":	"सिया कायतो समुट्ठाति, न वाचतो न चित्ततो; ",
"pli-tv-pvr1.9:18.10":	"सिया वाचतो समुट्ठाति, न कायतो न चित्ततो; ",
"pli-tv-pvr1.9:18.11":	"सिया कायतो च वाचतो च समुट्ठाति, न चित्ततो; ",
"pli-tv-pvr1.9:18.12":	"सिया कायतो च चित्ततो च समुट्ठाति, न वाचतो; ",
"pli-tv-pvr1.9:18.13":	"सिया वाचतो च चित्ततो च समुट्ठाति, न कायतो; ",
"pli-tv-pvr1.9:18.14":	"सिया कायतो च वाचतो च चित्ततो च समुट्ठाति …पे…। ",
"pli-tv-pvr1.9:19.1":	"सञ्ञाचिकाय कुटिं कारापनपच्चया सङ्घादिसेसो कत्थ पञ्ञत्तोति? ",
"pli-tv-pvr1.9:19.2":	"आळवियं पञ्ञत्तो। ",
"pli-tv-pvr1.9:19.3":	"कं आरब्भाति? ",
"pli-tv-pvr1.9:19.4":	"आळवके भिक्खू आरब्भ। ",
"pli-tv-pvr1.9:19.5":	"किस्मिं वत्थुस्मिन्ति? ",
"pli-tv-pvr1.9:19.6":	"आळवका भिक्खू सञ्ञाचिकाय कुटियो कारापेसुं, तस्मिं वत्थुस्मिं। ",
"pli-tv-pvr1.9:19.7":	"एका पञ्ञत्ति। ",
"pli-tv-pvr1.9:19.8":	"छन्नं आपत्तिसमुट्ठानानं छहि समुट्ठानेहि समुट्ठाति …पे…। ",
"pli-tv-pvr1.9:20.1":	"महल्लकं विहारं कारापनपच्चया सङ्घादिसेसो कत्थ पञ्ञत्तोति? ",
"pli-tv-pvr1.9:20.2":	"कोसम्बियं पञ्ञत्तो। ",
"pli-tv-pvr1.9:20.3":	"कं आरब्भाति? ",
"pli-tv-pvr1.9:20.4":	"आयस्मन्तं छन्नं आरब्भ। ",
"pli-tv-pvr1.9:20.5":	"किस्मिं वत्थुस्मिन्ति? ",
"pli-tv-pvr1.9:20.6":	"आयस्मा छन्नो विहारवत्थुं सोधेन्तो अञ्ञतरं चेतियरुक्खं छेदापेसि, तस्मिं वत्थुस्मिं। ",
"pli-tv-pvr1.9:20.7":	"एका पञ्ञत्ति। ",
"pli-tv-pvr1.9:20.8":	"छन्नं आपत्तिसमुट्ठानानं छहि समुट्ठानेहि समुट्ठाति …पे…। ",
"pli-tv-pvr1.9:21.1":	"भिक्खुं अमूलकेन पाराजिकेन धम्मेन अनुद्धंसनपच्चया सङ्घादिसेसो कत्थ पञ्ञत्तोति? ",
"pli-tv-pvr1.9:21.2":	"राजगहे पञ्ञत्तो। ",
"pli-tv-pvr1.9:21.3":	"कं आरब्भाति? ",
"pli-tv-pvr1.9:21.4":	"मेत्तियभूमजके भिक्खू आरब्भ। ",
"pli-tv-pvr1.9:21.5":	"किस्मिं वत्थुस्मिन्ति? ",
"pli-tv-pvr1.9:21.6":	"मेत्तियभूमजका भिक्खू आयस्मन्तं दब्बं मल्लपुत्तं अमूलकेन पाराजिकेन धम्मेन अनुद्धंसेसुं, तस्मिं वत्थुस्मिं। ",
"pli-tv-pvr1.9:21.7":	"एका पञ्ञत्ति। ",
"pli-tv-pvr1.9:21.8":	"छन्नं आपत्तिसमुट्ठानानं तीहि समुट्ठानेहि समुट्ठाति …पे…। ",
"pli-tv-pvr1.9:22.1":	"भिक्खुं अञ्ञभागियस्स अधिकरणस्स किञ्चिदेसं लेसमत्तं उपादाय पाराजिकेन धम्मेन अनुद्धंसनपच्चया सङ्घादिसेसो कत्थ पञ्ञत्तोति? ",
"pli-tv-pvr1.9:22.2":	"राजगहे पञ्ञत्तो। ",
"pli-tv-pvr1.9:22.3":	"कं आरब्भाति? ",
"pli-tv-pvr1.9:22.4":	"मेत्तियभूमजके भिक्खू आरब्भ। ",
"pli-tv-pvr1.9:22.5":	"किस्मिं वत्थुस्मिन्ति? ",
"pli-tv-pvr1.9:22.6":	"मेत्तियभूमजका भिक्खू आयस्मन्तं दब्बं मल्लपुत्तं अञ्ञभागियस्स अधिकरणस्स किञ्चि देसं लेसमत्तं उपादाय पाराजिकेन धम्मेन अनुद्धंसेसुं, तस्मिं वत्थुस्मिं। ",
"pli-tv-pvr1.9:22.7":	"एका पञ्ञत्ति। ",
"pli-tv-pvr1.9:22.8":	"छन्नं आपत्तिसमुट्ठानानं तीहि समुट्ठानेहि समुट्ठाति …पे…। ",
"pli-tv-pvr1.9:23.1":	"सङ्घभेदकस्स भिक्खुनो यावततियं समनुभासनाय न पटिनिस्सज्जनपच्चया सङ्घादिसेसो कत्थ पञ्ञत्तोति? ",
"pli-tv-pvr1.9:23.2":	"राजगहे पञ्ञत्तो। ",
"pli-tv-pvr1.9:23.3":	"कं आरब्भाति? ",
"pli-tv-pvr1.9:23.4":	"देवदत्तं आरब्भ। ",
"pli-tv-pvr1.9:23.5":	"किस्मिं वत्थुस्मिन्ति? ",
"pli-tv-pvr1.9:23.6":	"देवदत्तो समग्गस्स सङ्घस्स भेदाय परक्कमि, तस्मिं वत्थुस्मिं। ",
"pli-tv-pvr1.9:23.7":	"एका पञ्ञत्ति। ",
"pli-tv-pvr1.9:23.8":	"छन्नं आपत्तिसमुट्ठानानं एकेन समुट्ठानेन समुट्ठाति—",
"pli-tv-pvr1.9:23.9":	"कायतो च वाचतो च चित्ततो च समुट्ठाति …पे…। ",
"pli-tv-pvr1.9:24.1":	"भेदकानुवत्तकानं भिक्खूनं यावततियं समनुभासनाय न पटिनिस्सज्जनपच्चया सङ्घादिसेसो कत्थ पञ्ञत्तोति? ",
"pli-tv-pvr1.9:24.2":	"राजगहे पञ्ञत्तो। ",
"pli-tv-pvr1.9:24.3":	"कं आरब्भाति? ",
"pli-tv-pvr1.9:24.4":	"सम्बहुले भिक्खू आरब्भ। ",
"pli-tv-pvr1.9:24.5":	"किस्मिं वत्थुस्मिन्ति? ",
"pli-tv-pvr1.9:24.6":	"सम्बहुला भिक्खू देवदत्तस्स सङ्घभेदाय परक्कमन्तस्स अनुवत्तका अहेसुं वग्गवादका, तस्मिं वत्थुस्मिं। ",
"pli-tv-pvr1.9:24.7":	"एका पञ्ञत्ति। ",
"pli-tv-pvr1.9:24.8":	"छन्नं आपत्तिसमुट्ठानानं एकेन समुट्ठानेन समुट्ठाति—",
"pli-tv-pvr1.9:24.9":	"कायतो च वाचतो च चित्ततो च समुट्ठाति …पे…। ",
"pli-tv-pvr1.9:25.1":	"दुब्बचस्स भिक्खुनो यावततियं समनुभासनाय न पटिनिस्सज्जनपच्चया सङ्घादिसेसो कत्थ पञ्ञत्तोति? ",
"pli-tv-pvr1.9:25.2":	"कोसम्बियं पञ्ञत्तो। ",
"pli-tv-pvr1.9:25.3":	"कं आरब्भाति? ",
"pli-tv-pvr1.9:25.4":	"आयस्मन्तं छन्नं आरब्भ। ",
"pli-tv-pvr1.9:25.5":	"किस्मिं वत्थुस्मिन्ति? ",
"pli-tv-pvr1.9:25.6":	"आयस्मा छन्नो भिक्खूहि सहधम्मिकं वुच्चमानो अत्तानं अवचनीयं अकासि, तस्मिं वत्थुस्मिं। ",
"pli-tv-pvr1.9:25.7":	"एका पञ्ञत्ति। ",
"pli-tv-pvr1.9:25.8":	"छन्नं आपत्तिसमुट्ठानानं एकेन समुट्ठानेन समुट्ठाति—",
"pli-tv-pvr1.9:25.9":	"कायतो च वाचतो च चित्ततो च समुट्ठाति …पे…। ",
"pli-tv-pvr1.9:26.1":	"कुलदूसकस्स भिक्खुनो यावततियं समनुभासनाय न पटिनिस्सज्जनपच्चया सङ्घादिसेसो कत्थ पञ्ञत्तोति? ",
"pli-tv-pvr1.9:26.2":	"सावत्थियं पञ्ञत्तो। ",
"pli-tv-pvr1.9:26.3":	"कं आरब्भाति? ",
"pli-tv-pvr1.9:26.4":	"अस्सजिपुनब्बसुके भिक्खू आरब्भ। ",
"pli-tv-pvr1.9:26.5":	"किस्मिं वत्थुस्मिन्ति? ",
"pli-tv-pvr1.9:26.6":	"अस्सजिपुनब्बसुका भिक्खू सङ्घेन पब्बाजनीयकम्मकता भिक्खू छन्दगामिता दोसगामिता मोहगामिता भयगामिता पापेसुं, तस्मिं वत्थुस्मिं। ",
"pli-tv-pvr1.9:26.7":	"एका पञ्ञत्ति। ",
"pli-tv-pvr1.9:26.8":	"छन्नं आपत्तिसमुट्ठानानं एकेन समुट्ठानेन समुट्ठाति—",
"pli-tv-pvr1.9:26.9":	"कायतो च वाचतो च चित्ततो च समुट्ठाति …पे…। ",
"pli-tv-pvr1.9:27.1":	"अनादरियं पटिच्च उदके उच्चारं वा पस्सावं वा खेळं वा करणपच्चया दुक्कटं कत्थ पञ्ञत्तन्ति? ",
"pli-tv-pvr1.9:27.2":	"सावत्थियं पञ्ञत्तं। ",
"pli-tv-pvr1.9:27.3":	"कं आरब्भाति? ",
"pli-tv-pvr1.9:27.4":	"छब्बग्गिये भिक्खू आरब्भ। ",
"pli-tv-pvr1.9:27.5":	"किस्मिं वत्थुस्मिन्ति? ",
"pli-tv-pvr1.9:27.6":	"छब्बग्गिया भिक्खू उदके उच्चारम्पि पस्सावम्पि खेळम्पि अकंसु, तस्मिं वत्थुस्मिं। ",
"pli-tv-pvr1.9:27.7":	"एका पञ्ञत्ति, एका अनुपञ्ञत्ति। ",
"pli-tv-pvr1.9:27.8":	"छन्नं आपत्तिसमुट्ठानानं एकेन समुट्ठानेन समुट्ठाति—",
"pli-tv-pvr1.9:27.9":	"कायतो च चित्ततो च समुट्ठाति, न वाचतो …पे…। ",
"pli-tv-pvr1.9:28.1":	"कत्थपञ्ञत्तिवारो निट्ठितो पठमो। "
}	
