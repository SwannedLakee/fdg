{	
"pli-tv-pvr3:0.1":	"परिवार ",
"pli-tv-pvr3:0.2":	"३। समुट्ठानसीससङ्खेप ",
"pli-tv-pvr3:0.3":	"१। समुट्ठानस्सुद्दान ",
"pli-tv-pvr3:1.1":	"अनिच्चा सब्बे सङ्खारा, ",
"pli-tv-pvr3:1.2":	"दुक्खानत्ता च सङ्खता; ",
"pli-tv-pvr3:1.3":	"निब्बानञ्चेव पञ्ञत्ति, ",
"pli-tv-pvr3:1.4":	"अनत्ता इति निच्छया। ",
"pli-tv-pvr3:2.1":	"बुद्धचन्दे अनुप्पन्ने, ",
"pli-tv-pvr3:2.2":	"बुद्धादिच्चे अनुग्गते; ",
"pli-tv-pvr3:2.3":	"तेसं सभागधम्मानं, ",
"pli-tv-pvr3:2.4":	"नाममत्तं न नायति। ",
"pli-tv-pvr3:3.1":	"दुक्करं विविधं कत्वा, ",
"pli-tv-pvr3:3.2":	"पूरयित्वान पारमी; ",
"pli-tv-pvr3:3.3":	"उप्पज्जन्ति महावीरा, ",
"pli-tv-pvr3:3.4":	"चक्खुभूता सब्रह्मके। ",
"pli-tv-pvr3:4.1":	"ते देसयन्ति सद्धम्मं, ",
"pli-tv-pvr3:4.2":	"दुक्खहानिं सुखावहं; ",
"pli-tv-pvr3:4.3":	"अङ्गीरसो सक्यमुनि, ",
"pli-tv-pvr3:4.4":	"सब्बभूतानुकम्पको। ",
"pli-tv-pvr3:5.1":	"सब्बसत्तुत्तमो सीहो, ",
"pli-tv-pvr3:5.2":	"पिटके तीणि देसयि; ",
"pli-tv-pvr3:5.3":	"सुत्तन्तमभिधम्मञ्च, ",
"pli-tv-pvr3:5.4":	"विनयञ्च महागुणं। ",
"pli-tv-pvr3:6.1":	"एवं नीयति सद्धम्मो, ",
"pli-tv-pvr3:6.2":	"विनयो यदि तिट्ठति; ",
"pli-tv-pvr3:6.3":	"उभतो च विभङ्गानि, ",
"pli-tv-pvr3:6.4":	"खन्धका या च मातिका। ",
"pli-tv-pvr3:7.1":	"माला सुत्तगुणेनेव, ",
"pli-tv-pvr3:7.2":	"परिवारेन गन्थिता; ",
"pli-tv-pvr3:7.3":	"तस्सेव परिवारस्स, ",
"pli-tv-pvr3:7.4":	"समुट्ठानं नियतो कतं। ",
"pli-tv-pvr3:8.1":	"सम्भेदं निदानञ्चञ्ञं, ",
"pli-tv-pvr3:8.2":	"सुत्ते दिस्सन्ति उपरि; ",
"pli-tv-pvr3:8.3":	"तस्मा सिक्खे परिवारं, ",
"pli-tv-pvr3:8.4":	"धम्मकामो सुपेसलोति। ",
"pli-tv-pvr3:9.0":	"२। तेरससमुट्ठान ",
"pli-tv-pvr3:9.1":	"विभङ्गे द्वीसु पञ्ञत्तं, ",
"pli-tv-pvr3:9.2":	"उद्दिसन्ति उपोसथे; ",
"pli-tv-pvr3:9.3":	"पवक्खामि समुट्ठानं, ",
"pli-tv-pvr3:9.4":	"यथाञायं सुणाथ मे। ",
"pli-tv-pvr3:10.1":	"पाराजिकं यं पठमं, ",
"pli-tv-pvr3:10.2":	"दुतियञ्च ततो परं; ",
"pli-tv-pvr3:10.3":	"सञ्चरित्तानुभासनञ्च, ",
"pli-tv-pvr3:10.4":	"अतिरेकञ्च चीवरं। ",
"pli-tv-pvr3:11.1":	"लोमानि पदसोधम्मो, ",
"pli-tv-pvr3:11.2":	"भूतं संविधानेन च; ",
"pli-tv-pvr3:11.3":	"थेय्यदेसनचोरी च, ",
"pli-tv-pvr3:11.4":	"अननुञ्ञाताय तेरस। ",
"pli-tv-pvr3:12.1":	"तेरसेते समुट्ठान- ",
"pli-tv-pvr3:12.2":	"नया विञ्ञूहि चिन्तिता; ",
"pli-tv-pvr3:12.3":	"एकेकस्मिं समुट्ठाने, ",
"pli-tv-pvr3:12.4":	"सदिसा इध दिस्सरे। ",
"pli-tv-pvr3:13.0":	"२।१। पठमपाराजिकसमुट्ठान ",
"pli-tv-pvr3:13.1":	"मेथुनं सुक्कसंसग्गो, ",
"pli-tv-pvr3:13.2":	"अनियता पठमिका; ",
"pli-tv-pvr3:13.3":	"पुब्बूपपरिपाचिता, ",
"pli-tv-pvr3:13.4":	"रहो भिक्खुनिया सह। ",
"pli-tv-pvr3:14.1":	"सभोजने रहो द्वे च, ",
"pli-tv-pvr3:14.2":	"अङ्गुलि उदके हसं; ",
"pli-tv-pvr3:14.3":	"पहारे उग्गिरे चेव, ",
"pli-tv-pvr3:14.4":	"तेपञ्ञासा च सेखिया। ",
"pli-tv-pvr3:15.1":	"अधक्खगामावस्सुता, ",
"pli-tv-pvr3:15.2":	"तलमट्ठञ्च सुद्धिका; ",
"pli-tv-pvr3:15.3":	"वस्संवुट्ठा च ओवादं, ",
"pli-tv-pvr3:15.4":	"नानुबन्धे पवत्तिनिं। ",
"pli-tv-pvr3:16.1":	"छसत्तति इमे सिक्खा, ",
"pli-tv-pvr3:16.2":	"कायमानसिका कता; ",
"pli-tv-pvr3:16.3":	"सब्बे एकसमुट्ठाना, ",
"pli-tv-pvr3:16.4":	"पठमं पाराजिकं यथा। ",
"pli-tv-pvr3:17.1":	"पठमपाराजिकसमुट्ठानं निट्ठितं। ",
"pli-tv-pvr3:18.0":	"२।२। दुतियपाराजिकसमुट्ठान ",
"pli-tv-pvr3:18.1":	"अदिन्नं विग्गहुत्तरि, ",
"pli-tv-pvr3:18.2":	"दुट्ठुल्ला अत्तकामिनं; ",
"pli-tv-pvr3:18.3":	"अमूला अञ्ञभागिया, ",
"pli-tv-pvr3:18.4":	"अनियता दुतियिका। ",
"pli-tv-pvr3:19.1":	"अच्छिन्दे परिणामने, ",
"pli-tv-pvr3:19.2":	"मुसा ओमसपेसुणा; ",
"pli-tv-pvr3:19.3":	"दुट्ठुल्ला पथवीखणे, ",
"pli-tv-pvr3:19.4":	"भूतं अञ्ञाय उज्झापे। ",
"pli-tv-pvr3:20.1":	"निक्कड्ढनं सिञ्चनञ्च, ",
"pli-tv-pvr3:20.2":	"आमिसहेतु भुत्तावी; ",
"pli-tv-pvr3:20.3":	"एहि अनादरि भिंसा, ",
"pli-tv-pvr3:20.4":	"अपनिधे च जीवितं। ",
"pli-tv-pvr3:21.1":	"जानं सप्पाणकं कम्मं, ",
"pli-tv-pvr3:21.2":	"ऊनसंवासनासना; ",
"pli-tv-pvr3:21.3":	"सहधम्मिकविलेखा, ",
"pli-tv-pvr3:21.4":	"मोहो अमूलकेन च। ",
"pli-tv-pvr3:22.1":	"कुक्कुच्चं धम्मिकं चीवरं दत्वा, ",
"pli-tv-pvr3:22.2":	"परिणामेय्य पुग्गले; ",
"pli-tv-pvr3:22.3":	"किं ते अकालं अच्छिन्दे, ",
"pli-tv-pvr3:22.4":	"दुग्गही निरयेन च। ",
"pli-tv-pvr3:23.1":	"गणं विभङ्गं दुब्बलं, ",
"pli-tv-pvr3:23.2":	"कथिनाफासुपस्सयं; ",
"pli-tv-pvr3:23.3":	"अक्कोसचण्डी मच्छरी, ",
"pli-tv-pvr3:23.4":	"गब्भिनी च पायन्तिया। ",
"pli-tv-pvr3:24.1":	"द्वेवस्सं सिक्खा सङ्घेन, ",
"pli-tv-pvr3:24.2":	"तयो चेव गिहीगता; ",
"pli-tv-pvr3:24.3":	"कुमारिभूता तिस्सो च, ",
"pli-tv-pvr3:24.4":	"ऊनद्वादससम्मता। ",
"pli-tv-pvr3:25.1":	"अलं ताव सोकावासं, ",
"pli-tv-pvr3:25.2":	"छन्दा अनुवस्सा च द्वे; ",
"pli-tv-pvr3:25.3":	"सिक्खापदा सत्ततिमे, ",
"pli-tv-pvr3:25.4":	"समुट्ठाना तिका कता। ",
"pli-tv-pvr3:26.1":	"कायचित्तेन न वाचा, ",
"pli-tv-pvr3:26.2":	"वाचाचित्तं न कायिकं; ",
"pli-tv-pvr3:26.3":	"तीहि द्वारेहि जायन्ति, ",
"pli-tv-pvr3:26.4":	"पाराजिकं दुतियं यथा। ",
"pli-tv-pvr3:27.1":	"दुतियपाराजिकसमुट्ठानं निट्ठितं। ",
"pli-tv-pvr3:28.0":	"२।३। सञ्चरित्तसमुट्ठान ",
"pli-tv-pvr3:28.1":	"सञ्चरी कुटि विहारो, ",
"pli-tv-pvr3:28.2":	"धोवनञ्च पटिग्गहो; ",
"pli-tv-pvr3:28.3":	"विञ्ञत्तुत्तरि अभिहट्ठुं, ",
"pli-tv-pvr3:28.4":	"उभिन्नं दूतकेन च। ",
"pli-tv-pvr3:29.1":	"कोसिया सुद्धद्वेभागा, ",
"pli-tv-pvr3:29.2":	"छब्बस्सानि निसीदनं; ",
"pli-tv-pvr3:29.3":	"रिञ्चन्ति रूपिका चेव, ",
"pli-tv-pvr3:29.4":	"उभो नानप्पकारका। ",
"pli-tv-pvr3:30.1":	"ऊनबन्धनवस्सिका, ",
"pli-tv-pvr3:30.2":	"सुत्तं विकप्पनेन च; ",
"pli-tv-pvr3:30.3":	"द्वारदानसिब्बानि च, ",
"pli-tv-pvr3:30.4":	"पूवपच्चयजोति च। ",
"pli-tv-pvr3:31.1":	"रतनं सूचि मञ्चो च, ",
"pli-tv-pvr3:31.2":	"तूलं निसीदनकण्डु च; ",
"pli-tv-pvr3:31.3":	"वस्सिका च सुगतेन, ",
"pli-tv-pvr3:31.4":	"विञ्ञत्ति अञ्ञं चेतापना। ",
"pli-tv-pvr3:32.1":	"द्वे सङ्घिका महाजनिका द्वे, ",
"pli-tv-pvr3:32.2":	"पुग्गललहुका गरु; ",
"pli-tv-pvr3:32.3":	"द्वे विघासा साटिका च, ",
"pli-tv-pvr3:32.4":	"समणचीवरेन च। ",
"pli-tv-pvr3:33.1":	"समपञ्ञासिमे धम्मा, ",
"pli-tv-pvr3:33.2":	"छहि ठानेहि जायरे; ",
"pli-tv-pvr3:33.3":	"कायतो न वाचाचित्ता, ",
"pli-tv-pvr3:33.4":	"वाचतो न कायमना। ",
"pli-tv-pvr3:34.1":	"कायवाचा न च चित्ता, ",
"pli-tv-pvr3:34.2":	"कायचित्ता न वाचिका; ",
"pli-tv-pvr3:34.3":	"वाचाचित्ता न कायेन, ",
"pli-tv-pvr3:34.4":	"तीहि द्वारेहि जायरे; ",
"pli-tv-pvr3:34.5":	"छसमुट्ठानिका एते, ",
"pli-tv-pvr3:34.6":	"सञ्चरित्तेन सादिसा। ",
"pli-tv-pvr3:35.1":	"सञ्चरित्तसमुट्ठानं निट्ठितं। ",
"pli-tv-pvr3:36.0":	"२।४। समनुभासनासमुट्ठान ",
"pli-tv-pvr3:36.1":	"भेदानुवत्तदुब्बच- ",
"pli-tv-pvr3:36.2":	"दूसदुट्ठुल्लदिट्ठि च; ",
"pli-tv-pvr3:36.3":	"छन्दं उज्जग्घिका द्वे च, ",
"pli-tv-pvr3:36.4":	"द्वे च सद्दा न ब्याहरे। ",
"pli-tv-pvr3:37.1":	"छमा नीचासने ठानं, ",
"pli-tv-pvr3:37.2":	"पच्छतो उप्पथेन च; ",
"pli-tv-pvr3:37.3":	"वज्जानुवत्तिगहणा, ",
"pli-tv-pvr3:37.4":	"ओसारे पच्चाचिक्खना। ",
"pli-tv-pvr3:38.1":	"किस्मिं संसट्ठा द्वे वधि, ",
"pli-tv-pvr3:38.2":	"विसिब्बे दुक्खिताय च; ",
"pli-tv-pvr3:38.3":	"पुन संसट्ठा न वूपसमे, ",
"pli-tv-pvr3:38.4":	"आरामञ्च पवारणा। ",
"pli-tv-pvr3:39.1":	"अन्वद्धं सह जीविनिं द्वे, ",
"pli-tv-pvr3:39.2":	"चीवरं अनुबन्धना; ",
"pli-tv-pvr3:39.3":	"सत्ततिंस इमे धम्मा, ",
"pli-tv-pvr3:39.4":	"कायवाचाय चित्ततो; ",
"pli-tv-pvr3:39.5":	"सब्बे एकसमुट्ठाना, ",
"pli-tv-pvr3:39.6":	"समनुभासना यथा। ",
"pli-tv-pvr3:40.1":	"समनुभासनासमुट्ठानं निट्ठितं। ",
"pli-tv-pvr3:41.0":	"२।५। कथिनसमुट्ठान ",
"pli-tv-pvr3:41.1":	"उब्भतं कथिनं तीणि, ",
"pli-tv-pvr3:41.2":	"पठमं पत्तभेसज्जं; ",
"pli-tv-pvr3:41.3":	"अच्चेकं चापि सासङ्कं, ",
"pli-tv-pvr3:41.4":	"पक्कमन्तेन वा दुवे। ",
"pli-tv-pvr3:42.1":	"उपस्सयं परम्परा, ",
"pli-tv-pvr3:42.2":	"अनतिरित्तं निमन्तना; ",
"pli-tv-pvr3:42.3":	"विकप्पं रञ्ञो विकाले, ",
"pli-tv-pvr3:42.4":	"वोसासारञ्ञकेन च। ",
"pli-tv-pvr3:43.1":	"उस्सयासन्निचयञ्च, ",
"pli-tv-pvr3:43.2":	"पुरे पच्छा विकाले च; ",
"pli-tv-pvr3:43.3":	"पञ्चाहिका सङ्कमनी, ",
"pli-tv-pvr3:43.4":	"द्वेपि आवसथेन च। ",
"pli-tv-pvr3:44.1":	"पसाखे आसने चेव, ",
"pli-tv-pvr3:44.2":	"तिंस एकूनका इमे; ",
"pli-tv-pvr3:44.3":	"कायवाचा न च चित्ता, ",
"pli-tv-pvr3:44.4":	"तीहि द्वारेहि जायरे; ",
"pli-tv-pvr3:44.5":	"द्विसमुट्ठानिका सब्बे, ",
"pli-tv-pvr3:44.6":	"कथिनेन सहा समा। ",
"pli-tv-pvr3:45.1":	"कथिनसमुट्ठानं निट्ठितं। ",
"pli-tv-pvr3:46.0":	"२।६। एळकलोमसमुट्ठान ",
"pli-tv-pvr3:46.1":	"एळकलोमा द्वे सेय्या, ",
"pli-tv-pvr3:46.2":	"आहच्च पिण्डभोजनं; ",
"pli-tv-pvr3:46.3":	"गणविकालसन्निधि, ",
"pli-tv-pvr3:46.4":	"दन्तपोनेन चेलका। ",
"pli-tv-pvr3:47.1":	"उय्युत्तं सेनं उय्योधि, ",
"pli-tv-pvr3:47.2":	"सुरा ओरेन न्हायना; ",
"pli-tv-pvr3:47.3":	"दुब्बण्णे द्वे देसनिका, ",
"pli-tv-pvr3:47.4":	"लसुणुपतिट्ठे नच्चना। ",
"pli-tv-pvr3:48.1":	"न्हानमत्थरणं सेय्या, ",
"pli-tv-pvr3:48.2":	"अन्तोरट्ठे तथा बहि; ",
"pli-tv-pvr3:48.3":	"अन्तोवस्सं चित्तागारं, ",
"pli-tv-pvr3:48.4":	"आसन्दि सुत्तकन्तना। ",
"pli-tv-pvr3:49.1":	"वेय्यावच्चं सहत्था च, ",
"pli-tv-pvr3:49.2":	"अभिक्खुकावासेन च; ",
"pli-tv-pvr3:49.3":	"छत्तं यानञ्च सङ्घाणिं, ",
"pli-tv-pvr3:49.4":	"अलङ्कारं गन्धवासितं। ",
"pli-tv-pvr3:50.1":	"भिक्खुनी सिक्खमाना च, ",
"pli-tv-pvr3:50.2":	"सामणेरी गिहिनिया; ",
"pli-tv-pvr3:50.3":	"असङ्कच्चिका आपत्ति, ",
"pli-tv-pvr3:50.4":	"चत्तारीसा चतुत्तरि। ",
"pli-tv-pvr3:51.1":	"कायेन न वाचाचित्तेन, ",
"pli-tv-pvr3:51.2":	"कायचित्तेन न वाचतो; ",
"pli-tv-pvr3:51.3":	"द्विसमुट्ठानिका सब्बे, ",
"pli-tv-pvr3:51.4":	"समा एळकलोमिकाति। ",
"pli-tv-pvr3:52.1":	"एळकलोमसमुट्ठानं निट्ठितं। ",
"pli-tv-pvr3:53.0":	"२।७। पदसोधम्मसमुट्ठान ",
"pli-tv-pvr3:53.1":	"पदञ्ञत्र असम्मता, ",
"pli-tv-pvr3:53.2":	"तथा अत्थङ्गतेन च; ",
"pli-tv-pvr3:53.3":	"तिरच्छानविज्जा द्वे वुत्ता, ",
"pli-tv-pvr3:53.4":	"अनोकासो च पुच्छना। ",
"pli-tv-pvr3:54.1":	"सत्त सिक्खापदा एते, ",
"pli-tv-pvr3:54.2":	"वाचा न कायचित्ततो; ",
"pli-tv-pvr3:54.3":	"वाचाचित्तेन जायन्ति, ",
"pli-tv-pvr3:54.4":	"न तु कायेन जायरे; ",
"pli-tv-pvr3:54.5":	"द्विसमुट्ठानिका सब्बे, ",
"pli-tv-pvr3:54.6":	"पदसोधम्मसदिसा। ",
"pli-tv-pvr3:55.1":	"पदसोधम्मसमुट्ठानं निट्ठितं। ",
"pli-tv-pvr3:56.0":	"२।८। अद्धानसमुट्ठान ",
"pli-tv-pvr3:56.1":	"अद्धाननावं पणीतं, ",
"pli-tv-pvr3:56.2":	"मातुगामेन संहरे; ",
"pli-tv-pvr3:56.3":	"धञ्ञं निमन्तिता चेव, ",
"pli-tv-pvr3:56.4":	"अट्ठ च पाटिदेसनी। ",
"pli-tv-pvr3:57.1":	"सिक्खा पन्नरस एते, ",
"pli-tv-pvr3:57.2":	"काया न वाचा न मना; ",
"pli-tv-pvr3:57.3":	"कायवाचाहि जायन्ति, ",
"pli-tv-pvr3:57.4":	"न ते चित्तेन जायरे। ",
"pli-tv-pvr3:58.1":	"कायचित्तेन जायन्ति, ",
"pli-tv-pvr3:58.2":	"न ते जायन्ति वाचतो; ",
"pli-tv-pvr3:58.3":	"कायवाचाहि चित्तेन, ",
"pli-tv-pvr3:58.4":	"समुट्ठाना चतुब्बिधा; ",
"pli-tv-pvr3:58.5":	"पञ्ञत्ता बुद्धञाणेन, ",
"pli-tv-pvr3:58.6":	"अद्धानेन सहा समा। ",
"pli-tv-pvr3:59.1":	"अद्धानसमुट्ठानं निट्ठितं। ",
"pli-tv-pvr3:60.0":	"२।९। थेय्यसत्थसमुट्ठान ",
"pli-tv-pvr3:60.1":	"थेय्यसत्थं उपस्सुति, ",
"pli-tv-pvr3:60.2":	"सूपविञ्ञापनेन च; ",
"pli-tv-pvr3:60.3":	"रत्तिछन्नञ्च ओकासं, ",
"pli-tv-pvr3:60.4":	"एते ब्यूहेन सत्तमा। ",
"pli-tv-pvr3:61.1":	"कायचित्तेन जायन्ति, ",
"pli-tv-pvr3:61.2":	"न ते जायन्ति वाचतो; ",
"pli-tv-pvr3:61.3":	"तीहि द्वारेहि जायन्ति, ",
"pli-tv-pvr3:61.4":	"द्विसमुट्ठानिका इमे; ",
"pli-tv-pvr3:61.5":	"थेय्यसत्थसमुट्ठाना, ",
"pli-tv-pvr3:61.6":	"देसितादिच्चबन्धुना। ",
"pli-tv-pvr3:62.1":	"थेय्यसत्थसमुट्ठानं निट्ठितं। ",
"pli-tv-pvr3:63.0":	"२।१०। धम्मदेसनासमुट्ठान ",
"pli-tv-pvr3:63.1":	"छत्तपाणिस्स सद्धम्मं, ",
"pli-tv-pvr3:63.2":	"न देसेन्ति तथागता; ",
"pli-tv-pvr3:63.3":	"एवमेव दण्डपाणिस्स, ",
"pli-tv-pvr3:63.4":	"सत्थआवुधपाणिनं। ",
"pli-tv-pvr3:64.1":	"पादुकुपाहना यानं, ",
"pli-tv-pvr3:64.2":	"सेय्यपल्लत्थिकाय च; ",
"pli-tv-pvr3:64.3":	"वेठितोगुण्ठितो चेव, ",
"pli-tv-pvr3:64.4":	"एकादसमनूनका। ",
"pli-tv-pvr3:65.1":	"वाचाचित्तेन जायन्ति, ",
"pli-tv-pvr3:65.2":	"न ते जायन्ति कायतो; ",
"pli-tv-pvr3:65.3":	"सब्बे एकसमुट्ठाना, ",
"pli-tv-pvr3:65.4":	"समका धम्मदेसने। ",
"pli-tv-pvr3:66.1":	"धम्मदेसनासमुट्ठानं निट्ठितं। ",
"pli-tv-pvr3:67.0":	"२।११। भूतारोचनसमुट्ठान ",
"pli-tv-pvr3:67.1":	"भूतं कायेन जायति, ",
"pli-tv-pvr3:67.2":	"न वाचा न च चित्ततो; ",
"pli-tv-pvr3:67.3":	"वाचतो च समुट्ठाति, ",
"pli-tv-pvr3:67.4":	"न काया न च चित्ततो। ",
"pli-tv-pvr3:68.1":	"कायवाचाय जायति, ",
"pli-tv-pvr3:68.2":	"न तु जायति चित्ततो; ",
"pli-tv-pvr3:68.3":	"भूतारोचनका नाम, ",
"pli-tv-pvr3:68.4":	"तीहि ठानेहि जायति। ",
"pli-tv-pvr3:69.1":	"भूतारोचनसमुट्ठानं निट्ठितं। ",
"pli-tv-pvr3:70.0":	"२।१२। चोरिवुट्ठापनसमुट्ठान ",
"pli-tv-pvr3:70.1":	"चोरी वाचाय चित्तेन, ",
"pli-tv-pvr3:70.2":	"न तं जायति कायतो; ",
"pli-tv-pvr3:70.3":	"जायति तीहि द्वारेहि, ",
"pli-tv-pvr3:70.4":	"चोरिवुट्ठापनं इदं; ",
"pli-tv-pvr3:70.5":	"अकतं द्विसमुट्ठानं, ",
"pli-tv-pvr3:70.6":	"धम्मराजेन भासितं। ",
"pli-tv-pvr3:71.1":	"चोरिवुट्ठापनसमुट्ठानं निट्ठितं। ",
"pli-tv-pvr3:72.0":	"२।१३। अननुञ्ञातसमुट्ठान ",
"pli-tv-pvr3:72.1":	"अननुञ्ञातं वाचाय, ",
"pli-tv-pvr3:72.2":	"न काया न च चित्ततो; ",
"pli-tv-pvr3:72.3":	"जायति कायवाचाय, ",
"pli-tv-pvr3:72.4":	"न तं जायति चित्ततो। ",
"pli-tv-pvr3:73.1":	"जायति वाचाचित्तेन, ",
"pli-tv-pvr3:73.2":	"न तं जायति कायतो; ",
"pli-tv-pvr3:73.3":	"जायति तीहि द्वारेहि, ",
"pli-tv-pvr3:73.4":	"अकतं चतुठानिकं। ",
"pli-tv-pvr3:74.1":	"अननुञ्ञातसमुट्ठानं निट्ठितं। ",
"pli-tv-pvr3:75.1":	"समुट्ठानञ्हि सङ्खेपं, ",
"pli-tv-pvr3:75.2":	"दस तीणि सुदेसितं; ",
"pli-tv-pvr3:75.3":	"असम्मोहकरं ठानं, ",
"pli-tv-pvr3:75.4":	"नेत्तिधम्मानुलोमिकं; ",
"pli-tv-pvr3:75.5":	"धारयन्तो इमं विञ्ञू, ",
"pli-tv-pvr3:75.6":	"समुट्ठाने न मुय्हतीति। ",
"pli-tv-pvr3:76.1":	"समुट्ठानसीससङ्खेपो निट्ठितो। "
}	
