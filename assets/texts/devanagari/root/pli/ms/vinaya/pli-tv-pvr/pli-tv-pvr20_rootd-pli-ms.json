{	
"pli-tv-pvr20:0.1":	"परिवार ",
"pli-tv-pvr20:0.2":	"२०। सेदमोचनगाथा ",
"pli-tv-pvr20:0.3":	"१। अविप्पवासपञ्हा ",
"pli-tv-pvr20:1.1":	"असंवासो भिक्खूहि च भिक्खुनीहि च, ",
"pli-tv-pvr20:1.2":	"सम्भोगो एकच्चो तहिं न लब्भति; ",
"pli-tv-pvr20:1.3":	"अविप्पवासेन अनापत्ति, ",
"pli-tv-pvr20:1.4":	"पञ्हा मेसा कुसलेहि चिन्तिता। ",
"pli-tv-pvr20:2.1":	"अविस्सज्जियं अवेभङ्गियं, ",
"pli-tv-pvr20:2.2":	"पञ्च वुत्ता महेसिना; ",
"pli-tv-pvr20:2.3":	"विस्सज्जन्तस्स परिभुञ्जन्तस्स अनापत्ति, ",
"pli-tv-pvr20:2.4":	"पञ्हा मेसा कुसलेहि चिन्तिता। ",
"pli-tv-pvr20:3.1":	"दस पुग्गले न वदामि, ",
"pli-tv-pvr20:3.2":	"एकादस विवज्जिय; ",
"pli-tv-pvr20:3.3":	"वुड्ढं वन्दन्तस्स आपत्ति, ",
"pli-tv-pvr20:3.4":	"पञ्हा मेसा कुसलेहि चिन्तिता। ",
"pli-tv-pvr20:4.1":	"न उक्खित्तको न च पन पारिवासिको, ",
"pli-tv-pvr20:4.2":	"न सङ्घभिन्नो न च पन पक्खसङ्कन्तो; ",
"pli-tv-pvr20:4.3":	"समानसंवासकभूमिया ठितो, ",
"pli-tv-pvr20:4.4":	"कथं नु सिक्खाय असाधारणो सिया; ",
"pli-tv-pvr20:4.5":	"पञ्हा मेसा कुसलेहि चिन्तिता। ",
"pli-tv-pvr20:5.1":	"उपेति धम्मं परिपुच्छमानो, ",
"pli-tv-pvr20:5.2":	"कुसलं अत्थूपसञ्हितं; ",
"pli-tv-pvr20:5.3":	"न जीवति न मतो न निब्बुतो, ",
"pli-tv-pvr20:5.4":	"तं पुग्गलं कतमं वदन्ति बुद्धा; ",
"pli-tv-pvr20:5.5":	"पञ्हा मेसा कुसलेहि चिन्तिता। ",
"pli-tv-pvr20:6.1":	"उब्भक्खके न वदामि, ",
"pli-tv-pvr20:6.2":	"अधो नाभिं विवज्जिय; ",
"pli-tv-pvr20:6.3":	"मेथुनधम्मपच्चया, ",
"pli-tv-pvr20:6.4":	"कथं पाराजिको सिया; ",
"pli-tv-pvr20:6.5":	"पञ्हा मेसा कुसलेहि चिन्तिता। ",
"pli-tv-pvr20:7.1":	"भिक्खु सञ्ञाचिकाय कुटिं करोति, ",
"pli-tv-pvr20:7.2":	"अदेसितवत्थुकं पमाणातिक्कन्तं; ",
"pli-tv-pvr20:7.3":	"सारम्भं अपरिक्कमनं अनापत्ति, ",
"pli-tv-pvr20:7.4":	"पञ्हा मेसा कुसलेहि चिन्तिता। ",
"pli-tv-pvr20:8.1":	"भिक्खु सञ्ञाचिकाय कुटिं करोति, ",
"pli-tv-pvr20:8.2":	"देसितवत्थुकं पमाणिकं; ",
"pli-tv-pvr20:8.3":	"अनारम्भं सपरिक्कमनं आपत्ति, ",
"pli-tv-pvr20:8.4":	"पञ्हा मेसा कुसलेहि चिन्तिता। ",
"pli-tv-pvr20:9.1":	"न कायिकं किञ्चि पयोगमाचरे, ",
"pli-tv-pvr20:9.2":	"न चापि वाचाय परे भणेय्य; ",
"pli-tv-pvr20:9.3":	"आपज्जेय्य गरुकं छेज्जवत्थुं, ",
"pli-tv-pvr20:9.4":	"पञ्हा मेसा कुसलेहि चिन्तिता। ",
"pli-tv-pvr20:10.1":	"न कायिकं वाचसिकञ्च किञ्चि, ",
"pli-tv-pvr20:10.2":	"मनसापि सन्तो न करेय्य पापं; ",
"pli-tv-pvr20:10.3":	"सो नासितो किन्ति सुनासितो भवे, ",
"pli-tv-pvr20:10.4":	"पञ्हा मेसा कुसलेहि चिन्तिता। ",
"pli-tv-pvr20:11.1":	"अनालपन्तो मनुजेन केनचि, ",
"pli-tv-pvr20:11.2":	"वाचागिरं नो च परे भणेय्य; ",
"pli-tv-pvr20:11.3":	"आपज्जेय्य वाचसिकं न कायिकं, ",
"pli-tv-pvr20:11.4":	"पञ्हा मेसा कुसलेहि चिन्तिता। ",
"pli-tv-pvr20:12.1":	"सिक्खापदा बुद्धवरेन वण्णिता, ",
"pli-tv-pvr20:12.2":	"सङ्घादिसेसा चतुरो भवेय्युं; ",
"pli-tv-pvr20:12.3":	"आपज्जेय्य एकपयोगेन सब्बे, ",
"pli-tv-pvr20:12.4":	"पञ्हा मेसा कुसलेहि चिन्तिता। ",
"pli-tv-pvr20:13.1":	"उभो एकतो उपसम्पन्ना, ",
"pli-tv-pvr20:13.2":	"उभिन्नं हत्थतो चीवरं पटिग्गण्हेय्य; ",
"pli-tv-pvr20:13.3":	"सिया आपत्तियो नाना, ",
"pli-tv-pvr20:13.4":	"पञ्हा मेसा कुसलेहि चिन्तिता। ",
"pli-tv-pvr20:14.1":	"चतुरो जना संविधाय, ",
"pli-tv-pvr20:14.2":	"गरुभण्डं अवाहरुं; ",
"pli-tv-pvr20:14.3":	"तयो पाराजिका एको न पाराजिको, ",
"pli-tv-pvr20:14.4":	"पञ्हा मेसा कुसलेहि चिन्तिता। ",
"pli-tv-pvr20:15.0":	"२। पाराजिकादिपञ्हा ",
"pli-tv-pvr20:15.1":	"इत्थी च अब्भन्तरे सिया, ",
"pli-tv-pvr20:15.2":	"भिक्खु च बहिद्धा सिया; ",
"pli-tv-pvr20:15.3":	"छिद्दं तस्मिं घरे नत्थि, ",
"pli-tv-pvr20:15.4":	"मेथुनधम्मपच्चया; ",
"pli-tv-pvr20:15.5":	"कथं पाराजिको सिया, ",
"pli-tv-pvr20:15.6":	"पञ्हा मेसा कुसलेहि चिन्तिता। ",
"pli-tv-pvr20:16.1":	"तेलं मधुं फाणितञ्चापि सप्पिं, ",
"pli-tv-pvr20:16.2":	"सामं गहेत्वान निक्खिपेय्य; ",
"pli-tv-pvr20:16.3":	"अवीतिवत्ते सत्ताहे, ",
"pli-tv-pvr20:16.4":	"सति पच्चये परिभुञ्जन्तस्स आपत्ति; ",
"pli-tv-pvr20:16.5":	"पञ्हा मेसा कुसलेहि चिन्तिता। ",
"pli-tv-pvr20:17.1":	"निस्सग्गियेन आपत्ति, ",
"pli-tv-pvr20:17.2":	"सुद्धकेन पाचित्तियं; ",
"pli-tv-pvr20:17.3":	"आपज्जन्तस्स एकतो, ",
"pli-tv-pvr20:17.4":	"पञ्हा मेसा कुसलेहि चिन्तिता। ",
"pli-tv-pvr20:18.1":	"भिक्खू सिया वीसतिया समागता, ",
"pli-tv-pvr20:18.2":	"कम्मं करेय्युं समग्गसञ्ञिनो; ",
"pli-tv-pvr20:18.3":	"भिक्खु सिया द्वादसयोजने ठितो, ",
"pli-tv-pvr20:18.4":	"कम्मञ्च तं कुप्पेय्य वग्गपच्चया; ",
"pli-tv-pvr20:18.5":	"पञ्हा मेसा कुसलेहि चिन्तिता। ",
"pli-tv-pvr20:19.1":	"पदवीतिहारमत्तेन वाचाय भणितेन च, ",
"pli-tv-pvr20:19.2":	"सब्बानि गरुकानि सप्पटिकम्मानि; ",
"pli-tv-pvr20:19.3":	"चतुसट्ठि आपत्तियो आपज्जेय्य एकतो, ",
"pli-tv-pvr20:19.4":	"पञ्हा मेसा कुसलेहि चिन्तिता। ",
"pli-tv-pvr20:20.1":	"निवत्थो अन्तरवासकेन, ",
"pli-tv-pvr20:20.2":	"दिगुणं सङ्घाटिं पारुतो; ",
"pli-tv-pvr20:20.3":	"सब्बानि तानि निस्सग्गियानि होन्ति, ",
"pli-tv-pvr20:20.4":	"पञ्हा मेसा कुसलेहि चिन्तिता। ",
"pli-tv-pvr20:21.1":	"न चापि ञत्ति न च पन कम्मवाचा, ",
"pli-tv-pvr20:21.2":	"न चेहि भिक्खूति जिनो अवोच; ",
"pli-tv-pvr20:21.3":	"सरणगमनम्पि न तस्स अत्थि, ",
"pli-tv-pvr20:21.4":	"उपसम्पदा चस्स अकुप्पा; ",
"pli-tv-pvr20:21.5":	"पञ्हा मेसा कुसलेहि चिन्तिता। ",
"pli-tv-pvr20:22.1":	"इत्थिं हने न मातरं, ",
"pli-tv-pvr20:22.2":	"पुरिसञ्च न पितरं हने; ",
"pli-tv-pvr20:22.3":	"हनेय्य अनरियं मन्दो, ",
"pli-tv-pvr20:22.4":	"तेन चानन्तरं फुसे; ",
"pli-tv-pvr20:22.5":	"पञ्हा मेसा कुसलेहि चिन्तिता। ",
"pli-tv-pvr20:23.1":	"इत्थिं हने च मातरं, ",
"pli-tv-pvr20:23.2":	"पुरिसञ्च पितरं हने; ",
"pli-tv-pvr20:23.3":	"मातरं पितरं हन्त्वा, ",
"pli-tv-pvr20:23.4":	"न तेनानन्तरं फुसे; ",
"pli-tv-pvr20:23.5":	"पञ्हा मेसा कुसलेहि चिन्तिता। ",
"pli-tv-pvr20:24.1":	"अचोदयित्वा अस्सारयित्वा, ",
"pli-tv-pvr20:24.2":	"असम्मुखीभूतस्स करेय्य कम्मं; ",
"pli-tv-pvr20:24.3":	"कतञ्च कम्मं सुकतं भवेय्य, ",
"pli-tv-pvr20:24.4":	"कारको च सङ्घो अनापत्तिको सिया; ",
"pli-tv-pvr20:24.5":	"पञ्हा मेसा कुसलेहि चिन्तिता। ",
"pli-tv-pvr20:25.1":	"चोदयित्वा सारयित्वा, ",
"pli-tv-pvr20:25.2":	"सम्मुखीभूतस्स करेय्य कम्मं; ",
"pli-tv-pvr20:25.3":	"कतञ्च कम्मं अकतं भवेय्य, ",
"pli-tv-pvr20:25.4":	"कारको च सङ्घो सापत्तिको सिया; ",
"pli-tv-pvr20:25.5":	"पञ्हा मेसा कुसलेहि चिन्तिता। ",
"pli-tv-pvr20:26.1":	"छिन्दन्तस्स आपत्ति, ",
"pli-tv-pvr20:26.2":	"छिन्दन्तस्स अनापत्ति; ",
"pli-tv-pvr20:26.3":	"छादेन्तस्स आपत्ति, ",
"pli-tv-pvr20:26.4":	"छादेन्तस्स अनापत्ति; ",
"pli-tv-pvr20:26.5":	"पञ्हा मेसा कुसलेहि चिन्तिता। ",
"pli-tv-pvr20:27.1":	"सच्चं भणन्तो गरुकं, ",
"pli-tv-pvr20:27.2":	"मुसा च लहु भासतो; ",
"pli-tv-pvr20:27.3":	"मुसा भणन्तो गरुकं, ",
"pli-tv-pvr20:27.4":	"सच्चञ्च लहु भासतो; ",
"pli-tv-pvr20:27.5":	"पञ्हा मेसा कुसलेहि चिन्तिता। ",
"pli-tv-pvr20:28.0":	"३। पाचित्तियादिपञ्हा ",
"pli-tv-pvr20:28.1":	"अधिट्ठितं रजनाय रत्तं, ",
"pli-tv-pvr20:28.2":	"कप्पकतम्पि सन्तं; ",
"pli-tv-pvr20:28.3":	"परिभुञ्जन्तस्स आपत्ति, ",
"pli-tv-pvr20:28.4":	"पञ्हा मेसा कुसलेहि चिन्तिता। ",
"pli-tv-pvr20:29.1":	"अत्थङ्गते सूरिये भिक्खु मंसानि खादति, ",
"pli-tv-pvr20:29.2":	"न उम्मत्तको न च पन खित्तचित्तो; ",
"pli-tv-pvr20:29.3":	"न चापि सो वेदनाट्टो भवेय्य, ",
"pli-tv-pvr20:29.4":	"न चस्स होति आपत्ति; ",
"pli-tv-pvr20:29.5":	"सो च धम्मो सुगतेन देसितो, ",
"pli-tv-pvr20:29.6":	"पञ्हा मेसा कुसलेहि चिन्तिता। ",
"pli-tv-pvr20:30.1":	"न रत्तचित्तो न च पन थेय्यचित्तो, ",
"pli-tv-pvr20:30.2":	"न चापि सो परं मरणाय चेतयि; ",
"pli-tv-pvr20:30.3":	"सलाकं देन्तस्स होति छेज्जं, ",
"pli-tv-pvr20:30.4":	"पटिग्गण्हन्तस्स थुल्लच्चयं; ",
"pli-tv-pvr20:30.5":	"पञ्हा मेसा कुसलेहि चिन्तिता। ",
"pli-tv-pvr20:31.1":	"न चापि आरञ्ञकं सासङ्कसम्मतं, ",
"pli-tv-pvr20:31.2":	"न चापि सङ्घेन सम्मुति दिन्ना; ",
"pli-tv-pvr20:31.3":	"न चस्स कथिनं अत्थतं तत्थेव, ",
"pli-tv-pvr20:31.4":	"चीवरं निक्खिपित्वा गच्छेय्य अड्ढयोजनं; ",
"pli-tv-pvr20:31.5":	"तत्थेव अरुणं उग्गच्छन्तस्स अनापत्ति, ",
"pli-tv-pvr20:31.6":	"पञ्हा मेसा कुसलेहि चिन्तिता। ",
"pli-tv-pvr20:32.1":	"कायिकानि न वाचसिकानि, ",
"pli-tv-pvr20:32.2":	"सब्बानि नानावत्थुकानि; ",
"pli-tv-pvr20:32.3":	"अपुब्बं अचरिमं आपज्जेय्य एकतो, ",
"pli-tv-pvr20:32.4":	"पञ्हा मेसा कुसलेहि चिन्तिता। ",
"pli-tv-pvr20:33.1":	"वाचसिकानि न कायिकानि, ",
"pli-tv-pvr20:33.2":	"सब्बानि नानावत्थुकानि; ",
"pli-tv-pvr20:33.3":	"अपुब्बं अचरिमं आपज्जेय्य एकतो, ",
"pli-tv-pvr20:33.4":	"पञ्हा मेसा कुसलेहि चिन्तिता। ",
"pli-tv-pvr20:34.1":	"तिस्सित्थियो मेथुनं तं न सेवे, ",
"pli-tv-pvr20:34.2":	"तयो पुरिसे तयो अनरियपण्डके; ",
"pli-tv-pvr20:34.3":	"न चाचरे मेथुनं ब्यञ्जनस्मिं, ",
"pli-tv-pvr20:34.4":	"छेज्जं सिया मेथुनधम्मपच्चया; ",
"pli-tv-pvr20:34.5":	"पञ्हा मेसा कुसलेहि चिन्तिता। ",
"pli-tv-pvr20:35.1":	"मातरं चीवरं याचे, ",
"pli-tv-pvr20:35.2":	"नो च सङ्घे परिणतं; ",
"pli-tv-pvr20:35.3":	"केनस्स होति आपत्ति, ",
"pli-tv-pvr20:35.4":	"अनापत्ति च ञातके; ",
"pli-tv-pvr20:35.5":	"पञ्हा मेसा कुसलेहि चिन्तिता। ",
"pli-tv-pvr20:36.1":	"कुद्धो आराधको होति, ",
"pli-tv-pvr20:36.2":	"कुद्धो होति गरहियो; ",
"pli-tv-pvr20:36.3":	"अथ को नाम सो धम्मो, ",
"pli-tv-pvr20:36.4":	"येन कुद्धो पसंसियो; ",
"pli-tv-pvr20:36.5":	"पञ्हा मेसा कुसलेहि चिन्तिता। ",
"pli-tv-pvr20:37.1":	"तुट्ठो आराधको होति, ",
"pli-tv-pvr20:37.2":	"तुट्ठो होति गरहियो; ",
"pli-tv-pvr20:37.3":	"अथ को नाम सो धम्मो, ",
"pli-tv-pvr20:37.4":	"येन तुट्ठो गरहियो; ",
"pli-tv-pvr20:37.5":	"पञ्हा मेसा कुसलेहि चिन्तिता। ",
"pli-tv-pvr20:38.1":	"सङ्घादिसेसं थुल्लच्चयं, ",
"pli-tv-pvr20:38.2":	"पाचित्तियं पाटिदेसनीयं; ",
"pli-tv-pvr20:38.3":	"दुक्कटं आपज्जेय्य एकतो, ",
"pli-tv-pvr20:38.4":	"पञ्हा मेसा कुसलेहि चिन्तिता। ",
"pli-tv-pvr20:39.1":	"उभो परिपुण्णवीसतिवस्सा, ",
"pli-tv-pvr20:39.2":	"उभिन्नं एकुपज्झायो; ",
"pli-tv-pvr20:39.3":	"एकाचरियो एका कम्मवाचा, ",
"pli-tv-pvr20:39.4":	"एको उपसम्पन्नो एको अनुपसम्पन्नो; ",
"pli-tv-pvr20:39.5":	"पञ्हा मेसा कुसलेहि चिन्तिता। ",
"pli-tv-pvr20:40.1":	"अकप्पकतं नापि रजनाय रत्तं, ",
"pli-tv-pvr20:40.2":	"तेन निवत्थो येन कामं वजेय्य; ",
"pli-tv-pvr20:40.3":	"न चस्स होति आपत्ति, ",
"pli-tv-pvr20:40.4":	"सो च धम्मो सुगतेन देसितो; ",
"pli-tv-pvr20:40.5":	"पञ्हा मेसा कुसलेहि चिन्तिता। ",
"pli-tv-pvr20:41.1":	"न देति न पटिग्गण्हाति, ",
"pli-tv-pvr20:41.2":	"पटिग्गहो तेन न विज्जति; ",
"pli-tv-pvr20:41.3":	"आपज्जति गरुकं न लहुकं, ",
"pli-tv-pvr20:41.4":	"तञ्च परिभोगपच्चया; ",
"pli-tv-pvr20:41.5":	"पञ्हा मेसा कुसलेहि चिन्तिता। ",
"pli-tv-pvr20:42.1":	"न देति न पटिग्गण्हाति, ",
"pli-tv-pvr20:42.2":	"पटिग्गहो तेन न विज्जति; ",
"pli-tv-pvr20:42.3":	"आपज्जति लहुकं न गरुकं, ",
"pli-tv-pvr20:42.4":	"तञ्च परिभोगपच्चया; ",
"pli-tv-pvr20:42.5":	"पञ्हा मेसा कुसलेहि चिन्तिता। ",
"pli-tv-pvr20:43.1":	"आपज्जति गरुकं सावसेसं, ",
"pli-tv-pvr20:43.2":	"छादेति अनादरियं पटिच्च; ",
"pli-tv-pvr20:43.3":	"न भिक्खुनी नो च फुसेय्य वज्जं, ",
"pli-tv-pvr20:43.4":	"पञ्हा मेसा कुसलेहि चिन्तिता। ",
"pli-tv-pvr20:44.1":	"सेदमोचनगाथा निट्ठिता। ",
"pli-tv-pvr20:45.1":	"तस्सुद्दानं ",
"pli-tv-pvr20:46.1":	"असंवासो अविस्सज्जि, ",
"pli-tv-pvr20:46.2":	"दस च अनुक्खित्तको; ",
"pli-tv-pvr20:46.3":	"उपेति धम्मं उब्भक्खकं, ",
"pli-tv-pvr20:46.4":	"ततो सञ्ञाचिका च द्वे। ",
"pli-tv-pvr20:47.1":	"न कायिकञ्च गरुकं, ",
"pli-tv-pvr20:47.2":	"न कायिकं न वाचसिकं; ",
"pli-tv-pvr20:47.3":	"अनालपन्तो सिक्खा च, ",
"pli-tv-pvr20:47.4":	"उभो च चतुरो जना। ",
"pli-tv-pvr20:48.1":	"इत्थी तेलञ्च निस्सग्गि, ",
"pli-tv-pvr20:48.2":	"भिक्खु च पदवीतियो; ",
"pli-tv-pvr20:48.3":	"निवत्थो च न च ञत्ति, ",
"pli-tv-pvr20:48.4":	"न मातरं पितरं हने। ",
"pli-tv-pvr20:49.1":	"अचोदयित्वा चोदयित्वा, ",
"pli-tv-pvr20:49.2":	"छिन्दन्तं सच्चमेव च; ",
"pli-tv-pvr20:49.3":	"अधिट्ठितञ्चत्थङ्गते, ",
"pli-tv-pvr20:49.4":	"न रत्तं न चारञ्ञकं। ",
"pli-tv-pvr20:50.1":	"कायिका वाचसिका च, ",
"pli-tv-pvr20:50.2":	"तिस्सित्थी चापि मातरं; ",
"pli-tv-pvr20:50.3":	"कुद्धो आराधको तुट्ठो, ",
"pli-tv-pvr20:50.4":	"सङ्घादिसेसा च उभो। ",
"pli-tv-pvr20:51.1":	"अकप्पकतं न देति, ",
"pli-tv-pvr20:51.2":	"न देतापज्जती गरुं; ",
"pli-tv-pvr20:51.3":	"सेदमोचनिका गाथा, ",
"pli-tv-pvr20:51.4":	"पञ्हा विञ्ञूहि विभाविताति। "
}	
