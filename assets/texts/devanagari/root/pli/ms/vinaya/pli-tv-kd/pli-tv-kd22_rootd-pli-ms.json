{	
"pli-tv-kd22:0.1":	"थेरवाद विनयपिटक ",
"pli-tv-kd22:0.2":	"चूळवग्ग ",
"pli-tv-kd22:0.3":	"२२। सत्तसतिकक्खन्धक ",
"pli-tv-kd22:1.1.1":	"तेन खो पन समयेन वस्ससतपरिनिब्बुते भगवति वेसालिका वज्जिपुत्तका भिक्खू वेसालियं दस वत्थूनि दीपेन्ति—",
"pli-tv-kd22:1.1.2":	"कप्पति सिङ्गिलोणकप्पो, कप्पति द्वङ्गुलकप्पो, कप्पति गामन्तरकप्पो, कप्पति आवासकप्पो, कप्पति अनुमतिकप्पो, कप्पति आचिण्णकप्पो, कप्पति अमथितकप्पो, कप्पति जळोगिं पातुं, कप्पति अदसकं निसीदनं, कप्पति जातरूपरजतन्ति। ",
"pli-tv-kd22:1.1.3":	"तेन खो पन समयेन आयस्मा यसो काकण्डकपुत्तो वज्जीसु चारिकं चरमानो येन वेसाली तदवसरि। ",
"pli-tv-kd22:1.1.4":	"तत्र सुदं आयस्मा यसो काकण्डकपुत्तो वेसालियं विहरति महावने कूटागारसालायं। ",
"pli-tv-kd22:1.1.5":	"तेन खो पन समयेन वेसालिका वज्जिपुत्तका भिक्खू तदहुपोसथे कंसपातिं उदकेन पूरेत्वा मज्झे भिक्खुसङ्घस्स ठपेत्वा आगतागते वेसालिके उपासके एवं वदन्ति—",
"pli-tv-kd22:1.1.6":	"“देथावुसो, सङ्घस्स कहापणम्पि अड्ढम्पि पादम्पि मासकरूपम्पि। ",
"pli-tv-kd22:1.1.7":	"भविस्सति सङ्घस्स परिक्खारेन करणीयन्”ति। ",
"pli-tv-kd22:1.1.8":	"एवं वुत्ते, आयस्मा यसो काकण्डकपुत्तो वेसालिके उपासके एतदवोच—",
"pli-tv-kd22:1.1.9":	"“मावुसो, अदत्थ सङ्घस्स कहापणम्पि अड्ढम्पि पादम्पि मासकरूपम्पि। ",
"pli-tv-kd22:1.1.10":	"न कप्पति समणानं सक्यपुत्तियानं जातरूपरजतं; ",
"pli-tv-kd22:1.1.11":	"न सादियन्ति समणा सक्यपुत्तिया जातरूपरजतं; ",
"pli-tv-kd22:1.1.12":	"न पटिग्गण्हन्ति समणा सक्यपुत्तिया जातरूपरजतं; ",
"pli-tv-kd22:1.1.13":	"निक्खित्तमणिसुवण्णा समणा सक्यपुत्तिया अपेतजातरूपरजता”ति। ",
"pli-tv-kd22:1.1.14":	"एवम्पि खो वेसालिका उपासका आयस्मता यसेन काकण्डकपुत्तेन वुच्चमाना अदंसुयेव सङ्घस्स कहापणम्पि अड्ढम्पि पादम्पि मासकरूपम्पि। ",
"pli-tv-kd22:1.1.15":	"अथ खो वेसालिका वज्जिपुत्तका भिक्खू तस्सा रत्तिया अच्चयेन तं हिरञ्ञं भिक्खग्गेन पटिवीसं ठपेत्वा भाजेसुं। ",
"pli-tv-kd22:1.1.16":	"अथ खो वेसालिका वज्जिपुत्तका भिक्खू आयस्मन्तं यसं काकण्डकपुत्तं एतदवोचुं—",
"pli-tv-kd22:1.1.17":	"“एसो ते, आवुसो यस, हिरञ्ञस्स पटिवीसो”ति। ",
"pli-tv-kd22:1.1.18":	"“नत्थि मे, आवुसो, हिरञ्ञस्स पटिवीसो, नाहं हिरञ्ञं सादियामी”ति। ",
"pli-tv-kd22:1.2.1":	"अथ खो वेसालिका वज्जिपुत्तका भिक्खू—",
"pli-tv-kd22:1.2.2":	"“अयं, आवुसो, यसो काकण्डकपुत्तो उपासके सद्धे पसन्ने अक्कोसति, परिभासति, अप्पसादं करोति; ",
"pli-tv-kd22:1.2.3":	"हन्दस्स मयं पटिसारणीयकम्मं करोमा”ति ते तस्स पटिसारणीयकम्मं अकंसु। ",
"pli-tv-kd22:1.2.4":	"अथ खो आयस्मा यसो काकण्डकपुत्तो वेसालिके वज्जिपुत्तके भिक्खू एतदवोच—",
"pli-tv-kd22:1.2.5":	"“भगवता, आवुसो, पञ्ञत्तं—",
"pli-tv-kd22:1.2.6":	"‘पटिसारणीयकम्मकतस्स भिक्खुनो अनुदूतो दातब्बो’ति। ",
"pli-tv-kd22:1.2.7":	"देथ मे, आवुसो, अनुदूतं भिक्खुन्”ति। ",
"pli-tv-kd22:1.2.8":	"अथ खो वेसालिका वज्जिपुत्तका भिक्खू एकं भिक्खुं सम्मन्नित्वा आयस्मतो यसस्स काकण्डकपुत्तस्स अनुदूतं अदंसु। ",
"pli-tv-kd22:1.2.9":	"अथ खो आयस्मा यसो काकण्डकपुत्तो अनुदूतेन भिक्खुना सद्धिं वेसालिं पविसित्वा वेसालिके उपासके एतदवोच—",
"pli-tv-kd22:1.2.10":	"“अहं किरायस्मन्ते उपासके सद्धे पसन्ने अक्कोसामि, परिभासामि, अप्पसादं करोमि; ",
"pli-tv-kd22:1.2.11":	"योहं अधम्मं अधम्मोति वदामि, धम्मं धम्मोति वदामि, अविनयं अविनयोति वदामि, विनयं विनयोति वदामि। ",
"pli-tv-kd22:1.3.1":	"एकमिदं, आवुसो, समयं भगवा सावत्थियं विहरति जेतवने अनाथपिण्डिकस्स आरामे। ",
"pli-tv-kd22:1.3.2":	"तत्र खो, आवुसो, भगवा भिक्खू आमन्तेसि—",
"pli-tv-kd22:1.3.3":	"‘चत्तारोमे, भिक्खवे, चन्दिमसूरियानं उपक्किलेसा, येहि उपक्किलेसेहि उपक्किलिट्ठा चन्दिमसूरिया न तपन्ति, न भासन्ति, न विरोचन्ति। ",
"pli-tv-kd22:1.3.4":	"कतमे चत्तारो? अब्भं, भिक्खवे, चन्दिमसूरियानं उपक्किलेसो, येन उपक्किलेसेन उपक्किलिट्ठा चन्दिमसूरिया न तपन्ति, न भासन्ति न विरोचन्ति। ",
"pli-tv-kd22:1.3.5":	"महिका, भिक्खवे, चन्दिमसूरियानं उपक्किलेसो, येन उपक्किलेसेन उपक्किलिट्ठा चन्दिमसूरिया न तपन्ति, न भासन्ति, न विरोचन्ति। ",
"pli-tv-kd22:1.3.6":	"धूमरजो, भिक्खवे, चन्दिमसूरियानं उपक्किलेसो, येन उपक्किलेसेन उपक्किलिट्ठा चन्दिमसूरिया न तपन्ति, न भासन्ति, न विरोचन्ति। ",
"pli-tv-kd22:1.3.7":	"राहु, भिक्खवे, असुरिन्दो चन्दिमसूरियानं उपक्किलेसो, येन उपक्किलेसेन उपक्किलिट्ठा चन्दिमसूरिया न तपन्ति, न भासन्ति, न विरोचन्ति। ",
"pli-tv-kd22:1.3.8":	"इमे खो, भिक्खवे, चत्तारो चन्दिमसूरियानं उपक्किलेसा, येहि उपक्किलेसेहि उपक्किलिट्ठा चन्दिमसूरिया न तपन्ति, न भासन्ति, न विरोचन्ति। ",
"pli-tv-kd22:1.3.9":	"एवमेव खो, भिक्खवे, चत्तारोमे समणब्राह्मणानं उपक्किलेसा, येहि उपक्किलेसेहि उपक्किलिट्ठा एके समणब्राह्मणा न तपन्ति, न भासन्ति, न विरोचन्ति। ",
"pli-tv-kd22:1.3.10":	"कतमे चत्तारो? ",
"pli-tv-kd22:1.3.11":	"सन्ति, भिक्खवे, एके समणब्राह्मणा सुरं पिवन्ति, मेरयं पिवन्ति, सुरामेरयपाना अप्पटिविरता—",
"pli-tv-kd22:1.3.12":	"अयं, भिक्खवे, पठमो समणब्राह्मणानं उपक्किलेसो, येन उपक्किलेसेन उपक्किलिट्ठा एके समणब्राह्मणा न तपन्ति, न भासन्ति, न विरोचन्ति। ",
"pli-tv-kd22:1.3.13":	"पुन चपरं, भिक्खवे, एके समणब्राह्मणा मेथुनं धम्मं पटिसेवन्ति, मेथुनधम्मा अप्पटिविरता—",
"pli-tv-kd22:1.3.14":	"अयं, भिक्खवे, दुतियो समणब्राह्मणानं उपक्किलेसो, येन उपक्किलेसेन उपक्किलिट्ठा एके समणब्राह्मणा न तपन्ति, न भासन्ति, न विरोचन्ति। ",
"pli-tv-kd22:1.3.15":	"पुन चपरं, भिक्खवे, एके समणब्राह्मणा जातरूपरजतं सादियन्ति, जातरूपरजतप्पटिग्गहणा अप्पटिविरता—",
"pli-tv-kd22:1.3.16":	"अयं, भिक्खवे, ततियो समणब्राह्मणानं उपक्किलेसो, येन उपक्किलेसेन उपक्किलिट्ठा एके समणब्राह्मणा न तपन्ति, न भासन्ति, न विरोचन्ति। ",
"pli-tv-kd22:1.3.17":	"पुन चपरं, भिक्खवे, एके समणब्राह्मणा मिच्छाजीवेन जीवितं कप्पेन्ति; ",
"pli-tv-kd22:1.3.18":	"मिच्छाजीवा अप्पटिविरता—",
"pli-tv-kd22:1.3.19":	"अयं, भिक्खवे, चतुत्थो समणब्राह्मणानं उपक्किलेसो, येन उपक्किलेसेन उपक्किलिट्ठा एके समणब्राह्मणा न तपन्ति, न भासन्ति, न विरोचन्ति। ",
"pli-tv-kd22:1.3.20":	"इमे खो, भिक्खवे, चत्तारो समणब्राह्मणानं उपक्किलेसा, येहि उपक्किलेसेहि उपक्किलिट्ठा एके समणब्राह्मणा न तपन्ति, न भासन्ति, न विरोचन्ति’। ",
"pli-tv-kd22:1.3.21":	"इदमवोचावुसो, भगवा। ",
"pli-tv-kd22:1.3.22":	"इदं वत्वान सुगतो अथापरं एतदवोच सत्था—",
"pli-tv-kd22:1.3.23":	"‘रागदोसपरिक्लिट्ठा, ",
"pli-tv-kd22:1.3.24":	"एके समणब्राह्मणा; ",
"pli-tv-kd22:1.3.25":	"अविज्जानिवुटा पोसा, ",
"pli-tv-kd22:1.3.26":	"पियरूपाभिनन्दिनो। ",
"pli-tv-kd22:1.3.27":	"सुरं पिवन्ति मेरयं, ",
"pli-tv-kd22:1.3.28":	"पटिसेवन्ति मेथुनं; ",
"pli-tv-kd22:1.3.29":	"रजतं जातरूपञ्च, ",
"pli-tv-kd22:1.3.30":	"सादियन्ति अविद्दसू। ",
"pli-tv-kd22:1.3.31":	"मिच्छाजीवेन जीवन्ति, ",
"pli-tv-kd22:1.3.32":	"एके समणब्राह्मणा; ",
"pli-tv-kd22:1.3.33":	"एते उपक्किलेसा वुत्ता, ",
"pli-tv-kd22:1.3.34":	"बुद्धेनादिच्चबन्धुना। ",
"pli-tv-kd22:1.3.35":	"येहि उपक्किलेसेहि उपक्किलिट्ठा, ",
"pli-tv-kd22:1.3.36":	"एके समणब्राह्मणा; ",
"pli-tv-kd22:1.3.37":	"न तपन्ति न भासन्ति, ",
"pli-tv-kd22:1.3.38":	"असुद्धा सरजा मगा। ",
"pli-tv-kd22:1.3.39":	"अन्धकारेन ओनद्धा, ",
"pli-tv-kd22:1.3.40":	"तण्हादासा सनेत्तिका; ",
"pli-tv-kd22:1.3.41":	"वड्ढेन्ति कटसिं घोरं, ",
"pli-tv-kd22:1.3.42":	"आदियन्ति पुनब्भवन्’ति। ",
"pli-tv-kd22:1.3.43":	"एवंवादी किराहं आयस्मन्ते उपासके सद्धे पसन्ने अक्कोसामि, परिभासामि, अप्पसादं करोमि; ",
"pli-tv-kd22:1.3.44":	"योहं अधम्मं अधम्मोति वदामि, धम्मं धम्मोति वदामि, अविनयं अविनयोति वदामि, विनयं विनयोति वदामि। ",
"pli-tv-kd22:1.4.1":	"एकमिदं, आवुसो, समयं भगवा राजगहे विहरति वेळुवने कलन्दकनिवापे। ",
"pli-tv-kd22:1.4.2":	"तेन खो पन समयेन राजन्तेपुरे राजपरिसायं सन्निसिन्नानं सन्निपतितानं अयमन्तरकथा उदपादि—",
"pli-tv-kd22:1.4.3":	"‘कप्पति समणानं सक्यपुत्तियानं जातरूपरजतं; ",
"pli-tv-kd22:1.4.4":	"सादियन्ति समणा सक्यपुत्तिया जातरूपरजतं; ",
"pli-tv-kd22:1.4.5":	"पटिग्गण्हन्ति समणा सक्यपुत्तिया जातरूपरजतन्’ति। ",
"pli-tv-kd22:1.4.6":	"तेन खो पनावुसो, समयेन मणिचूळको गामणी तस्सं परिसायं निसिन्नो होति। ",
"pli-tv-kd22:1.4.7":	"अथ खो, आवुसो, मणिचूळको गामणी तं परिसं एतदवोच—",
"pli-tv-kd22:1.4.8":	"‘मा, अय्या, एवं अवचुत्थ। ",
"pli-tv-kd22:1.4.9":	"न कप्पति समणानं सक्यपुत्तियानं जातरूपरजतं; ",
"pli-tv-kd22:1.4.10":	"न सादियन्ति समणा सक्यपुत्तिया जातरूपरजतं; ",
"pli-tv-kd22:1.4.11":	"न पटिग्गण्हन्ति समणा सक्यपुत्तिया जातरूपरजतं; ",
"pli-tv-kd22:1.4.12":	"निक्खित्तमणिसुवण्णा समणा सक्यपुत्तिया अपेतजातरूपरजता’ति। ",
"pli-tv-kd22:1.4.13":	"असक्खि खो, आवुसो, मणिचूळको गामणी तं परिसं सञ्ञापेतुं। ",
"pli-tv-kd22:1.4.14":	"अथ खो, आवुसो, मणिचूळको गामणी तं परिसं सञ्ञापेत्वा येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि। ",
"pli-tv-kd22:1.4.15":	"एकमन्तं निसिन्नो खो, आवुसो, मणिचूळको गामणी भगवन्तं एतदवोच—",
"pli-tv-kd22:1.4.16":	"‘इध, भन्ते, राजन्तेपुरे राजपरिसायं सन्निसिन्नानं सन्निपतितानं अयमन्तरकथा उदपादि—",
"pli-tv-kd22:1.4.17":	"कप्पति समणानं सक्यपुत्तियानं जातरूपरजतं; ",
"pli-tv-kd22:1.4.18":	"सादियन्ति समणा सक्यपुत्तिया जातरूपरजतं; ",
"pli-tv-kd22:1.4.19":	"पटिग्गण्हन्ति समणा सक्यपुत्तिया जातरूपरजतन्ति। ",
"pli-tv-kd22:1.4.20":	"एवं वुत्ते, अहं, भन्ते, तं परिसं एतदवोचं—",
"pli-tv-kd22:1.4.21":	"मा, अय्या, एवं अवचुत्थ। ",
"pli-tv-kd22:1.4.22":	"न कप्पति समणानं सक्यपुत्तियानं जातरूपरजतं; ",
"pli-tv-kd22:1.4.23":	"न सादियन्ति समणा सक्यपुत्तिया जातरूपरजतं; ",
"pli-tv-kd22:1.4.24":	"न पटिग्गण्हन्ति समणा सक्यपुत्तिया जातरूपरजतं; ",
"pli-tv-kd22:1.4.25":	"निक्खित्तमणिसुवण्णा समणा सक्यपुत्तिया अपेतजातरूपरजताति। ",
"pli-tv-kd22:1.4.26":	"असक्खिं खो अहं, भन्ते, तं परिसं सञ्ञापेतुं। ",
"pli-tv-kd22:1.4.27":	"कच्चाहं, भन्ते, एवं ब्याकरमानो वुत्तवादी चेव भगवतो होमि, न च भगवन्तं अभूतेन अब्भाचिक्खामि, धम्मस्स चानुधम्मं ब्याकरोमि, न च कोचि सहधम्मिको वादानुवादो गारय्हं ठानं आगच्छती’ति? ",
"pli-tv-kd22:1.4.28":	"‘तग्घ त्वं, गामणि, एवं ब्याकरमानो वुत्तवादी चेव मे होसि; ",
"pli-tv-kd22:1.4.29":	"न च मं अभूतेन अब्भाचिक्खसि, धम्मस्स चानुधम्मं ब्याकरोसि, न च कोचि सहधम्मिको वादानुवादो गारय्हं ठानं आगच्छति। ",
"pli-tv-kd22:1.4.30":	"न हि, गामणि, कप्पति समणानं सक्यपुत्तियानं जातरूपरजतं; ",
"pli-tv-kd22:1.4.31":	"न सादियन्ति समणा सक्यपुत्तिया जातरूपरजतं; ",
"pli-tv-kd22:1.4.32":	"न पटिग्गण्हन्ति समणा सक्यपुत्तिया जातरूपरजतं; ",
"pli-tv-kd22:1.4.33":	"निक्खित्तमणिसुवण्णा समणा सक्यपुत्तिया अपेतजातरूपरजता। ",
"pli-tv-kd22:1.4.34":	"यस्स खो, गामणि, जातरूपरजतं कप्पति, पञ्चपि तस्स कामगुणा कप्पन्ति। ",
"pli-tv-kd22:1.4.35":	"यस्स पञ्च कामगुणा कप्पन्ति एकंसेनेतं, गामणि, धारेय्यासि—",
"pli-tv-kd22:1.4.36":	"अस्समणधम्मो असक्यपुत्तियधम्मोति। ",
"pli-tv-kd22:1.4.37":	"अपि चाहं, गामणि, एवं वदामि तिणं तिणत्थिकेन परियेसितब्बं; ",
"pli-tv-kd22:1.4.38":	"दारु दारुत्थिकेन परियेसितब्बं; ",
"pli-tv-kd22:1.4.39":	"सकटं सकटत्थिकेन परियेसितब्बं; ",
"pli-tv-kd22:1.4.40":	"पुरिसो पुरिसत्थिकेन परियेसितब्बो। ",
"pli-tv-kd22:1.4.41":	"न त्वेवाहं, गामणि, केनचि परियायेन जातरूपरजतं सादितब्बं परियेसितब्बन्ति वदामी’ति। ",
"pli-tv-kd22:1.4.42":	"एवंवादी किराहं आयस्मन्ते उपासके सद्धे पसन्ने अक्कोसामि, परिभासामि, अप्पसादं करोमि; ",
"pli-tv-kd22:1.4.43":	"योहं अधम्मं अधम्मोति वदामि, धम्मं धम्मोति वदामि, अविनयं अविनयोति वदामि, विनयं विनयोति वदामि। ",
"pli-tv-kd22:1.5.1":	"एकमिदं, आवुसो, समयं भगवा राजगहे आयस्मन्तं उपनन्दं सक्यपुत्तं आरब्भ जातरूपरजतं पटिक्खिपि, सिक्खापदञ्च पञ्ञपेसि। ",
"pli-tv-kd22:1.5.2":	"एवंवादी किराहं आयस्मन्ते उपासके सद्धे पसन्ने अक्कोसामि, परिभासामि, अप्पसादं करोमि; ",
"pli-tv-kd22:1.5.3":	"योहं अधम्मं अधम्मोति वदामि, धम्मं धम्मोति वदामि, अविनयं अविनयोति वदामि, विनयं विनयोति वदामी”ति। ",
"pli-tv-kd22:1.6.1":	"एवं वुत्ते, वेसालिका उपासका आयस्मन्तं यसं काकण्डकपुत्तं एतदवोचुं—",
"pli-tv-kd22:1.6.2":	"“एकोव, भन्ते, अय्यो यसो काकण्डकपुत्तो समणो सक्यपुत्तियो। ",
"pli-tv-kd22:1.6.3":	"सब्बेविमे अस्समणा असक्यपुत्तिया। ",
"pli-tv-kd22:1.6.4":	"वसतु, भन्ते, अय्यो यसो काकण्डकपुत्तो वेसालियं। ",
"pli-tv-kd22:1.6.5":	"मयं अय्यस्स यसस्स काकण्डकपुत्तस्स उस्सुक्कं करिस्साम चीवरपिण्डपातसेनासनगिलानप्पच्चयभेसज्जपरिक्खारानन्”ति। ",
"pli-tv-kd22:1.6.6":	"अथ खो आयस्मा यसो काकण्डकपुत्तो वेसालिके उपासके सञ्ञापेत्वा अनुदूतेन भिक्खुना सद्धिं आरामं अगमासि। ",
"pli-tv-kd22:1.7.1":	"अथ खो वेसालिका वज्जिपुत्तका भिक्खू अनुदूतं भिक्खुं पुच्छिंसु—",
"pli-tv-kd22:1.7.2":	"“खमापितावुसो, यसेन काकण्डकपुत्तेन वेसालिका उपासका”ति? ",
"pli-tv-kd22:1.7.3":	"“उपासकेहि पापिकं नो, आवुसो, कतं। ",
"pli-tv-kd22:1.7.4":	"एकोव यसो काकण्डकपुत्तो समणो सक्यपुत्तियो कतो। ",
"pli-tv-kd22:1.7.5":	"सब्बेव मयं अस्समणा असक्यपुत्तिया कता”ति। ",
"pli-tv-kd22:1.7.6":	"अथ खो वेसालिका वज्जिपुत्तका भिक्खू—",
"pli-tv-kd22:1.7.7":	"“अयं, आवुसो, यसो काकण्डकपुत्तो अम्हेहि असम्मतो गिहीनं पकासेसि; ",
"pli-tv-kd22:1.7.8":	"हन्दस्स मयं उक्खेपनीयकम्मं करोमा”ति। ",
"pli-tv-kd22:1.7.9":	"ते तस्स उक्खेपनीयकम्मं कत्तुकामा सन्निपतिंसु। ",
"pli-tv-kd22:1.7.10":	"अथ खो आयस्मा यसो काकण्डकपुत्तो वेहासं अब्भुग्गन्त्वा कोसम्बियं पच्चुट्ठासि। ",
"pli-tv-kd22:1.7.11.1":	"अथ खो आयस्मा यसो काकण्डकपुत्तो पावेय्यकानञ्च अवन्तिदक्खिणापथकानञ्च भिक्खूनं सन्तिके दूतं पाहेसि—",
"pli-tv-kd22:1.7.12":	"“आगच्छन्तु आयस्मन्ता; ",
"pli-tv-kd22:1.7.13":	"इमं अधिकरणं आदियिस्साम। ",
"pli-tv-kd22:1.7.14":	"पुरे अधम्मो दिप्पति, धम्मो पटिबाहिय्यति; ",
"pli-tv-kd22:1.7.15":	"अविनयो दिप्पति, विनयो पटिबाहिय्यति; ",
"pli-tv-kd22:1.7.16":	"पुरे अधम्मवादिनो बलवन्तो होन्ति, धम्मवादिनो दुब्बला होन्ति; ",
"pli-tv-kd22:1.7.17":	"अविनयवादिनो बलवन्तो होन्ति, विनयवादिनो दुब्बला होन्ती”ति। ",
"pli-tv-kd22:1.8.1":	"तेन खो पन समयेन आयस्मा सम्भूतो साणवासी अहोगङ्गे पब्बते पटिवसति। ",
"pli-tv-kd22:1.8.2":	"अथ खो आयस्मा यसो काकण्डकपुत्तो येन अहोगङ्गो पब्बतो, येनायस्मा सम्भूतो साणवासी तेनुपसङ्कमि, उपसङ्कमित्वा आयस्मन्तं सम्भूतं साणवासिं अभिवादेत्वा एकमन्तं निसीदि। ",
"pli-tv-kd22:1.8.3":	"एकमन्तं निसिन्नो खो आयस्मा यसो काकण्डकपुत्तो आयस्मन्तं सम्भूतं साणवासिं एतदवोच—",
"pli-tv-kd22:1.8.4":	"“इमे, भन्ते, वेसालिका वज्जिपुत्तका भिक्खू वेसालियं दस वत्थूनि दीपेन्ति—",
"pli-tv-kd22:1.8.5":	"कप्पति सिङ्गिलोणकप्पो, कप्पति द्वङ्गुलकप्पो, कप्पति गामन्तरकप्पो, कप्पति आवासकप्पो, कप्पति अनुमतिकप्पो, कप्पति आचिण्णकप्पो, कप्पति अमथितकप्पो, कप्पति जळोगिं पातुं, कप्पति अदसकं निसीदनं, कप्पति जातरूपरजतन्ति। ",
"pli-tv-kd22:1.8.6":	"हन्द मयं, भन्ते, इमं अधिकरणं आदियिस्साम। ",
"pli-tv-kd22:1.8.7":	"पुरे अधम्मो दिप्पति, धम्मो पटिबाहिय्यति; ",
"pli-tv-kd22:1.8.8":	"अविनयो दिप्पति, विनयो पटिबाहिय्यति; ",
"pli-tv-kd22:1.8.9":	"पुरे अधम्मवादिनो बलवन्तो होन्ति, धम्मवादिनो दुब्बला होन्ति; ",
"pli-tv-kd22:1.8.10":	"अविनयवादिनो बलवन्तो होन्ति, विनयवादिनो दुब्बला होन्ती”ति। ",
"pli-tv-kd22:1.8.11":	"“एवमावुसो”ति खो आयस्मा सम्भूतो साणवासी आयस्मतो यसस्स काकण्डकपुत्तस्स पच्चस्सोसि। ",
"pli-tv-kd22:1.8.12":	"अथ खो सट्ठिमत्ता पावेय्यका भिक्खू—",
"pli-tv-kd22:1.8.13":	"सब्बे आरञ्ञिका, सब्बे पिण्डपातिका, सब्बे पंसुकूलिका, सब्बे तेचीवरिका, सब्बेव अरहन्तो—",
"pli-tv-kd22:1.8.14":	"अहोगङ्गे पब्बते सन्निपतिंसु। ",
"pli-tv-kd22:1.8.15":	"अट्ठासीतिमत्ता अवन्तिदक्खिणापथका भिक्खू—",
"pli-tv-kd22:1.8.16":	"अप्पेकच्चे आरञ्ञिका, अप्पेकच्चे पिण्डपातिका, अप्पेकच्चे पंसुकूलिका, अप्पेकच्चे तेचीवरिका, सब्बेव अरहन्तो—",
"pli-tv-kd22:1.8.17":	"अहोगङ्गे पब्बते सन्निपतिंसु। ",
"pli-tv-kd22:1.9.1":	"अथ खो थेरानं भिक्खूनं मन्तयमानानं एतदहोसि—",
"pli-tv-kd22:1.9.2":	"“इदं खो अधिकरणं कक्खळञ्च, वाळञ्च; ",
"pli-tv-kd22:1.9.3":	"कं नु खो मयं पक्खं लभेय्याम, येन मयं इमस्मिं अधिकरणे बलवन्ततरा अस्सामा”ति। ",
"pli-tv-kd22:1.9.4":	"तेन खो पन समयेन आयस्मा रेवतो सोरेय्ये पटिवसति—",
"pli-tv-kd22:1.9.5":	"बहुस्सुतो आगतागमो धम्मधरो विनयधरो मातिकाधरो पण्डितो वियत्तो मेधावी लज्जी कुक्कुच्चको सिक्खाकामो। ",
"pli-tv-kd22:1.9.6":	"अथ खो थेरानं भिक्खूनं एतदहोसि—",
"pli-tv-kd22:1.9.7":	"“अयं खो आयस्मा रेवतो सोरेय्ये पटिवसति—",
"pli-tv-kd22:1.9.8":	"बहुस्सुतो आगतागमो धम्मधरो विनयधरो मातिकाधरो पण्डितो वियत्तो मेधावी लज्जी कुक्कुच्चको सिक्खाकामो। ",
"pli-tv-kd22:1.9.9":	"सचे मयं आयस्मन्तं रेवतं पक्खं लभिस्साम, एवं मयं इमस्मिं अधिकरणे बलवन्ततरा अस्सामा”ति। ",
"pli-tv-kd22:1.9.10":	"अस्सोसि खो आयस्मा रेवतो—",
"pli-tv-kd22:1.9.11":	"दिब्बाय सोतधातुया विसुद्धाय अतिक्कन्तमानुसिकाय—",
"pli-tv-kd22:1.9.12":	"थेरानं भिक्खूनं मन्तयमानानं। ",
"pli-tv-kd22:1.9.13":	"सुत्वानस्स एतदहोसि—",
"pli-tv-kd22:1.9.14":	"“इदं खो अधिकरणं कक्खळञ्च वाळञ्च। ",
"pli-tv-kd22:1.9.15":	"न खो मेतं पतिरूपं योहं एवरूपे अधिकरणे ओसक्केय्यं। ",
"pli-tv-kd22:1.9.16":	"इदानि च पन ते भिक्खू आगच्छिस्सन्ति। ",
"pli-tv-kd22:1.9.17":	"सोहं तेहि आकिण्णो न फासु गमिस्सामि। ",
"pli-tv-kd22:1.9.18":	"यन्नूनाहं पटिकच्चेव गच्छेय्यन्”ति। ",
"pli-tv-kd22:1.9.19":	"अथ खो आयस्मा रेवतो सोरेय्या सङ्कस्सं अगमासि। ",
"pli-tv-kd22:1.9.20":	"अथ खो थेरा भिक्खू सोरेय्यं गन्त्वा पुच्छिंसु—",
"pli-tv-kd22:1.9.21":	"“कहं आयस्मा रेवतो”ति? ",
"pli-tv-kd22:1.9.22":	"ते एवमाहंसु—",
"pli-tv-kd22:1.9.23":	"“एसायस्मा रेवतो सङ्कस्सं गतो”ति। ",
"pli-tv-kd22:1.9.24":	"अथ खो आयस्मा रेवतो सङ्कस्सा कण्णकुज्जं अगमासि। ",
"pli-tv-kd22:1.9.25":	"अथ खो थेरा भिक्खू सङ्कस्सं गन्त्वा पुच्छिंसु—",
"pli-tv-kd22:1.9.26":	"“कहं आयस्मा रेवतो”ति? ",
"pli-tv-kd22:1.9.27":	"ते एवमाहंसु—",
"pli-tv-kd22:1.9.28":	"“एसायस्मा रेवतो कण्णकुज्जं गतो”ति। ",
"pli-tv-kd22:1.9.29":	"अथ खो आयस्मा रेवतो कण्णकुज्जा उदुम्बरं अगमासि। ",
"pli-tv-kd22:1.9.30":	"अथ खो थेरा भिक्खू कण्णकुज्जं गन्त्वा पुच्छिंसु—",
"pli-tv-kd22:1.9.31":	"“कहं आयस्मा रेवतो”ति? ",
"pli-tv-kd22:1.9.32":	"ते एवमाहंसु—",
"pli-tv-kd22:1.9.33":	"“एसायस्मा रेवतो उदुम्बरं गतो”ति। ",
"pli-tv-kd22:1.9.34":	"अथ खो आयस्मा रेवतो उदुम्बरा अग्गळपुरं अगमासि। ",
"pli-tv-kd22:1.9.35":	"अथ खो थेरा भिक्खू उदुम्बरं गन्त्वा पुच्छिंसु—",
"pli-tv-kd22:1.9.36":	"“कहं आयस्मा रेवतो”ति? ",
"pli-tv-kd22:1.9.37":	"ते एवमाहंसु—",
"pli-tv-kd22:1.9.38":	"“एसायस्मा रेवतो अग्गळपुरं गतो”ति। ",
"pli-tv-kd22:1.9.39":	"अथ खो आयस्मा रेवतो अग्गळपुरा सहजातिं अगमासि। ",
"pli-tv-kd22:1.9.40":	"अथ खो थेरा भिक्खू अग्गळपुरं गन्त्वा पुच्छिंसु—",
"pli-tv-kd22:1.9.41":	"“कहं आयस्मा रेवतो”ति? ",
"pli-tv-kd22:1.9.42":	"ते एवमाहंसु—",
"pli-tv-kd22:1.9.43":	"“एसायस्मा रेवतो सहजातिं गतो”ति। ",
"pli-tv-kd22:1.9.44":	"अथ खो थेरा भिक्खू आयस्मन्तं रेवतं सहजातियं सम्भावेसुं। ",
"pli-tv-kd22:1.10.1":	"अथ खो आयस्मा सम्भूतो साणवासी आयस्मन्तं यसं काकण्डकपुत्तं एतदवोच—",
"pli-tv-kd22:1.10.2":	"“अयं, आवुसो, आयस्मा रेवतो बहुस्सुतो आगतागमो धम्मधरो विनयधरो मातिकाधरो पण्डितो वियत्तो मेधावी लज्जी कुक्कुच्चको सिक्खाकामो। ",
"pli-tv-kd22:1.10.3":	"सचे मयं आयस्मन्तं रेवतं पञ्हं पुच्छिस्साम, पटिबलो आयस्मा रेवतो एकेनेव पञ्हेन सकलम्पि रत्तिं वीतिनामेतुं। ",
"pli-tv-kd22:1.10.4":	"इदानि च पनायस्मा रेवतो अन्तेवासिकं सरभाणकं भिक्खुं अज्झेसिस्सति। ",
"pli-tv-kd22:1.10.5":	"सो त्वं तस्स भिक्खुनो सरभञ्ञपरियोसाने आयस्मन्तं रेवतं उपसङ्कमित्वा इमानि दस वत्थूनि पुच्छेय्यासी”ति। ",
"pli-tv-kd22:1.10.6":	"“एवं, भन्ते”ति खो आयस्मा यसो काकण्डकपुत्तो आयस्मतो सम्भूतस्स साणवासिस्स पच्चस्सोसि। ",
"pli-tv-kd22:1.10.7":	"अथ खो आयस्मा रेवतो अन्तेवासिकं सरभाणकं भिक्खुं अज्झेसि। ",
"pli-tv-kd22:1.10.8":	"अथ खो आयस्मा यसो काकण्डकपुत्तो तस्स भिक्खुनो सरभञ्ञपरियोसाने येनायस्मा रेवतो तेनुपसङ्कमि, उपसङ्कमित्वा आयस्मन्तं रेवतं अभिवादेत्वा एकमन्तं निसीदि। ",
"pli-tv-kd22:1.10.9":	"एकमन्तं निसिन्नो खो आयस्मा यसो काकण्डकपुत्तो आयस्मन्तं रेवतं एतदवोच—",
"pli-tv-kd22:1.10.10":	"“कप्पति, भन्ते, सिङ्गिलोणकप्पो”ति? ",
"pli-tv-kd22:1.10.11":	"“को सो, आवुसो, सिङ्गिलोणकप्पो”ति? ",
"pli-tv-kd22:1.10.12":	"“कप्पति, भन्ते, सिङ्गिना लोणं परिहरितुं—",
"pli-tv-kd22:1.10.13":	"यत्थ अलोणकं भविस्सति तत्थ परिभुञ्जिस्सामी”ति? ",
"pli-tv-kd22:1.10.14":	"“नावुसो, कप्पती”ति। ",
"pli-tv-kd22:1.10.15":	"“कप्पति, भन्ते, द्वङ्गुलकप्पो”ति? ",
"pli-tv-kd22:1.10.16":	"“को सो, आवुसो, द्वङ्गुलकप्पो”ति? ",
"pli-tv-kd22:1.10.17":	"“कप्पति, भन्ते, द्वङ्गुलाय छायाय वीतिवत्ताय, विकाले भोजनं भुञ्जितुन्”ति? ",
"pli-tv-kd22:1.10.18":	"“नावुसो, कप्पती”ति। ",
"pli-tv-kd22:1.10.19":	"“कप्पति, भन्ते, गामन्तरकप्पो”ति? ",
"pli-tv-kd22:1.10.20":	"“को सो, आवुसो, गामन्तरकप्पो”ति? ",
"pli-tv-kd22:1.10.21":	"“कप्पति, भन्ते—इदानि गामन्तरं गमिस्सामीति—भुत्ताविना पवारितेन अनतिरित्तं भोजनं भुञ्जितुन्”ति? ",
"pli-tv-kd22:1.10.22":	"“नावुसो, कप्पती”ति। ",
"pli-tv-kd22:1.10.23":	"“कप्पति, भन्ते, आवासकप्पो”ति? ",
"pli-tv-kd22:1.10.24":	"“को सो, आवुसो, आवासकप्पो”ति? ",
"pli-tv-kd22:1.10.25":	"“कप्पति, भन्ते, सम्बहुला आवासा समानसीमा नानुपोसथं कातुन्”ति? ",
"pli-tv-kd22:1.10.26":	"“नावुसो, कप्पती”ति। ",
"pli-tv-kd22:1.10.27":	"“कप्पति, भन्ते, अनुमतिकप्पो”ति? ",
"pli-tv-kd22:1.10.28":	"“को सो, आवुसो, अनुमतिकप्पो”ति? ",
"pli-tv-kd22:1.10.29":	"“कप्पति, भन्ते, वग्गेन सङ्घेन कम्मं कातुं—",
"pli-tv-kd22:1.10.30":	"आगते भिक्खू अनुमानेस्सामा”ति? ",
"pli-tv-kd22:1.10.31":	"“नावुसो, कप्पती”ति। ",
"pli-tv-kd22:1.10.32":	"“कप्पति, भन्ते, आचिण्णकप्पो”ति? ",
"pli-tv-kd22:1.10.33":	"“को सो, आवुसो, आचिण्णकप्पो”ति? ",
"pli-tv-kd22:1.10.34":	"“कप्पति, भन्ते, इदं मे उपज्झायेन अज्झाचिण्णं, इदं मे आचरियेन अज्झाचिण्णं, तं अज्झाचरितुन्”ति? ",
"pli-tv-kd22:1.10.35":	"“आचिण्णकप्पो खो, आवुसो, एकच्चो कप्पति, एकच्चो न कप्पती”ति। ",
"pli-tv-kd22:1.10.36":	"“कप्पति, भन्ते, अमथितकप्पो”ति? ",
"pli-tv-kd22:1.10.37":	"“को सो, आवुसो, अमथितकप्पो”ति? ",
"pli-tv-kd22:1.10.38":	"“कप्पति, भन्ते, यं तं खीरं खीरभावं विजहितं, असम्पत्तं दधिभावं, तं भुत्ताविना पवारितेन अनतिरित्तं पातुन्”ति? ",
"pli-tv-kd22:1.10.39":	"“नावुसो, कप्पती”ति? ",
"pli-tv-kd22:1.10.40":	"“कप्पति, भन्ते, जळोगिं पातुन्”ति? ",
"pli-tv-kd22:1.10.41":	"“का सा, आवुसो, जळोगी”ति? ",
"pli-tv-kd22:1.10.42":	"“कप्पति, भन्ते, या सा सुरा आसुता, असम्पत्ता मज्जभावं, सा पातुन्”ति? ",
"pli-tv-kd22:1.10.43":	"“नावुसो, कप्पती”ति। ",
"pli-tv-kd22:1.10.44":	"“कप्पति, भन्ते, अदसकं निसीदनन्”ति? ",
"pli-tv-kd22:1.10.45":	"“नावुसो, कप्पती”ति। ",
"pli-tv-kd22:1.10.46":	"“कप्पति, भन्ते, जातरूपरजतन्”ति? ",
"pli-tv-kd22:1.10.47":	"“नावुसो, कप्पती”ति। ",
"pli-tv-kd22:1.10.48":	"“इमे, भन्ते, वेसालिका वज्जिपुत्तका भिक्खू वेसालियं इमानि दस वत्थूनि दीपेन्ति। ",
"pli-tv-kd22:1.10.49":	"हन्द मयं, भन्ते, इमं अधिकरणं आदियिस्साम। ",
"pli-tv-kd22:1.10.50":	"पुरे अधम्मो दिप्पति, धम्मो पटिबाहिय्यति; ",
"pli-tv-kd22:1.10.51":	"अविनयो दिप्पति, विनयो पटिबाहिय्यति; ",
"pli-tv-kd22:1.10.52":	"पुरे अधम्मवादिनो बलवन्तो होन्ति, धम्मवादिनो दुब्बला होन्ति; ",
"pli-tv-kd22:1.10.53":	"अविनयवादिनो बलवन्तो होन्ति, विनयवादिनो दुब्बला होन्ती”ति। ",
"pli-tv-kd22:1.10.54":	"“एवमावुसो”ति खो आयस्मा रेवतो आयस्मतो यसस्स काकण्डकपुत्तस्स पच्चस्सोसि। ",
"pli-tv-kd22:1.10.55":	"पठमभाणवारो निट्ठितो। ",
"pli-tv-kd22:2.1.1":	"अस्सोसुं खो वेसालिका वज्जिपुत्तका भिक्खू—",
"pli-tv-kd22:2.1.2":	"“यसो किर काकण्डकपुत्तो इदं अधिकरणं आदियितुकामो पक्खं परियेसति, लभति च किर पक्खन्”ति। ",
"pli-tv-kd22:2.1.3":	"अथ खो वेसालिकानं वज्जिपुत्तकानं भिक्खूनं एतदहोसि—",
"pli-tv-kd22:2.1.4":	"“इदं खो अधिकरणं कक्खळञ्च वाळञ्च। ",
"pli-tv-kd22:2.1.5":	"कं नु खो मयं पक्खं लभेय्याम, येन मयं इमस्मिं अधिकरणे बलवन्ततरा अस्सामा”ति। ",
"pli-tv-kd22:2.1.6":	"अथ खो वेसालिकानं वज्जिपुत्तकानं भिक्खूनं एतदहोसि—",
"pli-tv-kd22:2.1.7":	"“अयं खो आयस्मा रेवतो बहुस्सुतो आगतागमो धम्मधरो विनयधरो मातिकाधरो पण्डितो वियत्तो मेधावी लज्जी कुक्कुच्चको सिक्खाकामो। ",
"pli-tv-kd22:2.1.8":	"सचे मयं आयस्मन्तं रेवतं पक्खं लभेय्याम, एवं मयं इमस्मिं अधिकरणे बलवन्ततरा अस्सामा”ति। ",
"pli-tv-kd22:2.1.9":	"अथ खो वेसालिका वज्जिपुत्तका भिक्खू पहूतं सामणकं परिक्खारं पटियादेसुं—",
"pli-tv-kd22:2.1.10":	"पत्तम्पि, चीवरम्पि, निसीदनम्पि, सूचिघरम्पि, कायबन्धनम्पि, परिस्सावनम्पि, धम्मकरणम्पि। ",
"pli-tv-kd22:2.1.11":	"अथ खो वेसालिका वज्जिपुत्तका भिक्खू तं सामणकं परिक्खारं आदाय नावाय सहजातिं उज्जविंसु; ",
"pli-tv-kd22:2.1.12":	"नावाय पच्चोरोहित्वा अञ्ञतरस्मिं रुक्खमूले भत्तविस्सग्गं करोन्ति। ",
"pli-tv-kd22:2.2.1":	"अथ खो आयस्मतो साळ्हस्स रहोगतस्स पटिसल्लीनस्स एवं चेतसो परिवितक्को उदपादि—",
"pli-tv-kd22:2.2.2":	"“के नु खो धम्मवादिनो—",
"pli-tv-kd22:2.2.3":	"पाचीनका वा भिक्खू, पावेय्यका वा”ति? ",
"pli-tv-kd22:2.2.4":	"अथ खो आयस्मतो साळ्हस्स, धम्मञ्च विनयञ्च चेतसा पच्चवेक्खन्तस्स, एतदहोसि—",
"pli-tv-kd22:2.2.5":	"“अधम्मवादिनो पाचीनका भिक्खू, धम्मवादिनो पावेय्यका भिक्खू”ति। ",
"pli-tv-kd22:2.2.6":	"अथ खो अञ्ञतरा सुद्धावासकायिका देवता आयस्मतो साळ्हस्स चेतसा चेतोपरिवितक्कमञ्ञाय—",
"pli-tv-kd22:2.2.7":	"सेय्यथापि नाम बलवा पुरिसो समिञ्जितं वा बाहं पसारेय्य, पसारितं वा बाहं समिञ्जेय्य; एवमेव—सुद्धावासेसु देवेसु अन्तरहिता आयस्मतो साळ्हस्स सम्मुखे पातुरहोसि। ",
"pli-tv-kd22:2.2.8":	"अथ खो सा देवता आयस्मन्तं साळ्हं एतदवोच—",
"pli-tv-kd22:2.2.9":	"“साधु, भन्ते साळ्ह, अधम्मवादी पाचीनका भिक्खू, धम्मवादी पावेय्यका भिक्खू। ",
"pli-tv-kd22:2.2.10":	"तेन हि, भन्ते साळ्ह, यथाधम्मो तथा तिट्ठाही”ति। ",
"pli-tv-kd22:2.2.11":	"“पुब्बेपि चाहं, देवते, एतरहि च यथाधम्मो तथा ठितो; ",
"pli-tv-kd22:2.2.12":	"अपि चाहं न ताव दिट्ठिं आवि करोमि, अप्पेव नाम मं इमस्मिं अधिकरणे सम्मन्नेय्या”ति। ",
"pli-tv-kd22:2.3.1":	"अथ खो वेसालिका वज्जिपुत्तका भिक्खू तं सामणकं परिक्खारं आदाय येनायस्मा रेवतो तेनुपसङ्कमिंसु, उपसङ्कमित्वा आयस्मन्तं रेवतं एतदवोचुं—",
"pli-tv-kd22:2.3.2":	"“पटिग्गण्हातु, भन्ते, थेरो सामणकं परिक्खारं—",
"pli-tv-kd22:2.3.3":	"पत्तम्पि, चीवरम्पि, निसीदनम्पि, सूचिघरम्पि, कायबन्धनम्पि, परिस्सावनम्पि, धम्मकरणम्पी”ति। ",
"pli-tv-kd22:2.3.4":	"“अलं, आवुसो, परिपुण्णं मे पत्तचीवरन्”ति न इच्छि पटिग्गहेतुं। ",
"pli-tv-kd22:2.3.5":	"तेन खो पन समयेन उत्तरो नाम भिक्खु वीसतिवस्सो आयस्मतो रेवतस्स उपट्ठाको होति। ",
"pli-tv-kd22:2.3.6":	"अथ खो वेसालिका वज्जिपुत्तका भिक्खू येनायस्मा उत्तरो तेनुपसङ्कमिंसु, उपसङ्कमित्वा आयस्मन्तं उत्तरं एतदवोचुं—",
"pli-tv-kd22:2.3.7":	"“पटिग्गण्हातु आयस्मा उत्तरो सामणकं परिक्खारं—",
"pli-tv-kd22:2.3.8":	"पत्तम्पि, चीवरम्पि, निसीदनम्पि, सूचिघरम्पि, कायबन्धनम्पि, परिस्सावनम्पि, धम्मकरणम्पी”ति। ",
"pli-tv-kd22:2.3.9":	"“अलं, आवुसो, परिपुण्णं मे पत्तचीवरन्”ति न इच्छि पटिग्गहेतुं। ",
"pli-tv-kd22:2.3.10":	"“मनुस्सा खो, आवुसो उत्तर, भगवतो सामणकं परिक्खारं उपनामेन्ति। ",
"pli-tv-kd22:2.3.11":	"सचे भगवा पटिग्गण्हाति, तेनेव ते अत्तमना होन्ति। ",
"pli-tv-kd22:2.3.12":	"नो चे भगवा पटिग्गण्हाति, आयस्मतो आनन्दस्स उपनामेन्ति—",
"pli-tv-kd22:2.3.13":	"पटिग्गण्हातु, भन्ते, थेरो सामणकं परिक्खारं। ",
"pli-tv-kd22:2.3.14":	"यथा भगवता पटिग्गहितो, एवमेव सो भविस्सतीति। ",
"pli-tv-kd22:2.3.15":	"पटिग्गण्हातु आयस्मा उत्तरो सामणकं परिक्खारं। ",
"pli-tv-kd22:2.3.16":	"यथा थेरेन पटिग्गहितो, एवमेव सो भविस्सती”ति। ",
"pli-tv-kd22:2.3.17":	"अथ खो आयस्मा उत्तरो वेसालिकेहि वज्जिपुत्तेहि भिक्खूहि निप्पीळियमानो एकं चीवरं अग्गहेसि। ",
"pli-tv-kd22:2.3.18":	"“वदेय्याथ, आवुसो, येन अत्थो”ति। ",
"pli-tv-kd22:2.3.19":	"“एत्तकं आयस्मा उत्तरो थेरं वदेतु; ",
"pli-tv-kd22:2.3.20":	"एत्तकञ्च, भन्ते, थेरो सङ्घमज्झे वदेतु—",
"pli-tv-kd22:2.3.21":	"‘पुरत्थिमेसु जनपदेसु बुद्धा भगवन्तो उप्पज्जन्ति। ",
"pli-tv-kd22:2.3.22":	"धम्मवादी पाचीनका भिक्खू, अधम्मवादी पावेय्यका भिक्खू’”ति। ",
"pli-tv-kd22:2.3.23":	"“एवमावुसो”ति ",
"pli-tv-kd22:2.3.24":	"खो आयस्मा उत्तरो वेसालिकानं वज्जिपुत्तकानं भिक्खूनं पटिस्सुत्वा येनायस्मा रेवतो तेनुपसङ्कमि, उपसङ्कमित्वा आयस्मन्तं रेवतं एतदवोच—",
"pli-tv-kd22:2.3.25":	"“एत्तकं, भन्ते, थेरो सङ्घमज्झे वदेतु—",
"pli-tv-kd22:2.3.26":	"‘पुरत्थिमेसु जनपदेसु बुद्धा भगवन्तो उप्पज्जन्ति। ",
"pli-tv-kd22:2.3.27":	"धम्मवादी पाचीनका भिक्खू, अधम्मवादी पावेय्यका भिक्खू’”ति। ",
"pli-tv-kd22:2.3.28":	"“अधम्मे मं त्वं, भिक्खु, नियोजेसी”ति थेरो आयस्मन्तं उत्तरं पणामेसि। ",
"pli-tv-kd22:2.3.29":	"अथ खो वेसालिका वज्जिपुत्तका भिक्खू आयस्मन्तं उत्तरं एतदवोचुं—",
"pli-tv-kd22:2.3.30":	"“किं, आवुसो उत्तर, थेरो आहा”ति? ",
"pli-tv-kd22:2.3.31":	"“पापिकं नो, आवुसो, कतं। ",
"pli-tv-kd22:2.3.32":	"‘अधम्मे मं त्वं, भिक्खु, नियोजेसी’ति थेरो मं पणामेसी”ति। ",
"pli-tv-kd22:2.3.33":	"“ननु त्वं, आवुसो, वुड्ढो वीसतिवस्सोसी”ति? ",
"pli-tv-kd22:2.3.34":	"“आमावुसो, अपि च मयं गरुनिस्सयं गण्हामा”ति। ",
"pli-tv-kd22:2.4.1":	"अथ खो सङ्घो तं अधिकरणं विनिच्छिनितुकामो सन्निपति। ",
"pli-tv-kd22:2.4.2":	"अथ खो आयस्मा रेवतो सङ्घं ञापेसि—",
"pli-tv-kd22:2.4.3":	"“सुणातु मे, आवुसो, सङ्घो। ",
"pli-tv-kd22:2.4.4":	"सचे मयं इमं अधिकरणं इध वूपसमेस्साम, सियापि मूलादायका भिक्खू पुनकम्माय उक्कोटेय्युं। ",
"pli-tv-kd22:2.4.5":	"यदि सङ्घस्स पत्तकल्लं, यत्थेविमं अधिकरणं समुप्पन्नं, सङ्घो तत्थेविमं अधिकरणं वूपसमेय्या”ति। ",
"pli-tv-kd22:2.4.6":	"अथ खो थेरा भिक्खू वेसालिं अगमंसु—",
"pli-tv-kd22:2.4.7":	"तं अधिकरणं विनिच्छिनितुकामा। ",
"pli-tv-kd22:2.4.8":	"तेन खो पन समयेन सब्बकामी नाम पथब्या सङ्घत्थेरो वीसवस्ससतिको उपसम्पदाय, आयस्मतो आनन्दस्स सद्धिविहारिको, वेसालियं पटिवसति। ",
"pli-tv-kd22:2.4.9":	"अथ खो आयस्मा रेवतो आयस्मन्तं सम्भूतं साणवासिं एतदवोच—",
"pli-tv-kd22:2.4.10":	"“अहं, आवुसो, यस्मिं विहारे सब्बकामी थेरो विहरति, तं विहारं उपगच्छामि। ",
"pli-tv-kd22:2.4.11":	"सो त्वं कालस्सेव आयस्मन्तं सब्बकामिं उपसङ्कमित्वा इमानि दस वत्थूनि पुच्छेय्यासी”ति। ",
"pli-tv-kd22:2.4.12":	"“एवं, भन्ते”ति खो आयस्मा सम्भूतो साणवासी आयस्मतो रेवतस्स पच्चस्सोसि। ",
"pli-tv-kd22:2.4.13":	"अथ खो आयस्मा रेवतो, यस्मिं विहारे सब्बकामी थेरो विहरति, तं विहारं उपगच्छि। ",
"pli-tv-kd22:2.4.14":	"गब्भे आयस्मतो सब्बकामिस्स सेनासनं पञ्ञत्तं होति, गब्भप्पमुखे आयस्मतो रेवतस्स। ",
"pli-tv-kd22:2.4.15":	"अथ खो आयस्मा रेवतो—",
"pli-tv-kd22:2.4.16":	"“अयं थेरो महल्लको न निपज्जती”ति—",
"pli-tv-kd22:2.4.17":	"न सेय्यं कप्पेसि। ",
"pli-tv-kd22:2.4.18":	"आयस्मा सब्बकामी—",
"pli-tv-kd22:2.4.19":	"“अयं भिक्खु आगन्तुको किलन्तो न निपज्जती”ति—",
"pli-tv-kd22:2.4.20":	"न सेय्यं कप्पेसि। ",
"pli-tv-kd22:2.5.1":	"अथ खो आयस्मा सब्बकामी रत्तिया पच्चूससमयं पच्चुट्ठाय आयस्मन्तं रेवतं एतदवोच—",
"pli-tv-kd22:2.5.2":	"“कतमेन त्वं भूमि विहारेन एतरहि बहुलं विहरसी”ति? ",
"pli-tv-kd22:2.5.3":	"“मेत्ताविहारेन खो अहं, भन्ते, एतरहि बहुलं विहरामी”ति। ",
"pli-tv-kd22:2.5.4":	"“कुल्लकविहारेन किर त्वं भूमि एतरहि बहुलं विहरसि। ",
"pli-tv-kd22:2.5.5":	"कुल्लकविहारो एसो भूमि यदिदं मेत्ता”ति। ",
"pli-tv-kd22:2.5.6":	"“पुब्बेपि मे, भन्ते, गिहिभूतस्स आचिण्णा मेत्ता। ",
"pli-tv-kd22:2.5.7":	"तेनाहं एतरहिपि मेत्ताविहारेन बहुलं विहरामि, अपि च मया चिरप्पत्तं अरहत्तन्ति। ",
"pli-tv-kd22:2.5.8":	"थेरो पन, भन्ते, कतमेन विहारेन एतरहि बहुलं विहरती”ति? ",
"pli-tv-kd22:2.5.9":	"“सुञ्ञताविहारेन खो अहं भूमि एतरहि बहुलं विहरामी”ति। ",
"pli-tv-kd22:2.5.10":	"“महापुरिसविहारेन किर, भन्ते, थेरो एतरहि बहुलं विहरति। ",
"pli-tv-kd22:2.5.11":	"महापुरिसविहारो एसो, भन्ते, यदिदं सुञ्ञता”ति। ",
"pli-tv-kd22:2.5.12":	"“पुब्बेपि मे भूमि गिहिभूतस्स आचिण्णा सुञ्ञता। ",
"pli-tv-kd22:2.5.13":	"तेनाहं एतरहिपि सुञ्ञताविहारेन बहुलं विहरामि, अपि च मया चिरप्पत्तं अरहत्तन्”ति। ",
"pli-tv-kd22:2.6.1":	"अयञ्चरहि थेरानं भिक्खूनं अन्तराकथा विप्पकता, अथायस्मा सम्भूतो साणवासी तस्मिं अनुप्पत्तो होति। ",
"pli-tv-kd22:2.6.2":	"अथ खो आयस्मा सम्भूतो साणवासी येनायस्मा सब्बकामी तेनुपसङ्कमि, उपसङ्कमित्वा आयस्मन्तं सब्बकामिं अभिवादेत्वा एकमन्तं निसीदि। ",
"pli-tv-kd22:2.6.3":	"एकमन्तं निसिन्नो खो आयस्मा सम्भूतो साणवासी आयस्मन्तं सब्बकामिं एतदवोच—",
"pli-tv-kd22:2.6.4":	"“इमे, भन्ते, वेसालिका वज्जिपुत्तका भिक्खू वेसालियं दस वत्थूनि दीपेन्ति—",
"pli-tv-kd22:2.6.5":	"कप्पति सिङ्गिलोणकप्पो, कप्पति द्वङ्गुलकप्पो, कप्पति गामन्तरकप्पो, कप्पति आवासकप्पो, कप्पति अनुमतिकप्पो, कप्पति आचिण्णकप्पो, कप्पति अमथितकप्पो, कप्पति जळोगिं, पातुं कप्पति अदसकं निसीदनं, कप्पति जातरूपरजतन्ति। ",
"pli-tv-kd22:2.6.6":	"थेरेन, भन्ते, उपज्झायस्स मूले बहुधम्मो च विनयो च परियत्तो। ",
"pli-tv-kd22:2.6.7":	"थेरस्स, भन्ते, धम्मञ्च विनयञ्च पच्चवेक्खन्तस्स कथं होति? ",
"pli-tv-kd22:2.6.8":	"के नु खो धम्मवादिनो—",
"pli-tv-kd22:2.6.9":	"पाचीनका वा भिक्खू, पावेय्यका वा”ति? ",
"pli-tv-kd22:2.6.10":	"“तयापि खो, आवुसो, उपज्झायस्स मूले बहु धम्मो च विनयो च परियत्तो। ",
"pli-tv-kd22:2.6.11":	"तुय्हं पन, आवुसो, धम्मञ्च विनयञ्च पच्चवेक्खन्तस्स कथं होति? ",
"pli-tv-kd22:2.6.12":	"के नु खो धम्मवादिनो—",
"pli-tv-kd22:2.6.13":	"पाचीनका वा भिक्खू, पावेय्यका वा”ति? ",
"pli-tv-kd22:2.6.14":	"“मय्हं खो, भन्ते, धम्मञ्च विनयञ्च पच्चवेक्खन्तस्स एवं होति—",
"pli-tv-kd22:2.6.15":	"अधम्मवादी पाचीनका भिक्खू, धम्मवादी पावेय्यका भिक्खूति; ",
"pli-tv-kd22:2.6.16":	"अपि चाहं न ताव दिट्ठिं आवि करोमि, अप्पेव नाम मं इमस्मिं अधिकरणे सम्मन्नेय्या”ति। ",
"pli-tv-kd22:2.6.17":	"“मय्हम्पि खो, आवुसो, धम्मञ्च विनयञ्च पच्चवेक्खन्तस्स एवं होति—",
"pli-tv-kd22:2.6.18":	"अधम्मवादी पाचीनका भिक्खू, धम्मवादी पावेय्यका भिक्खूति; ",
"pli-tv-kd22:2.6.19":	"अपि चाहं न ताव दिट्ठिं आवि करोमि, अप्पेव नाम मं इमस्मिं अधिकरणे सम्मन्नेय्या”ति। ",
"pli-tv-kd22:2.7.1":	"अथ खो सङ्घो तं अधिकरणं विनिच्छिनितुकामो सन्निपति। ",
"pli-tv-kd22:2.7.2":	"तस्मिं खो पन अधिकरणे विनिच्छियमाने अनग्गानि चेव भस्सानि जायन्ति, न चेकस्स भासितस्स अत्थो विञ्ञायति। ",
"pli-tv-kd22:2.7.3":	"अथ खो आयस्मा रेवतो सङ्घं ञापेसि—",
"pli-tv-kd22:2.7.4":	"“सुणातु मे, भन्ते, सङ्घो। ",
"pli-tv-kd22:2.7.5":	"अम्हाकं इमस्मिं अधिकरणे विनिच्छियमाने अनग्गानि चेव भस्सानि जायन्ति, न चेकस्स भासितस्स अत्थो विञ्ञायति। ",
"pli-tv-kd22:2.7.6":	"यदि सङ्घस्स पत्तकल्लं, सङ्घो इमं अधिकरणं उब्बाहिकाय वूपसमेय्या”ति। ",
"pli-tv-kd22:2.7.7":	"सङ्घो चत्तारो पाचीनके भिक्खू, चत्तारो पावेय्यके भिक्खू उच्चिनि। ",
"pli-tv-kd22:2.7.8":	"पाचीनकानं भिक्खूनं—",
"pli-tv-kd22:2.7.9":	"आयस्मन्तञ्च सब्बकामिं, आयस्मन्तञ्च साळ्हं, आयस्मन्तञ्च खुज्जसोभितं, आयस्मन्तञ्च वासभगामिकं; ",
"pli-tv-kd22:2.7.10":	"पावेय्यकानं भिक्खूनं—",
"pli-tv-kd22:2.7.11":	"आयस्मन्तञ्च रेवतं, आयस्मन्तञ्च सम्भूतं साणवासिं, आयस्मन्तञ्च यसं काकण्डकपुत्तं, आयस्मन्तञ्च सुमनन्ति। ",
"pli-tv-kd22:2.7.12":	"अथ खो आयस्मा रेवतो सङ्घं ञापेसि—",
"pli-tv-kd22:2.7.13":	"“सुणातु मे, भन्ते, सङ्घो। ",
"pli-tv-kd22:2.7.14":	"अम्हाकं इमस्मिं अधिकरणे विनिच्छियमाने अनग्गानि चेव भस्सानि जायन्ति, न चेकस्स भासितस्स अत्थो विञ्ञायति। ",
"pli-tv-kd22:2.7.15":	"यदि सङ्घस्स पत्तकल्लं, सङ्घो चत्तारो पाचीनके भिक्खू, चत्तारो पावेय्यके भिक्खू सम्मन्नेय्य उब्बाहिकाय इमं अधिकरणं वूपसमेतुं। ",
"pli-tv-kd22:2.7.16":	"एसा ञत्ति। ",
"pli-tv-kd22:2.7.17":	"सुणातु मे, भन्ते, सङ्घो। ",
"pli-tv-kd22:2.7.18":	"अम्हाकं इमस्मिं अधिकरणे विनिच्छियमाने अनग्गानि चेव भस्सानि जायन्ति, न चेकस्स भासितस्स अत्थो विञ्ञायति। ",
"pli-tv-kd22:2.7.19":	"सङ्घो चत्तारो पाचीनके भिक्खू, चत्तारो पावेय्यके भिक्खू सम्मन्नति उब्बाहिकाय इमं अधिकरणं वूपसमेतुं। ",
"pli-tv-kd22:2.7.20":	"यस्सायस्मतो खमति चतुन्नं पाचीनकानं भिक्खूनं, चतुन्नं पावेय्यकानं भिक्खूनं सम्मुति, उब्बाहिकाय इमं अधिकरणं वूपसमेतुं, सो तुण्हस्स; ",
"pli-tv-kd22:2.7.21":	"यस्स नक्खमति, सो भासेय्य। ",
"pli-tv-kd22:2.7.22":	"सम्मता सङ्घेन चत्तारो पाचीनका भिक्खू, चत्तारो पावेय्यका भिक्खू, उब्बाहिकाय इमं अधिकरणं वूपसमेतुं। ",
"pli-tv-kd22:2.7.23":	"खमति सङ्घस्स, तस्मा तुण्ही, एवमेतं धारयामी”ति। ",
"pli-tv-kd22:2.7.24":	"तेन खो पन समयेन अजितो नाम भिक्खु दसवस्सो सङ्घस्स पातिमोक्खुद्देसको होति। ",
"pli-tv-kd22:2.7.25":	"अथ खो सङ्घो आयस्मन्तम्पि अजितं सम्मन्नति—",
"pli-tv-kd22:2.7.26":	"थेरानं भिक्खूनं आसनपञ्ञापकं। ",
"pli-tv-kd22:2.7.27":	"अथ खो थेरानं भिक्खूनं एतदहोसि—",
"pli-tv-kd22:2.7.28":	"“कत्थ नु खो मयं इमं अधिकरणं वूपसमेय्यामा”ति? ",
"pli-tv-kd22:2.7.29":	"अथ खो थेरानं भिक्खूनं एतदहोसि—",
"pli-tv-kd22:2.7.30":	"“अयं खो वालिकारामो रमणीयो अप्पसद्दो अप्पनिग्घोसो। ",
"pli-tv-kd22:2.7.31":	"यन्नून मयं वालिकारामे इमं अधिकरणं वूपसमेय्यामा”ति। ",
"pli-tv-kd22:2.7.32":	"अथ खो थेरा भिक्खू वालिकारामं अगमंसु—",
"pli-tv-kd22:2.7.33":	"तं अधिकरणं विनिच्छिनितुकामा। ",
"pli-tv-kd22:2.8.1":	"अथ खो आयस्मा रेवतो सङ्घं ञापेसि—",
"pli-tv-kd22:2.8.2":	"“सुणातु मे, भन्ते, सङ्घो। ",
"pli-tv-kd22:2.8.3":	"यदि सङ्घस्स पत्तकल्लं, अहं आयस्मन्तं सब्बकामिं विनयं पुच्छेय्यन्”ति। ",
"pli-tv-kd22:2.8.4":	"आयस्मा सब्बकामी सङ्घं ञापेसि—",
"pli-tv-kd22:2.8.5":	"“सुणातु मे, आवुसो, सङ्घो। ",
"pli-tv-kd22:2.8.6":	"यदि सङ्घस्स पत्तकल्लं, अहं रेवतेन विनयं पुट्ठो विस्सज्जेय्यन्”ति। ",
"pli-tv-kd22:2.8.7":	"अथ खो आयस्मा रेवतो आयस्मन्तं सब्बकामिं एतदवोच—",
"pli-tv-kd22:2.8.8":	"“कप्पति, भन्ते, सिङ्गिलोणकप्पो”ति? ",
"pli-tv-kd22:2.8.9":	"“को सो, आवुसो, सिङ्गिलोणकप्पो”ति? ",
"pli-tv-kd22:2.8.10":	"“कप्पति, भन्ते, सिङ्गिना लोणं परिहरितुं—",
"pli-tv-kd22:2.8.11":	"यत्थ अलोणकं भविस्सति तत्थ परिभुञ्जिस्सामा”ति? ",
"pli-tv-kd22:2.8.12":	"“नावुसो, कप्पती”ति। ",
"pli-tv-kd22:2.8.13":	"“ कत्थ पटिक्खित्तन्”ति? ",
"pli-tv-kd22:2.8.14":	"“सावत्थियं, सुत्तविभङ्गे”ति। ",
"pli-tv-kd22:2.8.15":	"“किं आपज्जती”ति? ",
"pli-tv-kd22:2.8.16":	"“सन्निधिकारकभोजने पाचित्तियन्”ति। ",
"pli-tv-kd22:2.8.17":	"“सुणातु मे, भन्ते, सङ्घो। ",
"pli-tv-kd22:2.8.18":	"इदं पठमं वत्थु सङ्घेन विनिच्छितं। ",
"pli-tv-kd22:2.8.19":	"इतिपिदं वत्थु उद्धम्मं, उब्बिनयं, अपगतसत्थुसासनं। ",
"pli-tv-kd22:2.8.20":	"इदं पठमं सलाकं निक्खिपामि”। ",
"pli-tv-kd22:2.8.21":	"“कप्पति, भन्ते, द्वङ्गुलकप्पो”ति? ",
"pli-tv-kd22:2.8.22":	"“को सो, आवुसो, द्वङ्गुलकप्पो”ति? ",
"pli-tv-kd22:2.8.23":	"“कप्पति, भन्ते, द्वङ्गुलाय छायाय वीतिवत्ताय विकाले भोजनं भुञ्जितुन्”ति? ",
"pli-tv-kd22:2.8.24":	"“नावुसो, कप्पती”ति। ",
"pli-tv-kd22:2.8.25":	"“ कत्थ पटिक्खित्तन्”ति? ",
"pli-tv-kd22:2.8.26":	"“राजगहे, सुत्तविभङ्गे”ति। ",
"pli-tv-kd22:2.8.27":	"“किं आपज्जती”ति? ",
"pli-tv-kd22:2.8.28":	"“विकालभोजने पाचित्तियन्”ति। ",
"pli-tv-kd22:2.8.29":	"“सुणातु मे, भन्ते, सङ्घो। ",
"pli-tv-kd22:2.8.30":	"इदं दुतियं वत्थु सङ्घेन विनिच्छितं। ",
"pli-tv-kd22:2.8.31":	"इतिपिदं वत्थु उद्धम्मं, उब्बिनयं, अपगतसत्थुसासनं। ",
"pli-tv-kd22:2.8.32":	"इदं दुतियं सलाकं निक्खिपामि”। ",
"pli-tv-kd22:2.8.33":	"“कप्पति, भन्ते, गामन्तरकप्पो”ति? ",
"pli-tv-kd22:2.8.34":	"“को सो, आवुसो, गामन्तरकप्पो”ति? ",
"pli-tv-kd22:2.8.35":	"“कप्पति, भन्ते—इदानि गामन्तरं गमिस्सामीति—भुत्ताविना पवारितेन अनतिरित्तं भोजनं भुञ्जितुन्”ति? ",
"pli-tv-kd22:2.8.36":	"“नावुसो, कप्पती”ति। ",
"pli-tv-kd22:2.8.37":	"“कत्थ पटिक्खित्तन्”ति? ",
"pli-tv-kd22:2.8.38":	"“सावत्थियं, सुत्तविभङ्गे”ति। ",
"pli-tv-kd22:2.8.39":	"“किं आपज्जती”ति? ",
"pli-tv-kd22:2.8.40":	"“अनतिरित्तभोजने पाचित्तियन्”ति। ",
"pli-tv-kd22:2.8.41":	"“सुणातु मे, भन्ते, सङ्घो। ",
"pli-tv-kd22:2.8.42":	"इदं ततियं वत्थु सङ्घेन विनिच्छितं। ",
"pli-tv-kd22:2.8.43":	"इतिपिदं वत्थु उद्धम्मं, उब्बिनयं, अपगतसत्थुसासनं। ",
"pli-tv-kd22:2.8.44":	"इदं ततियं सलाकं निक्खिपामि”। ",
"pli-tv-kd22:2.8.45":	"“कप्पति, भन्ते, आवासकप्पो”ति? ",
"pli-tv-kd22:2.8.46":	"“को सो, आवुसो, आवासकप्पो”ति? ",
"pli-tv-kd22:2.8.47":	"“कप्पति, भन्ते, सम्बहुला आवासा समानसीमा नानुपोसथं कातुन्”ति। ",
"pli-tv-kd22:2.8.48":	"“नावुसो, कप्पती”ति। ",
"pli-tv-kd22:2.8.49":	"“ कत्थ पटिक्खित्तन्”ति? ",
"pli-tv-kd22:2.8.50":	"“राजगहे, उपोसथसंयुत्ते”ति। ",
"pli-tv-kd22:2.8.51":	"“किं आपज्जती”ति? ",
"pli-tv-kd22:2.8.52":	"“विनयातिसारे दुक्कटन्”ति। ",
"pli-tv-kd22:2.8.53":	"“सुणातु मे, भन्ते, सङ्घो। ",
"pli-tv-kd22:2.8.54":	"इदं चतुत्थं वत्थु सङ्घेन विनिच्छितं। ",
"pli-tv-kd22:2.8.55":	"इतिपिदं वत्थु उद्धम्मं, उब्बिनयं, अपगतसत्थुसासनं। ",
"pli-tv-kd22:2.8.56":	"इदं चतुत्थं सलाकं निक्खिपामि”। ",
"pli-tv-kd22:2.8.57":	"“कप्पति, भन्ते, अनुमतिकप्पो”ति? ",
"pli-tv-kd22:2.8.58":	"“को सो, आवुसो, अनुमतिकप्पो”ति? ",
"pli-tv-kd22:2.8.59":	"“कप्पति, भन्ते, वग्गेन सङ्घेन कम्मं कातुं—",
"pli-tv-kd22:2.8.60":	"आगते भिक्खू अनुमानेस्सामा”ति? ",
"pli-tv-kd22:2.8.61":	"“नावुसो, कप्पती”ति। ",
"pli-tv-kd22:2.8.62":	"“ कत्थ पटिक्खित्तन्”ति? ",
"pli-tv-kd22:2.8.63":	"“चम्पेय्यके, विनयवत्थुस्मिन्”ति। ",
"pli-tv-kd22:2.8.64":	"“किं आपज्जती”ति? ",
"pli-tv-kd22:2.8.65":	"“विनयातिसारे दुक्कटन्”ति। ",
"pli-tv-kd22:2.8.66":	"“सुणातु मे, भन्ते, सङ्घो। ",
"pli-tv-kd22:2.8.67":	"इदं पञ्चमं वत्थु सङ्घेन विनिच्छितं। ",
"pli-tv-kd22:2.8.68":	"इतिपिदं वत्थु उद्धम्मं, उब्बिनयं, अपगतसत्थुसासनं। ",
"pli-tv-kd22:2.8.69":	"इदं पञ्चमं सलाकं निक्खिपामि”। ",
"pli-tv-kd22:2.8.70":	"“कप्पति, भन्ते, आचिण्णकप्पो”ति? ",
"pli-tv-kd22:2.8.71":	"“को सो, आवुसो, आचिण्णकप्पो”ति? ",
"pli-tv-kd22:2.8.72":	"“कप्पति, भन्ते—",
"pli-tv-kd22:2.8.73":	"इदं मे उपज्झायेन अज्झाचिण्णं, इदं मे आचरियेन अज्झाचिण्णं—",
"pli-tv-kd22:2.8.74":	"तं अज्झाचरितुन्”ति? ",
"pli-tv-kd22:2.8.75":	"“आचिण्णकप्पो खो, आवुसो, एकच्चो कप्पति, एकच्चो न कप्पती”ति। ",
"pli-tv-kd22:2.8.76":	"“सुणातु मे, भन्ते, सङ्घो। ",
"pli-tv-kd22:2.8.77":	"इदं छट्ठं वत्थु सङ्घेन विनिच्छितं। ",
"pli-tv-kd22:2.8.78":	"इतिपिदं वत्थु उद्धम्मं, उब्बिनयं, अपगतसत्थुसासनं। ",
"pli-tv-kd22:2.8.79":	"इदं छट्ठं सलाकं निक्खिपामि”। ",
"pli-tv-kd22:2.8.80":	"“कप्पति, भन्ते, अमथितकप्पो”ति? ",
"pli-tv-kd22:2.8.81":	"“को सो, आवुसो, अमथितकप्पो”ति? ",
"pli-tv-kd22:2.8.82":	"“कप्पति, भन्ते, यं तं खीरं खीरभावं विजहितं, असम्पत्तं दधिभावं, तं भुत्ताविना पवारितेन अनतिरित्तं पातुन्”ति? ",
"pli-tv-kd22:2.8.83":	"“नावुसो, कप्पती”ति। ",
"pli-tv-kd22:2.8.84":	"“ कत्थ पटिक्खित्तन्”ति? ",
"pli-tv-kd22:2.8.85":	"“सावत्थियं, सुत्तविभङ्गे”ति। ",
"pli-tv-kd22:2.8.86":	"“किं आपज्जती”ति? ",
"pli-tv-kd22:2.8.87":	"“अनतिरित्तभोजने पाचित्तियन्”ति। ",
"pli-tv-kd22:2.8.88":	"“सुणातु मे, भन्ते, सङ्घो। ",
"pli-tv-kd22:2.8.89":	"इदं सत्तमं वत्थु सङ्घेन विनिच्छितं। ",
"pli-tv-kd22:2.8.90":	"इतिपिदं वत्थु उद्धम्मं, उब्बिनयं, अपगतसत्थुसासनं। ",
"pli-tv-kd22:2.8.91":	"इदं सत्तमं सलाकं निक्खिपामि”। ",
"pli-tv-kd22:2.8.92":	"“कप्पति, भन्ते, जळोगिं पातुन्”ति? ",
"pli-tv-kd22:2.8.93":	"“का सा, आवुसो, जळोगी”ति? ",
"pli-tv-kd22:2.8.94":	"“कप्पति, भन्ते, या सा सुरा आसुता असम्पत्ता मज्जभावं, सा पातुन्”ति? ",
"pli-tv-kd22:2.8.95":	"“नावुसो, कप्पती”ति। ",
"pli-tv-kd22:2.8.96":	"“ कत्थ पटिक्खित्तन्”ति? ",
"pli-tv-kd22:2.8.97":	"“कोसम्बियं, सुत्तविभङ्गे”ति। ",
"pli-tv-kd22:2.8.98":	"“किं आपज्जती”ति। ",
"pli-tv-kd22:2.8.99":	"“सुरामेरयपाने पाचित्तियन्”ति। ",
"pli-tv-kd22:2.8.100":	"“सुणातु मे, भन्ते, सङ्घो। ",
"pli-tv-kd22:2.8.101":	"इदं अट्ठमं वत्थु सङ्घेन विनिच्छितं। ",
"pli-tv-kd22:2.8.102":	"इतिपिदं वत्थु उद्धम्मं, उब्बिनयं, अपगतसत्थुसासनं। ",
"pli-tv-kd22:2.8.103":	"इदं अट्ठमं सलाकं निक्खिपामि”। ",
"pli-tv-kd22:2.8.104":	"“कप्पति, भन्ते, अदसकं निसीदनन्”ति? ",
"pli-tv-kd22:2.8.105":	"“नावुसो, कप्पती”ति। ",
"pli-tv-kd22:2.8.106":	"“ कत्थ पटिक्खित्तन्”ति? ",
"pli-tv-kd22:2.8.107":	"“सावत्थियं, सुत्तविभङ्गे”ति। ",
"pli-tv-kd22:2.8.108":	"“किं आपज्जती”ति? ",
"pli-tv-kd22:2.8.109":	"“छेदनके पाचित्तियन्”ति। ",
"pli-tv-kd22:2.8.110":	"“सुणातु मे, भन्ते, सङ्घो। ",
"pli-tv-kd22:2.8.111":	"इदं नवमं वत्थु सङ्घेन विनिच्छितं। ",
"pli-tv-kd22:2.8.112":	"इतिपिदं वत्थु उद्धम्मं, उब्बिनयं, अपगतसत्थुसासनं। ",
"pli-tv-kd22:2.8.113":	"इदं नवमं सलाकं निक्खिपामि”। ",
"pli-tv-kd22:2.8.114":	"“कप्पति, भन्ते, जातरूपरजतन्”ति? ",
"pli-tv-kd22:2.8.115":	"“नावुसो, कप्पती”ति। ",
"pli-tv-kd22:2.8.116":	"“ कत्थ पटिक्खित्तन्”ति। ",
"pli-tv-kd22:2.8.117":	"“राजगहे, सुत्तविभङ्गे”ति। ",
"pli-tv-kd22:2.8.118":	"“किं आपज्जती”ति? ",
"pli-tv-kd22:2.8.119":	"“जातरूपरजतपटिग्गहणे पाचित्तियन्”ति। ",
"pli-tv-kd22:2.8.120":	"“सुणातु मे, भन्ते, सङ्घो। ",
"pli-tv-kd22:2.8.121":	"इदं दसमं वत्थु सङ्घेन विनिच्छितं। ",
"pli-tv-kd22:2.8.122":	"इतिपिदं वत्थु उद्धम्मं, उब्बिनयं, अपगतसत्थुसासनं। ",
"pli-tv-kd22:2.8.123":	"इदं दसमं सलाकं निक्खिपामि। ",
"pli-tv-kd22:2.8.124":	"सुणातु मे, भन्ते, सङ्घो। ",
"pli-tv-kd22:2.8.125":	"इमानि दस वत्थूनि सङ्घेन विनिच्छितानि। ",
"pli-tv-kd22:2.8.126":	"इतिपिमानि दसवत्थूनि उद्धम्मानि, उब्बिनयानि, अपगतसत्थुसासनानी”ति। ",
"pli-tv-kd22:2.8.127":	"“निहतमेतं, आवुसो, अधिकरणं, सन्तं वूपसन्तं सुवूपसन्तं। ",
"pli-tv-kd22:2.8.128":	"अपि च मं त्वं, आवुसो, सङ्घमज्झेपि इमानि दस वत्थूनि पुच्छेय्यासि—तेसं भिक्खूनं सञ्ञत्तिया”ति। ",
"pli-tv-kd22:2.8.129":	"अथ खो आयस्मा रेवतो आयस्मन्तं सब्बकामिं सङ्घमज्झेपि इमानि दस वत्थूनि पुच्छि। ",
"pli-tv-kd22:2.8.130":	"पुट्ठो पुट्ठो आयस्मा सब्बकामी विस्सज्जेसि। ",
"pli-tv-kd22:2.9.1":	"इमाय खो पन विनयसङ्गीतिया सत्त भिक्खुसतानि अनूनानि अनधिकानि अहेसुं, तस्मायं विनयसङ्गीति “सत्तसतिका”ति वुच्चतीति। ",
"pli-tv-kd22:2.9.2":	"सत्तसतिकक्खन्धको द्वादसमो। इमम्हि खन्धके वत्थू पञ्चवीसति। ",
"pli-tv-kd22:2.9.3":	"तस्सुद्दानं ",
"pli-tv-kd22:2.9.4":	"दस वत्थूनि पूरेत्वा, ",
"pli-tv-kd22:2.9.5":	"कम्मं दूतेन पाविसि; ",
"pli-tv-kd22:2.9.6":	"चत्तारो पुन रूपञ्च, ",
"pli-tv-kd22:2.9.7":	"कोसम्बि च पावेय्यको। ",
"pli-tv-kd22:2.9.8":	"मग्गो सोरेय्यं सङ्कस्सं, ",
"pli-tv-kd22:2.9.9":	"कण्णकुज्जं उदुम्बरं; ",
"pli-tv-kd22:2.9.10":	"सहजाति च मज्झेसि, ",
"pli-tv-kd22:2.9.11":	"अस्सोसि कं नु खो मयं। ",
"pli-tv-kd22:2.9.12":	"पत्तनावाय उज्जवि, ",
"pli-tv-kd22:2.9.13":	"रहोसि उपनामयं; ",
"pli-tv-kd22:2.9.14":	"गरु सङ्घो च वेसालिं, ",
"pli-tv-kd22:2.9.15":	"मेत्ता सङ्घो उब्बाहिकाति। ",
"pli-tv-kd22:2.9.16":	"सत्तसतिकक्खन्धको निट्ठितो। ",
"pli-tv-kd22:2.9.17":	"चूळवग्गो निट्ठितो। ",
"pli-tv-kd22:2.9.18":	"चूळवग्गपाळि निट्ठिता। "
}	
