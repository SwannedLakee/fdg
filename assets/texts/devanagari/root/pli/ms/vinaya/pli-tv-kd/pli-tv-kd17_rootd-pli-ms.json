{	
"pli-tv-kd17:0.1":	"थेरवाद विनयपिटक ",
"pli-tv-kd17:0.2":	"चूळवग्ग ",
"pli-tv-kd17:0.3":	"१७। सङ्घभेदकक्खन्धक ",
"pli-tv-kd17:0.4":	"१।१ छसक्यपब्बज्जाकथा ",
"pli-tv-kd17:1.1.1":	"तेन समयेन बुद्धो भगवा अनुपियायं विहरति, अनुपियं नाम मल्लानं निगमो। ",
"pli-tv-kd17:1.1.2":	"तेन खो पन समयेन अभिञ्ञाता अभिञ्ञाता सक्यकुमारा भगवन्तं पब्बजितं अनुपब्बजन्ति। ",
"pli-tv-kd17:1.1.3":	"तेन खो पन समयेन महानामो च सक्को अनुरुद्धो च सक्को द्वेभातिका होन्ति। ",
"pli-tv-kd17:1.1.4":	"अनुरुद्धो सक्को सुखुमालो होति। ",
"pli-tv-kd17:1.1.5":	"तस्स तयो पासादा होन्ति—",
"pli-tv-kd17:1.1.6":	"एको हेमन्तिको, एको गिम्हिको, एको वस्सिको। ",
"pli-tv-kd17:1.1.7":	"सो वस्सिके पासादे चत्तारो मासे निप्पुरिसेहि तूरियेहि परिचारयमानो न हेट्ठापासादं ओरोहति। ",
"pli-tv-kd17:1.1.8":	"अथ खो महानामस्स सक्कस्स एतदहोसि—",
"pli-tv-kd17:1.1.9":	"“एतरहि खो अभिञ्ञाता अभिञ्ञाता सक्यकुमारा भगवन्तं पब्बजितं अनुपब्बजन्ति। ",
"pli-tv-kd17:1.1.10":	"अम्हाकञ्च पन कुला नत्थि कोचि अगारस्मा अनगारियं पब्बजितो। ",
"pli-tv-kd17:1.1.11":	"यन्नूनाहं वा पब्बजेय्यं, अनुरुद्धो वा”ति। ",
"pli-tv-kd17:1.1.12":	"अथ खो महानामो सक्को येन अनुरुद्धो सक्को तेनुपसङ्कमि, उपसङ्कमित्वा अनुरुद्धं सक्कं एतदवोच—",
"pli-tv-kd17:1.1.13":	"“एतरहि, तात अनुरुद्ध, अभिञ्ञाता अभिञ्ञाता सक्यकुमारा भगवन्तं पब्बजितं अनुपब्बजन्ति। ",
"pli-tv-kd17:1.1.14":	"अम्हाकञ्च पन कुला नत्थि कोचि अगारस्मा अनगारियं पब्बजितो। ",
"pli-tv-kd17:1.1.15":	"तेन हि त्वं वा पब्बज, अहं वा पब्बजिस्सामी”ति। ",
"pli-tv-kd17:1.1.16":	"“अहं खो सुखुमालो, नाहं सक्कोमि अगारस्मा अनगारियं पब्बजितुं। ",
"pli-tv-kd17:1.1.17":	"त्वं पब्बजाही”ति। ",
"pli-tv-kd17:1.2.1":	"“एहि खो ते, तात अनुरुद्ध, घरावासत्थं अनुसासिस्सामि। ",
"pli-tv-kd17:1.2.2":	"पठमं खेत्तं कसापेतब्बं। ",
"pli-tv-kd17:1.2.3":	"कसापेत्वा वपापेतब्बं। ",
"pli-tv-kd17:1.2.4":	"वपापेत्वा उदकं अभिनेतब्बं। ",
"pli-tv-kd17:1.2.5":	"उदकं अभिनेत्वा उदकं निन्नेतब्बं। ",
"pli-tv-kd17:1.2.6":	"उदकं निन्नेत्वा निद्धापेतब्बं। ",
"pli-tv-kd17:1.2.7":	"निद्धापेत्वा लवापेतब्बं। ",
"pli-tv-kd17:1.2.8":	"लवापेत्वा उब्बाहापेतब्बं। ",
"pli-tv-kd17:1.2.9":	"उब्बाहापेत्वा पुञ्जं कारापेतब्बं। ",
"pli-tv-kd17:1.2.10":	"पुञ्जं कारापेत्वा मद्दापेतब्बं। ",
"pli-tv-kd17:1.2.11":	"मद्दापेत्वा पलालानि उद्धरापेतब्बानि। ",
"pli-tv-kd17:1.2.12":	"पलालानि उद्धरापेत्वा भुसिका उद्धरापेतब्बा। ",
"pli-tv-kd17:1.2.13":	"भुसिकं उद्धरापेत्वा ओपुनापेतब्बं। ",
"pli-tv-kd17:1.2.14":	"ओपुनापेत्वा अतिहरापेतब्बं। ",
"pli-tv-kd17:1.2.15":	"अतिहरापेत्वा आयतिम्पि वस्सं एवमेव कातब्बं, आयतिम्पि वस्सं एवमेव कातब्बन्”ति। ",
"pli-tv-kd17:1.2.16":	"“न कम्मा खीयन्ति? ",
"pli-tv-kd17:1.2.17":	"न कम्मानं अन्तो पञ्ञायति? ",
"pli-tv-kd17:1.2.18":	"कदा कम्मा खीयिस्सन्ति? ",
"pli-tv-kd17:1.2.19":	"कदा कम्मानं अन्तो पञ्ञायिस्सति? ",
"pli-tv-kd17:1.2.20":	"कदा मयं अप्पोस्सुक्का पञ्चहि कामगुणेहि समप्पिता समङ्गीभूता परिचारेस्सामा”ति? ",
"pli-tv-kd17:1.2.21":	"“न हि, तात अनुरुद्ध, कम्मा खीयन्ति। ",
"pli-tv-kd17:1.2.22":	"न कम्मानं अन्तो पञ्ञायति। ",
"pli-tv-kd17:1.2.23":	"अखीणेव कम्मे पितरो च पितामहा च कालङ्कता”ति। ",
"pli-tv-kd17:1.2.24":	"“तेन हि त्वञ्ञेव घरावासत्थेन उपजानाहि। ",
"pli-tv-kd17:1.2.25":	"अहं अगारस्मा अनगारियं पब्बजिस्सामी”ति। ",
"pli-tv-kd17:1.2.26":	"अथ खो अनुरुद्धो सक्को येन माता तेनुपसङ्कमि, उपसङ्कमित्वा मातरं एतदवोच—",
"pli-tv-kd17:1.2.27":	"“इच्छामहं, अम्म, अगारस्मा अनगारियं पब्बजितुं। ",
"pli-tv-kd17:1.2.28":	"अनुजानाहि मं अगारस्मा अनगारियं पब्बज्जाया”ति। ",
"pli-tv-kd17:1.2.29":	"एवं वुत्ते, अनुरुद्धस्स सक्कस्स माता अनुरुद्धं सक्कं एतदवोच—",
"pli-tv-kd17:1.2.30":	"“तुम्हे खो मे, तात अनुरुद्ध, द्वे पुत्ता पिया मनापा अप्पटिकूला। ",
"pli-tv-kd17:1.2.31":	"मरणेनपि वो अकामका विना भविस्सामि। ",
"pli-tv-kd17:1.2.32":	"किं पनाहं तुम्हे जीवन्ते अनुजानिस्सामि अगारस्मा अनगारियं पब्बज्जाया”ति? ",
"pli-tv-kd17:1.2.33":	"दुतियम्पि खो …पे… ",
"pli-tv-kd17:1.2.34":	"ततियम्पि खो अनुरुद्धो सक्को मातरं एतदवोच—",
"pli-tv-kd17:1.2.35":	"“इच्छामहं, अम्म, अगारस्मा अनगारियं पब्बजितुं। ",
"pli-tv-kd17:1.2.36":	"अनुजानाहि मं अगारस्मा अनगारियं पब्बज्जाया”ति। ",
"pli-tv-kd17:1.3.1":	"तेन खो पन समयेन भद्दियो सक्यराजा सक्यानं रज्जं कारेति। ",
"pli-tv-kd17:1.3.2":	"सो च अनुरुद्धस्स सक्कस्स सहायो होति। ",
"pli-tv-kd17:1.3.3":	"अथ खो अनुरुद्धस्स सक्कस्स माता—",
"pli-tv-kd17:1.3.4":	"“अयं खो भद्दियो सक्यराजा सक्यानं रज्जं कारेति; ",
"pli-tv-kd17:1.3.5":	"अनुरुद्धस्स सक्कस्स सहायो; ",
"pli-tv-kd17:1.3.6":	"सो न उस्सहति अगारस्मा अनगारियं पब्बजितुन्”ति—",
"pli-tv-kd17:1.3.7":	"अनुरुद्धं सक्कं एतदवोच—",
"pli-tv-kd17:1.3.8":	"“सचे, तात अनुरुद्ध, भद्दियो सक्यराजा अगारस्मा अनगारियं पब्बजति, एवं त्वम्पि पब्बजाही”ति। ",
"pli-tv-kd17:1.3.9":	"अथ खो अनुरुद्धो सक्को येन भद्दियो सक्यराजा तेनुपसङ्कमि, उपसङ्कमित्वा भद्दियं सक्यराजानं एतदवोच—",
"pli-tv-kd17:1.3.10":	"“मम खो, सम्म, पब्बज्जा तव पटिबद्धा”ति। ",
"pli-tv-kd17:1.3.11":	"“सचे ते, सम्म, पब्बज्जा मम पटिबद्धा वा अप्पटिबद्धा वा सा होतु, अहं तया; ",
"pli-tv-kd17:1.3.12":	"यथा सुखं पब्बजाही”ति। ",
"pli-tv-kd17:1.3.13":	"“एहि, सम्म, उभो अगारस्मा अनगारियं पब्बजिस्सामा”ति। ",
"pli-tv-kd17:1.3.14":	"“नाहं, सम्म, सक्कोमि अगारस्मा अनगारियं पब्बजितुन्ति। ",
"pli-tv-kd17:1.3.15":	"यं ते सक्का अञ्ञं मया कातुं, क्याहं करिस्सामि। ",
"pli-tv-kd17:1.3.16":	"त्वं पब्बजाही”ति। ",
"pli-tv-kd17:1.3.17":	"“माता खो मं, सम्म, एवमाह—",
"pli-tv-kd17:1.3.18":	"‘सचे, तात अनुरुद्ध, भद्दियो सक्यराजा अगारस्मा अनगारियं पब्बजति, एवं त्वम्पि पब्बजाही’”ति। ",
"pli-tv-kd17:1.3.19":	"“भासिता खो पन ते, सम्म, एसा वाचा। ",
"pli-tv-kd17:1.3.20":	"सचे ते, सम्म, पब्बज्जा मम पटिबद्धा वा, अप्पटिबद्धा वा सा होतु, अहं तया; ",
"pli-tv-kd17:1.3.21":	"यथा सुखं पब्बजाही”ति। ",
"pli-tv-kd17:1.3.22":	"“एहि, सम्म, उभो अगारस्मा अनगारियं पब्बजिस्सामा”ति। ",
"pli-tv-kd17:1.3.23":	"तेन खो पन समयेन मनुस्सा सच्चवादिनो होन्ति, सच्चपटिञ्ञा। ",
"pli-tv-kd17:1.3.24":	"अथ खो भद्दियो सक्यराजा अनुरुद्धं सक्कं एतदवोच—",
"pli-tv-kd17:1.3.25":	"“आगमेहि, सम्म, सत्तवस्सानि। ",
"pli-tv-kd17:1.3.26":	"सत्तन्नं वस्सानं अच्चयेन उभो अगारस्मा अनगारियं पब्बजिस्सामा”ति। ",
"pli-tv-kd17:1.3.27":	"“अतिचिरं, सम्म, सत्तवस्सानि। ",
"pli-tv-kd17:1.3.28":	"नाहं सक्कोमि सत्तवस्सानि आगमेतुन्”ति। ",
"pli-tv-kd17:1.3.29":	"“आगमेहि, सम्म, छवस्सानि …पे… ",
"pli-tv-kd17:1.3.30":	"पञ्चवस्सानि … ",
"pli-tv-kd17:1.3.31":	"चत्तारि वस्सानि … ",
"pli-tv-kd17:1.3.32":	"तीणि वस्सानि … ",
"pli-tv-kd17:1.3.33":	"द्वे वस्सानि … ",
"pli-tv-kd17:1.3.34":	"एकं वस्सं। ",
"pli-tv-kd17:1.3.35":	"एकस्स वस्सस्स अच्चयेन उभो अगारस्मा अनगारियं पब्बजिस्सामा”ति। ",
"pli-tv-kd17:1.3.36":	"“अतिचिरं, सम्म, एकवस्सं। ",
"pli-tv-kd17:1.3.37":	"नाहं सक्कोमि एकं वस्सं आगमेतुन्”ति। ",
"pli-tv-kd17:1.3.38":	"“आगमेहि, सम्म, सत्तमासे। ",
"pli-tv-kd17:1.3.39":	"सत्तन्नं मासानं अच्चयेन उभोपि अगारस्मा अनगारियं पब्बजिस्सामा”ति। ",
"pli-tv-kd17:1.3.40":	"“अतिचिरं, सम्म, सत्तमासा। ",
"pli-tv-kd17:1.3.41":	"नाहं सक्कोमि सत्तमासे आगमेतुन्”ति। ",
"pli-tv-kd17:1.3.42":	"“आगमेहि, सम्म, छ मासे …पे… ",
"pli-tv-kd17:1.3.43":	"पञ्च मासे … ",
"pli-tv-kd17:1.3.44":	"चत्तारो मासे … ",
"pli-tv-kd17:1.3.45":	"तयो मासे … ",
"pli-tv-kd17:1.3.46":	"द्वे मासे … ",
"pli-tv-kd17:1.3.47":	"एकं मासं … ",
"pli-tv-kd17:1.3.48":	"अड्ढमासं। ",
"pli-tv-kd17:1.3.49":	"अड्ढमासस्स अच्चयेन उभोपि अगारस्मा अनगारियं पब्बजिस्सामा”ति। ",
"pli-tv-kd17:1.3.50":	"“अतिचिरं, सम्म, अड्ढमासो। ",
"pli-tv-kd17:1.3.51":	"नाहं सक्कोमि अड्ढमासं आगमेतुन्”ति। ",
"pli-tv-kd17:1.3.52":	"“आगमेहि, सम्म, सत्ताहं यावाहं पुत्ते च भातरो च रज्जं निय्यादेमी”ति। ",
"pli-tv-kd17:1.3.53":	"“न चिरं, सम्म, सत्ताहो, आगमेस्सामी”ति। ",
"pli-tv-kd17:1.4.1":	"अथ खो भद्दियो च सक्यराजा अनुरुद्धो च आनन्दो च भगु च किमिलो च देवदत्तो च, उपालिकप्पकेन सत्तमा, यथा पुरे चतुरङ्गिनिया सेनाय उय्यानभूमिं निय्यन्ति, एवमेव चतुरङ्गिनिया सेनाय निय्यिंसु। ",
"pli-tv-kd17:1.4.2":	"ते दूरं गन्त्वा सेनं निवत्तापेत्वा परविसयं ओक्कमित्वा आभरणं ओमुञ्चित्वा उत्तरासङ्गेन भण्डिकं बन्धित्वा उपालिं कप्पकं एतदवोचुं—",
"pli-tv-kd17:1.4.3":	"“हन्द, भणे उपालि, निवत्तस्सु; ",
"pli-tv-kd17:1.4.4":	"अलं ते एत्तकं जीविकाया”ति। ",
"pli-tv-kd17:1.4.5":	"अथ खो उपालिस्स कप्पकस्स निवत्तन्तस्स एतदहोसि—",
"pli-tv-kd17:1.4.6":	"“चण्डा खो साकिया; ",
"pli-tv-kd17:1.4.7":	"इमिना कुमारा निप्पातिताति घातापेय्युम्पि मं। ",
"pli-tv-kd17:1.4.8":	"इमे हि नाम सक्यकुमारा अगारस्मा अनगारियं पब्बजिस्सन्ति। ",
"pli-tv-kd17:1.4.9":	"किमङ्गं पनाहन्”ति। ",
"pli-tv-kd17:1.4.10":	"भण्डिकं मुञ्चित्वा तं भण्डं रुक्खे आलग्गेत्वा “यो पस्सति, दिन्नंयेव हरतू”ति वत्वा येन ते सक्यकुमारा तेनुपसङ्कमि। ",
"pli-tv-kd17:1.4.11":	"अद्दसासुं खो ते सक्यकुमारा उपालिं कप्पकं दूरतोव आगच्छन्तं। ",
"pli-tv-kd17:1.4.12":	"दिस्वान उपालिं कप्पकं एतदवोचुं—",
"pli-tv-kd17:1.4.13":	"“किस्स, भणे उपालि, निवत्तेसी”ति? ",
"pli-tv-kd17:1.4.14":	"“इध मे, अय्यपुत्ता, निवत्तन्तस्स एतदहोसि—",
"pli-tv-kd17:1.4.15":	"‘चण्डा खो साकिया; ",
"pli-tv-kd17:1.4.16":	"इमिना कुमारा निप्पातिताति घातापेय्युम्पि मं। ",
"pli-tv-kd17:1.4.17":	"इमे हि नाम सक्यकुमारा अगारस्मा अनगारियं पब्बजिस्सन्ति। ",
"pli-tv-kd17:1.4.18":	"किमङ्गं पनाहन्’ति। ",
"pli-tv-kd17:1.4.19":	"सो खो अहं, अय्यपुत्ता, भण्डिकं मुञ्चित्वा तं भण्डं रुक्खे आलग्गेत्वा ‘यो पस्सति, दिन्नञ्ञेव हरतू’ति वत्वा ततोम्हि पटिनिवत्तो”ति। ",
"pli-tv-kd17:1.4.20":	"“सुट्ठु, भणे उपालि, अकासि यम्पि न निवत्तो। ",
"pli-tv-kd17:1.4.21":	"चण्डा खो साकिया; ",
"pli-tv-kd17:1.4.22":	"इमिना कुमारा निप्पातिताति घातापेय्युम्पि तन्”ति। ",
"pli-tv-kd17:1.4.23":	"अथ खो सक्यकुमारा उपालिं कप्पकं आदाय येन भगवा तेनुपसङ्कमिंसु, उपसङ्कमित्वा भगवन्तं अभिवादेत्वा एकमन्तं निसीदिंसु। ",
"pli-tv-kd17:1.4.24":	"एकमन्तं निसिन्ना खो ते सक्यकुमारा भगवन्तं एतदवोचुं—",
"pli-tv-kd17:1.4.25":	"“मयं, भन्ते, साकिया नाम मानस्सिनो। ",
"pli-tv-kd17:1.4.26":	"अयं, भन्ते, उपालि कप्पको अम्हाकं दीघरत्तं परिचारको। ",
"pli-tv-kd17:1.4.27":	"इमं भगवा पठमं पब्बाजेतु। ",
"pli-tv-kd17:1.4.28":	"इमस्स मयं अभिवादनपच्चुट्ठानअञ्जलिकम्मसामीचिकम्मं करिस्साम। ",
"pli-tv-kd17:1.4.29":	"एवं अम्हाकं साकियानं साकियमानो निम्मानायिस्सती”ति। ",
"pli-tv-kd17:1.4.30":	"अथ खो भगवा उपालिं कप्पकं पठमं पब्बाजेसि, पच्छा ते सक्यकुमारे। ",
"pli-tv-kd17:1.4.31":	"अथ खो आयस्मा भद्दियो तेनेव अन्तरवस्सेन तिस्सो विज्जा सच्छाकासि। ",
"pli-tv-kd17:1.4.32":	"आयस्मा अनुरुद्धो दिब्बचक्खुं उप्पादेसि। ",
"pli-tv-kd17:1.4.33":	"आयस्मा आनन्दो सोतापत्तिफलं सच्छाकासि। ",
"pli-tv-kd17:1.4.34":	"देवदत्तो पोथुज्जनिकं इद्धिं अभिनिप्फादेसि। ",
"pli-tv-kd17:1.5.1":	"तेन खो पन समयेन आयस्मा भद्दियो अरञ्ञगतोपि रुक्खमूलगतोपि सुञ्ञागारगतोपि अभिक्खणं उदानं उदानेसि—",
"pli-tv-kd17:1.5.2":	"“अहो सुखं, अहो सुखन्”ति। ",
"pli-tv-kd17:1.5.3":	"अथ खो सम्बहुला भिक्खू येन भगवा तेनुपसङ्कमिंसु, उपसङ्कमित्वा भगवन्तं अभिवादेत्वा एकमन्तं निसीदिंसु। ",
"pli-tv-kd17:1.5.4":	"एकमन्तं निसिन्ना खो ते भिक्खू भगवन्तं एतदवोचुं—",
"pli-tv-kd17:1.5.5":	"“आयस्मा, भन्ते, भद्दियो अरञ्ञगतोपि रुक्खमूलगतोपि सुञ्ञागारगतोपि अभिक्खणं उदानं उदानेसि—",
"pli-tv-kd17:1.5.6":	"‘अहो सुखं, अहो सुखन्’ति। ",
"pli-tv-kd17:1.5.7":	"निस्संसयं खो, भन्ते, आयस्मा भद्दियो अनभिरतोव ब्रह्मचरियं चरति। ",
"pli-tv-kd17:1.5.8":	"तंयेव वा पुरिमं रज्जसुखं समनुस्सरन्तो अरञ्ञगतोपि रुक्खमूलगतोपि सुञ्ञागारगतोपि अभिक्खणं उदानं उदानेसि—",
"pli-tv-kd17:1.5.9":	"‘अहो सुखं, अहो सुखन्’”ति। ",
"pli-tv-kd17:1.5.10":	"अथ खो भगवा अञ्ञतरं भिक्खुं आमन्तेसि—",
"pli-tv-kd17:1.5.11":	"“एहि त्वं, भिक्खु, मम वचनेन भद्दियं भिक्खुं आमन्तेहि—",
"pli-tv-kd17:1.5.12":	"‘सत्था तं, आवुसो भद्दिय, आमन्तेती’”ति। ",
"pli-tv-kd17:1.5.13":	"“एवं, भन्ते”ति खो सो भिक्खु भगवतो पटिस्सुत्वा येनायस्मा भद्दियो तेनुपसङ्कमि, उपसङ्कमित्वा आयस्मन्तं भद्दियं एतदवोच—",
"pli-tv-kd17:1.5.14":	"“सत्था तं, आवुसो भद्दिय, आमन्तेती”ति। ",
"pli-tv-kd17:1.6.1":	"“एवमावुसो”ति खो आयस्मा भद्दियो तस्स भिक्खुनो पटिस्सुत्वा येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि। ",
"pli-tv-kd17:1.6.2":	"एकमन्तं निसिन्नं खो आयस्मन्तं भद्दियं भगवा एतदवोच—",
"pli-tv-kd17:1.6.3":	"“सच्चं किर त्वं, भद्दिय, अरञ्ञगतोपि रुक्खमूलगतोपि सुञ्ञागारगतोपि अभिक्खणं उदानं उदानेसि—",
"pli-tv-kd17:1.6.4":	"‘अहो सुखं, अहो सुखन्’”ति? ",
"pli-tv-kd17:1.6.5":	"“एवं, भन्ते”ति। ",
"pli-tv-kd17:1.6.6":	"“किं पन त्वं, भद्दिय, अत्थवसं सम्पस्समानो अरञ्ञगतोपि रुक्खमूलगतोपि सुञ्ञागारगतोपि अभिक्खणं उदानं उदानेसि—",
"pli-tv-kd17:1.6.7":	"‘अहो सुखं, अहो सुखन्’”ति? ",
"pli-tv-kd17:1.6.8":	"“पुब्बे मे, भन्ते, रञ्ञो सतोपि अन्तोपि अन्तेपुरे रक्खा सुसंविहिता होति, बहिपि अन्तेपुरे रक्खा सुसंविहिता होति, अन्तोपि नगरे रक्खा सुसंविहिता होति, बहिपि नगरे रक्खा सुसंविहिता होति, अन्तोपि जनपदे रक्खा सुसंविहिता होति, बहिपि जनपदे रक्खा सुसंविहिता होति। ",
"pli-tv-kd17:1.6.9":	"सो खो अहं, भन्ते, एवं रक्खितोपि गोपितोपि सन्तो भीतो उब्बिग्गो उस्सङ्की उत्रस्तो विहरामि। ",
"pli-tv-kd17:1.6.10":	"एतरहि खो पन अहं एको, भन्ते, अरञ्ञगतोपि रुक्खमूलगतोपि सुञ्ञागारगतोपि अभीतो अनुब्बिग्गो अनुस्सङ्की अनुत्रस्तो अप्पोस्सुक्को पन्नलोमो परदत्तवुत्तो मिगभूतेन चेतसा विहरामीति। ",
"pli-tv-kd17:1.6.11":	"इमं खो अहं, भन्ते, अत्थवसं सम्पस्समानो अरञ्ञगतोपि रुक्खमूलगतोपि सुञ्ञागारगतोपि अभिक्खणं उदानं उदानेमि—",
"pli-tv-kd17:1.6.12":	"‘अहो सुखं, अहो सुखन्’”ति। ",
"pli-tv-kd17:1.6.13":	"अथ खो भगवा एतमत्थं विदित्वा तायं वेलायं इमं उदानं उदानेसि—",
"pli-tv-kd17:1.6.14":	"“यस्सन्तरतो न सन्ति कोपा, ",
"pli-tv-kd17:1.6.15":	"इति भवाभवतञ्च वीतिवत्तो; ",
"pli-tv-kd17:1.6.16":	"तं विगतभयं सुखिं असोकं, ",
"pli-tv-kd17:1.6.17":	"देवा नानुभवन्ति दस्सनाया”ति। ",
"pli-tv-kd17:2.1.0":	"१।२। देवदत्तवत्थु ",
"pli-tv-kd17:2.1.1":	"अथ खो भगवा अनुपियायं यथाभिरन्तं विहरित्वा येन कोसम्बी तेन चारिकं पक्कामि। ",
"pli-tv-kd17:2.1.2":	"अनुपुब्बेन चारिकं चरमानो येन कोसम्बी तदवसरि। ",
"pli-tv-kd17:2.1.3":	"तत्र सुदं भगवा कोसम्बियं विहरति घोसितारामे। ",
"pli-tv-kd17:2.1.4":	"अथ खो देवदत्तस्स रहोगतस्स पटिसल्लीनस्स एवं चेतसो परिवितक्को उदपादि—",
"pli-tv-kd17:2.1.5":	"“कं नु खो अहं पसादेय्यं, यस्मिं मे पसन्ने बहुलाभसक्कारो उप्पज्जेय्या”ति? ",
"pli-tv-kd17:2.1.6":	"अथ खो देवदत्तस्स एतदहोसि—",
"pli-tv-kd17:2.1.7":	"“अयं खो अजातसत्तु कुमारो तरुणो चेव आयतिं भद्दो च। ",
"pli-tv-kd17:2.1.8":	"यन्नूनाहं अजातसत्तुं कुमारं पसादेय्यं। ",
"pli-tv-kd17:2.1.9":	"तस्मिं मे पसन्ने बहुलाभसक्कारो उप्पज्जिस्सती”ति। ",
"pli-tv-kd17:2.1.10":	"अथ खो देवदत्तो सेनासनं संसामेत्वा पत्तचीवरमादाय येन राजगहं तेन पक्कामि। ",
"pli-tv-kd17:2.1.11":	"अनुपुब्बेन येन राजगहं तदवसरि। ",
"pli-tv-kd17:2.1.12":	"अथ खो देवदत्तो सकवण्णं पटिसंहरित्वा कुमारकवण्णं अभिनिम्मिनित्वा अहिमेखलिकाय अजातसत्तुस्स कुमारस्स उच्छङ्गे पातुरहोसि। ",
"pli-tv-kd17:2.1.13":	"अथ खो अजातसत्तु कुमारो भीतो अहोसि, उब्बिग्गो उस्सङ्की उत्रस्तो। ",
"pli-tv-kd17:2.1.14":	"अथ खो देवदत्तो अजातसत्तुं कुमारं एतदवोच—",
"pli-tv-kd17:2.1.15":	"“भायसि मं त्वं, कुमारा”ति? ",
"pli-tv-kd17:2.1.16":	"“आम भायामि। ",
"pli-tv-kd17:2.1.17":	"कोसि त्वन्”ति? ",
"pli-tv-kd17:2.1.18":	"“अहं देवदत्तो”ति। ",
"pli-tv-kd17:2.1.19":	"“सचे खो त्वं, भन्ते, अय्यो देवदत्तो, इङ्घ सकेनेव वण्णेन पातुभवस्सू”ति। ",
"pli-tv-kd17:2.1.20":	"अथ खो देवदत्तो कुमारकवण्णं पटिसंहरित्वा सङ्घाटिपत्तचीवरधरो अजातसत्तुस्स कुमारस्स पुरतो अट्ठासि। ",
"pli-tv-kd17:2.1.21":	"अथ खो अजातसत्तु कुमारो देवदत्तस्स इमिना इद्धिपाटिहारियेन अभिप्पसन्नो पञ्चहि रथसतेहि सायं पातं उपट्ठानं गच्छति, पञ्च च थालिपाकसतानि भत्ताभिहारो अभिहरीयति। ",
"pli-tv-kd17:2.1.22":	"अथ खो देवदत्तस्स लाभसक्कारसिलोकेन अभिभूतस्स परियादिन्नचित्तस्स एवरूपं इच्छागतं उप्पज्जि—",
"pli-tv-kd17:2.1.23":	"“अहं भिक्खुसङ्घं परिहरिस्सामी”ति। ",
"pli-tv-kd17:2.1.24":	"सह चित्तुप्पादाव देवदत्तो तस्सा इद्धिया परिहायि। ",
"pli-tv-kd17:2.2.1":	"तेन खो पन समयेन ककुधो नाम कोळियपुत्तो, आयस्मतो महामोग्गल्लानस्स उपट्ठाको, अधुना कालङ्कतो अञ्ञतरं मनोमयं कायं उपपन्नो। ",
"pli-tv-kd17:2.2.2":	"तस्स एवरूपो अत्तभावप्पटिलाभो होति—",
"pli-tv-kd17:2.2.3":	"सेय्यथापि नाम द्वे वा तीणि वा मागधकानि गामक्खेत्तानि। ",
"pli-tv-kd17:2.2.4":	"सो तेन अत्तभावप्पटिलाभेन नेव अत्तानं न परं ब्याबाधेति। ",
"pli-tv-kd17:2.2.5":	"अथ खो ककुधो देवपुत्तो येनायस्मा महामोग्गल्लानो तेनुपसङ्कमि, उपसङ्कमित्वा आयस्मन्तं महामोग्गल्लानं अभिवादेत्वा एकमन्तं अट्ठासि। ",
"pli-tv-kd17:2.2.6":	"एकमन्तं ठितो खो ककुधो देवपुत्तो आयस्मन्तं महामोग्गल्लानं एतदवोच—",
"pli-tv-kd17:2.2.7":	"“देवदत्तस्स, भन्ते, लाभसक्कारसिलोकेन अभिभूतस्स परियादिन्नचित्तस्स एवरूपं इच्छागतं उप्पज्जि—",
"pli-tv-kd17:2.2.8":	"‘अहं भिक्खुसङ्घं परिहरिस्सामी’ति। ",
"pli-tv-kd17:2.2.9":	"सह चित्तुप्पादाव, भन्ते, देवदत्तो तस्सा इद्धिया परिहीनो”ति। ",
"pli-tv-kd17:2.2.10":	"इदमवोच ककुधो देवपुत्तो। ",
"pli-tv-kd17:2.2.11":	"इदं वत्वा आयस्मन्तं महामोग्गल्लानं अभिवादेत्वा पदक्खिणं कत्वा तत्थेव अन्तरधायि। ",
"pli-tv-kd17:2.2.12":	"अथ खो आयस्मा महामोग्गल्लानो येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि। ",
"pli-tv-kd17:2.2.13":	"एकमन्तं निसिन्नो खो आयस्मा महामोग्गल्लानो भगवन्तं एतदवोच—",
"pli-tv-kd17:2.2.14":	"“ककुधो नाम, भन्ते, कोळियपुत्तो मम उपट्ठाको अधुना कालङ्कतो अञ्ञतरं मनोमयं कायं उपपन्नो। ",
"pli-tv-kd17:2.2.15":	"तस्स एवरूपो अत्तभावप्पटिलाभो—",
"pli-tv-kd17:2.2.16":	"सेय्यथापि नाम द्वे वा तीणि वा मागधकानि गामक्खेत्तानि। ",
"pli-tv-kd17:2.2.17":	"सो तेन अत्तभावप्पटिलाभेन नेव अत्तानं न परं ब्याबाधेति। ",
"pli-tv-kd17:2.2.18":	"अथ खो, भन्ते, ककुधो देवपुत्तो येनाहं तेनुपसङ्कमि, उपसङ्कमित्वा मं अभिवादेत्वा एकमन्तं अट्ठासि। ",
"pli-tv-kd17:2.2.19":	"एकमन्तं ठितो खो, भन्ते, ककुधो देवपुत्तो मं एतदवोच—",
"pli-tv-kd17:2.2.20":	"‘देवदत्तस्स, भन्ते, लाभसक्कारसिलोकेन अभिभूतस्स परियादिन्नचित्तस्स एवरूपं इच्छागतं उप्पज्जि—",
"pli-tv-kd17:2.2.21":	"अहं भिक्खुसङ्घं परिहरिस्सामीति। ",
"pli-tv-kd17:2.2.22":	"सह चित्तुप्पादाव, भन्ते, देवदत्तो तस्सा इद्धिया परिहीनो’ति। ",
"pli-tv-kd17:2.2.23":	"इदमवोच, भन्ते, ककुधो देवपुत्तो। ",
"pli-tv-kd17:2.2.24":	"इदं वत्वा मं अभिवादेत्वा पदक्खिणं कत्वा तत्थेव अन्तरधायी”ति। ",
"pli-tv-kd17:2.2.25":	"“किं पन ते, मोग्गल्लान, ककुधो देवपुत्तो चेतसा चेतो परिच्च विदितो? ",
"pli-tv-kd17:2.2.26":	"यं किञ्चि ककुधो देवपुत्तो भासति सब्बं तं तथेव होति, नो अञ्ञथा”ति? ",
"pli-tv-kd17:2.2.27":	"“चेतसा चेतो परिच्च विदितो च मे, भन्ते, ककुधो देवपुत्तो। ",
"pli-tv-kd17:2.2.28":	"यं किञ्चि ककुधो देवपुत्तो भासति सब्बं तं तथेव होति, नो अञ्ञथा”ति। ",
"pli-tv-kd17:2.2.29":	"“रक्खस्सेतं, मोग्गल्लान, वाचं। ",
"pli-tv-kd17:2.2.30":	"रक्खस्सेतं, मोग्गल्लान, वाचं। ",
"pli-tv-kd17:2.2.31":	"इदानि सो मोघपुरिसो अत्तनाव अत्तानं पातुकरिस्सति। ",
"pli-tv-kd17:2.3.0":	"१।३। पञ्चसत्थुकथा ",
"pli-tv-kd17:2.3.1":	"पञ्चिमे, मोग्गल्लान, सत्थारो सन्तो संविज्जमाना लोकस्मिं। ",
"pli-tv-kd17:2.3.2":	"कतमे पञ्च? ",
"pli-tv-kd17:2.3.3":	"इध, मोग्गल्लान, एकच्चो सत्था अपरिसुद्धसीलो समानो ‘परिसुद्धसीलोम्ही’ति पटिजानाति ‘परिसुद्धं मे सीलं परियोदातं असङ्किलिट्ठन्’ति च। ",
"pli-tv-kd17:2.3.4":	"तमेनं सावका एवं जानन्ति—",
"pli-tv-kd17:2.3.5":	"‘अयं खो भवं सत्था अपरिसुद्धसीलो समानो “परिसुद्धसीलोम्ही”ति पटिजानाति “परिसुद्धं मे सीलं परियोदातं असङ्किलिट्ठन्”ति च। ",
"pli-tv-kd17:2.3.6":	"मयञ्चेव खो पन गिहीनं आरोचेय्याम, नास्सस्स मनापं। ",
"pli-tv-kd17:2.3.7":	"यं खो पनस्स अमनापं, कथं नं मयं तेन समुदाचरेय्याम? ",
"pli-tv-kd17:2.3.8":	"सम्मन्नति खो पन चीवरपिण्डपातसेनासनगिलानप्पच्चयभेसज्जपरिक्खारेन—",
"pli-tv-kd17:2.3.9":	"यं तुमो करिस्सति, तुमोव तेन पञ्ञायिस्सती’ति। ",
"pli-tv-kd17:2.3.10":	"एवरूपं खो, मोग्गल्लान, सत्थारं सावका सीलतो रक्खन्ति; ",
"pli-tv-kd17:2.3.11":	"एवरूपो च पन सत्था सावकेहि सीलतो रक्खं पच्चासीसति। ",
"pli-tv-kd17:2.4.1":	"पुन चपरं, मोग्गल्लान, इधेकच्चो सत्था अपरिसुद्धाजीवो समानो ‘परिसुद्धाजीवोम्ही’ति पटिजानाति ‘परिसुद्धो मे आजीवो परियोदातो असङ्किलिट्ठो’ति च। ",
"pli-tv-kd17:2.4.2":	"तमेनं सावका एवं जानन्ति—",
"pli-tv-kd17:2.4.3":	"‘अयं खो भवं सत्था अपरिसुद्धाजीवो समानो “परिसुद्धाजीवोम्ही”ति पटिजानाति “परिसुद्धो मे आजीवो परियोदातो असङ्किलिट्ठो”ति च। ",
"pli-tv-kd17:2.4.4":	"मयञ्चेव खो पन गिहीनं आरोचेय्याम, नास्सस्स मनापं। ",
"pli-tv-kd17:2.4.5":	"यं खो पनस्स अमनापं, कथं नं मयं तेन समुदाचरेय्याम? ",
"pli-tv-kd17:2.4.6":	"सम्मन्नति खो पन चीवरपिण्डपातसेनासनगिलानप्पच्चयभेसज्जपरिक्खारेन—",
"pli-tv-kd17:2.4.7":	"यं तुमो करिस्सति, तुमोव तेन पञ्ञायिस्सती’ति। ",
"pli-tv-kd17:2.4.8":	"एवरूपं खो, मोग्गल्लान, सत्थारं सावका आजीवतो रक्खन्ति; ",
"pli-tv-kd17:2.4.9":	"एवरूपो च पन सत्था सावकेहि आजीवतो रक्खं पच्चासीसति। ",
"pli-tv-kd17:2.4.10":	"पुन चपरं, मोग्गल्लान, इधेकच्चो सत्था अपरिसुद्धधम्मदेसनो समानो ‘परिसुद्धधम्मदेसनोम्ही’ति पटिजानाति ‘परिसुद्धा मे धम्मदेसना परियोदाता असङ्किलिट्ठा’ति च। ",
"pli-tv-kd17:2.4.11":	"तमेनं सावका एवं जानन्ति—",
"pli-tv-kd17:2.4.12":	"‘अयं खो भवं सत्था अपरिसुद्धधम्मदेसनो समानो “परिसुद्धधम्मदेसनोम्ही”ति पटिजानाति “परिसुद्धा मे धम्मदेसना परियोदाता असङ्किलिट्ठा”ति च। ",
"pli-tv-kd17:2.4.13":	"मयञ्चेव खो पन गिहीनं आरोचेय्याम, नास्सस्स मनापं। ",
"pli-tv-kd17:2.4.14":	"यं खो पनस्स अमनापं, कथं नं मयं तेन समुदाचरेय्याम? ",
"pli-tv-kd17:2.4.15":	"सम्मन्नति खो पन चीवरपिण्डपातसेनासनगिलानप्पच्चयभेसज्जपरिक्खारेन—",
"pli-tv-kd17:2.4.16":	"यं तुमो करिस्सति, तुमोव तेन पञ्ञायिस्सती’ति। ",
"pli-tv-kd17:2.4.17":	"एवरूपं खो, मोग्गल्लान, सत्थारं सावका धम्मदेसनतो रक्खन्ति; ",
"pli-tv-kd17:2.4.18":	"एवरूपो च पन सत्था सावकेहि धम्मदेसनतो रक्खं पच्चासीसति। ",
"pli-tv-kd17:2.4.19":	"पुन चपरं, मोग्गल्लान, इधेकच्चो सत्था अपरिसुद्धवेय्याकरणो समानो ‘परिसुद्धवेय्याकरणोम्ही’ति पटिजानाति ‘परिसुद्धं मे वेय्याकरणं परियोदातं असङ्किलिट्ठन्’ति च। ",
"pli-tv-kd17:2.4.20":	"तमेनं सावका एवं जानन्ति—",
"pli-tv-kd17:2.4.21":	"‘अयं खो भवं सत्था अपरिसुद्धवेय्याकरणो समानो “परिसुद्धवेय्याकरणोम्ही”ति पटिजानाति “परिसुद्धं मे वेय्याकरणं परियोदातं असङ्किलिट्ठन्”ति च। ",
"pli-tv-kd17:2.4.22":	"मयञ्चेव खो पन गिहीनं आरोचेय्याम, नास्सस्स मनापं। ",
"pli-tv-kd17:2.4.23":	"यं खो पनस्स अमनापं, कथं नं मयं तेन समुदाचरेय्याम? ",
"pli-tv-kd17:2.4.24":	"सम्मन्नति खो पन चीवरपिण्डपातसेनासनगिलानप्पच्चयभेसज्जपरिक्खारेन—",
"pli-tv-kd17:2.4.25":	"यं तुमो करिस्सति, तुमोव तेन पञ्ञायिस्सती’ति। ",
"pli-tv-kd17:2.4.26":	"एवरूपं खो, मोग्गल्लान, सत्थारं सावका वेय्याकरणतो रक्खन्ति; ",
"pli-tv-kd17:2.4.27":	"एवरूपो च पन सत्था सावकेहि वेय्याकरणतो रक्खं पच्चासीसति। ",
"pli-tv-kd17:2.4.28":	"पुन चपरं, मोग्गल्लान, इधेकच्चो सत्था अपरिसुद्धञाणदस्सनो समानो ‘परिसुद्धञाणदस्सनोम्ही’ति पटिजानाति ‘परिसुद्धं मे ञाणदस्सनं परियोदातं असङ्किलिट्ठन्’ति च। ",
"pli-tv-kd17:2.4.29":	"तमेनं सावका एवं जानन्ति—",
"pli-tv-kd17:2.4.30":	"‘अयं खो भवं सत्था अपरिसुद्धञाणदस्सनो समानो “परिसुद्धञाणदस्सनोम्ही”ति पटिजानाति “परिसुद्धं मे ञाणदस्सनं परियोदातं असङ्किलिट्ठन्”ति च। ",
"pli-tv-kd17:2.4.31":	"मयञ्चेव खो पन गिहीनं आरोचेय्याम, नास्सस्स मनापं। ",
"pli-tv-kd17:2.4.32":	"यं खो पनस्स अमनापं, कथं नं मयं तेन समुदाचरेय्याम? ",
"pli-tv-kd17:2.4.33":	"सम्मन्नति खो पन चीवरपिण्डपातसेनासनगिलानप्पच्चयभेसज्जपरिक्खारेन—",
"pli-tv-kd17:2.4.34":	"यं तुमो करिस्सति, तुमोव तेन पञ्ञायिस्सती’ति। ",
"pli-tv-kd17:2.4.35":	"एवरूपं खो, मोग्गल्लान, सत्थारं सावका ञाणदस्सनतो रक्खन्ति; ",
"pli-tv-kd17:2.4.36":	"एवरूपो च पन सत्था सावकेहि ञाणदस्सनतो रक्खं पच्चासीसतीति। ",
"pli-tv-kd17:2.4.37":	"इमे खो, मोग्गल्लान, पञ्च सत्थारो सन्तो संविज्जमाना लोकस्मिं। ",
"pli-tv-kd17:2.4.38":	"अहं खो पन, मोग्गल्लान, परिसुद्धसीलो समानो ‘परिसुद्धसीलोम्ही’ति पटिजानामि ‘परिसुद्धं मे सीलं परियोदातं असङ्किलिट्ठन्’ति च। ",
"pli-tv-kd17:2.4.39":	"न च मं सावका सीलतो रक्खन्ति; ",
"pli-tv-kd17:2.4.40":	"न चाहं सावकेहि सीलतो रक्खं पच्चासीसामि। ",
"pli-tv-kd17:2.4.41":	"परिसुद्धाजीवो समानो …पे… ",
"pli-tv-kd17:2.4.42":	"परिसुद्धधम्मदेसनो समानो …पे… ",
"pli-tv-kd17:2.4.43":	"परिसुद्धवेय्याकरणो समानो …पे… ",
"pli-tv-kd17:2.4.44":	"परिसुद्धञाणदस्सनो समानो ‘परिसुद्धञाणदस्सनोम्ही’ति पटिजानामि ‘परिसुद्धं मे ञाणदस्सनं परियोदातं असङ्किलिट्ठन्’ति च। ",
"pli-tv-kd17:2.4.45":	"न च मं सावका ञाणदस्सनतो रक्खन्ति; ",
"pli-tv-kd17:2.4.46":	"न चाहं सावकेहि ञाणदस्सनतो रक्खं पच्चासीसामी”ति। ",
"pli-tv-kd17:2.5.1":	"अथ खो भगवा कोसम्बियं यथाभिरन्तं विहरित्वा येन राजगहं तेन चारिकं पक्कामि। ",
"pli-tv-kd17:2.5.2":	"अनुपुब्बेन चारिकं चरमानो येन राजगहं तदवसरि। ",
"pli-tv-kd17:2.5.3":	"तत्र सुदं भगवा राजगहे विहरति वेळुवने कलन्दकनिवापे। ",
"pli-tv-kd17:2.5.4":	"अथ खो सम्बहुला भिक्खू येन भगवा तेनुपसङ्कमिंसु, उपसङ्कमित्वा भगवन्तं अभिवादेत्वा एकमन्तं निसीदिंसु। ",
"pli-tv-kd17:2.5.5":	"एकमन्तं निसिन्ना खो ते भिक्खू भगवन्तं एतदवोचुं—",
"pli-tv-kd17:2.5.6":	"“देवदत्तस्स, भन्ते, अजातसत्तु कुमारो पञ्चहि रथसतेहि सायं पातं उपट्ठानं गच्छति; ",
"pli-tv-kd17:2.5.7":	"पञ्च च थालिपाकसतानि भत्ताभिहारो अभिहरीयती”ति। ",
"pli-tv-kd17:2.5.8":	"“मा, भिक्खवे, देवदत्तस्स लाभसक्कारसिलोकं पिहयित्थ। ",
"pli-tv-kd17:2.5.9":	"यावकीवञ्च, भिक्खवे, देवदत्तस्स अजातसत्तु कुमारो पञ्चहि रथसतेहि सायं पातं उपट्ठानं गमिस्सति, पञ्च च थालिपाकसतानि भत्ताभिहारो अभिहरीयिस्सति, हानियेव, भिक्खवे, देवदत्तस्स पाटिकङ्खा कुसलेसु धम्मेसु, नो वुड्ढि। ",
"pli-tv-kd17:2.5.10":	"सेय्यथापि, भिक्खवे, चण्डस्स कुक्कुरस्स नासाय पित्तं भिन्देय्युं, एवञ्हि सो, भिक्खवे, कुक्कुरो भिय्योसो मत्ताय चण्डतरो अस्स; ",
"pli-tv-kd17:2.5.11":	"एवमेव खो, भिक्खवे, यावकीवञ्च देवदत्तस्स अजातसत्तु कुमारो पञ्चहि रथसतेहि सायं पातं उपट्ठानं गमिस्सति, पञ्च च थालिपाकसतानि भत्ताभिहारो अभिहरीयिस्सति, हानियेव, भिक्खवे, देवदत्तस्स पाटिकङ्खा कुसलेसु धम्मेसु, नो वुड्ढि। ",
"pli-tv-kd17:2.5.12":	"अत्तवधाय, भिक्खवे, देवदत्तस्स लाभसक्कारसिलोको उदपादि, पराभवाय देवदत्तस्स लाभसक्कारसिलोको उदपादि। ",
"pli-tv-kd17:2.5.13":	"सेय्यथापि, भिक्खवे, कदली अत्तवधाय फलं देति, पराभवाय फलं देति; ",
"pli-tv-kd17:2.5.14":	"एवमेव खो, भिक्खवे, अत्तवधाय देवदत्तस्स लाभसक्कारसिलोको उदपादि, पराभवाय देवदत्तस्स लाभसक्कारसिलोको उदपादि। ",
"pli-tv-kd17:2.5.15":	"सेय्यथापि, भिक्खवे, वेळु अत्तवधाय फलं देति, पराभवाय फलं देति; ",
"pli-tv-kd17:2.5.16":	"एवमेव खो, भिक्खवे, अत्तवधाय देवदत्तस्स लाभसक्कारसिलोको उदपादि, पराभवाय देवदत्तस्स लाभसक्कारसिलोको उदपादि। ",
"pli-tv-kd17:2.5.17":	"सेय्यथापि, भिक्खवे, नळो अत्तवधाय फलं देति, पराभवाय फलं देति; ",
"pli-tv-kd17:2.5.18":	"एवमेव खो, भिक्खवे, अत्तवधाय देवदत्तस्स लाभसक्कारसिलोको उदपादि, पराभवाय देवदत्तस्स लाभसक्कारसिलोको उदपादि। ",
"pli-tv-kd17:2.5.19":	"सेय्यथापि, भिक्खवे, अस्सतरी अत्तवधाय गब्भं गण्हाति, पराभवाय गब्भं गण्हाति; ",
"pli-tv-kd17:2.5.20":	"एवमेव खो, भिक्खवे, अत्तवधाय देवदत्तस्स लाभसक्कारसिलोको उदपादि, पराभवाय देवदत्तस्स लाभसक्कारसिलोको उदपादीति। ",
"pli-tv-kd17:2.5.21":	"फलं वे कदलिं हन्ति, ",
"pli-tv-kd17:2.5.22":	"फलं वेळुं फलं नळं; ",
"pli-tv-kd17:2.5.23":	"सक्कारो कापुरिसं हन्ति, ",
"pli-tv-kd17:2.5.24":	"गब्भो अस्सतरिं यथा”ति। ",
"pli-tv-kd17:2.5.25":	"पठमभाणवारो निट्ठितो। ",
"pli-tv-kd17:3.1.0":	"२।१। पकासनीयकम्म ",
"pli-tv-kd17:3.1.1":	"तेन खो पन समयेन भगवा महतिया परिसाय परिवुतो धम्मं देसेन्तो निसिन्नो होति सराजिकाय परिसाय। ",
"pli-tv-kd17:3.1.2":	"अथ खो देवदत्तो उट्ठायासना एकंसं उत्तरासङ्गं करित्वा येन भगवा तेनञ्जलिं पणामेत्वा भगवन्तं एतदवोच—",
"pli-tv-kd17:3.1.3":	"“जिण्णो दानि, भन्ते, भगवा वुड्ढो महल्लको अद्धगतो वयोअनुप्पत्तो। ",
"pli-tv-kd17:3.1.4":	"अप्पोस्सुक्को दानि, भन्ते, भगवा दिट्ठधम्मसुखविहारं अनुयुत्तो विहरतु, ममं भिक्खुसङ्घं निस्सज्जतु। ",
"pli-tv-kd17:3.1.5":	"अहं भिक्खुसङ्घं परिहरिस्सामी”ति। ",
"pli-tv-kd17:3.1.6":	"“अलं, देवदत्त, मा ते रुच्चि भिक्खुसङ्घं परिहरितुन्”ति। ",
"pli-tv-kd17:3.1.7":	"दुतियम्पि खो देवदत्तो …पे… ",
"pli-tv-kd17:3.1.8":	"ततियम्पि खो देवदत्तो भगवन्तं एतदवोच—",
"pli-tv-kd17:3.1.9":	"“जिण्णो दानि, भन्ते, भगवा वुड्ढो महल्लको अद्धगतो वयोअनुप्पत्तो। ",
"pli-tv-kd17:3.1.10":	"अप्पोस्सुक्को दानि, भन्ते, भगवा दिट्ठधम्मसुखविहारं अनुयुत्तो विहरतु, ममं भिक्खुसङ्घं निस्सज्जतु। ",
"pli-tv-kd17:3.1.11":	"अहं भिक्खुसङ्घं परिहरिस्सामी”ति। ",
"pli-tv-kd17:3.1.12":	"“सारिपुत्तमोग्गल्लानानम्पि खो अहं, देवदत्त, भिक्खुसङ्घं न निस्सज्जेय्यं, किं पन तुय्हं छवस्स खेळासकस्सा”ति। ",
"pli-tv-kd17:3.1.13":	"अथ खो देवदत्तो—",
"pli-tv-kd17:3.1.14":	"सराजिकाय मं भगवा परिसाय खेळासकवादेन अपसादेति, सारिपुत्तमोग्गल्लानेव उक्कंसतीति—",
"pli-tv-kd17:3.1.15":	"कुपितो अनत्तमनो भगवन्तं अभिवादेत्वा पदक्खिणं कत्वा पक्कामि। ",
"pli-tv-kd17:3.1.16":	"अयञ्चरहि देवदत्तस्स भगवति पठमो आघातो अहोसि। ",
"pli-tv-kd17:3.2.1":	"अथ खो भगवा भिक्खू आमन्तेसि—",
"pli-tv-kd17:3.2.2":	"“तेन हि, भिक्खवे, सङ्घो देवदत्तस्स राजगहे पकासनीयं कम्मं करोतु—",
"pli-tv-kd17:3.2.3":	"‘पुब्बे देवदत्तस्स अञ्ञा पकति अहोसि, इदानि अञ्ञा पकति। ",
"pli-tv-kd17:3.2.4":	"यं देवदत्तो करेय्य कायेन वाचाय, न तेन बुद्धो वा धम्मो वा सङ्घो वा दट्ठब्बो, देवदत्तोव तेन दट्ठब्बो’ति। ",
"pli-tv-kd17:3.2.5":	"एवञ्च पन, भिक्खवे, कातब्बं। ",
"pli-tv-kd17:3.2.6":	"ब्यत्तेन भिक्खुना पटिबलेन सङ्घो ञापेतब्बो—",
"pli-tv-kd17:3.2.7":	"‘सुणातु मे, भन्ते, सङ्घो। ",
"pli-tv-kd17:3.2.8":	"यदि सङ्घस्स पत्तकल्लं सङ्घो देवदत्तस्स राजगहे पकासनीयं कम्मं करेय्य—",
"pli-tv-kd17:3.2.9":	"“पुब्बे देवदत्तस्स अञ्ञा पकति अहोसि, इदानि अञ्ञा पकति। ",
"pli-tv-kd17:3.2.10":	"यं देवदत्तो करेय्य कायेन वाचाय, न तेन बुद्धो वा धम्मो वा सङ्घो वा दट्ठब्बो, देवदत्तोव तेन दट्ठब्बो”ति। ",
"pli-tv-kd17:3.2.11":	"एसा ञत्ति। ",
"pli-tv-kd17:3.2.12":	"सुणातु मे, भन्ते, सङ्घो। ",
"pli-tv-kd17:3.2.13":	"सङ्घो देवदत्तस्स राजगहे पकासनीयं कम्मं करोति—",
"pli-tv-kd17:3.2.14":	"“पुब्बे देवदत्तस्स अञ्ञा पकति अहोसि, इदानि अञ्ञा पकति। ",
"pli-tv-kd17:3.2.15":	"यं देवदत्तो करेय्य कायेन वाचाय, न तेन बुद्धो वा धम्मो वा सङ्घो वा दट्ठब्बो, देवदत्तोव तेन दट्ठब्बो”ति। ",
"pli-tv-kd17:3.2.16":	"यस्सायस्मतो खमति देवदत्तस्स राजगहे पकासनीयस्स कम्मस्स करणं—",
"pli-tv-kd17:3.2.17":	"“पुब्बे देवदत्तस्स अञ्ञा पकति अहोसि, इदानि अञ्ञा पकति, यं देवदत्तो करेय्य कायेन वाचाय, न तेन बुद्धो वा धम्मो वा सङ्घो वा दट्ठब्बो, देवदत्तोव तेन दट्ठब्बो”ति—",
"pli-tv-kd17:3.2.18":	"सो तुण्हस्स; ",
"pli-tv-kd17:3.2.19":	"यस्स नक्खमति, सो भासेय्य। ",
"pli-tv-kd17:3.2.20":	"कतं सङ्घेन देवदत्तस्स राजगहे पकासनीयं कम्मं—",
"pli-tv-kd17:3.2.21":	"“पुब्बे देवदत्तस्स अञ्ञा पकति अहोसि, इदानि अञ्ञा पकति। ",
"pli-tv-kd17:3.2.22":	"यं देवदत्तो करेय्य कायेन वाचाय, न तेन बुद्धो वा धम्मो वा सङ्घो वा दट्ठब्बो, देवदत्तोव तेन दट्ठब्बो”ति। ",
"pli-tv-kd17:3.2.23":	"खमति सङ्घस्स, तस्मा तुण्ही, एवमेतं धारयामी’”ति। ",
"pli-tv-kd17:3.2.24":	"अथ खो भगवा आयस्मन्तं सारिपुत्तं आमन्तेसि—",
"pli-tv-kd17:3.2.25":	"“तेन हि त्वं, सारिपुत्त, देवदत्तं राजगहे पकासेही”ति। ",
"pli-tv-kd17:3.2.26":	"“पुब्बे मया, भन्ते, देवदत्तस्स राजगहे वण्णो भासितो—",
"pli-tv-kd17:3.2.27":	"‘महिद्धिको गोधिपुत्तो, महानुभावो गोधिपुत्तो’ति। ",
"pli-tv-kd17:3.2.28":	"कथाहं, भन्ते, देवदत्तं राजगहे पकासेमी”ति? ",
"pli-tv-kd17:3.2.29":	"“ननु तया, सारिपुत्त, भूतोयेव देवदत्तस्स राजगहे वण्णो भासितो—",
"pli-tv-kd17:3.2.30":	"‘महिद्धिको गोधिपुत्तो, महानुभावो गोधिपुत्तो’”ति? ",
"pli-tv-kd17:3.2.31":	"“एवं, भन्ते”ति। ",
"pli-tv-kd17:3.2.32":	"“एवमेव खो त्वं, सारिपुत्त, भूतंयेव देवदत्तं राजगहे पकासेही”ति। ",
"pli-tv-kd17:3.2.33":	"“एवं, भन्ते”ति खो आयस्मा सारिपुत्तो भगवतो पच्चस्सोसि। ",
"pli-tv-kd17:3.3.1":	"अथ खो भगवा भिक्खू आमन्तेसि—",
"pli-tv-kd17:3.3.2":	"“तेन हि, भिक्खवे, सङ्घो सारिपुत्तं सम्मन्नतु देवदत्तं राजगहे पकासेतुं—",
"pli-tv-kd17:3.3.3":	"‘पुब्बे देवदत्तस्स अञ्ञा पकति अहोसि, इदानि अञ्ञा पकति। ",
"pli-tv-kd17:3.3.4":	"यं देवदत्तो करेय्य कायेन वाचाय, न तेन बुद्धो वा धम्मो वा सङ्घो वा दट्ठब्बो, देवदत्तोव तेन दट्ठब्बो’ति। ",
"pli-tv-kd17:3.3.5":	"एवञ्च पन, भिक्खवे, सम्मन्नितब्बो। ",
"pli-tv-kd17:3.3.6":	"पठमं सारिपुत्तो याचितब्बो। ",
"pli-tv-kd17:3.3.7":	"याचित्वा ब्यत्तेन भिक्खुना पटिबलेन सङ्घो ञापेतब्बो—",
"pli-tv-kd17:3.3.8":	"‘सुणातु मे, भन्ते, सङ्घो। ",
"pli-tv-kd17:3.3.9":	"यदि सङ्घस्स पत्तकल्लं, सङ्घो आयस्मन्तं सारिपुत्तं सम्मन्नेय्य देवदत्तं राजगहे पकासेतुं—",
"pli-tv-kd17:3.3.10":	"“पुब्बे देवदत्तस्स अञ्ञा पकति अहोसि, इदानि अञ्ञा पकति। ",
"pli-tv-kd17:3.3.11":	"यं देवदत्तो करेय्य कायेन वाचाय, न तेन बुद्धो वा धम्मो वा सङ्घो वा दट्ठब्बो, देवदत्तोव तेन दट्ठब्बो”ति। ",
"pli-tv-kd17:3.3.12":	"एसा ञत्ति। ",
"pli-tv-kd17:3.3.13":	"सुणातु मे, भन्ते, सङ्घो। ",
"pli-tv-kd17:3.3.14":	"सङ्घो आयस्मन्तं सारिपुत्तं सम्मन्नति देवदत्तं राजगहे पकासेतुं—",
"pli-tv-kd17:3.3.15":	"“पुब्बे देवदत्तस्स अञ्ञा पकति अहोसि, इदानि अञ्ञा पकति, यं देवदत्तो करेय्य कायेन वाचाय, न तेन बुद्धो वा धम्मो वा सङ्घो वा दट्ठब्बो, देवदत्तोव तेन दट्ठब्बो”ति। ",
"pli-tv-kd17:3.3.16":	"यस्सायस्मतो खमति, आयस्मतो सारिपुत्तस्स सम्मुति देवदत्तं राजगहे पकासेतुं—",
"pli-tv-kd17:3.3.17":	"“पुब्बे देवदत्तस्स अञ्ञा पकति अहोसि, इदानि अञ्ञा पकति, यं देवदत्तो करेय्य कायेन वाचाय, न तेन बुद्धो वा धम्मो वा सङ्घो वा दट्ठब्बो, देवदत्तोव तेन दट्ठब्बो”ति—",
"pli-tv-kd17:3.3.18":	"सो तुण्हस्स; ",
"pli-tv-kd17:3.3.19":	"यस्स नक्खमति, सो भासेय्य। ",
"pli-tv-kd17:3.3.20":	"सम्मतो सङ्घेन आयस्मा सारिपुत्तो देवदत्तं राजगहे पकासेतुं—",
"pli-tv-kd17:3.3.21":	"“पुब्बे देवदत्तस्स अञ्ञा पकति अहोसि, इदानि अञ्ञा पकति। ",
"pli-tv-kd17:3.3.22":	"यं देवदत्तो करेय्य कायेन वाचाय, न तेन बुद्धो वा धम्मो वा सङ्घो वा दट्ठब्बो, देवदत्तोव तेन दट्ठब्बो”ति। ",
"pli-tv-kd17:3.3.23":	"खमति सङ्घस्स, तस्मा तुण्ही, एवमेतं धारयामी’”ति। ",
"pli-tv-kd17:3.3.24":	"सम्मतो च आयस्मा सारिपुत्तो सम्बहुलेहि भिक्खूहि सद्धिं राजगहं पविसित्वा देवदत्तं राजगहे पकासेसि—",
"pli-tv-kd17:3.3.25":	"“पुब्बे देवदत्तस्स अञ्ञा पकति अहोसि, इदानि अञ्ञा पकति। ",
"pli-tv-kd17:3.3.26":	"यं देवदत्तो करेय्य कायेन वाचाय, न तेन बुद्धो वा धम्मो वा सङ्घो वा दट्ठब्बो, देवदत्तोव तेन दट्ठब्बो”ति। ",
"pli-tv-kd17:3.3.27":	"तत्थ ये ते मनुस्सा अस्सद्धा अप्पसन्ना दुब्बुद्धिनो, ते एवमाहंसु—",
"pli-tv-kd17:3.3.28":	"“उसूयका इमे समणा सक्यपुत्तिया देवदत्तस्स लाभसक्कारं उसूयन्ती”ति। ",
"pli-tv-kd17:3.3.29":	"ये पन ते मनुस्सा सद्धा पसन्ना पण्डिता ब्यत्ता बुद्धिमन्तो, ते एवमाहंसु—",
"pli-tv-kd17:3.3.30":	"“न खो इदं ओरकं भविस्सति यथा भगवा देवदत्तं राजगहे पकासापेती”ति। ",
"pli-tv-kd17:3.4.0":	"२।२। अजातसत्तुकुमारवत्थु ",
"pli-tv-kd17:3.4.1":	"अथ खो देवदत्तो येन अजातसत्तु कुमारो तेनुपसङ्कमि, उपसङ्कमित्वा अजातसत्तुं कुमारं एतदवोच—",
"pli-tv-kd17:3.4.2":	"“पुब्बे खो, कुमार, मनुस्सा दीघायुका, एतरहि अप्पायुका। ",
"pli-tv-kd17:3.4.3":	"ठानं खो पनेतं विज्जति यं त्वं कुमारोव समानो कालं करेय्यासि। ",
"pli-tv-kd17:3.4.4":	"तेन हि त्वं, कुमार, पितरं हन्त्वा राजा होहि। ",
"pli-tv-kd17:3.4.5":	"अहं भगवन्तं हन्त्वा बुद्धो भविस्सामी”ति। ",
"pli-tv-kd17:3.4.6":	"अथ खो अजातसत्तु कुमारो—",
"pli-tv-kd17:3.4.7":	"“अय्यो खो देवदत्तो महिद्धिको महानुभावो, जानेय्यासि अय्यो देवदत्तो”ति—",
"pli-tv-kd17:3.4.8":	"ऊरुया पोत्थनिकं बन्धित्वा दिवा दिवस्स भीतो उब्बिग्गो उस्सङ्की उत्रस्तो सहसा अन्तेपुरं पाविसि। ",
"pli-tv-kd17:3.4.9":	"अद्दसासुं खो अन्तेपुरे उपचारका महामत्ता अजातसत्तुं कुमारं दिवा दिवस्स भीतं उब्बिग्गं उस्सङ्किं उत्रस्तं सहसा अन्तेपुरं पविसन्तं; ",
"pli-tv-kd17:3.4.10":	"दिस्वान अग्गहेसुं। ",
"pli-tv-kd17:3.4.11":	"ते विचिनन्ता ऊरुया पोत्थनिकं बद्धं दिस्वान अजातसत्तुं कुमारं एतदवोचुं—",
"pli-tv-kd17:3.4.12":	"“किं त्वं, कुमार, कत्तुकामोसी”ति? ",
"pli-tv-kd17:3.4.13":	"“पितरम्हि हन्तुकामो”ति। ",
"pli-tv-kd17:3.4.14":	"“केनासि उस्साहितो”ति? ",
"pli-tv-kd17:3.4.15":	"“अय्येन देवदत्तेना”ति। ",
"pli-tv-kd17:3.4.16":	"एकच्चे महामत्ता एवं मतिं अकंसु—",
"pli-tv-kd17:3.4.17":	"“कुमारो च हन्तब्बो, देवदत्तो च, सब्बे च भिक्खू हन्तब्बा”ति। ",
"pli-tv-kd17:3.4.18":	"एकच्चे महामत्ता एवं मतिं अकंसु—",
"pli-tv-kd17:3.4.19":	"“न भिक्खू हन्तब्बा। ",
"pli-tv-kd17:3.4.20":	"न भिक्खू किञ्चि अपरज्झन्ति। ",
"pli-tv-kd17:3.4.21":	"कुमारो च हन्तब्बो, देवदत्तो चा”ति। ",
"pli-tv-kd17:3.4.22":	"एकच्चे महामत्ता एवं मतिं अकंसु—",
"pli-tv-kd17:3.4.23":	"“न कुमारो च हन्तब्बो, न देवदत्तो। ",
"pli-tv-kd17:3.4.24":	"न भिक्खू हन्तब्बा। ",
"pli-tv-kd17:3.4.25":	"रञ्ञो आरोचेतब्बं। ",
"pli-tv-kd17:3.4.26":	"यथा राजा वक्खति तथा करिस्सामा”ति। ",
"pli-tv-kd17:3.5.1":	"अथ खो ते महामत्ता अजातसत्तुं कुमारं आदाय येन राजा मागधो सेनियो बिम्बिसारो तेनुपसङ्कमिंसु, उपसङ्कमित्वा रञ्ञो मागधस्स सेनियस्स बिम्बिसारस्स एतमत्थं आरोचेसुं। ",
"pli-tv-kd17:3.5.2":	"“कथं, भणे, महामत्तेहि मति कता”ति? ",
"pli-tv-kd17:3.5.3":	"“एकच्चे, देव, महामत्ता एवं मतिं अकंसु—",
"pli-tv-kd17:3.5.4":	"‘कुमारो च हन्तब्बो, देवदत्तो च, सब्बे च भिक्खू हन्तब्बा’ति। ",
"pli-tv-kd17:3.5.5":	"एकच्चे महामत्ता एवं मतिं अकंसु—",
"pli-tv-kd17:3.5.6":	"‘न भिक्खू हन्तब्बा। ",
"pli-tv-kd17:3.5.7":	"न भिक्खू किञ्चि अपरज्झन्ति। ",
"pli-tv-kd17:3.5.8":	"कुमारो च हन्तब्बो, देवदत्तो चा’ति। ",
"pli-tv-kd17:3.5.9":	"एकच्चे महामत्ता एवं मतिं अकंसु—",
"pli-tv-kd17:3.5.10":	"‘न कुमारो च हन्तब्बो, न देवदत्तो। ",
"pli-tv-kd17:3.5.11":	"न भिक्खू हन्तब्बा। ",
"pli-tv-kd17:3.5.12":	"रञ्ञो आरोचेतब्बं। ",
"pli-tv-kd17:3.5.13":	"यथा राजा वक्खति तथा करिस्सामा’”ति। ",
"pli-tv-kd17:3.5.14":	"“किं, भणे, करिस्सति बुद्धो वा धम्मो वा सङ्घो वा? ",
"pli-tv-kd17:3.5.15":	"ननु भगवता पटिकच्चेव देवदत्तो राजगहे पकासापितो—",
"pli-tv-kd17:3.5.16":	"‘पुब्बे देवदत्तस्स अञ्ञा पकति अहोसि, इदानि अञ्ञा पकति। ",
"pli-tv-kd17:3.5.17":	"यं देवदत्तो करेय्य कायेन वाचाय, न तेन बुद्धो वा धम्मो वा सङ्घो वा दट्ठब्बो, देवदत्तोव तेन दट्ठब्बो’”ति? ",
"pli-tv-kd17:3.5.18":	"तत्थ ये ते महामत्ता एवं मतिं अकंसु—",
"pli-tv-kd17:3.5.19":	"“कुमारो च हन्तब्बो देवदत्तो च; ",
"pli-tv-kd17:3.5.20":	"सब्बे च भिक्खू हन्तब्बा”ति; ",
"pli-tv-kd17:3.5.21":	"ते अट्ठाने अकासि। ",
"pli-tv-kd17:3.5.22":	"ये ते महामत्ता एवं मतिं अकंसु—",
"pli-tv-kd17:3.5.23":	"“न भिक्खू हन्तब्बा; ",
"pli-tv-kd17:3.5.24":	"न भिक्खू किञ्चि अपरज्झन्ति; ",
"pli-tv-kd17:3.5.25":	"कुमारो च हन्तब्बो देवदत्तो चा”ति; ",
"pli-tv-kd17:3.5.26":	"ते नीचे ठाने ठपेसि। ",
"pli-tv-kd17:3.5.27":	"ये ते महामत्ता एवं मतिं अकंसु—",
"pli-tv-kd17:3.5.28":	"“न कुमारो च हन्तब्बो, न देवदत्तो; ",
"pli-tv-kd17:3.5.29":	"न भिक्खू हन्तब्बा; ",
"pli-tv-kd17:3.5.30":	"रञ्ञो आरोचेतब्बं; ",
"pli-tv-kd17:3.5.31":	"यथा राजा वक्खति तथा करिस्सामा”ति; ",
"pli-tv-kd17:3.5.32":	"ते उच्चे ठाने ठपेसि। ",
"pli-tv-kd17:3.5.33":	"अथ खो राजा मागधो सेनियो बिम्बिसारो अजातसत्तुं कुमारं एतदवोच—",
"pli-tv-kd17:3.5.34":	"“किस्स मं त्वं, कुमार, हन्तुकामोसी”ति? ",
"pli-tv-kd17:3.5.35":	"“रज्जेनाम्हि, देव, अत्थिको”ति। ",
"pli-tv-kd17:3.5.36":	"“सचे खो त्वं, कुमार, रज्जेन अत्थिको, एतं ते रज्जन्”ति अजातसत्तुस्स कुमारस्स रज्जं निय्यादेसि। ",
"pli-tv-kd17:3.6.0":	"२।३। अभिमारपेसन ",
"pli-tv-kd17:3.6.1":	"अथ खो देवदत्तो येन अजातसत्तु कुमारो तेनुपसङ्कमि, उपसङ्कमित्वा अजातसत्तुं कुमारं एतदवोच—",
"pli-tv-kd17:3.6.2":	"“पुरिसे, महाराज, आणापेहि, ये समणं गोतमं जीविता वोरोपेस्सन्ती”ति। ",
"pli-tv-kd17:3.6.3":	"अथ खो अजातसत्तु कुमारो मनुस्से आणापेसि—",
"pli-tv-kd17:3.6.4":	"“यथा, भणे, अय्यो देवदत्तो आह तथा करेय्याथा”ति। ",
"pli-tv-kd17:3.6.5":	"अथ खो देवदत्तो एकं पुरिसं आणापेसि—",
"pli-tv-kd17:3.6.6":	"“गच्छावुसो, अमुकस्मिं ओकासे समणो गोतमो विहरति। ",
"pli-tv-kd17:3.6.7":	"तं जीविता वोरोपेत्वा इमिना मग्गेन आगच्छा”ति। ",
"pli-tv-kd17:3.6.8":	"तस्मिं मग्गे द्वे पुरिसे ठपेसि—",
"pli-tv-kd17:3.6.9":	"“यो इमिना मग्गेन एको पुरिसो आगच्छति, तं जीविता वोरोपेत्वा इमिना मग्गेन आगच्छथा”ति। ",
"pli-tv-kd17:3.6.10":	"तस्मिं मग्गे चत्तारो पुरिसे ठपेसि—",
"pli-tv-kd17:3.6.11":	"“ये इमिना मग्गेन द्वे पुरिसा आगच्छन्ति, ते जीविता वोरोपेत्वा इमिना मग्गेन आगच्छथा”ति। ",
"pli-tv-kd17:3.6.12":	"तस्मिं मग्गे अट्ठ पुरिसे ठपेसि—",
"pli-tv-kd17:3.6.13":	"“ये इमिना मग्गेन चत्तारो पुरिसा आगच्छन्ति, ते जीविता वोरोपेत्वा इमिना मग्गेन आगच्छथा”ति। ",
"pli-tv-kd17:3.6.14":	"तस्मिं मग्गे सोळस पुरिसे ठपेसि—",
"pli-tv-kd17:3.6.15":	"“ये इमिना मग्गेन अट्ठ पुरिसा आगच्छन्ति, ते जीविता वोरोपेत्वा आगच्छथा”ति। ",
"pli-tv-kd17:3.7.1":	"अथ खो सो एको पुरिसो असिचम्मं गहेत्वा धनुकलापं सन्नय्हित्वा येन भगवा तेनुपसङ्कमि, उपसङ्कमित्वा भगवतो अविदूरे भीतो उब्बिग्गो उस्सङ्की उत्रस्तो पत्थद्धेन कायेन अट्ठासि। ",
"pli-tv-kd17:3.7.2":	"अद्दसा खो भगवा तं पुरिसं भीतं उब्बिग्गं उस्सङ्किं उत्रस्तं पत्थद्धेन कायेन ठितं। ",
"pli-tv-kd17:3.7.3":	"दिस्वान तं पुरिसं एतदवोच—",
"pli-tv-kd17:3.7.4":	"“एहावुसो, मा भायी”ति। ",
"pli-tv-kd17:3.7.5":	"अथ खो सो पुरिसो असिचम्मं एकमन्तं करित्वा धनुकलापं निक्खिपित्वा येन भगवा तेनुपसङ्कमि, उपसङ्कमित्वा भगवतो पादेसु सिरसा निपतित्वा भगवन्तं एतदवोच—",
"pli-tv-kd17:3.7.6":	"“अच्चयो मं, भन्ते, अच्चगमा यथाबालं यथामूळ्हं यथाअकुसलं, योहं दुट्ठचित्तो वधकचित्तो इधूपसङ्कन्तो। ",
"pli-tv-kd17:3.7.7":	"तस्स मे, भन्ते, भगवा अच्चयं अच्चयतो पटिग्गण्हातु आयतिं संवराया”ति। ",
"pli-tv-kd17:3.7.8":	"“तग्घ त्वं, आवुसो, अच्चयो अच्चगमा यथाबालं यथामूळ्हं यथाअकुसलं, यं त्वं दुट्ठचित्तो वधकचित्तो इधूपसङ्कन्तो। ",
"pli-tv-kd17:3.7.9":	"यतो च खो त्वं, आवुसो, अच्चयं अच्चयतो दिस्वा यथाधम्मं पटिकरोसि, तं ते मयं पटिग्गण्हाम। ",
"pli-tv-kd17:3.7.10":	"वुड्ढि हेसा, आवुसो, अरियस्स विनये—",
"pli-tv-kd17:3.7.11":	"यो अच्चयं अच्चयतो दिस्वा यथाधम्मं पटिकरोति, आयतिं संवरं आपज्जती”ति। ",
"pli-tv-kd17:3.7.12":	"अथ खो भगवा तस्स पुरिसस्स अनुपुब्बिं कथं कथेसि, सेय्यथिदं—",
"pli-tv-kd17:3.7.13":	"दानकथं सीलकथं सग्गकथं, कामानं आदीनवं ओकारं सङ्किलेसं, नेक्खम्मे आनिसंसं पकासेसि। ",
"pli-tv-kd17:3.7.14":	"यदा तं भगवा अञ्ञासि कल्लचित्तं, मुदुचित्तं, विनीवरणचित्तं, उदग्गचित्तं, पसन्नचित्तं, अथ या बुद्धानं सामुक्कंसिका धम्मदेसना तं पकासेसि—",
"pli-tv-kd17:3.7.15":	"दुक्खं, समुदयं, निरोधं, मग्गं। ",
"pli-tv-kd17:3.7.16":	"सेय्यथापि नाम सुद्धं वत्थं अपगतकाळकं सम्मदेव रजनं पटिग्गहेय्य; ",
"pli-tv-kd17:3.7.17":	"एवमेव तस्स पुरिसस्स तस्मिंयेव आसने विरजं वीतमलं धम्मचक्खुं उदपादि—",
"pli-tv-kd17:3.7.18":	"“यं किञ्चि समुदयधम्मं सब्बं तं निरोधधम्मन्”ति। ",
"pli-tv-kd17:3.7.19":	"अथ खो सो पुरिसो दिट्ठधम्मो पत्तधम्मो विदितधम्मो परियोगाळ्हधम्मो तिण्णविचिकिच्छो विगतकथङ्कथो वेसारज्जप्पत्तो अपरप्पच्चयो सत्थुसासने भगवन्तं एतदवोच—",
"pli-tv-kd17:3.7.20":	"“अभिक्कन्तं, भन्ते, अभिक्कन्तं, भन्ते। ",
"pli-tv-kd17:3.7.21":	"सेय्यथापि, भन्ते, निक्कुज्जितं वा उक्कुज्जेय्य, पटिच्छन्नं वा विवरेय्य, मूळ्हस्स वा मग्गं आचिक्खेय्य, अन्धकारे वा तेलपज्जोतं धारेय्य—",
"pli-tv-kd17:3.7.22":	"‘चक्खुमन्तो रूपानि दक्खन्ती’ति—",
"pli-tv-kd17:3.7.23":	"एवमेवं भगवता अनेकपरियायेन धम्मो पकासितो। ",
"pli-tv-kd17:3.7.24":	"एसाहं, भन्ते, भगवन्तं सरणं गच्छामि, धम्मञ्च, भिक्खुसङ्घञ्च। ",
"pli-tv-kd17:3.7.25":	"उपासकं मं भगवा धारेतु अज्जतग्गे पाणुपेतं सरणं गतन्”ति। ",
"pli-tv-kd17:3.7.26":	"अथ खो भगवा तं पुरिसं एतदवोच—",
"pli-tv-kd17:3.7.27":	"“मा खो त्वं, आवुसो, इमिना मग्गेन गच्छ, इमिना मग्गेन गच्छाही”ति अञ्ञेन मग्गेन उय्योजेसि। ",
"pli-tv-kd17:3.8.1":	"अथ खो ते द्वे पुरिसा—",
"pli-tv-kd17:3.8.2":	"“किं नु खो सो एको पुरिसो चिरेन आगच्छती”ति—",
"pli-tv-kd17:3.8.3":	"पटिपथं गच्छन्ता अद्दसासुं भगवन्तं अञ्ञतरस्मिं रुक्खमूले निसिन्नं। ",
"pli-tv-kd17:3.8.4":	"दिस्वान येन भगवा तेनुपसङ्कमिंसु, उपसङ्कमित्वा भगवन्तं अभिवादेत्वा एकमन्तं निसीदिंसु। ",
"pli-tv-kd17:3.8.5":	"तेसं भगवा अनुपुब्बिं कथं कथेसि …पे… ",
"pli-tv-kd17:3.8.6":	"अपरप्पच्चया सत्थुसासने भगवन्तं एतदवोचुं—",
"pli-tv-kd17:3.8.7":	"“अभिक्कन्तं, भन्ते …पे… ",
"pli-tv-kd17:3.8.8":	"उपासके नो भगवा धारेतु अज्जतग्गे पाणुपेतं सरणं गते”ति। ",
"pli-tv-kd17:3.8.9":	"अथ खो भगवा ते पुरिसे एतदवोच—",
"pli-tv-kd17:3.8.10":	"“मा खो तुम्हे, आवुसो, इमिना मग्गेन गच्छित्थ, इमिना मग्गेन गच्छथा”ति अञ्ञेन मग्गेन उय्योजेसि। ",
"pli-tv-kd17:3.8.11":	"अथ खो ते चत्तारो पुरिसा …पे… ",
"pli-tv-kd17:3.8.12":	"अथ खो ते अट्ठ पुरिसा …पे… ",
"pli-tv-kd17:3.8.13":	"अथ खो ते सोळस पुरिसा—",
"pli-tv-kd17:3.8.14":	"किं नु खो ते अट्ठ पुरिसा चिरेन आगच्छन्तीति—",
"pli-tv-kd17:3.8.15":	"पटिपथं गच्छन्ता अद्दसासुं भगवन्तं अञ्ञतरस्मिं रुक्खमूले निसिन्नं। ",
"pli-tv-kd17:3.8.16":	"दिस्वान येन भगवा तेनुपसङ्कमिंसु, उपसङ्कमित्वा भगवन्तं अभिवादेत्वा एकमन्तं निसीदिंसु। ",
"pli-tv-kd17:3.8.17":	"तेसं भगवा अनुपुब्बिं कथं कथेसि, सेय्यथिदं—",
"pli-tv-kd17:3.8.18":	"दानकथं …पे… ",
"pli-tv-kd17:3.8.19":	"अपरप्पच्चया सत्थुसासने भगवन्तं एतदवोचुं—",
"pli-tv-kd17:3.8.20":	"“अभिक्कन्तं, भन्ते …पे… ",
"pli-tv-kd17:3.8.21":	"उपासके नो भगवा धारेतु अज्जतग्गे पाणुपेतं सरणं गते”ति। ",
"pli-tv-kd17:3.8.22":	"अथ खो भगवा ते पुरिसे एतदवोच—",
"pli-tv-kd17:3.8.23":	"“मा खो तुम्हे, आवुसो, इमिना मग्गेन गच्छित्थ, इमिना मग्गेन गच्छथा”ति अञ्ञेन मग्गेन उय्योजेसि। ",
"pli-tv-kd17:3.9.1":	"अथ खो सो एको पुरिसो येन देवदत्तो तेनुपसङ्कमि, उपसङ्कमित्वा देवदत्तं एतदवोच—",
"pli-tv-kd17:3.9.2":	"“नाहं, भन्ते, सक्कोमि तं भगवन्तं जीविता वोरोपेतुं; ",
"pli-tv-kd17:3.9.3":	"महिद्धिको सो भगवा महानुभावो”ति। ",
"pli-tv-kd17:3.9.4":	"“अलं, आवुसो; ",
"pli-tv-kd17:3.9.5":	"मा त्वं समणं गोतमं जीविता वोरोपेसि। ",
"pli-tv-kd17:3.9.6":	"अहमेव समणं गोतमं जीविता वोरोपेस्सामी”ति। ",
"pli-tv-kd17:3.9.7.0":	"२।४। लोहितुप्पादककम्म ",
"pli-tv-kd17:3.9.7.1":	"तेन खो पन समयेन भगवा गिज्झकूटस्स पब्बतस्स छायायं चङ्कमति। ",
"pli-tv-kd17:3.9.8":	"अथ खो देवदत्तो गिज्झकूटं पब्बतं आरुहित्वा महतिं सिलं पविज्झि—",
"pli-tv-kd17:3.9.9":	"इमाय समणं गोतमं जीविता वोरोपेस्सामीति। ",
"pli-tv-kd17:3.9.10":	"द्वे पब्बतकूटा समागन्त्वा तं सिलं सम्पटिच्छिंसु। ",
"pli-tv-kd17:3.9.11":	"ततो पपतिका उप्पतित्वा भगवतो पादे रुहिरं उप्पादेसि। ",
"pli-tv-kd17:3.9.12":	"अथ खो भगवा उद्धं उल्लोकेत्वा देवदत्तं एतदवोच—",
"pli-tv-kd17:3.9.13":	"“बहुं तया, मोघपुरिस, अपुञ्ञं पसुतं, यं त्वं दुट्ठचित्तो वधकचित्तो तथागतस्स रुहिरं उप्पादेसी”ति। ",
"pli-tv-kd17:3.9.14":	"अथ खो भगवा भिक्खू आमन्तेसि—",
"pli-tv-kd17:3.9.15":	"“इदं, भिक्खवे, देवदत्तेन पठमं आनन्तरियं कम्मं उपचितं, यं दुट्ठचित्तेन वधकचित्तेन तथागतस्स रुहिरं उप्पादितन्”ति। ",
"pli-tv-kd17:3.10.1":	"अस्सोसुं खो भिक्खू—",
"pli-tv-kd17:3.10.2":	"“देवदत्तेन किर भगवतो वधो पयुत्तो”ति। ",
"pli-tv-kd17:3.10.3":	"ते च भिक्खू भगवतो विहारस्स परितो परितो चङ्कमन्ति उच्चासद्दा महासद्दा सज्झायं करोन्ता, भगवतो रक्खावरणगुत्तिया। ",
"pli-tv-kd17:3.10.4":	"अस्सोसि खो भगवा उच्चासद्दं महासद्दं सज्झायसद्दं। ",
"pli-tv-kd17:3.10.5":	"सुत्वान आयस्मन्तं आनन्दं आमन्तेसि—",
"pli-tv-kd17:3.10.6":	"“किं नु खो सो, आनन्द, उच्चासद्दो महासद्दो सज्झायसद्दो”ति? ",
"pli-tv-kd17:3.10.7":	"“अस्सोसुं खो, भन्ते, भिक्खू—",
"pli-tv-kd17:3.10.8":	"‘देवदत्तेन किर भगवतो वधो पयुत्तो’ति। ",
"pli-tv-kd17:3.10.9":	"ते च, भन्ते, भिक्खू भगवतो विहारस्स परितो परितो चङ्कमन्ति उच्चासद्दा महासद्दा सज्झायं करोन्ता, भगवतो रक्खावरणगुत्तिया। ",
"pli-tv-kd17:3.10.10":	"सो एसो, भगवा, उच्चासद्दो महासद्दो सज्झायसद्दो”ति। ",
"pli-tv-kd17:3.10.11":	"“तेन हानन्द, मम वचनेन ते भिक्खू आमन्तेहि—",
"pli-tv-kd17:3.10.12":	"सत्था आयस्मन्ते आमन्तेती”ति। ",
"pli-tv-kd17:3.10.13":	"“एवं, भन्ते”ति खो आयस्मा आनन्दो भगवतो पटिस्सुत्वा येन ते भिक्खू तेनुपसङ्कमि, उपसङ्कमित्वा ते भिक्खू एतदवोच—",
"pli-tv-kd17:3.10.14":	"“सत्था आयस्मन्ते आमन्तेती”ति। ",
"pli-tv-kd17:3.10.15":	"“एवमावुसो”ति खो ते भिक्खू आयस्मतो आनन्दस्स पटिस्सुत्वा येन भगवा तेनुपसङ्कमिंसु, उपसङ्कमित्वा भगवन्तं अभिवादेत्वा एकमन्तं निसीदिंसु। ",
"pli-tv-kd17:3.10.16":	"एकमन्तं निसिन्ने खो ते भिक्खू भगवा एतदवोच—",
"pli-tv-kd17:3.10.17":	"“अट्ठानमेतं, भिक्खवे, अनवकासो, यं परूपक्कमेन तथागतं जीविता वोरोपेय्य। ",
"pli-tv-kd17:3.10.18":	"अनुपक्कमेन, भिक्खवे, तथागता परिनिब्बायन्ति। ",
"pli-tv-kd17:3.10.19":	"पञ्चिमे, भिक्खवे, सत्थारो सन्तो संविज्जमाना लोकस्मिं। ",
"pli-tv-kd17:3.10.20":	"कतमे पञ्च? ",
"pli-tv-kd17:3.10.21":	"इध, भिक्खवे, एकच्चो सत्था अपरिसुद्धसीलो समानो ‘परिसुद्धसीलोम्ही’ति पटिजानाति ‘परिसुद्धं मे सीलं परियोदातं असङ्किलिट्ठन्’ति च। ",
"pli-tv-kd17:3.10.22":	"तमेनं सावका एवं जानन्ति—",
"pli-tv-kd17:3.10.23":	"‘अयं खो भवं सत्था अपरिसुद्धसीलो समानो “परिसुद्धसीलोम्ही”ति पटिजानाति “परिसुद्धं मे सीलं परियोदातं असङ्किलिट्ठन्”ति च। ",
"pli-tv-kd17:3.10.24":	"मयञ्चेव खो पन गिहीनं आरोचेय्याम, नास्सस्स मनापं। ",
"pli-tv-kd17:3.10.25":	"यं खो पनस्स अमनापं, कथं नं मयं तेन समुदाचरेय्याम? ",
"pli-tv-kd17:3.10.26":	"सम्मन्नति खो पन चीवरपिण्डपातसेनासनगिलानप्पच्चयभेसज्जपरिक्खारेन—",
"pli-tv-kd17:3.10.27":	"यं तुमो करिस्सति, तुमोव तेन पञ्ञायिस्सती’ति। ",
"pli-tv-kd17:3.10.28":	"एवरूपं खो, भिक्खवे, सत्थारं सावका सीलतो रक्खन्ति; ",
"pli-tv-kd17:3.10.29":	"एवरूपो च पन सत्था सावकेहि सीलतो रक्खं पच्चासीसति। ",
"pli-tv-kd17:3.10.30":	"पुन चपरं, भिक्खवे, इधेकच्चो सत्था अपरिसुद्धाजीवो समानो …पे… ",
"pli-tv-kd17:3.10.31":	"अपरिसुद्धधम्मदेसनो समानो …पे… ",
"pli-tv-kd17:3.10.32":	"अपरिसुद्धवेय्याकरणो समानो …पे… ",
"pli-tv-kd17:3.10.33":	"अपरिसुद्धञाणदस्सनो समानो ‘परिसुद्धञाणदस्सनोम्ही’ति पटिजानाति ‘परिसुद्धं मे ञाणदस्सनं परियोदातं असङ्किलिट्ठन्’ति च। ",
"pli-tv-kd17:3.10.34":	"तमेनं सावका एवं जानन्ति—",
"pli-tv-kd17:3.10.35":	"‘अयं खो भवं सत्था अपरिसुद्धञाणदस्सनो समानो “परिसुद्धञाणदस्सनोम्ही”ति पटिजानाति “परिसुद्धं मे ञाणदस्सनं परियोदातं असङ्किलिट्ठन्”ति च। ",
"pli-tv-kd17:3.10.36":	"मयञ्चेव खो पन गिहीनं आरोचेय्याम, नास्सस्स मनापं। ",
"pli-tv-kd17:3.10.37":	"यं खो पनस्स अमनापं, कथं न मयं तेन समुदाचरेय्याम? ",
"pli-tv-kd17:3.10.38":	"सम्मन्नति खो पन चीवरपिण्डपातसेनासनगिलानप्पच्चयभेसज्जपरिक्खारेन—",
"pli-tv-kd17:3.10.39":	"यं तुमो करिस्सति, तुमोव तेन पञ्ञायिस्सती’ति। ",
"pli-tv-kd17:3.10.40":	"एवरूपं खो, भिक्खवे, सत्थारं सावका ञाणदस्सनतो रक्खन्ति; ",
"pli-tv-kd17:3.10.41":	"एवरूपो च पन सत्था सावकेहि ञाणदस्सनतो रक्खं पच्चासीसति। ",
"pli-tv-kd17:3.10.42":	"इमे खो, भिक्खवे, पञ्च सत्थारो सन्तो संविज्जमाना लोकस्मिं। ",
"pli-tv-kd17:3.10.43":	"अहं खो पन, भिक्खवे, परिसुद्धसीलो समानो ‘परिसुद्धसीलोम्ही’ति पटिजानामि ‘परिसुद्धं मे सीलं परियोदातं असङ्किलिट्ठन्’ति च। ",
"pli-tv-kd17:3.10.44":	"न च मं सावका सीलतो रक्खन्ति; ",
"pli-tv-kd17:3.10.45":	"न चाहं सावकेहि सीलतो रक्खं पच्चासीसामि। ",
"pli-tv-kd17:3.10.46":	"अहं खो पन, भिक्खवे, परिसुद्धाजीवो समानो …पे… ",
"pli-tv-kd17:3.10.47":	"परिसुद्धधम्मदेसनो समानो …पे… ",
"pli-tv-kd17:3.10.48":	"परिसुद्धवेय्याकरणो समानो …पे… ",
"pli-tv-kd17:3.10.49":	"परिसुद्धञाणदस्सनो समानो “परिसुद्धञाणदस्सनोम्ही”ति पटिजानामि “परिसुद्धं मे ञाणदस्सनं परियोदातं असङ्किलिट्ठन्”ति च, न च मं सावका ञाणदस्सनतो रक्खन्ति, न चाहं सावकेहि ञाणदस्सनतो रक्खं पच्चासीसामि। ",
"pli-tv-kd17:3.10.50":	"“अट्ठानमेतं, भिक्खवे, अनवकासो, यं परूपक्कमेन तथागतं जीविता वोरोपेय्य। ",
"pli-tv-kd17:3.10.51":	"अनुपक्कमेन, भिक्खवे, तथागता परिनिब्बायन्ति। ",
"pli-tv-kd17:3.10.52":	"गच्छथ तुम्हे, भिक्खवे, यथाविहारं। ",
"pli-tv-kd17:3.10.53":	"अरक्खिया, भिक्खवे, तथागता”ति। ",
"pli-tv-kd17:3.11.0":	"२।५। नाळागिरिपेसन ",
"pli-tv-kd17:3.11.1":	"तेन खो पन समयेन राजगहे नाळागिरि नाम हत्थी चण्डो होति, मनुस्सघातको। ",
"pli-tv-kd17:3.11.2":	"अथ खो देवदत्तो राजगहं पविसित्वा हत्थिसालं गन्त्वा हत्थिभण्डे एतदवोच—",
"pli-tv-kd17:3.11.3":	"“मयं खो, भणे, राजञातका नाम पटिबला नीचट्ठानियं उच्चट्ठाने ठपेतुं, भत्तम्पि वेतनम्पि वड्ढापेतुं। ",
"pli-tv-kd17:3.11.4":	"तेन हि, भणे, यदा समणो गोतमो इमं रच्छं पटिपन्नो होति, तदा इमं नाळागिरिं हत्थिं मुञ्चेत्वा इमं रच्छं पटिपादेथा”ति। ",
"pli-tv-kd17:3.11.5":	"“एवं, भन्ते”ति खो ते हत्थिभण्डा देवदत्तस्स पच्चस्सोसुं। ",
"pli-tv-kd17:3.11.6":	"अथ खो भगवा पुब्बण्हसमयं निवासेत्वा पत्तचीवरमादाय सम्बहुलेहि भिक्खूहि सद्धिं राजगहं पिण्डाय पाविसि। ",
"pli-tv-kd17:3.11.7":	"अथ खो भगवा तं रच्छं पटिपज्जि। ",
"pli-tv-kd17:3.11.8":	"अद्दसासुं खो ते हत्थिभण्डा भगवन्तं तं रच्छं पटिपन्नं। ",
"pli-tv-kd17:3.11.9":	"दिस्वान नाळागिरिं हत्थिं मुञ्चित्वा तं रच्छं पटिपादेसुं। ",
"pli-tv-kd17:3.11.10":	"अद्दसा खो नाळागिरि हत्थी भगवन्तं दूरतोव आगच्छन्तं। ",
"pli-tv-kd17:3.11.11":	"दिस्वान सोण्डं उस्सापेत्वा पहट्ठकण्णवालो येन भगवा तेन अभिधावि। ",
"pli-tv-kd17:3.11.12":	"अद्दसासुं खो ते भिक्खू नाळागिरिं हत्थिं दूरतोव आगच्छन्तं। ",
"pli-tv-kd17:3.11.13":	"दिस्वान भगवन्तं एतदवोचुं—",
"pli-tv-kd17:3.11.14":	"“अयं, भन्ते, नाळागिरि हत्थी चण्डो मनुस्सघातको इमं रच्छं पटिपन्नो। ",
"pli-tv-kd17:3.11.15":	"पटिक्कमतु, भन्ते, भगवा; ",
"pli-tv-kd17:3.11.16":	"पटिक्कमतु सुगतो”ति। ",
"pli-tv-kd17:3.11.17":	"“आगच्छथ, भिक्खवे, मा भायित्थ। ",
"pli-tv-kd17:3.11.18":	"अट्ठानमेतं, भिक्खवे, अनवकासो, यं परूपक्कमेन तथागतं जीविता वोरोपेय्य। ",
"pli-tv-kd17:3.11.19":	"अनुपक्कमेन, भिक्खवे, तथागता परिनिब्बायन्ती”ति। ",
"pli-tv-kd17:3.11.20":	"दुतियम्पि खो ते भिक्खू …पे… ",
"pli-tv-kd17:3.11.21":	"ततियम्पि खो ते भिक्खू भगवन्तं एतदवोचुं—",
"pli-tv-kd17:3.11.22":	"“अयं, भन्ते, नाळागिरि हत्थी चण्डो मनुस्सघातको इमं रच्छं पटिपन्नो। ",
"pli-tv-kd17:3.11.23":	"पटिक्कमतु, भन्ते, भगवा; ",
"pli-tv-kd17:3.11.24":	"पटिक्कमतु सुगतो”ति। ",
"pli-tv-kd17:3.11.25":	"“आगच्छथ, भिक्खवे, मा भायित्थ। ",
"pli-tv-kd17:3.11.26":	"अट्ठानमेतं, भिक्खवे, अनवकासो, यं परूपक्कमेन तथागतं जीविता वोरोपेय्य। ",
"pli-tv-kd17:3.11.27":	"अनुपक्कमेन, भिक्खवे, तथागता परिनिब्बायन्ती”ति। ",
"pli-tv-kd17:3.12.1":	"तेन खो पन समयेन मनुस्सा पासादेसुपि हम्मियेसुपि छदनेसुपि आरुळ्हा अच्छन्ति। ",
"pli-tv-kd17:3.12.2":	"तत्थ ये ते मनुस्सा अस्सद्धा अप्पसन्ना दुब्बुद्धिनो, ते एवमाहंसु—",
"pli-tv-kd17:3.12.3":	"“अभिरूपो वत, भो, महासमणो नागेन विहेठीयिस्सती”ति। ",
"pli-tv-kd17:3.12.4":	"ये पन ते मनुस्सा सद्धा पसन्ना पण्डिता ब्यत्ता बुद्धिमन्तो, ते एवमाहंसु—",
"pli-tv-kd17:3.12.5":	"“नचिरस्सं वत, भो, नागो नागेन सङ्गामेस्सती”ति। ",
"pli-tv-kd17:3.12.6":	"अथ खो भगवा नाळागिरिं हत्थिं मेत्तेन चित्तेन फरि। ",
"pli-tv-kd17:3.12.7":	"अथ खो नाळागिरि हत्थी भगवतो मेत्तेन चित्तेन फुट्ठो सोण्डं ओरोपेत्वा येन भगवा तेनुपसङ्कमि, उपसङ्कमित्वा भगवतो पुरतो अट्ठासि। ",
"pli-tv-kd17:3.12.8":	"अथ खो भगवा दक्खिणेन हत्थेन नाळागिरिस्स हत्थिस्स कुम्भं परामसन्तो नाळागिरिं हत्थिं इमाहि गाथाहि अज्झभासि—",
"pli-tv-kd17:3.12.9":	"“मा कुञ्जर नागमासदो, ",
"pli-tv-kd17:3.12.10":	"दुक्खञ्हि कुञ्जर नागमासदो; ",
"pli-tv-kd17:3.12.11":	"न हि नागहतस्स कुञ्जर, ",
"pli-tv-kd17:3.12.12":	"सुगति होति इतो परं यतो। ",
"pli-tv-kd17:3.12.13":	"मा च मदो मा च पमादो, ",
"pli-tv-kd17:3.12.14":	"न हि पमत्ता सुगतिं वजन्ति ते; ",
"pli-tv-kd17:3.12.15":	"त्वञ्ञेव तथा करिस्ससि, ",
"pli-tv-kd17:3.12.16":	"येन त्वं सुगतिं गमिस्ससी”ति। ",
"pli-tv-kd17:3.12.17":	"अथ खो नाळागिरि हत्थी सोण्डाय भगवतो पादपंसूनि गहेत्वा उपरिमुद्धनि आकिरित्वा पटिकुटियोव ओसक्कि, याव भगवन्तं अद्दक्खि। ",
"pli-tv-kd17:3.12.18":	"अथ खो नाळागिरि हत्थी हत्थिसालं गन्त्वा सके ठाने अट्ठासि। ",
"pli-tv-kd17:3.12.19":	"तथा दन्तो च पन नाळागिरि हत्थी अहोसि। ",
"pli-tv-kd17:3.12.20":	"तेन खो पन समयेन मनुस्सा इमं गाथं गायन्ति—",
"pli-tv-kd17:3.12.21":	"“दण्डेनेके दमयन्ति, ",
"pli-tv-kd17:3.12.22":	"अङ्कुसेहि कसाहि च; ",
"pli-tv-kd17:3.12.23":	"अदण्डेन असत्थेन, ",
"pli-tv-kd17:3.12.24":	"नागो दन्तो महेसिना”ति। ",
"pli-tv-kd17:3.13.1":	"मनुस्सा उज्झायन्ति खिय्यन्ति विपाचेन्ति—",
"pli-tv-kd17:3.13.2":	"“याव पापो अयं देवदत्तो, अलक्खिको, यत्र हि नाम समणस्स गोतमस्स एवंमहिद्धिकस्स एवंमहानुभावस्स वधाय परक्कमिस्सती”ति। ",
"pli-tv-kd17:3.13.3":	"देवदत्तस्स लाभसक्कारो परिहायि। ",
"pli-tv-kd17:3.13.4":	"भगवतो च लाभसक्कारो अभिवड्ढि। ",
"pli-tv-kd17:3.13.5.0":	"२।६। पञ्चवत्थुयाचनकथा ",
"pli-tv-kd17:3.13.5.1":	"तेन खो पन समयेन देवदत्तो परिहीनलाभसक्कारो सपरिसो कुलेसु विञ्ञापेत्वा विञ्ञापेत्वा भुञ्जति। ",
"pli-tv-kd17:3.13.6":	"मनुस्सा उज्झायन्ति खिय्यन्ति विपाचेन्ति—",
"pli-tv-kd17:3.13.7":	"“कथञ्हि नाम समणा सक्यपुत्तिया कुलेसु विञ्ञापेत्वा विञ्ञापेत्वा भुञ्जिस्सन्ति। ",
"pli-tv-kd17:3.13.8":	"कस्स सम्पन्नं न मनापं, कस्स सादुं न रुच्चती”ति। ",
"pli-tv-kd17:3.13.9":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-kd17:3.13.10":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-kd17:3.13.11":	"“कथञ्हि नाम देवदत्तो सपरिसो कुलेसु विञ्ञापेत्वा विञ्ञापेत्वा भुञ्जिस्सती”ति। ",
"pli-tv-kd17:3.13.12":	"भगवतो एतमत्थं आरोचेसुं …पे… ",
"pli-tv-kd17:3.13.13":	"“सच्चं किर त्वं, देवदत्त, सपरिसो कुलेसु विञ्ञापेत्वा विञ्ञापेत्वा भुञ्जसी”ति? ",
"pli-tv-kd17:3.13.14":	"“सच्चं, भगवा”ति …पे… ",
"pli-tv-kd17:3.13.15":	"विगरहित्वा …पे… ",
"pli-tv-kd17:3.13.16":	"धम्मिं कथं कत्वा भिक्खू आमन्तेसि—",
"pli-tv-kd17:3.13.17":	"“तेन हि, भिक्खवे, भिक्खूनं कुलेसु तिकभोजनं पञ्ञपेस्सामि तयो अत्थवसे पटिच्च—",
"pli-tv-kd17:3.13.18":	"दुम्मङ्कूनं पुग्गलानं निग्गहाय; ",
"pli-tv-kd17:3.13.19":	"पेसलानं भिक्खूनं फासुविहाराय, ‘मा पापिच्छा पक्खं निस्साय सङ्घं भिन्देय्युन्’ति; ",
"pli-tv-kd17:3.13.20":	"कुलानुद्दयाय च। ",
"pli-tv-kd17:3.13.21":	"गणभोजने यथाधम्मो कारेतब्बो”ति। ",
"pli-tv-kd17:3.14.1":	"अथ खो देवदत्तो येन कोकालिको कटमोदकतिस्सको खण्डदेविया पुत्तो समुद्ददत्तो तेनुपसङ्कमि, उपसङ्कमित्वा कोकालिकं कटमोदकतिस्सकं खण्डदेविया पुत्तं समुद्ददत्तं एतदवोच—",
"pli-tv-kd17:3.14.2":	"“एथ, मयं, आवुसो, समणस्स गोतमस्स सङ्घभेदं करिस्साम चक्कभेदन्”ति। ",
"pli-tv-kd17:3.14.3":	"एवं वुत्ते, कोकालिको देवदत्तं एतदवोच—",
"pli-tv-kd17:3.14.4":	"“समणो खो, आवुसो, गोतमो महिद्धिको महानुभावो। ",
"pli-tv-kd17:3.14.5":	"कथं मयं समणस्स गोतमस्स सङ्घभेदं करिस्साम चक्कभेदन्”ति? ",
"pli-tv-kd17:3.14.6":	"“एथ, मयं, आवुसो, समणं गोतमं उपसङ्कमित्वा पञ्च वत्थूनि याचिस्साम—",
"pli-tv-kd17:3.14.7":	"‘भगवा, भन्ते, अनेकपरियायेन अप्पिच्छस्स सन्तुट्ठस्स सल्लेखस्स धुतस्स पासादिकस्स अपचयस्स वीरियारम्भस्स वण्णवादी। ",
"pli-tv-kd17:3.14.8":	"इमानि, भन्ते, पञ्च वत्थूनि अनेकपरियायेन अप्पिच्छताय सन्तुट्ठिया सल्लेखाय धुतताय पासादिकताय अपचयाय वीरियारम्भाय संवत्तन्ति। ",
"pli-tv-kd17:3.14.9":	"साधु, भन्ते, भिक्खू यावजीवं आरञ्ञिका अस्सु; यो गामन्तं ओसरेय्य, वज्जं नं फुसेय्य। ",
"pli-tv-kd17:3.14.10":	"यावजीवं पिण्डपातिका अस्सु; यो निमन्तनं सादियेय्य, वज्जं नं फुसेय्य। ",
"pli-tv-kd17:3.14.11":	"यावजीवं पंसुकूलिका अस्सु; यो गहपतिचीवरं सादियेय्य, वज्जं नं फुसेय्य। ",
"pli-tv-kd17:3.14.12":	"यावजीवं रुक्खमूलिका अस्सु; यो छन्नं उपगच्छेय्य, वज्जं नं फुसेय्य। ",
"pli-tv-kd17:3.14.13":	"यावजीवं मच्छमंसं न खादेय्युं; यो मच्छमंसं खादेय्य, वज्जं नं फुसेय्या’ति। ",
"pli-tv-kd17:3.14.14":	"इमानि पञ्च वत्थूनि समणो गोतमो नानुजानिस्सति। ",
"pli-tv-kd17:3.14.15":	"ते मयं इमेहि पञ्चहि वत्थूहि जनं सञ्ञापेस्सामा”ति। ",
"pli-tv-kd17:3.14.16":	"“सक्का खो, आवुसो, इमेहि पञ्चहि वत्थूहि समणस्स गोतमस्स सङ्घभेदो कातुं चक्कभेदो। ",
"pli-tv-kd17:3.14.17":	"लूखप्पसन्ना हि, आवुसो, मनुस्सा”ति। ",
"pli-tv-kd17:3.15.1":	"अथ खो देवदत्तो सपरिसो येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि। ",
"pli-tv-kd17:3.15.2":	"एकमन्तं निसिन्नो खो देवदत्तो भगवन्तं एतदवोच—",
"pli-tv-kd17:3.15.3":	"“भगवा, भन्ते, अनेकपरियायेन अप्पिच्छस्स सन्तुट्ठस्स सल्लेखस्स धुतस्स पासादिकस्स अपचयस्स वीरियारम्भस्स वण्णवादी। ",
"pli-tv-kd17:3.15.4":	"इमानि, भन्ते, पञ्च वत्थूनि अनेकपरियायेन अप्पिच्छताय सन्तुट्ठिया सल्लेखाय धुतताय पासादिकताय अपचयाय वीरियारम्भाय संवत्तन्ति। ",
"pli-tv-kd17:3.15.5":	"साधु, भन्ते, भिक्खू यावजीवं आरञ्ञिका अस्सु; यो गामन्तं ओसरेय्य, वज्जं नं फुसेय्य। ",
"pli-tv-kd17:3.15.6":	"यावजीवं पिण्डपातिका अस्सु; यो निमन्तनं सादियेय्य, वज्जं नं फुसेय्य। ",
"pli-tv-kd17:3.15.7":	"यावजीवं पंसुकूलिका अस्सु; यो गहपतिचीवरं सादियेय्य, वज्जं नं फुसेय्य। ",
"pli-tv-kd17:3.15.8":	"यावजीवं रुक्खमूलिका अस्सु; यो छन्नं उपगच्छेय्य, वज्जं नं फुसेय्य। ",
"pli-tv-kd17:3.15.9":	"यावजीवं मच्छमंसं न खादेय्युं; यो मच्छमंसं खादेय्य, वज्जं नं फुसेय्या”ति। ",
"pli-tv-kd17:3.15.10":	"“अलं, देवदत्त। ",
"pli-tv-kd17:3.15.11":	"यो इच्छति, आरञ्ञिको होतु; यो इच्छति, गामन्ते विहरतु। ",
"pli-tv-kd17:3.15.12":	"यो इच्छति, पिण्डपातिको होतु; यो इच्छति, निमन्तनं सादियतु। ",
"pli-tv-kd17:3.15.13":	"यो इच्छति, पंसुकूलिको होतु; यो इच्छति, गहपतिचीवरं सादियतु। ",
"pli-tv-kd17:3.15.14":	"अट्ठमासे खो मया, देवदत्त, रुक्खमूलसेनासनं अनुञ्ञातं; ",
"pli-tv-kd17:3.15.15":	"तिकोटिपरिसुद्धं मच्छमंसं—",
"pli-tv-kd17:3.15.16":	"अदिट्ठं, अस्सुतं, अपरिसङ्कितन्”ति। ",
"pli-tv-kd17:3.15.17":	"अथ खो देवदत्तो—",
"pli-tv-kd17:3.15.18":	"“न भगवा इमानि पञ्च वत्थूनि अनुजानाती”ति—",
"pli-tv-kd17:3.15.19":	"हट्ठो उदग्गो सपरिसो उट्ठायासना भगवन्तं अभिवादेत्वा पदक्खिणं कत्वा पक्कामि। ",
"pli-tv-kd17:3.15.20":	"अथ खो देवदत्तो सपरिसो राजगहं पविसित्वा पञ्चहि वत्थूहि जनं सञ्ञापेसि—",
"pli-tv-kd17:3.15.21":	"“मयं, आवुसो, समणं गोतमं उपसङ्कमित्वा पञ्च वत्थूनि याचिम्हा—",
"pli-tv-kd17:3.15.22":	"‘भगवा, भन्ते, अनेकपरियायेन अप्पिच्छस्स …पे… ",
"pli-tv-kd17:3.15.23":	"वीरियारम्भस्स वण्णवादी। ",
"pli-tv-kd17:3.15.24":	"इमानि, भन्ते, पञ्च वत्थूनि अनेकपरियायेन अप्पिच्छताय …पे… ",
"pli-tv-kd17:3.15.25":	"वीरियारम्भाय संवत्तन्ति। ",
"pli-tv-kd17:3.15.26":	"साधु, भन्ते, भिक्खू यावजीवं आरञ्ञिका अस्सु; यो गामन्तं ओसरेय्य, वज्जं नं फुसेय्य …पे… ",
"pli-tv-kd17:3.15.27":	"यावजीवं मच्छमंसं न खादेय्युं; यो मच्छमंसं खादेय्य, वज्जं नं फुसेय्या’ति। ",
"pli-tv-kd17:3.15.28":	"इमानि पञ्च वत्थूनि समणो गोतमो नानुजानाति। ",
"pli-tv-kd17:3.15.29":	"ते मयं इमेहि पञ्चहि वत्थूहि समादाय वत्तामा”ति। ",
"pli-tv-kd17:3.16.1":	"तत्थ ये ते मनुस्सा अस्सद्धा अप्पसन्ना दुब्बुद्धिनो, ते एवमाहंसु—",
"pli-tv-kd17:3.16.2":	"“इमे खो समणा सक्यपुत्तिया धुता सल्लेखवुत्तिनो। ",
"pli-tv-kd17:3.16.3":	"समणो पन गोतमो बाहुल्लिको बाहुल्लाय चेतेती”ति। ",
"pli-tv-kd17:3.16.4":	"ये पन ते मनुस्सा सद्धा पसन्ना पण्डिता ब्यत्ता बुद्धिमन्तो, ते उज्झायन्ति खिय्यन्ति विपाचेन्ति—",
"pli-tv-kd17:3.16.5":	"“कथञ्हि नाम देवदत्तो भगवतो सङ्घभेदाय परक्कमिस्सति चक्कभेदाया”ति। ",
"pli-tv-kd17:3.16.6":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-kd17:3.16.7":	"ये ते भिक्खू अप्पिच्छा …पे… ते उज्झायन्ति खिय्यन्ति विपाचेन्ति—",
"pli-tv-kd17:3.16.8":	"“कथञ्हि नाम देवदत्तो सङ्घभेदाय परक्कमिस्सति चक्कभेदाया”ति। ",
"pli-tv-kd17:3.16.9":	"अथ खो ते भिक्खू भगवतो एतमत्थं आरोचेसुं …पे… ",
"pli-tv-kd17:3.16.10":	"“सच्चं किर त्वं, देवदत्त, सङ्घभेदाय परक्कमसि चक्कभेदाया”ति? ",
"pli-tv-kd17:3.16.11":	"“सच्चं, भगवा”ति। ",
"pli-tv-kd17:3.16.12":	"“अलं, देवदत्त। ",
"pli-tv-kd17:3.16.13":	"मा ते रुच्चि सङ्घभेदो। ",
"pli-tv-kd17:3.16.14":	"गरुको खो, देवदत्त, सङ्घभेदो। ",
"pli-tv-kd17:3.16.15":	"यो खो, देवदत्त, समग्गं सङ्घं भिन्दति, कप्पट्ठिकं किब्बिसं पसवति, कप्पं निरयम्हि पच्चति। ",
"pli-tv-kd17:3.16.16":	"यो च खो, देवदत्त, भिन्नं सङ्घं समग्गं करोति, ब्रह्मं पुञ्ञं पसवति, कप्पं सग्गम्हि मोदति। ",
"pli-tv-kd17:3.16.17":	"अलं, देवदत्त। ",
"pli-tv-kd17:3.16.18":	"मा ते रुच्चि सङ्घभेदो। ",
"pli-tv-kd17:3.16.19":	"गरुको खो, देवदत्त, सङ्घभेदो”ति। ",
"pli-tv-kd17:3.17.1":	"अथ खो आयस्मा आनन्दो पुब्बण्हसमयं निवासेत्वा पत्तचीवरमादाय राजगहं पिण्डाय पाविसि। ",
"pli-tv-kd17:3.17.2":	"अद्दसा खो देवदत्तो आयस्मन्तं आनन्दं राजगहे पिण्डाय चरन्तं। ",
"pli-tv-kd17:3.17.3":	"दिस्वान येनायस्मा आनन्दो तेनुपसङ्कमि, उपसङ्कमित्वा आयस्मन्तं आनन्दं एतदवोच—",
"pli-tv-kd17:3.17.4":	"“अज्जतग्गेदानाहं, आवुसो आनन्द, अञ्ञत्रेव भगवता, अञ्ञत्रेव भिक्खुसङ्घा, उपोसथं करिस्सामि सङ्घकम्मं करिस्सामी”ति। ",
"pli-tv-kd17:3.17.5":	"अथ खो आयस्मा आनन्दो राजगहे पिण्डाय चरित्वा पच्छाभत्तं पिण्डपातपटिक्कन्तो येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि। ",
"pli-tv-kd17:3.17.6":	"एकमन्तं निसिन्नो खो आयस्मा आनन्दो भगवन्तं एतदवोच—",
"pli-tv-kd17:3.17.7":	"“इधाहं, भन्ते, पुब्बण्हसमयं निवासेत्वा पत्तचीवरमादाय राजगहं पिण्डाय पाविसिं। ",
"pli-tv-kd17:3.17.8":	"अद्दसा खो मं, भन्ते, देवदत्तो राजगहे पिण्डाय चरन्तं। ",
"pli-tv-kd17:3.17.9":	"दिस्वान येनाहं तेनुपसङ्कमि, उपसङ्कमित्वा मं एतदवोच—",
"pli-tv-kd17:3.17.10":	"‘अज्जतग्गेदानाहं, आवुसो आनन्द, अञ्ञत्रेव भगवता, अञ्ञत्रेव भिक्खुसङ्घा, उपोसथं करिस्सामि सङ्घकम्मं करिस्सामी’ति। ",
"pli-tv-kd17:3.17.11":	"अज्जतग्गे, भन्ते, देवदत्तो सङ्घं भिन्दिस्सती”ति। ",
"pli-tv-kd17:3.17.12":	"अथ खो भगवा एतमत्थं विदित्वा तायं वेलायं इमं उदानं उदानेसि—",
"pli-tv-kd17:3.17.13":	"“सुकरं साधुना साधुं, ",
"pli-tv-kd17:3.17.14":	"साधुं पापेन दुक्करं; ",
"pli-tv-kd17:3.17.15":	"पापं पापेन सुकरं, ",
"pli-tv-kd17:3.17.16":	"पापमरियेहि दुक्करन्”ति। ",
"pli-tv-kd17:3.17.17":	"दुतियभाणवारो निट्ठितो। ",
"pli-tv-kd17:4.1.0":	"३।१। सङ्घभेदकथा ",
"pli-tv-kd17:4.1.1":	"अथ खो देवदत्तो तदहुपोसथे उट्ठायासना सलाकं गाहेसि—",
"pli-tv-kd17:4.1.2":	"“मयं, आवुसो, समणं गोतमं उपसङ्कमित्वा पञ्च वत्थूनि याचिम्हा—",
"pli-tv-kd17:4.1.3":	"‘भगवा, भन्ते, अनेकपरियायेन अप्पिच्छस्स …पे… ",
"pli-tv-kd17:4.1.4":	"वीरियारम्भस्स वण्णवादी। ",
"pli-tv-kd17:4.1.5":	"इमानि, भन्ते, पञ्च वत्थूनि अनेकपरियायेन अप्पिच्छताय …पे… ",
"pli-tv-kd17:4.1.6":	"वीरियारम्भाय संवत्तन्ति। ",
"pli-tv-kd17:4.1.7.1":	"साधु, भन्ते, भिक्खू यावजीवं आरञ्ञिका अस्सु; यो गामन्तं ओसरेय्य, वज्जं नं फुसेय्य …पे… ",
"pli-tv-kd17:4.1.8":	"यावजीवं मच्छमंसं न खादेय्युं; यो मच्छमंसं खादेय्य, वज्जं नं फुसेय्या’ति। ",
"pli-tv-kd17:4.1.9":	"इमानि पञ्च वत्थूनि समणो गोतमो नानुजानाति। ",
"pli-tv-kd17:4.1.10":	"ते मयं इमेहि पञ्चहि वत्थूहि समादाय वत्ताम। ",
"pli-tv-kd17:4.1.11":	"यस्सायस्मतो इमानि पञ्च वत्थूनि खमन्ति, सो सलाकं गण्हातू”ति। ",
"pli-tv-kd17:4.1.12":	"तेन खो पन समयेन वेसालिका वज्जिपुत्तका पञ्चमत्तानि भिक्खुसतानि नवका चेव होन्ति अप्पकतञ्ञुनो च। ",
"pli-tv-kd17:4.1.13":	"ते—“अयं धम्मो, अयं विनयो, इदं सत्थुसासनन्”ति सलाकं गण्हिंसु। ",
"pli-tv-kd17:4.1.14":	"अथ खो देवदत्तो सङ्घं भिन्दित्वा पञ्चमत्तानि भिक्खुसतानि आदाय येन गयासीसं तेन पक्कामि। ",
"pli-tv-kd17:4.1.15":	"अथ खो सारिपुत्तमोग्गल्लाना येन भगवा तेनुपसङ्कमिंसु, उपसङ्कमित्वा भगवन्तं अभिवादेत्वा एकमन्तं निसीदिंसु। ",
"pli-tv-kd17:4.1.16":	"एकमन्तं निसिन्नो खो आयस्मा सारिपुत्तो भगवन्तं एतदवोच—",
"pli-tv-kd17:4.1.17":	"“देवदत्तो, भन्ते, सङ्घं भिन्दित्वा पञ्चमत्तानि भिक्खुसतानि आदाय येन गयासीसं तेन पक्कन्तो”ति। ",
"pli-tv-kd17:4.1.18":	"“न हि नाम तुम्हाकं, सारिपुत्ता, तेसु नवकेसु भिक्खूसु कारुञ्ञम्पि भविस्सति? ",
"pli-tv-kd17:4.1.19":	"गच्छथ तुम्हे, सारिपुत्ता, पुरा ते भिक्खू अनयब्यसनं आपज्जन्ती”ति। ",
"pli-tv-kd17:4.1.20":	"“एवं, भन्ते”ति खो सारिपुत्तमोग्गल्लाना भगवतो पटिस्सुत्वा उट्ठायासना भगवन्तं अभिवादेत्वा पदक्खिणं कत्वा येन गयासीसं तेनुपसङ्कमिंसु। ",
"pli-tv-kd17:4.1.21":	"तेन खो पन समयेन अञ्ञतरो भिक्खु भगवतो अविदूरे रोदमानो ठितो होति। ",
"pli-tv-kd17:4.1.22":	"अथ खो भगवा तं भिक्खुं एतदवोच—",
"pli-tv-kd17:4.1.23":	"“किस्स त्वं, भिक्खु, रोदसी”ति? ",
"pli-tv-kd17:4.1.24":	"“येपि ते, भन्ते, भगवतो अग्गसावका सारिपुत्तमोग्गल्लाना तेपि देवदत्तस्स सन्तिके गच्छन्ति देवदत्तस्स धम्मं रोचेन्ता”ति। ",
"pli-tv-kd17:4.1.25":	"“अट्ठानमेतं, भिक्खु, अनवकासो, यं सारिपुत्तमोग्गल्लाना देवदत्तस्स धम्मं रोचेय्युं, अपि च ते गता भिक्खूनं सञ्ञत्तिया”ति। ",
"pli-tv-kd17:4.2.1":	"तेन खो पन समयेन देवदत्तो महतिया परिसाय परिवुतो धम्मं देसेन्तो निसिन्नो होति। ",
"pli-tv-kd17:4.2.2":	"अद्दसा खो देवदत्तो सारिपुत्तमोग्गल्लाने दूरतोव आगच्छन्ते। ",
"pli-tv-kd17:4.2.3":	"दिस्वान भिक्खू आमन्तेसि—",
"pli-tv-kd17:4.2.4":	"“पस्सथ, भिक्खवे, याव स्वाक्खातो मया धम्मो, येपि ते समणस्स गोतमस्स अग्गसावका सारिपुत्तमोग्गल्लाना तेपि मम सन्तिके आगच्छन्ति। ",
"pli-tv-kd17:4.2.5":	"मम धम्मं रोचेन्ता”ति। ",
"pli-tv-kd17:4.2.6":	"एवं वुत्ते, कोकालिको देवदत्तं एतदवोच—",
"pli-tv-kd17:4.2.7":	"“मा, आवुसो देवदत्त, सारिपुत्तमोग्गल्लाने विस्ससि। ",
"pli-tv-kd17:4.2.8":	"पापिच्छा सारिपुत्तमोग्गल्लाना, पापिकानं इच्छानं वसं गता”ति। ",
"pli-tv-kd17:4.2.9":	"“अलं, आवुसो। ",
"pli-tv-kd17:4.2.10":	"स्वागतं तेसं यतो मे धम्मं रोचेन्ती”ति। ",
"pli-tv-kd17:4.2.11":	"अथ खो देवदत्तो आयस्मन्तं सारिपुत्तं उपड्ढासनेन निमन्तेसि—",
"pli-tv-kd17:4.2.12":	"“एहावुसो सारिपुत्त, इध निसीदाही”ति। ",
"pli-tv-kd17:4.2.13":	"“अलं, आवुसो”ति खो आयस्मा सारिपुत्तो अञ्ञतरं आसनं गहेत्वा एकमन्तं निसीदि। ",
"pli-tv-kd17:4.2.14":	"आयस्मापि खो महामोग्गल्लानो अञ्ञतरं आसनं गहेत्वा एकमन्तं निसीदि। ",
"pli-tv-kd17:4.2.15":	"अथ खो देवदत्तो बहुदेव रत्तिं भिक्खू धम्मिया कथाय सन्दस्सेत्वा समादपेत्वा समुत्तेजेत्वा सम्पहंसेत्वा आयस्मन्तं सारिपुत्तं अज्झेसि—",
"pli-tv-kd17:4.2.16":	"“विगतथिनमिद्धो खो, आवुसो सारिपुत्त, भिक्खुसङ्घो। ",
"pli-tv-kd17:4.2.17":	"पटिभातु तं, आवुसो सारिपुत्त, भिक्खूनं धम्मी कथा, पिट्ठि मे आगिलायति, तमहं आयमिस्सामी”ति। ",
"pli-tv-kd17:4.2.18":	"“एवमावुसो”ति खो आयस्मा सारिपुत्तो देवदत्तस्स पच्चस्सोसि। ",
"pli-tv-kd17:4.2.19":	"अथ खो देवदत्तो चतुग्गुणं सङ्घाटिं पञ्ञपेत्वा दक्खिणेन पस्सेन सेय्यं कप्पेसि। ",
"pli-tv-kd17:4.2.20":	"तस्स किलमन्तस्स मुट्ठस्सतिस्स असम्पजानस्स मुहुत्तकेनेव निद्दा ओक्कमि। ",
"pli-tv-kd17:4.3.1":	"अथ खो आयस्मा सारिपुत्तो आदेसनापाटिहारियानुसासनिया भिक्खू धम्मिया कथाय ओवदि अनुसासि। ",
"pli-tv-kd17:4.3.2":	"आयस्मा महामोग्गल्लानो इद्धिपाटिहारियानुसासनिया भिक्खू धम्मिया कथाय ओवदि अनुसासि। ",
"pli-tv-kd17:4.3.3":	"अथ खो तेसं भिक्खूनं आयस्मता सारिपुत्तेन आदेसनापाटिहारियानुसासनिया आयस्मता च महामोग्गल्लानेन इद्धिपाटिहारियानुसासनिया ओवदियमानानं अनुसासियमानानं विरजं वीतमलं धम्मचक्खुं उदपादि—",
"pli-tv-kd17:4.3.4":	"“यं किञ्चि समुदयधम्मं सब्बं तं निरोधधम्मन्”ति। ",
"pli-tv-kd17:4.3.5":	"अथ खो आयस्मा सारिपुत्तो भिक्खू आमन्तेसि—",
"pli-tv-kd17:4.3.6":	"“गच्छाम मयं, आवुसो, भगवतो सन्तिके। ",
"pli-tv-kd17:4.3.7":	"यो तस्स भगवतो धम्मं रोचेसि सो आगच्छतू”ति। ",
"pli-tv-kd17:4.3.8":	"अथ खो सारिपुत्तमोग्गल्लाना तानि पञ्चभिक्खुसतानि आदाय येन वेळुवनं तेनुपसङ्कमिंसु। ",
"pli-tv-kd17:4.3.9":	"अथ खो कोकालिको देवदत्तं उट्ठापेसि—",
"pli-tv-kd17:4.3.10":	"“उट्ठेहि, आवुसो देवदत्त, नीता ते भिक्खू सारिपुत्तमोग्गल्लानेहि। ",
"pli-tv-kd17:4.3.11":	"ननु त्वं, आवुसो देवदत्त, मया वुत्तो—",
"pli-tv-kd17:4.3.12":	"‘मा, आवुसो देवदत्त, सारिपुत्तमोग्गल्लाने विस्सासि। ",
"pli-tv-kd17:4.3.13":	"पापिच्छा सारिपुत्तमोग्गल्लाना, पापिकानं इच्छानं वसं गता’”ति? ",
"pli-tv-kd17:4.3.14":	"अथ खो देवदत्तस्स तत्थेव उण्हं लोहितं मुखतो उग्गञ्छि। ",
"pli-tv-kd17:4.4.1":	"अथ खो सारिपुत्तमोग्गल्लाना येन भगवा तेनुपसङ्कमिंसु, उपसङ्कमित्वा भगवन्तं अभिवादेत्वा एकमन्तं निसीदिसुं। ",
"pli-tv-kd17:4.4.2":	"एकमन्तं निसिन्नो खो आयस्मा सारिपुत्तो भगवन्तं एतदवोच—",
"pli-tv-kd17:4.4.3":	"“साधु, भन्ते, भेदकानुवत्तका भिक्खू पुन उपसम्पज्जेय्युन्”ति। ",
"pli-tv-kd17:4.4.4":	"“अलं, सारिपुत्त। ",
"pli-tv-kd17:4.4.5":	"मा ते रुच्चि भेदकानुवत्तकानं भिक्खूनं पुन उपसम्पदा। ",
"pli-tv-kd17:4.4.6":	"तेन हि त्वं, सारिपुत्त, भेदकानुवत्तके भिक्खू थुल्लच्चयं देसापेहि। ",
"pli-tv-kd17:4.4.7":	"कथं पन ते, सारिपुत्त, देवदत्तो पटिपज्जी”ति? ",
"pli-tv-kd17:4.4.8":	"“यथेव, भन्ते, भगवा बहुदेव रत्तिं भिक्खू धम्मिया कथाय सन्दस्सेत्वा समादपेत्वा समुत्तेजेत्वा सम्पहंसेत्वा मं अज्झेसति—",
"pli-tv-kd17:4.4.9":	"‘विगतथिनमिद्धो खो, सारिपुत्त, भिक्खुसङ्घो; ",
"pli-tv-kd17:4.4.10":	"पटिभातु तं, सारिपुत्त, भिक्खूनं धम्मी कथा, पिट्ठि मे आगिलायति, तमहं आयमिस्सामी’ति। ",
"pli-tv-kd17:4.4.11":	"एवमेव खो, भन्ते, देवदत्तो पटिपज्जी”ति। ",
"pli-tv-kd17:4.5.1":	"अथ खो भगवा भिक्खू आमन्तेसि—",
"pli-tv-kd17:4.5.2":	"“भूतपुब्बं, भिक्खवे, अरञ्ञायतने महासरसी। ",
"pli-tv-kd17:4.5.3":	"तं नागा उपनिस्साय विहरिंसु। ",
"pli-tv-kd17:4.5.4":	"ते तं सरसिं ओगाहेत्वा, सोण्डाय भिसमुळालं अब्बुहित्वा, सुविक्खालितं विक्खालेत्वा, अकद्दमं सङ्खादित्वा अज्झोहरन्ति। ",
"pli-tv-kd17:4.5.5":	"तेसं तं वण्णाय चेव होति, बलाय च। ",
"pli-tv-kd17:4.5.6":	"न च ततोनिदानं मरणं वा निगच्छन्ति, मरणमत्तं वा दुक्खं। ",
"pli-tv-kd17:4.5.7":	"तेसंयेव खो पन, भिक्खवे, महानागानं अनुसिक्खमाना तरुणा भिङ्कच्छापा। ",
"pli-tv-kd17:4.5.8":	"ते तं सरसिं ओगाहेत्वा, सोण्डाय भिसमुळालं अब्बुहित्वा, न सुविक्खालितं विक्खालेत्वा, सकद्दमं सङ्खादित्वा, अज्झोहरन्ति। ",
"pli-tv-kd17:4.5.9":	"तेसं तं नेव वण्णाय होति, न बलाय। ",
"pli-tv-kd17:4.5.10":	"ततोनिदानञ्च मरणं वा निगच्छन्ति, मरणमत्तं वा दुक्खं। ",
"pli-tv-kd17:4.5.11":	"एवमेव खो, भिक्खवे, देवदत्तो ममानुक्रुब्बं कपणो मरिस्सतीति। ",
"pli-tv-kd17:4.5.12":	"महावराहस्स महिं विक्रुब्बतो, ",
"pli-tv-kd17:4.5.13":	"भिसं घसानस्स नदीसु जग्गतो; ",
"pli-tv-kd17:4.5.14":	"भिङ्कोव पङ्कं अभिभक्खयित्वा, ",
"pli-tv-kd17:4.5.15":	"ममानुक्रुब्बं कपणो मरिस्सतीति। ",
"pli-tv-kd17:4.6.1":	"अट्ठहि, भिक्खवे, अङ्गेहि समन्नागतो भिक्खु दूतेय्यं गन्तुमरहति। ",
"pli-tv-kd17:4.6.2":	"कतमेहि अट्ठहि? ",
"pli-tv-kd17:4.6.3":	"इध, भिक्खवे, भिक्खु सोता च होति, सावेता च, उग्गहेता च, धारेता च, विञ्ञाता च, विञ्ञापेता च, कुसलो च सहितासहितस्स, नो च कलहकारको—",
"pli-tv-kd17:4.6.4":	"इमेहि खो, भिक्खवे, अट्ठहङ्गेहि समन्नागतो भिक्खु दूतेय्यं गन्तुमरहति। ",
"pli-tv-kd17:4.6.5":	"अट्ठहि, भिक्खवे, अङ्गेहि समन्नागतो सारिपुत्तो दूतेय्यं गन्तुमरहति। ",
"pli-tv-kd17:4.6.6":	"कतमेहि अट्ठहि? ",
"pli-tv-kd17:4.6.7":	"इध, भिक्खवे, सारिपुत्तो सोता च होति, सावेता च, उग्गहेता च, धारेता च, विञ्ञाता च, विञ्ञापेता च, कुसलो च सहितासहितस्स, नो च कलहकारको—",
"pli-tv-kd17:4.6.8":	"इमेहि खो, भिक्खवे, अट्ठहङ्गेहि समन्नागतो सारिपुत्तो दूतेय्यं गन्तुमरहतीति। ",
"pli-tv-kd17:4.6.9":	"यो वे न ब्यथति पत्वा, ",
"pli-tv-kd17:4.6.10":	"परिसं उग्गवादिनिं; ",
"pli-tv-kd17:4.6.11":	"न च हापेति वचनं, ",
"pli-tv-kd17:4.6.12":	"न च छादेति सासनं। ",
"pli-tv-kd17:4.6.13":	"असन्दिद्धो च अक्खाति, ",
"pli-tv-kd17:4.6.14":	"पुच्छितो च न कुप्पति; ",
"pli-tv-kd17:4.6.15":	"स वे तादिसको भिक्खु, ",
"pli-tv-kd17:4.6.16":	"दूतेय्यं गन्तुमरहतीति। ",
"pli-tv-kd17:4.7.1":	"अट्ठहि, भिक्खवे, असद्धम्मेहि अभिभूतो परियादिन्नचित्तो देवदत्तो आपायिको नेरयिको कप्पट्ठो अतेकिच्छो। ",
"pli-tv-kd17:4.7.2":	"कतमेहि अट्ठहि? ",
"pli-tv-kd17:4.7.3":	"लाभेन, भिक्खवे, अभिभूतो परियादिन्नचित्तो देवदत्तो आपायिको नेरयिको कप्पट्ठो अतेकिच्छो; ",
"pli-tv-kd17:4.7.4":	"अलाभेन, भिक्खवे …पे… ",
"pli-tv-kd17:4.7.5":	"यसेन, भिक्खवे …पे… ",
"pli-tv-kd17:4.7.6":	"अयसेन, भिक्खवे …पे… ",
"pli-tv-kd17:4.7.7":	"सक्कारेन, भिक्खवे …पे… ",
"pli-tv-kd17:4.7.8":	"असक्कारेन, भिक्खवे …पे… ",
"pli-tv-kd17:4.7.9":	"पापिच्छताय, भिक्खवे …पे… ",
"pli-tv-kd17:4.7.10":	"पापमित्तताय भिक्खवे, अभिभूतो परियादिन्नचित्तो देवदत्तो आपायिको नेरयिको कप्पट्ठो अतेकिच्छो—",
"pli-tv-kd17:4.7.11":	"इमेहि खो, भिक्खवे, अट्ठहि असद्धम्मेहि अभिभूतो परियादिन्नचित्तो देवदत्तो आपायिको नेरयिको कप्पट्ठो अतेकिच्छो। ",
"pli-tv-kd17:4.7.12":	"साधु, भिक्खवे, भिक्खु उप्पन्नं लाभं अभिभुय्य अभिभुय्य विहरेय्य, उप्पन्नं अलाभं …पे… ",
"pli-tv-kd17:4.7.13":	"उप्पन्नं यसं … ",
"pli-tv-kd17:4.7.14":	"उप्पन्नं अयसं … ",
"pli-tv-kd17:4.7.15":	"उप्पन्नं सक्कारं … ",
"pli-tv-kd17:4.7.16":	"उप्पन्नं असक्कारं … ",
"pli-tv-kd17:4.7.17":	"उप्पन्नं पापिच्छतं … ",
"pli-tv-kd17:4.7.18":	"उप्पन्नं पापमित्ततं अभिभुय्य अभिभुय्य विहरेय्य। ",
"pli-tv-kd17:4.7.19":	"कथञ्च, भिक्खवे, भिक्खु अत्थवसं पटिच्च उप्पन्नं लाभं अभिभुय्य अभिभुय्य विहरेय्य, उप्पन्नं अलाभं …पे… ",
"pli-tv-kd17:4.7.20":	"उप्पन्नं यसं … ",
"pli-tv-kd17:4.7.21":	"उप्पन्नं अयसं … ",
"pli-tv-kd17:4.7.22":	"उप्पन्नं सक्कारं … ",
"pli-tv-kd17:4.7.23":	"उप्पन्नं असक्कारं … ",
"pli-tv-kd17:4.7.24":	"उप्पन्नं पापिच्छतं … ",
"pli-tv-kd17:4.7.25":	"उप्पन्नं पापमित्ततं अभिभुय्य अभिभुय्य विहरेय्य? ",
"pli-tv-kd17:4.7.26":	"यं हिस्स, भिक्खवे, उप्पन्नं लाभं अनभिभुय्य विहरतो उप्पज्जेय्युं आसवा विघातपरिळाहा, उप्पन्नं लाभं अभिभुय्य अभिभुय्य विहरतो एवंसते आसवा विघातपरिळाहा न होन्ति। ",
"pli-tv-kd17:4.7.27":	"यं हिस्स, भिक्खवे, उप्पन्नं अलाभं …पे… ",
"pli-tv-kd17:4.7.28":	"उप्पन्नं यसं … ",
"pli-tv-kd17:4.7.29":	"उप्पन्नं अयसं … ",
"pli-tv-kd17:4.7.30":	"उप्पन्नं सक्कारं … ",
"pli-tv-kd17:4.7.31":	"उप्पन्नं असक्कारं … ",
"pli-tv-kd17:4.7.32":	"उप्पन्नं पापिच्छतं … ",
"pli-tv-kd17:4.7.33":	"उप्पन्नं पापमित्ततं अनभिभुय्य विहरतो उप्पज्जेय्युं आसवा विघातपरिळाहा, उप्पन्नं पापमित्ततं अभिभुय्य अभिभुय्य विहरतो एवंसते आसवा विघातपरिळाहा न होन्ति। ",
"pli-tv-kd17:4.7.34":	"इदं खो, भिक्खवे, अत्थवसं पटिच्च उप्पन्नं लाभं अभिभुय्य अभिभुय्य विहरेय्य, उप्पन्नं अलाभं …पे… ",
"pli-tv-kd17:4.7.35":	"उप्पन्नं यसं … ",
"pli-tv-kd17:4.7.36":	"उप्पन्नं अयसं … ",
"pli-tv-kd17:4.7.37":	"उप्पन्नं सक्कारं … ",
"pli-tv-kd17:4.7.38":	"उप्पन्नं असक्कारं … ",
"pli-tv-kd17:4.7.39":	"उप्पन्नं पापिच्छतं … ",
"pli-tv-kd17:4.7.40":	"उप्पन्नं पापमित्ततं अभिभुय्य अभिभुय्य विहरेय्य। ",
"pli-tv-kd17:4.7.41":	"तस्मातिह, भिक्खवे, उप्पन्नं लाभं अभिभुय्य अभिभुय्य विहरिस्साम, उप्पन्नं अलाभं …पे… ",
"pli-tv-kd17:4.7.42":	"उप्पन्नं यसं … ",
"pli-tv-kd17:4.7.43":	"उप्पन्नं अयसं … ",
"pli-tv-kd17:4.7.44":	"उप्पन्नं सक्कारं … ",
"pli-tv-kd17:4.7.45":	"उप्पन्नं असक्कारं … ",
"pli-tv-kd17:4.7.46":	"उप्पन्नं पापिच्छतं … ",
"pli-tv-kd17:4.7.47":	"उप्पन्नं पापमित्ततं अभिभुय्य अभिभुय्य विहरिस्सामाति; ",
"pli-tv-kd17:4.7.48":	"एवञ्हि वो, भिक्खवे, सिक्खितब्बन्ति। ",
"pli-tv-kd17:4.7.49":	"तीहि, भिक्खवे, असद्धम्मेहि अभिभूतो परियादिन्नचित्तो देवदत्तो आपायिको नेरयिको कप्पट्ठो अतेकिच्छो। ",
"pli-tv-kd17:4.7.50":	"कतमेहि तीहि? ",
"pli-tv-kd17:4.7.51":	"पापिच्छता, पापमित्तता, ओरमत्तकेन विसेसाधिगमेन अन्तरा वोसानं आपादि—",
"pli-tv-kd17:4.7.52":	"इमेहि खो, भिक्खवे, तीहि असद्धम्मेहि अभिभूतो परियादिन्नचित्तो देवदत्तो आपायिको नेरयिको कप्पट्ठो अतेकिच्छोति। ",
"pli-tv-kd17:4.8.1":	"मा जातु कोचि लोकस्मिं, ",
"pli-tv-kd17:4.8.2":	"पापिच्छो उदपज्जथ; ",
"pli-tv-kd17:4.8.3":	"तदमिनापि जानाथ, ",
"pli-tv-kd17:4.8.4":	"पापिच्छानं यथागति। ",
"pli-tv-kd17:4.8.5":	"पण्डितोति समञ्ञातो, ",
"pli-tv-kd17:4.8.6":	"भावितत्तोति सम्मतो; ",
"pli-tv-kd17:4.8.7":	"जलंव यससा अट्ठा, ",
"pli-tv-kd17:4.8.8":	"देवदत्तोति मे सुतं। ",
"pli-tv-kd17:4.8.9":	"सो पमादं अनुचिण्णो, ",
"pli-tv-kd17:4.8.10":	"आसज्ज नं तथागतं; ",
"pli-tv-kd17:4.8.11":	"अवीचिनिरयं पत्तो, ",
"pli-tv-kd17:4.8.12":	"चतुद्वारं भयानकं। ",
"pli-tv-kd17:4.8.13":	"अदुट्ठस्स हि यो दुब्भे, ",
"pli-tv-kd17:4.8.14":	"पापकम्मं अक्रुब्बतो; ",
"pli-tv-kd17:4.8.15":	"तमेव पापं फुसति, ",
"pli-tv-kd17:4.8.16":	"दुट्ठचित्तं अनादरं। ",
"pli-tv-kd17:4.8.17":	"समुद्दं विसकुम्भेन, ",
"pli-tv-kd17:4.8.18":	"यो मञ्ञेय्य पदूसितुं; ",
"pli-tv-kd17:4.8.19":	"न सो तेन पदूसेय्य, ",
"pli-tv-kd17:4.8.20":	"भेस्मा हि उदधी महा। ",
"pli-tv-kd17:4.8.21":	"एवमेव तथागतं, ",
"pli-tv-kd17:4.8.22":	"यो वादेनुपहिंसति; ",
"pli-tv-kd17:4.8.23":	"समग्गतं सन्तचित्तं, ",
"pli-tv-kd17:4.8.24":	"वादो तम्हि न रूहति। ",
"pli-tv-kd17:4.8.25":	"तादिसं मित्तं क्रुब्बेथ, ",
"pli-tv-kd17:4.8.26":	"तञ्च सेवेथ पण्डितो; ",
"pli-tv-kd17:4.8.27":	"यस्स मग्गानुगो भिक्खु, ",
"pli-tv-kd17:4.8.28":	"खयं दुक्खस्स पापुणे”ति। ",
"pli-tv-kd17:5.1.0":	"३।२। उपालिपञ्हा ",
"pli-tv-kd17:5.1.1":	"अथ खो आयस्मा उपालि येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि। ",
"pli-tv-kd17:5.1.2":	"एकमन्तं निसिन्नो खो आयस्मा उपालि भगवन्तं एतदवोच—",
"pli-tv-kd17:5.1.3":	"“सङ्घराजि सङ्घराजीति, भन्ते, वुच्चति। ",
"pli-tv-kd17:5.1.4":	"कित्तावता नु खो, भन्ते, सङ्घराजि होति, नो च सङ्घभेदो? ",
"pli-tv-kd17:5.1.5":	"कित्तावता च पन सङ्घराजि चेव होति सङ्घभेदो चा”ति? ",
"pli-tv-kd17:5.1.6":	"“एकतो, उपालि, एको होति, एकतो द्वे, चतुत्थो अनुस्सावेति, सलाकं गाहेति—",
"pli-tv-kd17:5.1.7":	"‘अयं धम्मो, अयं विनयो, इदं सत्थुसासनं, इमं गण्हथ, इमं रोचेथा’ति। ",
"pli-tv-kd17:5.1.8":	"एवम्पि खो, उपालि, सङ्घराजि होति, नो च सङ्घभेदो। ",
"pli-tv-kd17:5.1.9":	"एकतो, उपालि, द्वे होन्ति, एकतो द्वे, पञ्चमो अनुस्सावेति, सलाकं गाहेति—",
"pli-tv-kd17:5.1.10":	"‘अयं धम्मो, अयं विनयो, इदं सत्थुसासनं, इमं गण्हथ, इमं रोचेथा’ति। ",
"pli-tv-kd17:5.1.11":	"एवम्पि खो, उपालि, सङ्घराजि होति, नो च सङ्घभेदो। ",
"pli-tv-kd17:5.1.12":	"एकतो, उपालि, द्वे होन्ति, एकतो तयो, छट्ठो अनुस्सावेति, सलाकं गाहेति—",
"pli-tv-kd17:5.1.13":	"‘अयं धम्मो, अयं विनयो, इदं सत्थुसासनं, इमं गण्हथ, इमं रोचेथा’ति। ",
"pli-tv-kd17:5.1.14":	"एवम्पि खो, उपालि, सङ्घराजि होति, नो च सङ्घभेदो। ",
"pli-tv-kd17:5.1.15":	"एकतो, उपालि, तयो होन्ति, एकतो तयो, सत्तमो अनुस्सावेति, सलाकं गाहेति—",
"pli-tv-kd17:5.1.16":	"‘अयं धम्मो, अयं विनयो, इदं सत्थुसासनं, इमं गण्हथ, इमं रोचेथा’ति। ",
"pli-tv-kd17:5.1.17":	"एवम्पि खो, उपालि, सङ्घराजि होति, नो च सङ्घभेदो। ",
"pli-tv-kd17:5.1.18":	"एकतो, उपालि, तयो होन्ति, एकतो चत्तारो, अट्ठमो अनुस्सावेति, सलाकं गाहेति—",
"pli-tv-kd17:5.1.19":	"‘अयं धम्मो, अयं विनयो, इदं सत्थुसासनं, इमं गण्हथ, इमं रोचेथा’ति। ",
"pli-tv-kd17:5.1.20":	"एवम्पि खो, उपालि, सङ्घराजि होति, नो च सङ्घभेदो। ",
"pli-tv-kd17:5.1.21":	"एकतो, उपालि, चत्तारो होन्ति, एकतो चत्तारो, नवमो अनुस्सावेति, सलाकं गाहेति—",
"pli-tv-kd17:5.1.22":	"‘अयं धम्मो, अयं विनयो, इदं सत्थुसासनं, इमं गण्हथ, इमं रोचेथा’ति। ",
"pli-tv-kd17:5.1.23":	"एवं खो, उपालि, सङ्घराजि चेव होति सङ्घभेदो च। ",
"pli-tv-kd17:5.1.24":	"नवन्नं वा, उपालि, अतिरेकनवन्नं वा सङ्घराजि चेव होति सङ्घभेदो च। ",
"pli-tv-kd17:5.1.25":	"न खो, उपालि, भिक्खुनी सङ्घं भिन्दति, अपि च भेदाय परक्कमति, न सिक्खमाना सङ्घं भिन्दति …पे… ",
"pli-tv-kd17:5.1.26":	"न सामणेरो सङ्घं भिन्दति, न सामणेरी सङ्घं भिन्दति, न उपासको सङ्घं भिन्दति, न उपासिका सङ्घं भिन्दति, अपि च भेदाय परक्कमति। ",
"pli-tv-kd17:5.1.27":	"भिक्खु खो, उपालि, पकतत्तो, समानसंवासको, समानसीमायं ठितो, सङ्घं भिन्दती”ति। ",
"pli-tv-kd17:5.2.1":	"“सङ्घभेदो सङ्घभेदोति, भन्ते, वुच्चति। ",
"pli-tv-kd17:5.2.2":	"कित्तावता नु खो, भन्ते, सङ्घो भिन्नो होती”ति? ",
"pli-tv-kd17:5.2.3":	"“इधुपालि, भिक्खू अधम्मं धम्मोति दीपेन्ति। ",
"pli-tv-kd17:5.2.4":	"धम्मं अधम्मोति दीपेन्ति। ",
"pli-tv-kd17:5.2.5":	"अविनयं विनयोति दीपेन्ति। ",
"pli-tv-kd17:5.2.6":	"विनयं अविनयोति दीपेन्ति। ",
"pli-tv-kd17:5.2.7":	"अभासितं अलपितं तथागतेन भासितं लपितं तथागतेनाति दीपेन्ति। ",
"pli-tv-kd17:5.2.8":	"भासितं लपितं तथागतेन अभासितं अलपितं तथागतेनाति दीपेन्ति। ",
"pli-tv-kd17:5.2.9":	"अनाचिण्णं तथागतेन आचिण्णं तथागतेनाति दीपेन्ति। ",
"pli-tv-kd17:5.2.10":	"आचिण्णं तथागतेन अनाचिण्णं तथागतेनाति दीपेन्ति। ",
"pli-tv-kd17:5.2.11":	"अपञ्ञत्तं तथागतेन पञ्ञत्तं तथागतेनाति दीपेन्ति। ",
"pli-tv-kd17:5.2.12":	"पञ्ञत्तं तथागतेन अपञ्ञत्तं तथागतेनाति दीपेन्ति। ",
"pli-tv-kd17:5.2.13":	"अनापत्तिं आपत्तीति दीपेन्ति। ",
"pli-tv-kd17:5.2.14":	"आपत्तिं अनापत्तीति दीपेन्ति। ",
"pli-tv-kd17:5.2.15":	"लहुकं आपत्तिं गरुका आपत्तीति दीपेन्ति। ",
"pli-tv-kd17:5.2.16":	"गरुकं आपत्तिं लहुका आपत्तीति दीपेन्ति। ",
"pli-tv-kd17:5.2.17":	"सावसेसं आपत्तिं अनवसेसा आपत्तीति दीपेन्ति। ",
"pli-tv-kd17:5.2.18":	"अनवसेसं आपत्तिं सावसेसा आपत्तीति दीपेन्ति। ",
"pli-tv-kd17:5.2.19":	"दुट्ठुल्लं आपत्तिं अदुट्ठुल्ला आपत्तीति दीपेन्ति। ",
"pli-tv-kd17:5.2.20":	"अदुट्ठुल्लं आपत्तिं दुट्ठुल्ला आपत्तीति दीपेन्ति। ",
"pli-tv-kd17:5.2.21":	"ते इमेहि अट्ठारसहि वत्थूहि अपकस्सन्ति, अवपकस्सन्ति, आवेनिं उपोसथं करोन्ति, आवेनिं पवारणं करोन्ति, आवेनिं सङ्घकम्मं करोन्ति। ",
"pli-tv-kd17:5.2.22":	"एत्तावता खो, उपालि, सङ्घो भिन्नो होती”ति। ",
"pli-tv-kd17:5.3.1":	"“सङ्घसामग्गी सङ्घसामग्गीति, भन्ते, वुच्चति। ",
"pli-tv-kd17:5.3.2":	"कित्तावता नु खो, भन्ते, सङ्घो समग्गो होती”ति? ",
"pli-tv-kd17:5.3.3":	"“इधुपालि, भिक्खू अधम्मं अधम्मोति दीपेन्ति। ",
"pli-tv-kd17:5.3.4":	"धम्मं धम्मोति दीपेन्ति। ",
"pli-tv-kd17:5.3.5":	"अविनयं अविनयोति दीपेन्ति। ",
"pli-tv-kd17:5.3.6":	"विनयं विनयोति दीपेन्ति। ",
"pli-tv-kd17:5.3.7":	"अभासितं अलपितं तथागतेन अभासितं अलपितं तथागतेनाति दीपेन्ति। ",
"pli-tv-kd17:5.3.8":	"भासितं लपितं तथागतेन भासितं लपितं तथागतेनाति दीपेन्ति। ",
"pli-tv-kd17:5.3.9":	"अनाचिण्णं तथागतेन अनाचिण्णं तथागतेनाति दीपेन्ति। ",
"pli-tv-kd17:5.3.10":	"आचिण्णं तथागतेन आचिण्णं तथागतेनाति दीपेन्ति। ",
"pli-tv-kd17:5.3.11":	"अपञ्ञत्तं तथागतेन अपञ्ञत्तं तथागतेनाति दीपेन्ति। ",
"pli-tv-kd17:5.3.12":	"पञ्ञत्तं तथागतेन पञ्ञत्तं तथागतेनाति दीपेन्ति। ",
"pli-tv-kd17:5.3.13":	"अनापत्तिं अनापत्तीति दीपेन्ति। ",
"pli-tv-kd17:5.3.14":	"आपत्तिं आपत्तीति दीपेन्ति। ",
"pli-tv-kd17:5.3.15":	"लहुकं आपत्तिं लहुका आपत्तीति दीपेन्ति। ",
"pli-tv-kd17:5.3.16":	"गरुकं आपत्तिं गरुका आपत्तीति दीपेन्ति। ",
"pli-tv-kd17:5.3.17":	"सावसेसं आपत्तिं सावसेसा आपत्तीति दीपेन्ति। ",
"pli-tv-kd17:5.3.18":	"अनवसेसं आपत्तिं अनवसेसा आपत्तीति दीपेन्ति। ",
"pli-tv-kd17:5.3.19":	"दुट्ठुल्लं आपत्तिं दुट्ठुल्ला आपत्तीति दीपेन्ति। ",
"pli-tv-kd17:5.3.20":	"अदुट्ठुल्लं आपत्तिं अदुट्ठुल्ला आपत्तीति दीपेन्ति। ",
"pli-tv-kd17:5.3.21":	"ते इमेहि अट्ठारसहि वत्थूहि न अपकस्सन्ति, न अवपकस्सन्ति, न आवेनिं उपोसथं करोन्ति, न आवेनिं पवारणं करोन्ति, न आवेनिं सङ्घकम्मं करोन्ति। ",
"pli-tv-kd17:5.3.22":	"एत्तावता खो, उपालि, सङ्घो समग्गो होती”ति। ",
"pli-tv-kd17:5.4.1":	"“समग्गं पन, भन्ते, सङ्घं भिन्दित्वा किं सो पसवती”ति? ",
"pli-tv-kd17:5.4.2":	"“समग्गं खो, उपालि, सङ्घं भिन्दित्वा कप्पट्ठिकं किब्बिसं पसवति, कप्पं निरयम्हि पच्चतीति। ",
"pli-tv-kd17:5.4.3":	"आपायिको नेरयिको, ",
"pli-tv-kd17:5.4.4":	"कप्पट्ठो सङ्घभेदको; ",
"pli-tv-kd17:5.4.5":	"वग्गरतो अधम्मट्ठो, ",
"pli-tv-kd17:5.4.6":	"योगक्खेमा पधंसति; ",
"pli-tv-kd17:5.4.7":	"सङ्घं समग्गं भिन्दित्वा, ",
"pli-tv-kd17:5.4.8":	"कप्पं निरयम्हि पच्चती”ति। ",
"pli-tv-kd17:5.4.9":	"“भिन्नं पन, भन्ते, सङ्घं समग्गं कत्वा किं सो पसवती”ति? ",
"pli-tv-kd17:5.4.10":	"“भिन्नं खो, उपालि, सङ्घं समग्गं कत्वा ब्रह्मं पुञ्ञं पसवति, कप्पं सग्गम्हि मोदतीति। ",
"pli-tv-kd17:5.4.11":	"सुखा सङ्घस्स सामग्गी, ",
"pli-tv-kd17:5.4.12":	"समग्गानञ्च अनुग्गहो; ",
"pli-tv-kd17:5.4.13":	"समग्गरतो धम्मट्ठो, ",
"pli-tv-kd17:5.4.14":	"योगक्खेमा न धंसति; ",
"pli-tv-kd17:5.4.15":	"सङ्घं समग्गं कत्वान, ",
"pli-tv-kd17:5.4.16":	"कप्पं सग्गम्हि मोदती”ति। ",
"pli-tv-kd17:5.5.1":	"“सिया नु खो, भन्ते, सङ्घभेदको आपायिको, नेरयिको, कप्पट्ठो, अतेकिच्छो”ति? ",
"pli-tv-kd17:5.5.2":	"“सिया, उपालि, सङ्घभेदको आपायिको, नेरयिको, कप्पट्ठो, अतेकिच्छो”ति। ",
"pli-tv-kd17:5.5.3":	"“सिया पन, भन्ते, सङ्घभेदको न आपायिको, न नेरयिको, न कप्पट्ठो, न अतेकिच्छो”ति? ",
"pli-tv-kd17:5.5.4":	"“सिया, उपालि, सङ्घभेदको न आपायिको, न नेरयिको, न कप्पट्ठो, न अतेकिच्छो”ति। ",
"pli-tv-kd17:5.5.5.1":	"“कतमो पन, भन्ते, सङ्घभेदको आपायिको, नेरयिको, कप्पट्ठो, अतेकिच्छो”ति? ",
"pli-tv-kd17:5.5.6":	"“इधुपालि, भिक्खु अधम्मं धम्मोति दीपेति। ",
"pli-tv-kd17:5.5.7":	"तस्मिं अधम्मदिट्ठि, भेदे अधम्मदिट्ठि, विनिधाय दिट्ठिं, विनिधाय खन्तिं, विनिधाय रुचिं, विनिधाय भावं, अनुस्सावेति, सलाकं गाहेति—",
"pli-tv-kd17:5.5.8":	"‘अयं धम्मो, अयं विनयो, इदं सत्थुसासनं, इमं गण्हथ, इमं रोचेथा’ति। ",
"pli-tv-kd17:5.5.9":	"अयम्पि खो, उपालि, सङ्घभेदको आपायिको, नेरयिको, कप्पट्ठो, अतेकिच्छो। ",
"pli-tv-kd17:5.5.10":	"पुन चपरं, उपालि, भिक्खु अधम्मं धम्मोति दीपेति। ",
"pli-tv-kd17:5.5.11":	"तस्मिं अधम्मदिट्ठि, भेदे धम्मदिट्ठि, विनिधाय दिट्ठिं, विनिधाय खन्तिं, विनिधाय रुचिं, विनिधाय भावं, अनुस्सावेति, सलाकं गाहेति—",
"pli-tv-kd17:5.5.12":	"‘अयं धम्मो, अयं विनयो, इदं सत्थुसासनं, इमं गण्हथ, इमं रोचेथा’ति। ",
"pli-tv-kd17:5.5.13":	"अयम्पि खो, उपालि, सङ्घभेदको आपायिको, नेरयिको, कप्पट्ठो, अतेकिच्छो। ",
"pli-tv-kd17:5.5.14":	"पुन चपरं, उपालि, भिक्खु अधम्मं धम्मोति दीपेति। ",
"pli-tv-kd17:5.5.15":	"तस्मिं अधम्मदिट्ठि, भेदे वेमतिको, विनिधाय दिट्ठिं, विनिधाय खन्तिं, विनिधाय रुचिं, विनिधाय भावं, अनुस्सावेति, सलाकं गाहेति—",
"pli-tv-kd17:5.5.16":	"‘अयं धम्मो, अयं विनयो, इदं सत्थुसासनं, इमं गण्हथ, इमं रोचेथा’ति। ",
"pli-tv-kd17:5.5.17":	"अयम्पि खो, उपालि, सङ्घभेदको आपायिको, नेरयिको, कप्पट्ठो, अतेकिच्छो। ",
"pli-tv-kd17:5.5.18":	"पुन चपरं, उपालि, भिक्खु अधम्मं धम्मोति दीपेति। ",
"pli-tv-kd17:5.5.19":	"तस्मिं धम्मदिट्ठि, भेदे अधम्मदिट्ठि …पे… ",
"pli-tv-kd17:5.5.20":	"तस्मिं धम्मदिट्ठि भेदे धम्मदिट्ठि। ",
"pli-tv-kd17:5.5.21":	"तस्मिं धम्मदिट्ठि भेदे वेमतिको। ",
"pli-tv-kd17:5.5.22":	"तस्मिं वेमतिको भेदे अधम्मदिट्ठि। ",
"pli-tv-kd17:5.5.23":	"तस्मिं वेमतिको भेदे धम्मदिट्ठि। ",
"pli-tv-kd17:5.5.24":	"तस्मिं वेमतिको भेदे वेमतिको विनिधाय दिट्ठिं, विनिधाय खन्तिं, विनिधाय रुचिं, विनिधाय भावं, अनुस्सावेति, सलाकं गाहेति—",
"pli-tv-kd17:5.5.25":	"‘अयं धम्मो, अयं विनयो, इदं सत्थुसासनं, इमं गण्हथ, इमं रोचेथा’ति। ",
"pli-tv-kd17:5.5.26":	"अयम्पि खो, उपालि, सङ्घभेदको आपायिको, नेरयिको, कप्पट्ठो, अतेकिच्छो। ",
"pli-tv-kd17:5.5.27":	"पुन चपरं, उपालि, भिक्खु धम्मं अधम्मोति दीपेति …पे… ",
"pli-tv-kd17:5.5.28":	"अविनयं विनयोति दीपेति … ",
"pli-tv-kd17:5.5.29":	"विनयं अविनयोति दीपेति … ",
"pli-tv-kd17:5.5.30":	"अभासितं अलपितं तथागतेन भासितं लपितं तथागतेनाति दीपेति … ",
"pli-tv-kd17:5.5.31":	"भासितं लपितं तथागतेन अभासितं अलपितं तथागतेनाति दीपेति … ",
"pli-tv-kd17:5.5.32":	"अनाचिण्णं तथागतेन आचिण्णं तथागतेनाति दीपेति … ",
"pli-tv-kd17:5.5.33":	"आचिण्णं तथागतेन अनाचिण्णं तथागतेनाति दीपेति … ",
"pli-tv-kd17:5.5.34":	"अपञ्ञत्तं तथागतेन पञ्ञत्तं तथागतेनाति दीपेति … ",
"pli-tv-kd17:5.5.35":	"पञ्ञत्तं तथागतेन अपञ्ञत्तं तथागतेनाति दीपेति … ",
"pli-tv-kd17:5.5.36":	"अनापत्तिं आपत्तीति दीपेति … ",
"pli-tv-kd17:5.5.37":	"आपत्तिं अनापत्तीति दीपेति … ",
"pli-tv-kd17:5.5.38":	"लहुकं आपत्तिं गरुका आपत्तीति दीपेति … ",
"pli-tv-kd17:5.5.39":	"गरुकं आपत्तिं लहुका आपत्तीति दीपेति … ",
"pli-tv-kd17:5.5.40":	"सावसेसं आपत्तिं अनवसेसा आपत्तीति दीपेति … ",
"pli-tv-kd17:5.5.41":	"अनवसेसं आपत्तिं सावसेसा आपत्तीति दीपेति … ",
"pli-tv-kd17:5.5.42":	"दुट्ठुल्लं आपत्तिं अदुट्ठुल्ला आपत्तीति दीपेति … ",
"pli-tv-kd17:5.5.43":	"अदुट्ठुल्लं आपत्तिं दुट्ठुल्ला आपत्तीति दीपेति … ",
"pli-tv-kd17:5.5.44":	"तस्मिं अधम्मदिट्ठि, भेदे अधम्मदिट्ठि …पे… ",
"pli-tv-kd17:5.5.45":	"तस्मिं अधम्मदिट्ठि, भेदे धम्मदिट्ठि … ",
"pli-tv-kd17:5.5.46":	"तस्मिं अधम्मदिट्ठि, भेदे वेमतिको … ",
"pli-tv-kd17:5.5.47":	"तस्मिं धम्मदिट्ठि, भेदे अधम्मदिट्ठि … ",
"pli-tv-kd17:5.5.48":	"तस्मिं धम्मदिट्ठि, भेदे धम्मदिट्ठि … ",
"pli-tv-kd17:5.5.49":	"तस्मिं धम्मदिट्ठि, भेदे वेमतिको … ",
"pli-tv-kd17:5.5.50":	"तस्मिं वेमतिको, भेदे अधम्मदिट्ठि … ",
"pli-tv-kd17:5.5.51":	"तस्मिं वेमतिको, भेदे धम्मदिट्ठि … ",
"pli-tv-kd17:5.5.52":	"तस्मिं वेमतिको, भेदे वेमतिको, विनिधाय दिट्ठिं, विनिधाय खन्तिं, विनिधाय रुचिं, विनिधाय भावं, अनुस्सावेति, सलाकं गाहेति—",
"pli-tv-kd17:5.5.53":	"‘अयं धम्मो, अयं विनयो, इदं सत्थुसासनं, इमं गण्हथ, इमं रोचेथा’ति। ",
"pli-tv-kd17:5.5.54":	"अयम्पि खो, उपालि, सङ्घभेदको आपायिको, नेरयिको, कप्पट्ठो, अतेकिच्छो”ति। ",
"pli-tv-kd17:5.6.1":	"“कतमो पन, भन्ते, सङ्घभेदको न आपायिको, न नेरयिको, न कप्पट्ठो, न अतेकिच्छो”ति? ",
"pli-tv-kd17:5.6.2":	"“इधुपालि, भिक्खु अधम्मं धम्मोति दीपेति। ",
"pli-tv-kd17:5.6.3":	"तस्मिं धम्मदिट्ठि, भेदे धम्मदिट्ठि, अविनिधाय दिट्ठिं, अविनिधाय खन्तिं, अविनिधाय रुचिं, अविनिधाय भावं, अनुस्सावेति, सलाकं गाहेति—",
"pli-tv-kd17:5.6.4":	"‘अयं धम्मो, अयं विनयो, इदं सत्थुसासनं, इमं गण्हथ, इमं रोचेथा’ति। ",
"pli-tv-kd17:5.6.5":	"अयम्पि खो, उपालि, सङ्घभेदको न आपायिको, न नेरयिको, न कप्पट्ठो, न अतेकिच्छो। ",
"pli-tv-kd17:5.6.6":	"पुन चपरं, उपालि, भिक्खु धम्मं अधम्मोति दीपेति …पे… ",
"pli-tv-kd17:5.6.7":	"दुट्ठुल्लं आपत्तिं अदुट्ठुल्ला आपत्तीति दीपेति। ",
"pli-tv-kd17:5.6.8":	"तस्मिं धम्मदिट्ठि, भेदे धम्मदिट्ठि, अविनिधाय दिट्ठिं, अविनिधाय खन्तिं, अविनिधाय रुचिं, अविनिधाय भावं, अनुस्सावेति, सलाकं गाहेति—",
"pli-tv-kd17:5.6.9":	"‘अयं धम्मो, अयं विनयो, इदं सत्थुसासनं, इमं गण्हथ, इमं रोचेथा’ति। ",
"pli-tv-kd17:5.6.10":	"अयम्पि खो, उपालि, सङ्घभेदको न आपायिको, न नेरयिको, न कप्पट्ठो, न अतेकिच्छो”ति। ",
"pli-tv-kd17:5.6.11":	"ततियभाणवारो निट्ठितो। ",
"pli-tv-kd17:5.6.12":	"सङ्घभेदकक्खन्धको सत्तमो। ",
"pli-tv-kd17:5.6.13":	"तस्सुद्दानं ",
"pli-tv-kd17:5.6.14":	"अनुपिये अभिञ्ञाता, ",
"pli-tv-kd17:5.6.15":	"सुखुमालो न इच्छति; ",
"pli-tv-kd17:5.6.16":	"कसा वपा अभि निन्ने, ",
"pli-tv-kd17:5.6.17":	"निद्धा लावे च उब्बहे। ",
"pli-tv-kd17:5.6.18":	"पुञ्जमद्दपलालञ्च, ",
"pli-tv-kd17:5.6.19":	"भुसओफुणनीहरे; ",
"pli-tv-kd17:5.6.20":	"आयतिम्पि न खीयन्ति, ",
"pli-tv-kd17:5.6.21":	"पितरो च पितामहा। ",
"pli-tv-kd17:5.6.22":	"भद्दियो अनुरुद्धो च, ",
"pli-tv-kd17:5.6.23":	"आनन्दो भगु किमिलो; ",
"pli-tv-kd17:5.6.24":	"सक्यमानो च कोसम्बिं, ",
"pli-tv-kd17:5.6.25":	"परिहायि ककुधेन च। ",
"pli-tv-kd17:5.6.26":	"पकासेसि पितुनो च, ",
"pli-tv-kd17:5.6.27":	"पुरिसे सिलं नाळागिरिं; ",
"pli-tv-kd17:5.6.28":	"तिकपञ्चगरुको खो, ",
"pli-tv-kd17:5.6.29":	"भिन्दि थुल्लच्चयेन च; ",
"pli-tv-kd17:5.6.30":	"तयो अट्ठ पुन तीणि, ",
"pli-tv-kd17:5.6.31":	"राजि भेदा सिया नु खोति। ",
"pli-tv-kd17:5.6.32":	"सङ्घभेदकक्खन्धको निट्ठितो। "
}	
