{	
"pli-tv-kd21:0.1":	"थेरवाद विनयपिटक ",
"pli-tv-kd21:0.2":	"चूळवग्ग ",
"pli-tv-kd21:0.3":	"२१। पञ्चसतिकक्खन्धक ",
"pli-tv-kd21:0.4":	"१। सङ्गीतिनिदान ",
"pli-tv-kd21:1.1.1":	"अथ खो आयस्मा महाकस्सपो भिक्खू आमन्तेसि—",
"pli-tv-kd21:1.1.2":	"“एकमिदाहं, आवुसो, समयं पावाय कुसिनारं अद्धानमग्गप्पटिपन्नो महता भिक्खुसङ्घेन सद्धिं पञ्चमत्तेहि भिक्खुसतेहि। ",
"pli-tv-kd21:1.1.3":	"अथ ख्वाहं, आवुसो, मग्गा ओक्कम्म अञ्ञतरस्मिं रुक्खमूले निसीदिं। ",
"pli-tv-kd21:1.1.4":	"तेन खो पन समयेन अञ्ञतरो आजीवको कुसिनाराय मन्दारवपुप्फं गहेत्वा पावं अद्धानमग्गप्पटिपन्नो होति। ",
"pli-tv-kd21:1.1.5":	"अद्दसं खो अहं, आवुसो, तं आजीवकं दूरतोव आगच्छन्तं। ",
"pli-tv-kd21:1.1.6":	"दिस्वान तं आजीवकं एतदवोचं—",
"pli-tv-kd21:1.1.7":	"‘अपावुसो, अम्हाकं सत्थारं जानासी’ति? ",
"pli-tv-kd21:1.1.8":	"‘आमावुसो, जानामि। ",
"pli-tv-kd21:1.1.9":	"अज्ज सत्ताहपरिनिब्बुतो समणो गोतमो। ",
"pli-tv-kd21:1.1.10":	"ततो मे इदं मन्दारवपुप्फं गहितन्’ति। ",
"pli-tv-kd21:1.1.11":	"तत्रावुसो, ये ते भिक्खू अवीतरागा अप्पेकच्चे बाहा पग्गय्ह कन्दन्ति, छिन्नपातं पपतन्ति, आवट्टन्ति, विवट्टन्ति—",
"pli-tv-kd21:1.1.12":	"अतिखिप्पं भगवा परिनिब्बुतो, अतिखिप्पं सुगतो परिनिब्बुतो, अतिखिप्पं चक्खुं लोके अन्तरहितन्ति। ",
"pli-tv-kd21:1.1.13":	"ये पन ते भिक्खू वीतरागा ते सता सम्पजाना अधिवासेन्ति—",
"pli-tv-kd21:1.1.14":	"अनिच्चा सङ्खारा, तं कुतेत्थ लब्भाति। ",
"pli-tv-kd21:1.1.15":	"अथ ख्वाहं, आवुसो, ते भिक्खू एतदवोचं—",
"pli-tv-kd21:1.1.16":	"‘अलं, आवुसो, मा सोचित्थ; ",
"pli-tv-kd21:1.1.17":	"मा परिदेवित्थ। ",
"pli-tv-kd21:1.1.18":	"नन्वेतं, आवुसो, भगवता पटिकच्चेव अक्खातं—",
"pli-tv-kd21:1.1.19":	"सब्बेहेव पियेहि मनापेहि नानाभावो विनाभावो अञ्ञथाभावो। ",
"pli-tv-kd21:1.1.20":	"तं कुतेत्थ आवुसो लब्भा, यं तं जातं भूतं सङ्खतं पलोकधम्मं, तं वत मा पलुज्जीति—",
"pli-tv-kd21:1.1.21":	"नेतं ठानं विज्जती’ति। ",
"pli-tv-kd21:1.1.22":	"तेन खो पनावुसो, समयेन सुभद्दो नाम वुड्ढपब्बजितो तस्सं परिसायं निसिन्नो होति। ",
"pli-tv-kd21:1.1.23":	"अथ खो, आवुसो, सुभद्दो वुड्ढपब्बजितो ते भिक्खू एतदवोच—",
"pli-tv-kd21:1.1.24":	"‘अलं, आवुसो, मा सोचित्थ; ",
"pli-tv-kd21:1.1.25":	"मा परिदेवित्थ। ",
"pli-tv-kd21:1.1.26":	"सुमुत्ता मयं तेन महासमणेन; ",
"pli-tv-kd21:1.1.27":	"उपद्दुता च मयं होम—",
"pli-tv-kd21:1.1.28":	"इदं वो कप्पति, इदं वो न कप्पतीति। ",
"pli-tv-kd21:1.1.29":	"इदानि पन मयं यं इच्छिस्साम तं करिस्साम, यं न इच्छिस्साम न तं करिस्सामा’ति। ",
"pli-tv-kd21:1.1.30":	"हन्द मयं, आवुसो, धम्मञ्च विनयञ्च सङ्गायाम। ",
"pli-tv-kd21:1.1.31":	"पुरे अधम्मो दिप्पति, धम्मो पटिबाहिय्यति; ",
"pli-tv-kd21:1.1.32":	"पुरे अविनयो दिप्पति विनयो पटिबाहिय्यति; ",
"pli-tv-kd21:1.1.33":	"पुरे अधम्मवादिनो बलवन्तो होन्ति, धम्मवादिनो दुब्बला होन्ति; ",
"pli-tv-kd21:1.1.34":	"पुरे अविनयवादिनो बलवन्तो होन्ति, विनयवादिनो दुब्बला होन्ती”ति। ",
"pli-tv-kd21:1.2.1":	"“तेन हि, भन्ते, थेरो भिक्खू उच्चिनतू”ति। ",
"pli-tv-kd21:1.2.2":	"अथ खो आयस्मा महाकस्सपो एकेनूनपञ्चअरहन्तसतानि उच्चिनि। ",
"pli-tv-kd21:1.2.3":	"भिक्खू आयस्मन्तं महाकस्सपं एतदवोचुं—",
"pli-tv-kd21:1.2.4":	"“अयं, भन्ते, आयस्मा आनन्दो किञ्चापि सेक्खो, अभब्बो छन्दा दोसा मोहा भया अगतिं गन्तुं। ",
"pli-tv-kd21:1.2.5":	"बहु च अनेन भगवतो सन्तिके धम्मो च विनयो च परियत्तो। ",
"pli-tv-kd21:1.2.6":	"तेन हि, भन्ते, थेरो आयस्मन्तम्पि आनन्दं उच्चिनतू”ति। ",
"pli-tv-kd21:1.2.7":	"अथ खो आयस्मा महाकस्सपो आयस्मन्तम्पि आनन्दं उच्चिनि। ",
"pli-tv-kd21:1.3.1":	"अथ खो थेरानं भिक्खूनं एतदहोसि—",
"pli-tv-kd21:1.3.2":	"“कत्थ नु खो मयं धम्मञ्च विनयञ्च सङ्गायेय्यामा”ति? ",
"pli-tv-kd21:1.3.3":	"अथ खो थेरानं भिक्खूनं एतदहोसि—",
"pli-tv-kd21:1.3.4":	"“राजगहं खो महागोचरं पहूतसेनासनं, यन्नून मयं राजगहे वस्सं वसन्ता धम्मञ्च विनयञ्च सङ्गायेय्याम। ",
"pli-tv-kd21:1.3.5":	"न अञ्ञे भिक्खू राजगहे वस्सं उपगच्छेय्युन्”ति। ",
"pli-tv-kd21:1.4.1":	"अथ खो आयस्मा महाकस्सपो सङ्घं ञापेसि—",
"pli-tv-kd21:1.4.2":	"“सुणातु मे, आवुसो, सङ्घो। ",
"pli-tv-kd21:1.4.3":	"यदि सङ्घस्स पत्तकल्लं, सङ्घो इमानि पञ्च भिक्खुसतानि सम्मन्नेय्य—",
"pli-tv-kd21:1.4.4":	"राजगहे वस्सं वसन्तानि धम्मञ्च विनयञ्च सङ्गायितुं, न अञ्ञेहि भिक्खूहि राजगहे वस्सं वसितब्बन्ति। ",
"pli-tv-kd21:1.4.5":	"एसा ञत्ति। ",
"pli-tv-kd21:1.4.6":	"सुणातु मे, आवुसो, सङ्घो। ",
"pli-tv-kd21:1.4.7":	"इमानि पञ्च भिक्खुसतानि सम्मन्नति—",
"pli-tv-kd21:1.4.8":	"राजगहे वस्सं वसन्तानि धम्मञ्च विनयञ्च सङ्गायितुं, न अञ्ञेहि भिक्खूहि राजगहे वस्सं वसितब्बन्ति। ",
"pli-tv-kd21:1.4.9":	"यस्सायस्मतो खमति इमेसं पञ्चन्नं भिक्खुसतानं सम्मुति—",
"pli-tv-kd21:1.4.10":	"राजगहे वस्सं वसन्तानं धम्मञ्च विनयञ्च सङ्गायितुं, न अञ्ञेहि भिक्खूहि राजगहे वस्सं वसितब्बन्ति—",
"pli-tv-kd21:1.4.11":	"सो तुण्हस्स; ",
"pli-tv-kd21:1.4.12":	"यस्स नक्खमति, सो भासेय्य। ",
"pli-tv-kd21:1.4.13":	"सम्मतानि सङ्घेन इमानि पञ्च भिक्खुसतानि राजगहे वस्सं वसन्तानि धम्मञ्च विनयञ्च सङ्गायितुं, न अञ्ञेहि भिक्खूहि राजगहे वस्सं वसितब्बन्ति। ",
"pli-tv-kd21:1.4.14":	"खमति सङ्घस्स, तस्मा तुण्ही, एवमेतं धारयामी”ति। ",
"pli-tv-kd21:1.5.1":	"अथ खो थेरा भिक्खू राजगहं अगमंसु धम्मञ्च विनयञ्च सङ्गायितुं। ",
"pli-tv-kd21:1.5.2":	"अथ खो थेरानं भिक्खूनं एतदहोसि—",
"pli-tv-kd21:1.5.3":	"“भगवता खो, आवुसो, खण्डफुल्लपटिसङ्खरणं वण्णितं। ",
"pli-tv-kd21:1.5.4":	"हन्द मयं, आवुसो, पठमं मासं खण्डफुल्लं पटिसङ्खरोम; ",
"pli-tv-kd21:1.5.5":	"मज्झिमं मासं सन्निपतित्वा धम्मञ्च विनयञ्च सङ्गायिस्सामा”ति। ",
"pli-tv-kd21:1.5.6":	"अथ खो थेरा भिक्खू पठमं मासं खण्डफुल्लं पटिसङ्खरिंसु। ",
"pli-tv-kd21:1.6.1":	"अथ खो आयस्मा आनन्दो—",
"pli-tv-kd21:1.6.2":	"“स्वे सन्निपातो न खो मेतं पतिरूपं, योहं सेक्खो समानो सन्निपातं गच्छेय्यन्”ति—",
"pli-tv-kd21:1.6.3":	"बहुदेव रत्तिं कायगताय सतिया वीतिनामेत्वा रत्तिया पच्चूससमयं “निपज्जिस्सामी”ति कायं आवज्जेसि। ",
"pli-tv-kd21:1.6.4":	"अप्पत्तञ्च सीसं बिब्बोहनं, भूमितो च पादा मुत्ता। ",
"pli-tv-kd21:1.6.5":	"एतस्मिं अन्तरे अनुपादाय आसवेहि चित्तं विमुच्चि। ",
"pli-tv-kd21:1.6.6":	"अथ खो आयस्मा आनन्दो अरहा समानो सन्निपातं अगमासि। ",
"pli-tv-kd21:1.7.1":	"अथ खो आयस्मा महाकस्सपो सङ्घं ञापेसि—",
"pli-tv-kd21:1.7.2":	"“सुणातु मे, आवुसो, सङ्घो। ",
"pli-tv-kd21:1.7.3":	"यदि सङ्घस्स पत्तकल्लं, अहं उपालिं विनयं पुच्छेय्यन्”ति। ",
"pli-tv-kd21:1.7.4":	"आयस्मा उपालि सङ्घं ञापेसि—",
"pli-tv-kd21:1.7.5":	"“सुणातु मे, भन्ते, सङ्घो। ",
"pli-tv-kd21:1.7.6":	"यदि सङ्घस्स पत्तकल्लं, अहं आयस्मता महाकस्सपेन विनयं पुट्ठो विस्सज्जेय्यन्”ति। ",
"pli-tv-kd21:1.7.7":	"अथ खो आयस्मा महाकस्सपो आयस्मन्तं उपालिं एतदवोच—",
"pli-tv-kd21:1.7.8":	"“पठमं, आवुसो उपालि, पाराजिकं कत्थ पञ्ञत्तन्”ति? ",
"pli-tv-kd21:1.7.9":	"“वेसालियं, भन्ते”ति। ",
"pli-tv-kd21:1.7.10":	"“कं आरब्भा”ति? ",
"pli-tv-kd21:1.7.11":	"“सुदिन्नं कलन्दपुत्तं आरब्भा”ति। ",
"pli-tv-kd21:1.7.12":	"“किस्मिं वत्थुस्मिन्”ति? ",
"pli-tv-kd21:1.7.13":	"“मेथुनधम्मे”ति। ",
"pli-tv-kd21:1.7.14":	"अथ खो आयस्मा महाकस्सपो आयस्मन्तं उपालिं पठमस्स पाराजिकस्स वत्थुम्पि पुच्छि, निदानम्पि पुच्छि, पुग्गलम्पि पुच्छि, पञ्ञत्तिम्पि पुच्छि, अनुपञ्ञत्तिम्पि पुच्छि, आपत्तिम्पि पुच्छि, अनापत्तिम्पि पुच्छि। ",
"pli-tv-kd21:1.7.15":	"“दुतियं पनावुसो उपालि, पाराजिकं कत्थ पञ्ञत्तन्”ति? ",
"pli-tv-kd21:1.7.16":	"“राजगहे, भन्ते”ति। ",
"pli-tv-kd21:1.7.17":	"“कं आरब्भा”ति? ",
"pli-tv-kd21:1.7.18":	"“धनियं कुम्भकारपुत्तं आरब्भा”ति। ",
"pli-tv-kd21:1.7.19":	"“किस्मिं वत्थुस्मिन्”ति? ",
"pli-tv-kd21:1.7.20":	"“अदिन्नादाने”ति। ",
"pli-tv-kd21:1.7.21":	"अथ खो आयस्मा महाकस्सपो आयस्मन्तं उपालिं दुतियस्स पाराजिकस्स वत्थुम्पि पुच्छि, निदानम्पि पुच्छि, पुग्गलम्पि पुच्छि, पञ्ञत्तिम्पि पुच्छि, अनुपञ्ञत्तिम्पि पुच्छि, आपत्तिम्पि पुच्छि, अनापत्तिम्पि पुच्छि। ",
"pli-tv-kd21:1.7.22":	"“ततियं पनावुसो उपालि, पाराजिकं कत्थ पञ्ञत्तन्”ति? ",
"pli-tv-kd21:1.7.23":	"“वेसालियं, भन्ते”ति। ",
"pli-tv-kd21:1.7.24":	"“कं आरब्भा”ति? ",
"pli-tv-kd21:1.7.25":	"“सम्बहुले भिक्खू आरब्भा”ति। ",
"pli-tv-kd21:1.7.26":	"“किस्मिं वत्थुस्मिन्”ति? ",
"pli-tv-kd21:1.7.27":	"“मनुस्सविग्गहे”ति। ",
"pli-tv-kd21:1.7.28":	"अथ खो आयस्मा महाकस्सपो आयस्मन्तं उपालिं ततियस्स पाराजिकस्स वत्थुम्पि पुच्छि, निदानम्पि पुच्छि, पुग्गलम्पि पुच्छि, पञ्ञत्तिम्पि पुच्छि, अनुपञ्ञत्तिम्पि पुच्छि, आपत्तिम्पि पुच्छि, अनापत्तिम्पि पुच्छि। ",
"pli-tv-kd21:1.7.29":	"“चतुत्थं पनावुसो उपालि, पाराजिकं कत्थ पञ्ञत्तन्”ति? ",
"pli-tv-kd21:1.7.30":	"“वेसालियं, भन्ते”ति। ",
"pli-tv-kd21:1.7.31":	"“कं आरब्भा”ति? ",
"pli-tv-kd21:1.7.32":	"“वग्गुमुदातीरिये भिक्खू आरब्भा”ति। ",
"pli-tv-kd21:1.7.33":	"“किस्मिं वत्थुस्मिन्”ति? ",
"pli-tv-kd21:1.7.34":	"“उत्तरिमनुस्सधम्मे”ति। ",
"pli-tv-kd21:1.7.35":	"अथ खो आयस्मा महाकस्सपो आयस्मन्तं उपालिं चतुत्थस्स पाराजिकस्स वत्थुम्पि पुच्छि, निदानम्पि पुच्छि, पुग्गलम्पि पुच्छि, पञ्ञत्तिम्पि पुच्छि, अनुपञ्ञत्तिम्पि पुच्छि, आपत्तिम्पि पुच्छि, अनापत्तिम्पि पुच्छि। ",
"pli-tv-kd21:1.7.36":	"एतेनेव उपायेन उभतोविभङ्गे पुच्छि। ",
"pli-tv-kd21:1.7.37":	"पुट्ठो पुट्ठो आयस्मा उपालि विस्सज्जेसि। ",
"pli-tv-kd21:1.8.1":	"अथ खो आयस्मा महाकस्सपो सङ्घं ञापेसि—",
"pli-tv-kd21:1.8.2":	"“सुणातु मे, आवुसो, सङ्घो। ",
"pli-tv-kd21:1.8.3":	"यदि सङ्घस्स पत्तकल्लं, अहं आनन्दं धम्मं पुच्छेय्यन्”ति। ",
"pli-tv-kd21:1.8.4":	"आयस्मा आनन्दो सङ्घं ञापेसि—",
"pli-tv-kd21:1.8.5":	"“सुणातु मे, भन्ते, सङ्घो। ",
"pli-tv-kd21:1.8.6":	"यदि सङ्घस्स पत्तकल्लं, अहं आयस्मता महाकस्सपेन धम्मं पुट्ठो विस्सज्जेय्यन्”ति। ",
"pli-tv-kd21:1.8.7":	"अथ खो आयस्मा महाकस्सपो आयस्मन्तं आनन्दं एतदवोच—",
"pli-tv-kd21:1.8.8":	"“ब्रह्मजालं, आवुसो आनन्द, कत्थ भासितन्”ति? ",
"pli-tv-kd21:1.8.9":	"“अन्तरा च, भन्ते, राजगहं अन्तरा च नाळन्दं राजागारके अम्बलट्ठिकाया”ति। ",
"pli-tv-kd21:1.8.10":	"“कं आरब्भा”ति? ",
"pli-tv-kd21:1.8.11":	"“सुप्पियञ्च परिब्बाजकं ब्रह्मदत्तञ्च माणवन्”ति। ",
"pli-tv-kd21:1.8.12":	"अथ खो आयस्मा महाकस्सपो आयस्मन्तं आनन्दं ब्रह्मजालस्स निदानम्पि पुच्छि, पुग्गलम्पि पुच्छि। ",
"pli-tv-kd21:1.8.13":	"“सामञ्ञफलं पनावुसो आनन्द, कत्थ भासितन्”ति? ",
"pli-tv-kd21:1.8.14":	"“राजगहे, भन्ते, जीवकम्बवने”ति। ",
"pli-tv-kd21:1.8.15":	"“केन सद्धिन्”ति? ",
"pli-tv-kd21:1.8.16":	"“अजातसत्तुना वेदेहिपुत्तेन सद्धिन्”ति। ",
"pli-tv-kd21:1.8.17":	"अथ खो आयस्मा महाकस्सपो आयस्मन्तं आनन्दं सामञ्ञफलस्स निदानम्पि पुच्छि, पुग्गलम्पि पुच्छि। ",
"pli-tv-kd21:1.8.18":	"एतेनेव उपायेन पञ्चपि निकाये पुच्छि। ",
"pli-tv-kd21:1.8.19":	"पुट्ठो पुट्ठो आयस्मा आनन्दो विस्सज्जेसि। ",
"pli-tv-kd21:1.9.0":	"२। खुद्दानुखुद्दकसिक्खापदकथा ",
"pli-tv-kd21:1.9.1":	"अथ खो आयस्मा आनन्दो थेरे भिक्खू एतदवोच—",
"pli-tv-kd21:1.9.2":	"“भगवा मं, भन्ते, परिनिब्बानकाले एवमाह—",
"pli-tv-kd21:1.9.3":	"‘आकङ्खमानो, आनन्द, सङ्घो ममच्चयेन खुद्दानुखुद्दकानि सिक्खापदानि समूहनेय्या’”ति। ",
"pli-tv-kd21:1.9.4":	"“पुच्छि पन त्वं, आवुसो आनन्द, भगवन्तं—",
"pli-tv-kd21:1.9.5":	"‘कतमानि पन, भन्ते, खुद्दानुखुद्दकानि सिक्खापदानी’”ति? ",
"pli-tv-kd21:1.9.6":	"“न खोहं, भन्ते, भगवन्तं पुच्छिं—",
"pli-tv-kd21:1.9.7":	"‘कतमानि पन, भन्ते, खुद्दानुखुद्दकानि सिक्खापदानी’”ति। ",
"pli-tv-kd21:1.9.8":	"एकच्चे थेरा एवमाहंसु—",
"pli-tv-kd21:1.9.9":	"“चत्तारि पाराजिकानि ठपेत्वा, अवसेसानि खुद्दानुखुद्दकानि सिक्खापदानी”ति। ",
"pli-tv-kd21:1.9.10":	"एकच्चे थेरा एवमाहंसु—",
"pli-tv-kd21:1.9.11":	"“चत्तारि पाराजिकानि ठपेत्वा, तेरस सङ्घादिसेसे ठपेत्वा, अवसेसानि खुद्दानुखुद्दकानि सिक्खापदानी”ति। ",
"pli-tv-kd21:1.9.12":	"एकच्चे थेरा एवमाहंसु—",
"pli-tv-kd21:1.9.13":	"“चत्तारि पाराजिकानि ठपेत्वा, तेरस सङ्घादिसेसे ठपेत्वा, द्वे अनियते ठपेत्वा, अवसेसानि खुद्दानुखुद्दकानि सिक्खापदानी”ति। ",
"pli-tv-kd21:1.9.14":	"एकच्चे थेरा एवमाहंसु—",
"pli-tv-kd21:1.9.15":	"“चत्तारि पाराजिकानि ठपेत्वा, तेरस सङ्घादिसेसे ठपेत्वा, द्वे अनियते ठपेत्वा, तिंस निस्सग्गिये पाचित्तिये ठपेत्वा, अवसेसानि खुद्दानुखुद्दकानि सिक्खापदानी”ति। ",
"pli-tv-kd21:1.9.16":	"एकच्चे थेरा एवमाहंसु—",
"pli-tv-kd21:1.9.17":	"“चत्तारि पाराजिकानि ठपेत्वा, तेरस सङ्घादिसेसे ठपेत्वा, द्वे अनियते ठपेत्वा, तिंस निस्सग्गिये पाचित्तिये ठपेत्वा, द्वेनवुति पाचित्तिये ठपेत्वा, अवसेसानि खुद्दानुखुद्दकानि सिक्खापदानी”ति। ",
"pli-tv-kd21:1.9.18":	"एकच्चे थेरा एवमाहंसु—",
"pli-tv-kd21:1.9.19":	"“चत्तारि पाराजिकानि ठपेत्वा, तेरस सङ्घादिसेसे ठपेत्वा, द्वे अनियते ठपेत्वा, तिंस निस्सग्गिये पाचित्तिये ठपेत्वा, द्वेनवुति पाचित्तिये ठपेत्वा, चत्तारो पाटिदेसनीये ठपेत्वा, अवसेसानि खुद्दानुखुद्दकानि सिक्खापदानी”ति। ",
"pli-tv-kd21:1.9.20":	"अथ खो आयस्मा महाकस्सपो सङ्घं ञापेसि—",
"pli-tv-kd21:1.9.21":	"“सुणातु मे, आवुसो, सङ्घो। ",
"pli-tv-kd21:1.9.22":	"सन्तम्हाकं सिक्खापदानि गिहिगतानि। ",
"pli-tv-kd21:1.9.23":	"गिहिनोपि जानन्ति—",
"pli-tv-kd21:1.9.24":	"‘इदं वो समणानं सक्यपुत्तियानं कप्पति, इदं वो न कप्पती’ति। ",
"pli-tv-kd21:1.9.25":	"सचे मयं खुद्दानुखुद्दकानि सिक्खापदानि समूहनिस्साम, भविस्सन्ति वत्तारो—",
"pli-tv-kd21:1.9.26":	"‘धूमकालिकं समणेन गोतमेन सावकानं सिक्खापदं पञ्ञत्तं। ",
"pli-tv-kd21:1.9.27":	"याविमेसं सत्था अट्ठासि ताविमे सिक्खापदेसु सिक्खिंसु। ",
"pli-tv-kd21:1.9.28":	"यतो इमेसं सत्था परिनिब्बुतो, न दानिमे सिक्खापदेसु सिक्खन्ती’ति। ",
"pli-tv-kd21:1.9.29":	"यदि सङ्घस्स पत्तकल्लं, सङ्घो अपञ्ञत्तं नप्पञ्ञपेय्य, पञ्ञत्तं न समुच्छिन्देय्य, यथापञ्ञत्तेसु सिक्खापदेसु समादाय वत्तेय्य। ",
"pli-tv-kd21:1.9.30":	"एसा ञत्ति। ",
"pli-tv-kd21:1.9.31":	"सुणातु मे, आवुसो, सङ्घो। ",
"pli-tv-kd21:1.9.32":	"सन्तम्हाकं सिक्खापदानि गिहिगतानि। ",
"pli-tv-kd21:1.9.33":	"गिहिनोपि जानन्ति—",
"pli-tv-kd21:1.9.34":	"‘इदं वो समणानं सक्यपुत्तियानं कप्पति, इदं वो न कप्पती’ति। ",
"pli-tv-kd21:1.9.35":	"सचे मयं खुद्दानुखुद्दकानि सिक्खापदानि समूहनिस्साम, भविस्सन्ति वत्तारो—",
"pli-tv-kd21:1.9.36":	"‘धूमकालिकं समणेन गोतमेन सावकानं सिक्खापदं पञ्ञत्तं। ",
"pli-tv-kd21:1.9.37":	"याविमेसं सत्था अट्ठासि ताविमे सिक्खापदेसु सिक्खिंसु। ",
"pli-tv-kd21:1.9.38":	"यतो इमेसं सत्था परिनिब्बुतो, न दानिमे सिक्खापदेसु सिक्खन्ती’ति। ",
"pli-tv-kd21:1.9.39":	"सङ्घो अपञ्ञत्तं नप्पञ्ञपेति, पञ्ञत्तं न समुच्छिन्दति, यथापञ्ञत्तेसु सिक्खापदेसु समादाय वत्तति। ",
"pli-tv-kd21:1.9.40":	"यस्सायस्मतो खमति अपञ्ञत्तस्स अप्पञ्ञापना, पञ्ञत्तस्स असमुच्छेदो, यथापञ्ञत्तेसु सिक्खापदेसु समादाय वत्तना, सो तुण्हस्स; ",
"pli-tv-kd21:1.9.41":	"यस्स नक्खमति, सो भासेय्य। ",
"pli-tv-kd21:1.9.42":	"सङ्घो अपञ्ञत्तं नप्पञ्ञपेति, पञ्ञत्तं न समुच्छिन्दति, यथापञ्ञत्तेसु सिक्खापदेसु समादाय वत्तति। ",
"pli-tv-kd21:1.9.43":	"खमति सङ्घस्स, तस्मा तुण्ही, एवमेतं धारयामी”ति। ",
"pli-tv-kd21:1.10.1":	"अथ खो थेरा भिक्खू आयस्मन्तं आनन्दं एतदवोचुं—",
"pli-tv-kd21:1.10.2":	"“इदं ते, आवुसो आनन्द, दुक्कटं, यं त्वं भगवन्तं न पुच्छि—‘कतमानि पन, भन्ते, खुद्दानुखुद्दकानि सिक्खापदानी’ति। ",
"pli-tv-kd21:1.10.3":	"देसेहि तं दुक्कटन्”ति। ",
"pli-tv-kd21:1.10.4":	"“अहं खो, भन्ते, अस्सतिया भगवन्तं न पुच्छिं—‘कतमानि पन, भन्ते, खुद्दानुखुद्दकानि सिक्खापदानी’ति। ",
"pli-tv-kd21:1.10.5":	"नाहं तं दुक्कटं पस्सामि, अपि चायस्मन्तानं सद्धाय देसेमि तं दुक्कटन्”ति। ",
"pli-tv-kd21:1.10.6":	"“इदम्पि ते, आवुसो आनन्द, दुक्कटं, यं त्वं भगवतो वस्सिकसाटिकं अक्कमित्वा सिब्बेसि। ",
"pli-tv-kd21:1.10.7":	"देसेहि तं दुक्कटन्”ति। ",
"pli-tv-kd21:1.10.8":	"“अहं खो, भन्ते, न अगारवेन भगवतो वस्सिकसाटिकं अक्कमित्वा सिब्बेसिं। ",
"pli-tv-kd21:1.10.9":	"नाहं तं दुक्कटं पस्सामि, अपि चायस्मन्तानं सद्धाय देसेमि तं दुक्कटन्”ति। ",
"pli-tv-kd21:1.10.10":	"“इदम्पि ते, आवुसो आनन्द, दुक्कटं, यं त्वं मातुगामेहि भगवतो सरीरं पठमं वन्दापेसि, तासं रोदन्तीनं भगवतो सरीरं अस्सुकेन मक्खितं। ",
"pli-tv-kd21:1.10.11":	"देसेहि तं दुक्कटन्”ति। ",
"pli-tv-kd21:1.10.12":	"“अहं खो, भन्ते—मायिमासं विकाले अहेसुन्ति—मातुगामेहि भगवतो सरीरं पठमं वन्दापेसिं। ",
"pli-tv-kd21:1.10.13":	"नाहं तं दुक्कटं पस्सामि, अपि चायस्मन्तानं सद्धाय देसेमि तं दुक्कटन्”ति। ",
"pli-tv-kd21:1.10.14":	"“इदम्पि ते, आवुसो आनन्द, दुक्कटं, यं त्वं भगवता ओळारिके निमित्ते कयिरमाने, ओळारिके ओभासे कयिरमाने, न भगवन्तं याचि—",
"pli-tv-kd21:1.10.15":	"‘तिट्ठतु भगवा कप्पं, तिट्ठतु सुगतो कप्पं, बहुजनहिताय बहुजनसुखाय लोकानुकम्पाय अत्थाय हिताय सुखाय देवमनुस्सानन्’ति। ",
"pli-tv-kd21:1.10.16":	"देसेहि तं दुक्कटन्”ति। ",
"pli-tv-kd21:1.10.17":	"“अहं खो, भन्ते, मारेन परियुट्ठितचित्तो न भगवन्तं याचिं—",
"pli-tv-kd21:1.10.18":	"‘तिट्ठतु भगवा कप्पं, तिट्ठतु सुगतो कप्पं, बहुजनहिताय बहुजनसुखाय लोकानुकम्पाय अत्थाय हिताय सुखाय देवमनुस्सानन्’ति। ",
"pli-tv-kd21:1.10.19":	"नाहं तं दुक्कटं पस्सामि, अपि चायस्मन्तानं सद्धाय देसेमि तं दुक्कटन्”ति। ",
"pli-tv-kd21:1.10.20":	"“इदम्पि ते, आवुसो आनन्द, दुक्कटं यं त्वं मातुगामस्स तथागतप्पवेदिते धम्मविनये पब्बज्जं उस्सुक्कं अकासि। ",
"pli-tv-kd21:1.10.21":	"देसेहि तं दुक्कटन्”ति। ",
"pli-tv-kd21:1.10.22":	"“अहं खो, भन्ते, अयं महापजापति गोतमी भगवतो मातुच्छा आपादिका पोसिका खीरस्स दायिका भगवन्तं जनेत्तिया कालङ्कताय थञ्ञं पायेसीति मातुगामस्स तथागतप्पवेदिते धम्मविनये पब्बज्जं उस्सुक्कं अकासिं। ",
"pli-tv-kd21:1.10.23":	"नाहं तं दुक्कटं पस्सामि, अपि चायस्मन्तानं सद्धाय देसेमि तं दुक्कटन्”ति। ",
"pli-tv-kd21:1.11.1":	"तेन खो पन समयेन आयस्मा पुराणो दक्खिणागिरिस्मिं चारिकं चरति महता भिक्खुसङ्घेन सद्धिं पञ्चमत्तेहि भिक्खुसतेहि। ",
"pli-tv-kd21:1.11.2":	"अथ खो आयस्मा पुराणो थेरेहि भिक्खूहि धम्मे च विनये च सङ्गीते दक्खिणागिरिस्मिं यथाभिरन्तं विहरित्वा येन राजगहं येन वेळुवनं कलन्दकनिवापो येन थेरा भिक्खू तेनुपसङ्कमि, उपसङ्कमित्वा थेरेहि भिक्खूहि सद्धिं पटिसम्मोदित्वा एकमन्तं निसीदि। ",
"pli-tv-kd21:1.11.3":	"एकमन्तं निसिन्नं खो आयस्मन्तं पुराणं थेरा भिक्खू एतदवोचुं—",
"pli-tv-kd21:1.11.4":	"“थेरेहि, आवुसो पुराण, धम्मो च विनयो च सङ्गीतो। ",
"pli-tv-kd21:1.11.5":	"उपेहि तं सङ्गीतिन्”ति। ",
"pli-tv-kd21:1.11.6":	"“सुसङ्गीतावुसो, थेरेहि धम्मो च विनयो च। ",
"pli-tv-kd21:1.11.7":	"अपि च यथेव मया भगवतो सम्मुखा सुतं, सम्मुखा पटिग्गहितं, तथेवाहं धारेस्सामी”ति। ",
"pli-tv-kd21:1.12.0":	"३। ब्रह्मदण्डकथा ",
"pli-tv-kd21:1.12.1":	"अथ खो आयस्मा आनन्दो थेरे भिक्खू एतदवोच—",
"pli-tv-kd21:1.12.2":	"“भगवा मं, भन्ते, परिनिब्बानकाले एवमाह—",
"pli-tv-kd21:1.12.3":	"‘तेन हानन्द, सङ्घो ममच्चयेन छन्नस्स भिक्खुनो ब्रह्मदण्डं आणापेतू’”ति। ",
"pli-tv-kd21:1.12.4":	"“पुच्छि पन त्वं, आवुसो आनन्द, भगवन्तं—",
"pli-tv-kd21:1.12.5":	"‘कतमो पन, भन्ते, ब्रह्मदण्डो’”ति? ",
"pli-tv-kd21:1.12.6":	"“पुच्छिं खोहं, भन्ते, भगवन्तं—",
"pli-tv-kd21:1.12.7":	"‘कतमो पन, भन्ते, ब्रह्मदण्डो’ति? ",
"pli-tv-kd21:1.12.8":	"‘छन्नो, आनन्द, भिक्खु यं इच्छेय्य तं वदेय्य। ",
"pli-tv-kd21:1.12.9":	"भिक्खूहि छन्नो भिक्खु नेव वत्तब्बो, न ओवदितब्बो, नानुसासितब्बो’”ति। ",
"pli-tv-kd21:1.12.10":	"“तेन हावुसो आनन्द, त्वंयेव छन्नस्स भिक्खुनो ब्रह्मदण्डं आणापेही”ति। ",
"pli-tv-kd21:1.12.11":	"“कथाहं, भन्ते, छन्नस्स भिक्खुनो ब्रह्मदण्डं आणापेमि, चण्डो सो भिक्खु फरुसो”ति? ",
"pli-tv-kd21:1.12.12":	"“तेन हावुसो आनन्द, बहुकेहि भिक्खूहि सद्धिं गच्छाही”ति। ",
"pli-tv-kd21:1.12.13":	"“एवं, भन्ते”ति खो आयस्मा आनन्दो थेरानं भिक्खूनं पटिस्सुत्वा महता भिक्खुसङ्घेन सद्धिं पञ्चमत्तेहि भिक्खुसतेहि नावाय उज्जवनिकाय कोसम्बिं उज्जवि, नावाय पच्चोरोहित्वा रञ्ञो उदेनस्स उय्यानस्स अविदूरे अञ्ञतरस्मिं रुक्खमूले निसीदि। ",
"pli-tv-kd21:1.13.1":	"तेन खो पन समयेन राजा उदेनो उय्याने परिचारेसि सद्धिं ओरोधेन। ",
"pli-tv-kd21:1.13.2":	"अस्सोसि खो रञ्ञो उदेनस्स ओरोधो—",
"pli-tv-kd21:1.13.3":	"“अम्हाकं किर आचरियो अय्यो आनन्दो उय्यानस्स अविदूरे अञ्ञतरस्मिं रुक्खमूले निसिन्नो”ति। ",
"pli-tv-kd21:1.13.4":	"अथ खो रञ्ञो उदेनस्स ओरोधो राजानं उदेनं एतदवोच—",
"pli-tv-kd21:1.13.5":	"“अम्हाकं किर, देव, आचरियो अय्यो आनन्दो उय्यानस्स अविदूरे अञ्ञतरस्मिं रुक्खमूले निसिन्नो। ",
"pli-tv-kd21:1.13.6":	"इच्छाम मयं, देव, अय्यं आनन्दं पस्सितुन्”ति। ",
"pli-tv-kd21:1.13.7":	"“तेन हि तुम्हे समणं आनन्दं पस्सथा”ति। ",
"pli-tv-kd21:1.13.8":	"अथ खो रञ्ञो उदेनस्स ओरोधो येनायस्मा आनन्दो तेनुपसङ्कमि, उपसङ्कमित्वा आयस्मन्तं आनन्दं अभिवादेत्वा एकमन्तं निसीदि। ",
"pli-tv-kd21:1.13.9":	"एकमन्तं निसिन्नं खो रञ्ञो उदेनस्स ओरोधं आयस्मा आनन्दो धम्मिया कथाय सन्दस्सेसि समादपेसि समुत्तेजेसि सम्पहंसेसि। ",
"pli-tv-kd21:1.13.10":	"अथ खो रञ्ञो उदेनस्स ओरोधो आयस्मता आनन्देन धम्मिया कथाय सन्दस्सितो समादपितो समुत्तेजितो सम्पहंसितो आयस्मतो आनन्दस्स पञ्च उत्तरासङ्गसतानि पादासि। ",
"pli-tv-kd21:1.13.11":	"अथ खो रञ्ञो उदेनस्स ओरोधो आयस्मतो आनन्दस्स भासितं अभिनन्दित्वा अनुमोदित्वा उट्ठायासना आयस्मन्तं आनन्दं अभिवादेत्वा पदक्खिणं कत्वा येन राजा उदेनो तेनुपसङ्कमि। ",
"pli-tv-kd21:1.14.1":	"अद्दसा खो राजा उदेनो ओरोधं दूरतोव आगच्छन्तं। ",
"pli-tv-kd21:1.14.2":	"दिस्वान ओरोधं एतदवोच—",
"pli-tv-kd21:1.14.3":	"“अपि नु खो तुम्हे समणं आनन्दं पस्सित्था”ति? ",
"pli-tv-kd21:1.14.4":	"“अपस्सिम्हा खो मयं, देव, अय्यं आनन्दन्”ति। ",
"pli-tv-kd21:1.14.5":	"“अपि नु तुम्हे समणस्स आनन्दस्स किञ्चि अदत्था”ति? ",
"pli-tv-kd21:1.14.6":	"“अदम्हा खो मयं, देव, अय्यस्स आनन्दस्स पञ्च उत्तरासङ्गसतानी”ति। ",
"pli-tv-kd21:1.14.7":	"राजा उदेनो उज्झायति खिय्यति विपाचेति—",
"pli-tv-kd21:1.14.8":	"“कथञ्हि नाम समणो आनन्दो ताव बहुं चीवरं पटिग्गहेस्सति। ",
"pli-tv-kd21:1.14.9":	"दुस्सवाणिज्जं वा समणो आनन्दो करिस्सति, पग्गाहिकसालं वा पसारेस्सती”ति। ",
"pli-tv-kd21:1.14.10":	"अथ खो राजा उदेनो येनायस्मा आनन्दो तेनुपसङ्कमि, उपसङ्कमित्वा आयस्मता आनन्देन सद्धिं सम्मोदि। ",
"pli-tv-kd21:1.14.11":	"सम्मोदनीयं कथं सारणीयं वीतिसारेत्वा एकमन्तं निसीदि। ",
"pli-tv-kd21:1.14.12":	"एकमन्तं निसिन्नो खो राजा उदेनो आयस्मन्तं आनन्दं एतदवोच—",
"pli-tv-kd21:1.14.13":	"“आगमा नु ख्विध, भो आनन्द, अम्हाकं ओरोधो”ति? ",
"pli-tv-kd21:1.14.14":	"“आगमासि खो ते इध, महाराज, ओरोधो”ति। ",
"pli-tv-kd21:1.14.15":	"“अपि पन भोतो आनन्दस्स किञ्चि अदासी”ति? ",
"pli-tv-kd21:1.14.16":	"“अदासि खो मे, महाराज, पञ्च उत्तरासङ्गसतानी”ति। ",
"pli-tv-kd21:1.14.17":	"“किं पन भवं आनन्दो ताव बहुं चीवरं करिस्सती”ति? ",
"pli-tv-kd21:1.14.18":	"“ये ते, महाराज, भिक्खू दुब्बलचीवरा तेहि सद्धिं संविभजिस्सामी”ति। ",
"pli-tv-kd21:1.14.19":	"“यानि खो पन, भो आनन्द, पोराणकानि दुब्बलचीवरानि तानि कथं करिस्सथा”ति? ",
"pli-tv-kd21:1.14.20":	"“तानि, महाराज, उत्तरत्थरणं करिस्सामा”ति। ",
"pli-tv-kd21:1.14.21":	"“यानि पन, भो आनन्द, पोराणकानि उत्तरत्थरणानि तानि कथं करिस्सथा”ति? ",
"pli-tv-kd21:1.14.22":	"“तानि, महाराज, भिसिच्छवियो करिस्सामा”ति। ",
"pli-tv-kd21:1.14.23":	"“या पन, भो आनन्द, पोराणका भिसिच्छवियो ता कथं करिस्सथा”ति? ",
"pli-tv-kd21:1.14.24":	"“ता, महाराज, भूमत्थरणं करिस्सामा”ति। ",
"pli-tv-kd21:1.14.25":	"“यानि पन, भो आनन्द, पोराणकानि भूमत्थरणानि तानि कथं करिस्सथा”ति? ",
"pli-tv-kd21:1.14.26":	"“तानि, महाराज, पादपुञ्छनियो करिस्सामा”ति। ",
"pli-tv-kd21:1.14.27":	"“या पन, भो आनन्द, पोराणका पादपुञ्छनियो ता कथं करिस्सथा”ति? ",
"pli-tv-kd21:1.14.28":	"“ता, महाराज, रजोहरणं करिस्सामा”ति। ",
"pli-tv-kd21:1.14.29":	"“यानि पन, भो आनन्द, पोराणकानि रजोहरणानि तानि कथं करिस्सथा”ति? ",
"pli-tv-kd21:1.14.30":	"“तानि, महाराज, कोट्टेत्वा चिक्खल्लेन मद्दित्वा परिभण्डं लिम्पिस्सामा”ति। ",
"pli-tv-kd21:1.14.31":	"अथ खो राजा उदेनो—“सब्बेविमे समणा सक्यपुत्तिया योनिसो उपनेन्ति, न कुलवं गमेन्ती”ति—",
"pli-tv-kd21:1.14.32":	"आयस्मतो आनन्दस्स अञ्ञानिपि पञ्च दुस्ससतानि पादासि। ",
"pli-tv-kd21:1.14.33":	"अयञ्चरहि आयस्मतो आनन्दस्स पठमं चीवरभिक्खा उप्पज्जि चीवरसहस्सं। ",
"pli-tv-kd21:1.15.1":	"अथ खो आयस्मा आनन्दो येन घोसितारामो तेनुपसङ्कमि, उपसङ्कमित्वा पञ्ञत्ते आसने निसीदि। ",
"pli-tv-kd21:1.15.2":	"अथ खो आयस्मा छन्नो येनायस्मा आनन्दो तेनुपसङ्कमि, उपसङ्कमित्वा आयस्मन्तं आनन्दं अभिवादेत्वा एकमन्तं निसीदि। ",
"pli-tv-kd21:1.15.3":	"एकमन्तं निसिन्नं खो आयस्मन्तं छन्नं आयस्मा आनन्दो एतदवोच—",
"pli-tv-kd21:1.15.4":	"“सङ्घेन ते, आवुसो छन्न, ब्रह्मदण्डो आणापितो”ति। ",
"pli-tv-kd21:1.15.5":	"“कतमो पन, भन्ते आनन्द, ब्रह्मदण्डो आणापितो”ति? ",
"pli-tv-kd21:1.15.6":	"“त्वं, आवुसो छन्न, भिक्खू यं इच्छेय्यासि तं वदेय्यासि। ",
"pli-tv-kd21:1.15.7":	"भिक्खूहि त्वं नेव वत्तब्बो, न ओवदितब्बो, नानुसासितब्बो”ति। ",
"pli-tv-kd21:1.15.8":	"“नन्वाहं, भन्ते आनन्द, हतो एत्तावता, यतोहं भिक्खूहि नेव वत्तब्बो, न ओवदितब्बो, नानुसासितब्बो”ति तत्थेव मुच्छितो पपतो। ",
"pli-tv-kd21:1.15.9":	"अथ खो आयस्मा छन्नो ब्रह्मदण्डेन अट्टीयमानो हरायमानो जिगुच्छमानो एको वूपकट्ठो अप्पमत्तो आतापी पहितत्तो विहरन्तो नचिरस्सेव—",
"pli-tv-kd21:1.15.10":	"यस्सत्थाय कुलपुत्ता सम्मदेव अगारस्मा अनगारियं पब्बजन्ति, तदनुत्तरं—",
"pli-tv-kd21:1.15.11":	"ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहासि। ",
"pli-tv-kd21:1.15.12":	"“खीणा जाति, वुसितं ब्रह्मचरियं, कतं करणीयं, नापरं इत्थत्ताया”ति अब्भञ्ञासि। ",
"pli-tv-kd21:1.15.13":	"अञ्ञतरो च पनायस्मा छन्नो अरहतं अहोसि। ",
"pli-tv-kd21:1.15.14":	"अथ खो आयस्मा छन्नो अरहत्तं पत्तो येनायस्मा आनन्दो तेनुपसङ्कमि, उपसङ्कमित्वा आयस्मन्तं आनन्दं एतदवोच—",
"pli-tv-kd21:1.15.15":	"“पटिप्पस्सम्भेहि दानि मे, भन्ते आनन्द, ब्रह्मदण्डन्”ति। ",
"pli-tv-kd21:1.15.16":	"“यदग्गेन तया, आवुसो छन्न, अरहत्तं सच्छिकतं तदग्गेन ते ब्रह्मदण्डो पटिप्पस्सद्धो”ति। ",
"pli-tv-kd21:1.16.1":	"इमाय खो पन विनयसङ्गीतिया पञ्च भिक्खुसतानि अनूनानि अनधिकानि अहेसुं। ",
"pli-tv-kd21:1.16.2":	"तस्मा अयं विनयसङ्गीति “पञ्चसतिका”ति वुच्चतीति। ",
"pli-tv-kd21:1.16.3":	"पञ्चसतिकक्खन्धको एकादसमो। इमम्हि खन्धके वत्थू तेवीसति। ",
"pli-tv-kd21:1.16.4":	"तस्सुद्दानं ",
"pli-tv-kd21:1.16.5":	"परिनिब्बुते सम्बुद्धे, ",
"pli-tv-kd21:1.16.6":	"थेरो कस्सपसव्हयो; ",
"pli-tv-kd21:1.16.7":	"आमन्तयि भिक्खुगणं, ",
"pli-tv-kd21:1.16.8":	"सद्धम्ममनुपालको। ",
"pli-tv-kd21:1.16.9":	"पावायद्धानमग्गम्हि, ",
"pli-tv-kd21:1.16.10":	"सुभद्देन पवेदितं; ",
"pli-tv-kd21:1.16.11":	"सङ्गायिस्साम सद्धम्मं, ",
"pli-tv-kd21:1.16.12":	"अधम्मो पुरे दिप्पति। ",
"pli-tv-kd21:1.16.13":	"एकेनून पञ्चसतं, ",
"pli-tv-kd21:1.16.14":	"आनन्दम्पि च उच्चिनि; ",
"pli-tv-kd21:1.16.15":	"धम्मविनयसङ्गीतिं, ",
"pli-tv-kd21:1.16.16":	"वसन्तो गुहमुत्तमे। ",
"pli-tv-kd21:1.16.17":	"उपालिं विनयं पुच्छि, ",
"pli-tv-kd21:1.16.18":	"सुत्तन्तानन्दपण्डितं; ",
"pli-tv-kd21:1.16.19":	"पिटकं तीणि सङ्गीतिं, ",
"pli-tv-kd21:1.16.20":	"अकंसु जिनसावका। ",
"pli-tv-kd21:1.16.21":	"खुद्दानुखुद्दके नाना, ",
"pli-tv-kd21:1.16.22":	"यथापञ्ञत्तिवत्तना; ",
"pli-tv-kd21:1.16.23":	"न पुच्छि अक्कमित्वान, ",
"pli-tv-kd21:1.16.24":	"वन्दापेसि न याचि च। ",
"pli-tv-kd21:1.16.25":	"पब्बज्जं मातुगामस्स, ",
"pli-tv-kd21:1.16.26":	"सद्धाय दुक्कटानि मे; ",
"pli-tv-kd21:1.16.27":	"पुराणो ब्रह्मदण्डञ्च, ",
"pli-tv-kd21:1.16.28":	"ओरोधो उदेनेन सह। ",
"pli-tv-kd21:1.16.29":	"ताव बहु दुब्बलञ्च, ",
"pli-tv-kd21:1.16.30":	"उत्तरत्थरणा भिसि; ",
"pli-tv-kd21:1.16.31":	"भूमत्थरणा पुञ्छनियो, ",
"pli-tv-kd21:1.16.32":	"रजो चिक्खल्लमद्दना। ",
"pli-tv-kd21:1.16.33":	"सहस्सचीवरं उप्पज्जि, ",
"pli-tv-kd21:1.16.34":	"पठमानन्दसव्हयो; ",
"pli-tv-kd21:1.16.35":	"तज्जितो ब्रह्मदण्डेन, ",
"pli-tv-kd21:1.16.36":	"चतुस्सच्चं अपापुणि; ",
"pli-tv-kd21:1.16.37":	"वसीभूता पञ्चसता, ",
"pli-tv-kd21:1.16.38":	"तस्मा पञ्चसती इति। ",
"pli-tv-kd21:1.16.39":	"पञ्चसतिकक्खन्धको निट्ठितो। "
}	
