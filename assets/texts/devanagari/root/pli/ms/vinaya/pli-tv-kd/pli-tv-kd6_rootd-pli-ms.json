{	
"pli-tv-kd6:0.1":	"थेरवाद विनयपिटक ",
"pli-tv-kd6:0.2":	"महावग्ग ",
"pli-tv-kd6:0.3":	"६। भेसज्जक्खन्धक ",
"pli-tv-kd6:0.4":	"१। पञ्चभेसज्जकथा ",
"pli-tv-kd6:1.1.1":	"तेन समयेन बुद्धो भगवा सावत्थियं विहरति जेतवने अनाथपिण्डिकस्स आरामे। ",
"pli-tv-kd6:1.1.2":	"तेन खो पन समयेन भिक्खूनं सारदिकेन आबाधेन फुट्ठानं यागुपि पीता उग्गच्छति, भत्तम्पि भुत्तं उग्गच्छति। ",
"pli-tv-kd6:1.1.3":	"ते तेन किसा होन्ति, लूखा, दुब्बण्णा, उप्पण्डुप्पण्डुकजाता, धमनिसन्थतगत्ता। ",
"pli-tv-kd6:1.1.4":	"अद्दसा खो भगवा ते भिक्खू किसे लूखे दुब्बण्णे उप्पण्डुप्पण्डुकजाते धमनिसन्थतगत्ते, दिस्वान आयस्मन्तं आनन्दं आमन्तेसि—",
"pli-tv-kd6:1.1.5":	"“किं नु खो, आनन्द, एतरहि भिक्खू किसा, लूखा, दुब्बण्णा, उप्पण्डुप्पण्डुकजाता, धमनिसन्थतगत्ता”ति? ",
"pli-tv-kd6:1.1.6":	"“एतरहि, भन्ते, भिक्खूनं सारदिकेन आबाधेन फुट्ठानं यागुपि पीता उग्गच्छति, भत्तम्पि भुत्तं उग्गच्छति। ",
"pli-tv-kd6:1.1.7":	"ते तेन किसा होन्ति, लूखा, दुब्बण्णा, उप्पण्डुप्पण्डुकजाता, धमनिसन्थतगत्ता”ति। ",
"pli-tv-kd6:1.2.1":	"अथ खो भगवतो रहोगतस्स पटिसल्लीनस्स एवं चेतसो परिवितक्को उदपादि—",
"pli-tv-kd6:1.2.2":	"“एतरहि खो भिक्खूनं सारदिकेन आबाधेन फुट्ठानं यागुपि पीता उग्गच्छति, भत्तम्पि भुत्तं उग्गच्छति। ",
"pli-tv-kd6:1.2.3":	"ते तेन किसा होन्ति, लूखा, दुब्बण्णा, उप्पण्डुप्पण्डुकजाता, धमनिसन्थतगत्ता। ",
"pli-tv-kd6:1.2.4":	"किं नु खो अहं भिक्खूनं भेसज्जं अनुजानेय्यं, यं भेसज्जञ्चेव अस्स भेसज्जसम्मतञ्च लोकस्स, आहारत्थञ्च फरेय्य, न च ओळारिको आहारो पञ्ञायेय्या”ति? ",
"pli-tv-kd6:1.2.5":	"अथ खो भगवतो एतदहोसि—",
"pli-tv-kd6:1.2.6":	"“इमानि खो पञ्च भेसज्जानि, सेय्यथिदं—",
"pli-tv-kd6:1.2.7":	"सप्पि, नवनीतं, तेलं, मधु, फाणितं; ",
"pli-tv-kd6:1.2.8":	"भेसज्जानि चेव भेसज्जसम्मतानि च लोकस्स, आहारत्थञ्च फरन्ति, न च ओळारिको आहारो पञ्ञायति। ",
"pli-tv-kd6:1.2.9":	"यन्नूनाहं भिक्खूनं इमानि पञ्च भेसज्जानि अनुजानेय्यं, काले पटिग्गहेत्वा काले परिभुञ्जितुन्”ति। ",
"pli-tv-kd6:1.3.1":	"अथ खो भगवा सायन्हसमयं पटिसल्लाना वुट्ठितो एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-kd6:1.3.2":	"“इध मय्हं, भिक्खवे, रहोगतस्स पटिसल्लीनस्स एवं चेतसो परिवितक्को उदपादि—",
"pli-tv-kd6:1.3.3":	"‘एतरहि खो भिक्खूनं सारदिकेन आबाधेन फुट्ठानं यागुपि पीता उग्गच्छति, भत्तम्पि भुत्तं उग्गच्छति। ",
"pli-tv-kd6:1.3.4":	"ते तेन किसा होन्ति, लूखा, दुब्बण्णा, उप्पण्डुप्पण्डुकजाता, धमनिसन्थतगत्ता। ",
"pli-tv-kd6:1.3.5":	"किं नु खो अहं भिक्खूनं भेसज्जं अनुजानेय्यं, यं भेसज्जञ्चेव अस्स भेसज्जसम्मतञ्च लोकस्स, आहारत्थञ्च फरेय्य, न च ओळारिको आहारो पञ्ञायेय्या’ति। ",
"pli-tv-kd6:1.3.6":	"तस्स मय्हं, भिक्खवे, एतदहोसि—",
"pli-tv-kd6:1.3.7":	"‘इमानि खो पञ्च भेसज्जानि, सेय्यथिदं—",
"pli-tv-kd6:1.3.8":	"सप्पि, नवनीतं, तेलं, मधु, फाणितं; ",
"pli-tv-kd6:1.3.9":	"भेसज्जानि चेव भेसज्जसम्मतानि च लोकस्स, आहारत्थञ्च फरन्ति, न च ओळारिको आहारो पञ्ञायति। ",
"pli-tv-kd6:1.3.10":	"यन्नूनाहं भिक्खूनं इमानि पञ्च भेसज्जानि अनुजानेय्यं, काले पटिग्गहेत्वा काले परिभुञ्जितुन्’ति। ",
"pli-tv-kd6:1.3.11":	"अनुजानामि, भिक्खवे, तानि पञ्च भेसज्जानि काले पटिग्गहेत्वा काले परिभुञ्जितुन्”ति। ",
"pli-tv-kd6:1.4.1":	"तेन खो पन समयेन भिक्खू तानि पञ्च भेसज्जानि काले पटिग्गहेत्वा काले परिभुञ्जन्ति। ",
"pli-tv-kd6:1.4.2":	"तेसं यानिपि तानि पाकतिकानि लूखानि भोजनानि तानिपि नच्छादेन्ति, पगेव सेनेसितानि। ",
"pli-tv-kd6:1.4.3":	"ते तेन चेव सारदिकेन आबाधेन फुट्ठा, इमिना च भत्ताच्छादकेन, तदुभयेन भिय्योसो मत्ताय किसा होन्ति, लूखा, दुब्बण्णा, उप्पण्डुप्पण्डुकजाता, धमनिसन्थतगत्ता। ",
"pli-tv-kd6:1.4.4":	"अद्दसा खो भगवा ते भिक्खू भिय्योसो मत्ताय किसे लूखे दुब्बण्णे उप्पण्डुप्पण्डुकजाते धमनिसन्थतगत्ते, दिस्वान आयस्मन्तं आनन्दं आमन्तेसि—",
"pli-tv-kd6:1.4.5":	"“किं नु खो, आनन्द, एतरहि भिक्खू भिय्योसो मत्ताय किसा, लूखा, दुब्बण्णा, उप्पण्डुप्पण्डुकजाता, धमनिसन्थतगत्ता”ति? ",
"pli-tv-kd6:1.5.1":	"“एतरहि, भन्ते, भिक्खू तानि च पञ्च भेसज्जानि काले पटिग्गहेत्वा काले परिभुञ्जन्ति। ",
"pli-tv-kd6:1.5.2":	"तेसं यानिपि तानि पाकतिकानि लूखानि भोजनानि तानिपि नच्छादेन्ति, पगेव सेनेसितानि। ",
"pli-tv-kd6:1.5.3":	"ते तेन चेव सारदिकेन आबाधेन फुट्ठा, इमिना च भत्ताच्छादकेन, तदुभयेन भिय्योसो मत्ताय किसा, लूखा, दुब्बण्णा, उप्पण्डुप्पण्डुकजाता, धमनिसन्थतगत्ता”ति। ",
"pli-tv-kd6:1.5.4":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-kd6:1.5.5":	"“अनुजानामि, भिक्खवे, तानि पञ्च भेसज्जानि पटिग्गहेत्वा कालेपि विकालेपि परिभुञ्जितुन्”ति। ",
"pli-tv-kd6:2.1.1":	"तेन खो पन समयेन गिलानानं भिक्खूनं वसेहि भेसज्जेहि अत्थो होति। ",
"pli-tv-kd6:2.1.2":	"भगवतो एतमत्थं आरोचेसुं। ",
"pli-tv-kd6:2.1.3":	"“अनुजानामि, भिक्खवे, वसानि भेसज्जानि—",
"pli-tv-kd6:2.1.4":	"अच्छवसं, मच्छवसं, सुसुकावसं, सूकरवसं, गद्रभवसं—",
"pli-tv-kd6:2.1.5":	"काले पटिग्गहितं काले निप्पक्कं काले संसट्ठं तेलपरिभोगेन परिभुञ्जितुं। ",
"pli-tv-kd6:2.2.1":	"विकाले चे, भिक्खवे, पटिग्गहितं विकाले निप्पक्कं विकाले संसट्ठं, तञ्चे परिभुञ्जेय्य, आपत्ति तिण्णं दुक्कटानं। ",
"pli-tv-kd6:2.2.2":	"काले चे, भिक्खवे, पटिग्गहितं विकाले निप्पक्कं विकाले संसट्ठं, तञ्चे परिभुञ्जेय्य, आपत्ति द्विन्नं दुक्कटानं। ",
"pli-tv-kd6:2.2.3":	"काले चे, भिक्खवे, पटिग्गहितं काले निप्पक्कं विकाले संसट्ठं, तञ्चे परिभुञ्जेय्य, आपत्ति दुक्कटस्स। ",
"pli-tv-kd6:2.2.4":	"काले चे, भिक्खवे, पटिग्गहितं काले निप्पक्कं काले संसट्ठं, तञ्चे परिभुञ्जेय्य, अनापत्ती”ति। ",
"pli-tv-kd6:3.1.0":	"२। मूलादिभेसज्जकथा ",
"pli-tv-kd6:3.1.1":	"तेन खो पन समयेन गिलानानं भिक्खूनं मूलेहि भेसज्जेहि अत्थो होति। ",
"pli-tv-kd6:3.1.2":	"भगवतो एतमत्थं आरोचेसुं। ",
"pli-tv-kd6:3.1.3":	"“अनुजानामि, भिक्खवे, मूलानि भेसज्जानि—",
"pli-tv-kd6:3.1.4":	"हलिद्दिं, सिङ्गिवेरं, वचं, वचत्तं, अतिविसं, कटुकरोहिणिं, उसीरं, भद्दमुत्तकं, यानि वा पनञ्ञानिपि अत्थि मूलानि भेसज्जानि, नेव खादनीये खादनीयत्थं फरन्ति, न भोजनीये भोजनीयत्थं फरन्ति, तानि—",
"pli-tv-kd6:3.1.5":	"पटिग्गहेत्वा यावजीवं परिहरितुं; ",
"pli-tv-kd6:3.1.6":	"सति पच्चये परिभुञ्जितुं। ",
"pli-tv-kd6:3.1.7":	"असति पच्चये परिभुञ्जन्तस्स आपत्ति दुक्कटस्सा”ति। ",
"pli-tv-kd6:3.2.1":	"तेन खो पन समयेन गिलानानं भिक्खूनं मूलेहि भेसज्जेहि पिट्ठेहि अत्थो होति। ",
"pli-tv-kd6:3.2.2":	"भगवतो एतमत्थं आरोचेसुं। ",
"pli-tv-kd6:3.2.3":	"“अनुजानामि, भिक्खवे, निसदं निसदपोतकन्”ति। ",
"pli-tv-kd6:4.1.1":	"तेन खो पन समयेन गिलानानं भिक्खूनं कसावेहि भेसज्जेहि अत्थो होति। ",
"pli-tv-kd6:4.1.2":	"भगवतो एतमत्थं आरोचेसुं। ",
"pli-tv-kd6:4.1.3":	"“अनुजानामि, भिक्खवे, कसावानि भेसज्जानि—",
"pli-tv-kd6:4.1.4":	"निम्बकसावं, कुटजकसावं, पटोलकसावं, फग्गवकसावं, नत्तमालकसावं, यानि वा पनञ्ञानिपि अत्थि कसावानि भेसज्जानि नेव खादनीये खादनीयत्थं फरन्ति, न भोजनीये भोजनीयत्थं फरन्ति, तानि—",
"pli-tv-kd6:4.1.5":	"पटिग्गहेत्वा यावजीवं परिहरितुं; ",
"pli-tv-kd6:4.1.6":	"सति पच्चये परिभुञ्जितुं। ",
"pli-tv-kd6:4.1.7":	"असति पच्चये परिभुञ्जन्तस्स आपत्ति दुक्कटस्सा”ति। ",
"pli-tv-kd6:5.1.1":	"तेन खो पन समयेन गिलानानं भिक्खूनं पण्णेहि भेसज्जेहि अत्थो होति। ",
"pli-tv-kd6:5.1.2":	"भगवतो एतमत्थं आरोचेसुं। ",
"pli-tv-kd6:5.1.3":	"“अनुजानामि, भिक्खवे, पण्णानि भेसज्जानि—",
"pli-tv-kd6:5.1.4":	"निम्बपण्णं, कुटजपण्णं, पटोलपण्णं, सुलसिपण्णं, कप्पासपण्णं, यानि वा पनञ्ञानिपि अत्थि पण्णानि भेसज्जानि, नेव खादनीये खादनीयत्थं फरन्ति, न भोजनीये भोजनीयत्थं फरन्ति … ",
"pli-tv-kd6:5.1.5":	"पे…। ",
"pli-tv-kd6:6.1.1":	"तेन खो पन समयेन गिलानानं भिक्खूनं फलेहि भेसज्जेहि अत्थो होति। ",
"pli-tv-kd6:6.1.2":	"भगवतो एतमत्थं आरोचेसुं। ",
"pli-tv-kd6:6.1.3":	"“अनुजानामि, भिक्खवे, फलानि भेसज्जानि—",
"pli-tv-kd6:6.1.4":	"बिलङ्गं, पिप्पलिं, मरिचं, हरीतकं, विभीतकं, आमलकं, गोट्ठफलं, यानि वा पनञ्ञानिपि अत्थि फलानि भेसज्जानि, नेव खादनीये खादनीयत्थं फरन्ति, न भोजनीये भोजनीयत्थं फरन्ति … ",
"pli-tv-kd6:6.1.5":	"पे…। ",
"pli-tv-kd6:7.1.1":	"तेन खो पन समयेन गिलानानं भिक्खूनं जतूहि भेसज्जेहि अत्थो होति। ",
"pli-tv-kd6:7.1.2":	"भगवतो एतमत्थं आरोचेसुं। ",
"pli-tv-kd6:7.1.3":	"“अनुजानामि, भिक्खवे, जतूनि भेसज्जानि—",
"pli-tv-kd6:7.1.4":	"हिङ्गुं, हिङ्गुजतुं, हिङ्गुसिपाटिकं, तकं, तकपत्तिं, तकपण्णिं, सज्जुलसं, यानि वा पनञ्ञानिपि अत्थि जतूनि भेसज्जानि, नेव खादनीये खादनीयत्थं फरन्ति … ",
"pli-tv-kd6:7.1.5":	"पे…। ",
"pli-tv-kd6:8.1.1":	"तेन खो पन समयेन गिलानानं भिक्खूनं लोणेहि भेसज्जेहि अत्थो होति। ",
"pli-tv-kd6:8.1.2":	"भगवतो एतमत्थं आरोचेसुं। ",
"pli-tv-kd6:8.1.3":	"“अनुजानामि, भिक्खवे, लोणानि भेसज्जानि—",
"pli-tv-kd6:8.1.4":	"सामुद्दं, काळलोणं, सिन्धवं, उब्भिदं, बिलं, यानि वा पनञ्ञानिपि अत्थि लोणानि भेसज्जानि, नेव खादनीये खादनीयत्थं फरन्ति, न भोजनीये भोजनीयत्थं फरन्ति, तानि—",
"pli-tv-kd6:8.1.5":	"पटिग्गहेत्वा यावजीवं परिहरितुं; ",
"pli-tv-kd6:8.1.6":	"सति पच्चये परिभुञ्जितुं। ",
"pli-tv-kd6:8.1.7":	"असति पच्चये परिभुञ्जन्तस्स आपत्ति दुक्कटस्सा”ति। ",
"pli-tv-kd6:9.1.1":	"तेन खो पन समयेन आयस्मतो आनन्दस्स उपज्झायस्स आयस्मतो बेलट्ठसीसस्स थुल्लकच्छाबाधो होति। ",
"pli-tv-kd6:9.1.2":	"तस्स लसिकाय चीवरानि काये लग्गन्ति, तानि भिक्खू उदकेन तेमेत्वा तेमेत्वा अपकड्ढन्ति। ",
"pli-tv-kd6:9.1.3":	"अद्दसा खो भगवा सेनासनचारिकं आहिण्डन्तो ते भिक्खू तानि चीवरानि उदकेन तेमेत्वा तेमेत्वा अपकड्ढन्ते, दिस्वान येन ते भिक्खू तेनुपसङ्कमि, उपसङ्कमित्वा ते भिक्खू एतदवोच—",
"pli-tv-kd6:9.1.4":	"“किं इमस्स, भिक्खवे, भिक्खुनो आबाधो”ति? ",
"pli-tv-kd6:9.1.5":	"“इमस्स, भन्ते, आयस्मतो थुल्लकच्छाबाधो, लसिकाय चीवरानि काये लग्गन्ति, तानि मयं उदकेन तेमेत्वा तेमेत्वा अपकड्ढामा”ति। ",
"pli-tv-kd6:9.2.1":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-kd6:9.2.2":	"“अनुजानामि, भिक्खवे, यस्स कण्डु वा, पिळका वा, अस्सावो वा, थुल्लकच्छु वा आबाधो, कायो वा दुग्गन्धो, चुण्णानि भेसज्जानि; ",
"pli-tv-kd6:9.2.3":	"अगिलानस्स छकणं मत्तिकं रजननिप्पक्कं। ",
"pli-tv-kd6:9.2.4":	"अनुजानामि, भिक्खवे, उदुक्खलं मुसलन्”ति। ",
"pli-tv-kd6:10.1.1":	"तेन खो पन समयेन गिलानानं भिक्खूनं चुण्णेहि भेसज्जेहि चालितेहि अत्थो होति। ",
"pli-tv-kd6:10.1.2":	"भगवतो एतमत्थं आरोचेसुं। ",
"pli-tv-kd6:10.1.3":	"“अनुजानामि, भिक्खवे, चुण्णचालिनिन्”ति। ",
"pli-tv-kd6:10.1.4":	"सण्हेहि अत्थो होति। ",
"pli-tv-kd6:10.1.5":	"भगवतो एतमत्थं आरोचेसुं। ",
"pli-tv-kd6:10.1.6":	"“अनुजानामि, भिक्खवे, दुस्सचालिनिन्”ति। ",
"pli-tv-kd6:10.2.1":	"तेन खो पन समयेन अञ्ञतरस्स भिक्खुनो अमनुस्सिकाबाधो होति। ",
"pli-tv-kd6:10.2.2":	"तं आचरियुपज्झाया उपट्ठहन्ता नासक्खिंसु अरोगं कातुं। ",
"pli-tv-kd6:10.2.3":	"सो सूकरसूनं गन्त्वा आमकमंसं खादि, आमकलोहितं पिवि। ",
"pli-tv-kd6:10.2.4":	"तस्स सो अमनुस्सिकाबाधो पटिप्पस्सम्भि। ",
"pli-tv-kd6:10.2.5":	"भगवतो एतमत्थं आरोचेसुं। ",
"pli-tv-kd6:10.2.6":	"“अनुजानामि, भिक्खवे, अमनुस्सिकाबाधे आमकमंसं आमकलोहितन्”ति। ",
"pli-tv-kd6:11.1.1":	"तेन खो पन समयेन अञ्ञतरस्स भिक्खुनो चक्खुरोगाबाधो होति। ",
"pli-tv-kd6:11.1.2":	"तं भिक्खू परिग्गहेत्वा उच्चारम्पि पस्सावम्पि निक्खामेन्ति। ",
"pli-tv-kd6:11.1.3":	"अद्दसा खो भगवा सेनासनचारिकं आहिण्डन्तो ते भिक्खू तं भिक्खुं परिग्गहेत्वा उच्चारम्पि पस्सावम्पि निक्खामेन्ते, दिस्वान येन ते भिक्खू तेनुपसङ्कमि, उपसङ्कमित्वा ते भिक्खू एतदवोच—",
"pli-tv-kd6:11.1.4":	"“किं इमस्स, भिक्खवे, भिक्खुनो आबाधो”ति? ",
"pli-tv-kd6:11.2.1":	"“इमस्स, भन्ते, आयस्मतो चक्खुरोगाबाधो। ",
"pli-tv-kd6:11.2.2":	"इमं मयं परिग्गहेत्वा उच्चारम्पि पस्सावम्पि निक्खामेमा”ति। ",
"pli-tv-kd6:11.2.3":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-kd6:11.2.4":	"“अनुजानामि, भिक्खवे, अञ्जनं—",
"pli-tv-kd6:11.2.5":	"काळञ्जनं, रसञ्जनं, सोतञ्जनं, गेरुकं, कपल्लन्”ति। ",
"pli-tv-kd6:11.2.6":	"अञ्जनूपपिसनेहि अत्थो होति। ",
"pli-tv-kd6:11.2.7":	"भगवतो एतमत्थं आरोचेसुं। ",
"pli-tv-kd6:11.2.8":	"“अनुजानामि, भिक्खवे, चन्दनं, तगरं, काळानुसारियं, तालीसं, भद्दमुत्तकन्”ति। ",
"pli-tv-kd6:12.1.1":	"तेन खो पन समयेन भिक्खू पिट्ठानि अञ्जनानि चरुकेसुपि सरावकेसुपि निक्खिपन्ति; ",
"pli-tv-kd6:12.1.2":	"तिणचुण्णेहिपि पंसुकेहिपि ओकिरियन्ति। ",
"pli-tv-kd6:12.1.3":	"भगवतो एतमत्थं आरोचेसुं। ",
"pli-tv-kd6:12.1.4":	"“अनुजानामि, भिक्खवे, अञ्जनिन्”ति। ",
"pli-tv-kd6:12.1.5":	"तेन खो पन समयेन छब्बग्गिया भिक्खू उच्चावचा अञ्जनियो धारेन्ति—",
"pli-tv-kd6:12.1.6":	"सोवण्णमयं, रूपियमयं। ",
"pli-tv-kd6:12.1.7":	"मनुस्सा उज्झायन्ति खिय्यन्ति विपाचेन्ति—",
"pli-tv-kd6:12.1.8":	"“सेय्यथापि गिही कामभोगिनो”ति। ",
"pli-tv-kd6:12.1.9":	"भगवतो एतमत्थं आरोचेसुं। ",
"pli-tv-kd6:12.1.10":	"“न, भिक्खवे, उच्चावचा अञ्जनी धारेतब्बा। ",
"pli-tv-kd6:12.1.11":	"यो धारेय्य, आपत्ति दुक्कटस्स। ",
"pli-tv-kd6:12.1.12":	"अनुजानामि, भिक्खवे, अट्ठिमयं, दन्तमयं, विसाणमयं, नळमयं, वेळुमयं, कट्ठमयं, जतुमयं, फलमयं, लोहमयं, सङ्खनाभिमयन्”ति। ",
"pli-tv-kd6:12.2.1":	"तेन खो पन समयेन अञ्जनियो अपारुता होन्ति, तिणचुण्णेहिपि पंसुकेहिपि ओकिरियन्ति। ",
"pli-tv-kd6:12.2.2":	"भगवतो एतमत्थं आरोचेसुं। ",
"pli-tv-kd6:12.2.3":	"“अनुजानामि, भिक्खवे, अपिधानन्ति। ",
"pli-tv-kd6:12.2.4":	"अपिधानं निपतति। ",
"pli-tv-kd6:12.2.5":	"भगवतो एतमत्थं आरोचेसुं। ",
"pli-tv-kd6:12.2.6":	"“अनुजानामि, भिक्खवे, सुत्तकेन बन्धित्वा अञ्जनिया बन्धितुन्”ति। ",
"pli-tv-kd6:12.2.7":	"अञ्जनी फलति। ",
"pli-tv-kd6:12.2.8":	"भगवतो एतमत्थं आरोचेसुं। ",
"pli-tv-kd6:12.2.9":	"“अनुजानामि, भिक्खवे, सुत्तकेन सिब्बेतुन्”ति। ",
"pli-tv-kd6:12.3.1":	"तेन खो पन समयेन भिक्खू अङ्गुलिया अञ्जन्ति, अक्खीनि दुक्खानि होन्ति। ",
"pli-tv-kd6:12.3.2":	"भगवतो एतमत्थं आरोचेसुं। ",
"pli-tv-kd6:12.3.3":	"“अनुजानामि, भिक्खवे, अञ्जनिसलाकन्”ति। ",
"pli-tv-kd6:12.3.4":	"तेन खो पन समयेन छब्बग्गिया भिक्खू उच्चावचा अञ्जनिसलाकायो धारेन्ति—",
"pli-tv-kd6:12.3.5":	"सोवण्णमयं रूपियमयं। ",
"pli-tv-kd6:12.3.6":	"मनुस्सा उज्झायन्ति खिय्यन्ति विपाचेन्ति—",
"pli-tv-kd6:12.3.7":	"“सेय्यथापि गिही कामभोगिनो”ति। ",
"pli-tv-kd6:12.3.8":	"भगवतो एतमत्थं आरोचेसुं। ",
"pli-tv-kd6:12.3.9":	"“न, भिक्खवे, उच्चावचा अञ्जनिसलाका धारेतब्बा। ",
"pli-tv-kd6:12.3.10":	"यो धारेय्य, आपत्ति दुक्कटस्स। ",
"pli-tv-kd6:12.3.11":	"अनुजानामि, भिक्खवे, अट्ठिमयं …पे… सङ्खनाभिमयन्”ति। ",
"pli-tv-kd6:12.4.1":	"तेन खो पन समयेन अञ्जनिसलाका भूमियं पतिता फरुसा होति। ",
"pli-tv-kd6:12.4.2":	"भगवतो एतमत्थं आरोचेसुं। ",
"pli-tv-kd6:12.4.3":	"“अनुजानामि, भिक्खवे, सलाकठानियन्”ति। ",
"pli-tv-kd6:12.4.4":	"तेन खो पन समयेन भिक्खू अञ्जनिम्पि अञ्जनिसलाकम्पि हत्थेन परिहरन्ति। ",
"pli-tv-kd6:12.4.5":	"भगवतो एतमत्थं आरोचेसुं। ",
"pli-tv-kd6:12.4.6":	"“अनुजानामि, भिक्खवे, अञ्जनित्थविकन्”ति। ",
"pli-tv-kd6:12.4.7":	"अंसबद्धको न होति। ",
"pli-tv-kd6:12.4.8":	"भगवतो एतमत्थं आरोचेसुं। ",
"pli-tv-kd6:12.4.9":	"“अनुजानामि, भिक्खवे, अंसबद्धकं बन्धनसुत्तकन्”ति। ",
"pli-tv-kd6:13.1.1":	"तेन खो पन समयेन आयस्मतो पिलिन्दवच्छस्स सीसाभितापो होति। ",
"pli-tv-kd6:13.1.2":	"भगवतो एतमत्थं आरोचेसुं। ",
"pli-tv-kd6:13.1.3":	"“अनुजानामि, भिक्खवे, मुद्धनि तेलकन्”ति। ",
"pli-tv-kd6:13.1.4":	"नक्खमनियो होति। ",
"pli-tv-kd6:13.1.5":	"भगवतो एतमत्थं आरोचेसुं। ",
"pli-tv-kd6:13.1.6":	"“अनुजानामि, भिक्खवे, नत्थुकम्मन्”ति। ",
"pli-tv-kd6:13.1.7":	"नत्थु गलति। ",
"pli-tv-kd6:13.1.8":	"भगवतो एतमत्थं आरोचेसुं। ",
"pli-tv-kd6:13.1.9":	"“अनुजानामि, भिक्खवे, नत्थुकरणिन्”ति। ",
"pli-tv-kd6:13.1.10":	"तेन खो पन समयेन छब्बग्गिया भिक्खू उच्चावचा नत्थुकरणियो धारेन्ति—",
"pli-tv-kd6:13.1.11":	"सोवण्णमयं रूपियमयं। ",
"pli-tv-kd6:13.1.12":	"मनुस्सा उज्झायन्ति खिय्यन्ति विपाचेन्ति—",
"pli-tv-kd6:13.1.13":	"“सेय्यथापि गिही कामभोगिनो”ति। ",
"pli-tv-kd6:13.1.14":	"भगवतो एतमत्थं आरोचेसुं। ",
"pli-tv-kd6:13.1.15":	"“न, भिक्खवे, उच्चावचा नत्थुकरणी धारेतब्बा। ",
"pli-tv-kd6:13.1.16":	"यो धारेय्य, आपत्ति दुक्कटस्स। ",
"pli-tv-kd6:13.1.17":	"अनुजानामि, भिक्खवे, अट्ठिमयं …पे… ",
"pli-tv-kd6:13.1.18":	"सङ्खनाभिमयन्”ति। ",
"pli-tv-kd6:13.2.1":	"नत्थुं विसमं आसिञ्चन्ति। ",
"pli-tv-kd6:13.2.2":	"भगवतो एतमत्थं आरोचेसुं। ",
"pli-tv-kd6:13.2.3":	"“अनुजानामि, भिक्खवे, यमकनत्थुकरणिन्”ति। ",
"pli-tv-kd6:13.2.4":	"नक्खमनियो होति। ",
"pli-tv-kd6:13.2.5":	"भगवतो एतमत्थं आरोचेसुं। ",
"pli-tv-kd6:13.2.6":	"“अनुजानामि, भिक्खवे, धूमं पातुन्”ति। ",
"pli-tv-kd6:13.2.7":	"तञ्ञेव वट्टिं आलिम्पेत्वा पिवन्ति, कण्ठो दहति। ",
"pli-tv-kd6:13.2.8":	"भगवतो एतमत्थं आरोचेसुं। ",
"pli-tv-kd6:13.2.9":	"“अनुजानामि, भिक्खवे, धूमनेत्तन्”ति। ",
"pli-tv-kd6:13.2.10":	"तेन खो पन समयेन छब्बग्गिया भिक्खू उच्चावचानि धूमनेत्तानि धारेन्ति—",
"pli-tv-kd6:13.2.11":	"सोवण्णमयं रूपियमयं। ",
"pli-tv-kd6:13.2.12":	"मनुस्सा उज्झायन्ति खिय्यन्ति विपाचेन्ति—",
"pli-tv-kd6:13.2.13":	"“सेय्यथापि गिही कामभोगिनो”ति। ",
"pli-tv-kd6:13.2.14":	"भगवतो एतमत्थं आरोचेसुं। ",
"pli-tv-kd6:13.2.15":	"“न, भिक्खवे, उच्चावचानि धूमनेत्तानि धारेतब्बानि। ",
"pli-tv-kd6:13.2.16":	"यो धारेय्य, आपत्ति दुक्कटस्स। ",
"pli-tv-kd6:13.2.17":	"अनुजानामि, भिक्खवे, अट्ठिमयं …पे… सङ्खनाभिमयन्”ति। ",
"pli-tv-kd6:13.2.18":	"तेन खो पन समयेन धूमनेत्तानि अपारुतानि होन्ति, पाणका पविसन्ति। ",
"pli-tv-kd6:13.2.19":	"भगवतो एतमत्थं आरोचेसुं। ",
"pli-tv-kd6:13.2.20":	"“अनुजानामि, भिक्खवे, अपिधानन्”ति। ",
"pli-tv-kd6:13.2.21":	"तेन खो पन समयेन भिक्खू धूमनेत्तानि हत्थेन परिहरन्ति। ",
"pli-tv-kd6:13.2.22":	"भगवतो एतमत्थं आरोचेसुं। ",
"pli-tv-kd6:13.2.23":	"“अनुजानामि, भिक्खवे, धूमनेत्तथविकन्”ति। ",
"pli-tv-kd6:13.2.24":	"एकतो घंसियन्ति। ",
"pli-tv-kd6:13.2.25":	"भगवतो एतमत्थं आरोचेसुं। ",
"pli-tv-kd6:13.2.26":	"“अनुजानामि, भिक्खवे, यमकथविकन्”ति। ",
"pli-tv-kd6:13.2.27":	"अंसबद्धको न होति। ",
"pli-tv-kd6:13.2.28":	"भगवतो एतमत्थं आरोचेसुं। ",
"pli-tv-kd6:13.2.29":	"“अनुजानामि, भिक्खवे, अंसबद्धकं बन्धनसुत्तकन्”ति। ",
"pli-tv-kd6:14.1.1":	"तेन खो पन समयेन आयस्मतो पिलिन्दवच्छस्स वाताबाधो होति। ",
"pli-tv-kd6:14.1.2":	"वेज्जा एवमाहंसु—",
"pli-tv-kd6:14.1.3":	"“तेलं पचितब्बन्”ति। ",
"pli-tv-kd6:14.1.4":	"भगवतो एतमत्थं आरोचेसुं। ",
"pli-tv-kd6:14.1.5":	"“अनुजानामि, भिक्खवे, तेलपाकन्”ति। ",
"pli-tv-kd6:14.1.6":	"तस्मिं खो पन तेलपाके मज्जं पक्खिपितब्बं होति। ",
"pli-tv-kd6:14.1.7":	"भगवतो एतमत्थं आरोचेसुं। ",
"pli-tv-kd6:14.1.8":	"“अनुजानामि, भिक्खवे, तेलपाके मज्जं पक्खिपितुन्”ति। ",
"pli-tv-kd6:14.1.9":	"तेन खो पन समयेन छब्बग्गिया भिक्खू अतिपक्खित्तमज्जानि तेलानि पचन्ति, तानि पिवित्वा मज्जन्ति। ",
"pli-tv-kd6:14.1.10":	"भगवतो एतमत्थं आरोचेसुं। ",
"pli-tv-kd6:14.1.11":	"“न, भिक्खवे, अतिपक्खित्तमज्जं तेलं पातब्बं। ",
"pli-tv-kd6:14.1.12":	"यो पिवेय्य, यथाधम्मो कारेतब्बो। ",
"pli-tv-kd6:14.1.13":	"अनुजानामि, भिक्खवे, यस्मिं तेलपाके मज्जस्स न वण्णो न गन्धो न रसो पञ्ञायति, एवरूपं मज्जपक्खित्तं तेलं पातुन्”ति। ",
"pli-tv-kd6:14.2.1":	"तेन खो पन समयेन भिक्खूनं बहुं अतिपक्खित्तमज्जं तेलं पक्कं होति। ",
"pli-tv-kd6:14.2.2":	"अथ खो भिक्खूनं एतदहोसि—“कथं नु खो अतिपक्खित्तमज्जे तेले पटिपज्जितब्बन्”ति? ",
"pli-tv-kd6:14.2.3":	"भगवतो एतमत्थं आरोचेसुं। ",
"pli-tv-kd6:14.2.4":	"“अनुजानामि, भिक्खवे, अब्भञ्जनं अधिट्ठातुन्”ति। ",
"pli-tv-kd6:14.2.5":	"तेन खो पन समयेन आयस्मतो पिलिन्दवच्छस्स बहुतरं तेलं पक्कं होति, तेलभाजनं न विज्जति। ",
"pli-tv-kd6:14.2.6":	"भगवतो एतमत्थं आरोचेसुं। ",
"pli-tv-kd6:14.2.7":	"“अनुजानामि, भिक्खवे, तीणि तुम्बानि—",
"pli-tv-kd6:14.2.8":	"लोहतुम्बं, कट्ठतुम्बं, फलतुम्बन्”ति। ",
"pli-tv-kd6:14.3.1":	"तेन खो पन समयेन आयस्मतो पिलिन्दवच्छस्स अङ्गवातो होति। ",
"pli-tv-kd6:14.3.2":	"भगवतो एतमत्थं आरोचेसुं। ",
"pli-tv-kd6:14.3.3":	"“अनुजानामि, भिक्खवे, सेदकम्मन्”ति। ",
"pli-tv-kd6:14.3.4":	"नक्खमनियो होति। ",
"pli-tv-kd6:14.3.5":	"भगवतो एतमत्थं आरोचेसुं। ",
"pli-tv-kd6:14.3.6":	"“अनुजानामि, भिक्खवे, सम्भारसेदन्”ति। ",
"pli-tv-kd6:14.3.7":	"नक्खमनियो होति। ",
"pli-tv-kd6:14.3.8":	"भगवतो एतमत्थं आरोचेसुं। ",
"pli-tv-kd6:14.3.9":	"“अनुजानामि, भिक्खवे, महासेदन्”ति। ",
"pli-tv-kd6:14.3.10":	"नक्खमनियो होति। ",
"pli-tv-kd6:14.3.11":	"भगवतो एतमत्थं आरोचेसुं। ",
"pli-tv-kd6:14.3.12":	"“अनुजानामि, भिक्खवे, भङ्गोदकन्”ति। ",
"pli-tv-kd6:14.3.13":	"नक्खमनियो होति। ",
"pli-tv-kd6:14.3.14":	"भगवतो एतमत्थं आरोचेसुं। ",
"pli-tv-kd6:14.3.15":	"“अनुजानामि, भिक्खवे, उदककोट्ठकन्”ति। ",
"pli-tv-kd6:14.4.1":	"तेन खो पन समयेन आयस्मतो पिलिन्दवच्छस्स पब्बवातो होति। ",
"pli-tv-kd6:14.4.2":	"भगवतो एतमत्थं आरोचेसुं। ",
"pli-tv-kd6:14.4.3":	"“अनुजानामि, भिक्खवे, लोहितं मोचेतुन्”ति। ",
"pli-tv-kd6:14.4.4":	"नक्खमनियो होति। ",
"pli-tv-kd6:14.4.5":	"भगवतो एतमत्थं आरोचेसुं। ",
"pli-tv-kd6:14.4.6":	"“अनुजानामि, भिक्खवे, लोहितं मोचेत्वा विसाणेन गाहेतुन्”ति। ",
"pli-tv-kd6:14.4.7":	"तेन खो पन समयेन आयस्मतो पिलिन्दवच्छस्स पादा फलिता होन्ति। ",
"pli-tv-kd6:14.4.8":	"भगवतो एतमत्थं आरोचेसुं। ",
"pli-tv-kd6:14.4.9":	"“अनुजानामि, भिक्खवे, पादब्भञ्जनन्”ति। ",
"pli-tv-kd6:14.4.10":	"नक्खमनियो होति। ",
"pli-tv-kd6:14.4.11":	"भगवतो एतमत्थं आरोचेसुं। ",
"pli-tv-kd6:14.4.12":	"“अनुजानामि, भिक्खवे, पज्जं अभिसङ्खरितुन्”ति। ",
"pli-tv-kd6:14.4.13":	"तेन खो पन समयेन अञ्ञतरस्स भिक्खुनो गण्डाबाधो होति। ",
"pli-tv-kd6:14.4.14":	"भगवतो एतमत्थं आरोचेसुं। ",
"pli-tv-kd6:14.4.15":	"“अनुजानामि, भिक्खवे, सत्थकम्मन्”ति। ",
"pli-tv-kd6:14.4.16":	"कसावोदकेन अत्थो होति। ",
"pli-tv-kd6:14.4.17":	"भगवतो एतमत्थं आरोचेसुं। ",
"pli-tv-kd6:14.4.18":	"“अनुजानामि, भिक्खवे, कसावोदकन्”ति। ",
"pli-tv-kd6:14.4.19":	"तिलकक्केन अत्थो होति। ",
"pli-tv-kd6:14.4.20":	"भगवतो एतमत्थं आरोचेसुं। ",
"pli-tv-kd6:14.4.21":	"“अनुजानामि, भिक्खवे, तिलकक्कन्”ति। ",
"pli-tv-kd6:14.5.1":	"कबळिकाय अत्थो होति। ",
"pli-tv-kd6:14.5.2":	"भगवतो एतमत्थं आरोचेसुं। ",
"pli-tv-kd6:14.5.3":	"“अनुजानामि, भिक्खवे, कबळिकन्”ति। ",
"pli-tv-kd6:14.5.4":	"वणबन्धनचोळेन अत्थो होति। ",
"pli-tv-kd6:14.5.5":	"भगवतो एतमत्थं आरोचेसुं। ",
"pli-tv-kd6:14.5.6":	"“अनुजानामि, भिक्खवे, वणबन्धनचोळन्”ति। ",
"pli-tv-kd6:14.5.7":	"वणो कण्डुवति। ",
"pli-tv-kd6:14.5.8":	"भगवतो एतमत्थं आरोचेसुं। ",
"pli-tv-kd6:14.5.9":	"“अनुजानामि, भिक्खवे, सासपकुट्टेन फोसितुन्”ति। ",
"pli-tv-kd6:14.5.10":	"वणो किलिज्जित्थ। ",
"pli-tv-kd6:14.5.11":	"भगवतो एतमत्थं आरोचेसुं। ",
"pli-tv-kd6:14.5.12":	"“अनुजानामि, भिक्खवे, धूमं कातुन्”ति। ",
"pli-tv-kd6:14.5.13":	"वड्ढमंसं वुट्ठाति। ",
"pli-tv-kd6:14.5.14":	"भगवतो एतमत्थं आरोचेसुं। ",
"pli-tv-kd6:14.5.15":	"“अनुजानामि, भिक्खवे, लोणसक्खरिकाय छिन्दितुन्”ति। ",
"pli-tv-kd6:14.5.16":	"वणो न रुहति। ",
"pli-tv-kd6:14.5.17":	"भगवतो एतमत्थं आरोचेसुं। ",
"pli-tv-kd6:14.5.18":	"“अनुजानामि, भिक्खवे, वणतेलन्”ति। ",
"pli-tv-kd6:14.5.19":	"तेलं गलति। ",
"pli-tv-kd6:14.5.20":	"भगवतो एतमत्थं आरोचेसुं। ",
"pli-tv-kd6:14.5.21":	"“अनुजानामि, भिक्खवे, विकासिकं सब्बं वणपटिकम्मन्”ति। ",
"pli-tv-kd6:14.6.1":	"तेन खो पन समयेन अञ्ञतरो भिक्खु अहिना दट्ठो होति। ",
"pli-tv-kd6:14.6.2":	"भगवतो एतमत्थं आरोचेसुं। ",
"pli-tv-kd6:14.6.3":	"“अनुजानामि, भिक्खवे, चत्तारि महाविकटानि दातुं—",
"pli-tv-kd6:14.6.4":	"गूथं, मुत्तं, छारिकं, मत्तिकन्”ति। ",
"pli-tv-kd6:14.6.5":	"अथ खो भिक्खूनं एतदहोसि—",
"pli-tv-kd6:14.6.6":	"“अप्पटिग्गहितानि नु खो उदाहु पटिग्गहेतब्बानी”ति। ",
"pli-tv-kd6:14.6.7":	"भगवतो एतमत्थं आरोचेसुं। ",
"pli-tv-kd6:14.6.8":	"“अनुजानामि, भिक्खवे, सति कप्पियकारके पटिग्गहापेतुं, असति कप्पियकारके सामं गहेत्वा परिभुञ्जितुन्”ति। ",
"pli-tv-kd6:14.6.9":	"तेन खो पन समयेन अञ्ञतरेन भिक्खुना विसं पीतं होति। ",
"pli-tv-kd6:14.6.10":	"भगवतो एतमत्थं आरोचेसुं। ",
"pli-tv-kd6:14.6.11":	"“अनुजानामि, भिक्खवे, गूथं पायेतुन्”ति। ",
"pli-tv-kd6:14.6.12":	"अथ खो भिक्खूनं एतदहोसि—",
"pli-tv-kd6:14.6.13":	"“अप्पटिग्गहितं नु खो उदाहु पटिग्गहेतब्बो”ति? ",
"pli-tv-kd6:14.6.14":	"भगवतो एतमत्थं आरोचेसुं। ",
"pli-tv-kd6:14.6.15":	"“अनुजानामि, भिक्खवे, यं करोन्तो पटिग्गण्हाति, स्वेव पटिग्गहो कतो, न पुन पटिग्गहेतब्बो”ति। ",
"pli-tv-kd6:14.7.1":	"तेन खो पन समयेन अञ्ञतरस्स भिक्खुनो घरदिन्नकाबाधो होति। ",
"pli-tv-kd6:14.7.2":	"भगवतो एतमत्थं आरोचेसुं। ",
"pli-tv-kd6:14.7.3":	"“अनुजानामि, भिक्खवे, सीतालोळिं पायेतुन्”ति। ",
"pli-tv-kd6:14.7.4":	"तेन खो पन समयेन अञ्ञतरो भिक्खु दुट्ठगहणिको होति। ",
"pli-tv-kd6:14.7.5":	"भगवतो एतमत्थं आरोचेसुं। ",
"pli-tv-kd6:14.7.6":	"“अनुजानामि, भिक्खवे, आमिसखारं पायेतुन्”ति। ",
"pli-tv-kd6:14.7.7":	"तेन खो पन समयेन अञ्ञतरस्स भिक्खुनो पण्डुरोगाबाधो होति। ",
"pli-tv-kd6:14.7.8":	"भगवतो एतमत्थं आरोचेसुं। ",
"pli-tv-kd6:14.7.9":	"“अनुजानामि, भिक्खवे, मुत्तहरीतकं पायेतुन्”ति। ",
"pli-tv-kd6:14.7.10":	"तेन खो पन समयेन अञ्ञतरस्स भिक्खुनो छविदोसाबाधो होति। ",
"pli-tv-kd6:14.7.11":	"भगवतो एतमत्थं आरोचेसुं। ",
"pli-tv-kd6:14.7.12":	"“अनुजानामि, भिक्खवे, गन्धालेपं कातुन्”ति। ",
"pli-tv-kd6:14.7.13":	"तेन खो पन समयेन अञ्ञतरो भिक्खु अभिसन्नकायो होति। ",
"pli-tv-kd6:14.7.14":	"भगवतो एतमत्थं आरोचेसुं। ",
"pli-tv-kd6:14.7.15":	"“अनुजानामि, भिक्खवे, विरेचनं पातुन्”ति। ",
"pli-tv-kd6:14.7.16":	"अच्छकञ्जिया अत्थो होति। ",
"pli-tv-kd6:14.7.17":	"भगवतो एतमत्थं आरोचेसुं। ",
"pli-tv-kd6:14.7.18":	"“अनुजानामि, भिक्खवे, अच्छकञ्जिन्”ति। ",
"pli-tv-kd6:14.7.19":	"अकटयूसेन अत्थो होति। ",
"pli-tv-kd6:14.7.20":	"भगवतो एतमत्थं आरोचेसुं। ",
"pli-tv-kd6:14.7.21":	"“अनुजानामि, भिक्खवे, अकटयूसन्”ति। ",
"pli-tv-kd6:14.7.22":	"कटाकटेन अत्थो होति। ",
"pli-tv-kd6:14.7.23":	"भगवतो एतमत्थं आरोचेसुं। ",
"pli-tv-kd6:14.7.24":	"“अनुजानामि, भिक्खवे, कटाकटन्”ति। ",
"pli-tv-kd6:14.7.25":	"पटिच्छादनीयेन अत्थो होति। ",
"pli-tv-kd6:14.7.26":	"भगवतो एतमत्थं आरोचेसुं। ",
"pli-tv-kd6:14.7.27":	"“अनुजानामि, भिक्खवे, पटिच्छादनीयन्”ति। ",
"pli-tv-kd6:15.1.0":	"३। पिलिन्दवच्छवत्थु ",
"pli-tv-kd6:15.1.1":	"तेन खो पन समयेन आयस्मा पिलिन्दवच्छो राजगहे पब्भारं सोधापेति लेणं कत्तुकामो। ",
"pli-tv-kd6:15.1.2":	"अथ खो राजा मागधो सेनियो बिम्बिसारो येनायस्मा पिलिन्दवच्छो तेनुपसङ्कमि, उपसङ्कमित्वा आयस्मन्तं पिलिन्दवच्छं अभिवादेत्वा एकमन्तं निसीदि। ",
"pli-tv-kd6:15.1.3":	"एकमन्तं निसिन्नो खो राजा मागधो सेनियो बिम्बिसारो आयस्मन्तं पिलिन्दवच्छं एतदवोच—",
"pli-tv-kd6:15.1.4":	"“किं, भन्ते, थेरो कारापेती”ति? ",
"pli-tv-kd6:15.1.5":	"“पब्भारं, महाराज, सोधापेमि, लेणं कत्तुकामो”ति। ",
"pli-tv-kd6:15.1.6":	"“अत्थो, भन्ते, अय्यस्स आरामिकेना”ति? ",
"pli-tv-kd6:15.1.7":	"“न खो, महाराज, भगवता आरामिको अनुञ्ञातो”ति। ",
"pli-tv-kd6:15.1.8":	"“तेन हि, भन्ते, भगवन्तं पटिपुच्छित्वा मम आरोचेय्याथा”ति। ",
"pli-tv-kd6:15.1.9":	"“एवं, महाराजा”ति खो आयस्मा पिलिन्दवच्छो रञ्ञो मागधस्स सेनियस्स बिम्बिसारस्स पच्चस्सोसि। ",
"pli-tv-kd6:15.2.1":	"अथ खो आयस्मा पिलिन्दवच्छो राजानं मागधं सेनियं बिम्बिसारं धम्मिया कथाय सन्दस्सेसि, समादपेसि, समुत्तेजेसि, सम्पहंसेसि। ",
"pli-tv-kd6:15.2.2":	"अथ खो राजा मागधो सेनियो बिम्बिसारो आयस्मता पिलिन्दवच्छेन धम्मिया कथाय सन्दस्सितो समादपितो समुत्तेजितो सम्पहंसितो उट्ठायासना आयस्मन्तं पिलिन्दवच्छं अभिवादेत्वा पदक्खिणं कत्वा पक्कामि। ",
"pli-tv-kd6:15.2.3":	"अथ खो आयस्मा पिलिन्दवच्छो भगवतो सन्तिके दूतं पाहेसि—",
"pli-tv-kd6:15.2.4":	"“राजा, भन्ते, मागधो सेनियो बिम्बिसारो आरामिकं दातुकामो। ",
"pli-tv-kd6:15.2.5":	"कथं नु खो, भन्ते, मया पटिपज्जितब्बन्”ति? ",
"pli-tv-kd6:15.2.6":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-kd6:15.2.7":	"“अनुजानामि, भिक्खवे, आरामिकन्”ति। ",
"pli-tv-kd6:15.3.1":	"दुतियम्पि खो राजा मागधो सेनियो बिम्बिसारो येनायस्मा पिलिन्दवच्छो तेनुपसङ्कमि; उपसङ्कमित्वा आयस्मन्तं पिलिन्दवच्छं अभिवादेत्वा एकमन्तं निसीदि। ",
"pli-tv-kd6:15.3.2":	"एकमन्तं निसिन्नो खो राजा मागधो सेनियो बिम्बिसारो आयस्मन्तं पिलिन्दवच्छं एतदवोच—",
"pli-tv-kd6:15.3.3":	"“अनुञ्ञातो, भन्ते, भगवता आरामिको”ति? ",
"pli-tv-kd6:15.3.4":	"“एवं, महाराजा”ति। ",
"pli-tv-kd6:15.3.5":	"“तेन हि, भन्ते, अय्यस्स आरामिकं दम्मी”ति। ",
"pli-tv-kd6:15.3.6":	"अथ खो राजा मागधो सेनियो बिम्बिसारो आयस्मतो पिलिन्दवच्छस्स आरामिकं पटिस्सुत्वा, विस्सरित्वा, चिरेन सतिं पटिलभित्वा, अञ्ञतरं सब्बत्थकं महामत्तं आमन्तेसि—",
"pli-tv-kd6:15.3.7":	"“यो मया, भणे, अय्यस्स आरामिको पटिस्सुतो, दिन्नो सो आरामिको”ति? ",
"pli-tv-kd6:15.3.8":	"“न खो, देव, अय्यस्स आरामिको दिन्नो”ति। ",
"pli-tv-kd6:15.3.9":	"“कीव चिरं नु खो, भणे, इतो हि तं होती”ति? ",
"pli-tv-kd6:15.4.1":	"अथ खो सो महामत्तो रत्तियो गणेत्वा राजानं मागधं सेनियं बिम्बिसारं एतदवोच—",
"pli-tv-kd6:15.4.2":	"“पञ्च, देव, रत्तिसतानी”ति। ",
"pli-tv-kd6:15.4.3":	"“तेन हि, भणे, अय्यस्स पञ्च आरामिकसतानि देही”ति। ",
"pli-tv-kd6:15.4.4":	"“एवं, देवा”ति ",
"pli-tv-kd6:15.4.5":	"खो सो महामत्तो रञ्ञो मागधस्स सेनियस्स बिम्बिसारस्स पटिस्सुत्वा आयस्मतो पिलिन्दवच्छस्स पञ्च आरामिकसतानि पादासि, पाटियेक्को गामो निविसि। ",
"pli-tv-kd6:15.4.6":	"“आरामिकगामको”तिपि नं आहंसु, “पिलिन्दगामको”तिपि नं आहंसु। ",
"pli-tv-kd6:15.4.7":	"तेन खो पन समयेन आयस्मा पिलिन्दवच्छो तस्मिं गामके कुलूपको होति। ",
"pli-tv-kd6:15.4.8":	"अथ खो आयस्मा पिलिन्दवच्छो पुब्बण्हसमयं निवासेत्वा पत्तचीवरमादाय पिलिन्दगामं पिण्डाय पाविसि। ",
"pli-tv-kd6:15.5.1":	"तेन खो पन समयेन तस्मिं गामके उस्सवो होति। ",
"pli-tv-kd6:15.5.2":	"दारका अलङ्कता मालाकिता कीळन्ति। ",
"pli-tv-kd6:15.5.3":	"अथ खो आयस्मा पिलिन्दवच्छो पिलिन्दगामके सपदानं पिण्डाय चरमानो येन अञ्ञतरस्स आरामिकस्स निवेसनं तेनुपसङ्कमि, उपसङ्कमित्वा पञ्ञत्ते आसने निसीदि। ",
"pli-tv-kd6:15.5.4":	"तेन खो पन समयेन तस्सा आरामिकिनिया धीता अञ्ञे दारके अलङ्कते मालाकिते पस्सित्वा रोदति—",
"pli-tv-kd6:15.5.5":	"“मालं मे देथ, अलङ्कारं मे देथा”ति। ",
"pli-tv-kd6:15.5.6":	"अथ खो आयस्मा पिलिन्दवच्छो तं आरामिकिनिं एतदवोच—",
"pli-tv-kd6:15.5.7":	"“किस्सायं दारिका रोदती”ति? ",
"pli-tv-kd6:15.5.8":	"“अयं, भन्ते, दारिका अञ्ञे दारके अलङ्कते मालाकिते पस्सित्वा रोदति—",
"pli-tv-kd6:15.5.9":	"‘मालं मे देथ, अलङ्कारं मे देथा’ति। ",
"pli-tv-kd6:15.5.10":	"कुतो अम्हाकं दुग्गतानं माला, कुतो अलङ्कारो”ति? ",
"pli-tv-kd6:15.6.1":	"अथ खो आयस्मा पिलिन्दवच्छो अञ्ञतरं तिणण्डुपकं गहेत्वा तं आरामिकिनिं एतदवोच—",
"pli-tv-kd6:15.6.2":	"“हन्दिमं तिणण्डुपकं तस्सा दारिकाय सीसे पटिमुञ्चा”ति। ",
"pli-tv-kd6:15.6.3":	"अथ खो सा आरामिकिनी तं तिणण्डुपकं गहेत्वा तस्सा दारिकाय सीसे पटिमुञ्चि। ",
"pli-tv-kd6:15.6.4":	"सा अहोसि सुवण्णमाला अभिरूपा, दस्सनीया, पासादिका; ",
"pli-tv-kd6:15.6.5":	"नत्थि तादिसा रञ्ञोपि अन्तेपुरे सुवण्णमाला। ",
"pli-tv-kd6:15.6.6":	"मनुस्सा रञ्ञो मागधस्स सेनियस्स बिम्बिसारस्स आरोचेसुं—",
"pli-tv-kd6:15.6.7":	"“अमुकस्स, देव, आरामिकस्स घरे सुवण्णमाला अभिरूपा, दस्सनीया, पासादिका; ",
"pli-tv-kd6:15.6.8":	"नत्थि तादिसा देवस्सपि अन्तेपुरे सुवण्णमाला; ",
"pli-tv-kd6:15.6.9":	"कुतो तस्स दुग्गतस्स? ",
"pli-tv-kd6:15.6.10":	"निस्संसयं चोरिकाय आभता”ति। ",
"pli-tv-kd6:15.6.11":	"अथ खो राजा मागधो सेनियो बिम्बिसारो तं आरामिककुलं बन्धापेसि। ",
"pli-tv-kd6:15.7.1":	"दुतियम्पि खो आयस्मा पिलिन्दवच्छो पुब्बण्हसमयं निवासेत्वा पत्तचीवरमादाय पिलिन्दगामं पिण्डाय पाविसि। ",
"pli-tv-kd6:15.7.2":	"पिलिन्दगामके सपदानं पिण्डाय चरमानो येन तस्स आरामिकस्स निवेसनं तेनुपसङ्कमि, उपसङ्कमित्वा पटिविस्सके पुच्छि—",
"pli-tv-kd6:15.7.3":	"“कहं इमं आरामिककुलं गतन्”ति? ",
"pli-tv-kd6:15.7.4":	"“एतिस्सा, भन्ते, सुवण्णमालाय कारणा रञ्ञा बन्धापितन्”ति। ",
"pli-tv-kd6:15.7.5":	"अथ खो आयस्मा पिलिन्दवच्छो येन रञ्ञो मागधस्स सेनियस्स बिम्बिसारस्स निवेसनं तेनुपसङ्कमि, उपसङ्कमित्वा पञ्ञत्ते आसने निसीदि। ",
"pli-tv-kd6:15.7.6":	"अथ खो राजा मागधो सेनियो बिम्बिसारो येनायस्मा पिलिन्दवच्छो तेनुपसङ्कमि, उपसङ्कमित्वा आयस्मन्तं पिलिन्दवच्छं अभिवादेत्वा एकमन्तं निसीदि। ",
"pli-tv-kd6:15.7.7":	"एकमन्तं निसिन्नं खो राजानं मागधं सेनियं बिम्बिसारं आयस्मा पिलिन्दवच्छो एतदवोच—",
"pli-tv-kd6:15.8.1":	"“किस्स, महाराज, आरामिककुलं बन्धापितन्”ति? ",
"pli-tv-kd6:15.8.2":	"“तस्स, भन्ते, आरामिकस्स घरे सुवण्णमाला अभिरूपा, दस्सनीया, पासादिका; ",
"pli-tv-kd6:15.8.3":	"नत्थि तादिसा अम्हाकम्पि अन्तेपुरे सुवण्णमाला; ",
"pli-tv-kd6:15.8.4":	"कुतो तस्स दुग्गतस्स? ",
"pli-tv-kd6:15.8.5":	"निस्संसयं चोरिकाय आभता”ति। ",
"pli-tv-kd6:15.8.6":	"अथ खो आयस्मा पिलिन्दवच्छो रञ्ञो मागधस्स सेनियस्स बिम्बिसारस्स पासादं सुवण्णन्ति अधिमुच्चि; ",
"pli-tv-kd6:15.8.7":	"सो अहोसि सब्बसोवण्णमयो। ",
"pli-tv-kd6:15.8.8":	"“इदं पन ते, महाराज, ताव बहुं सुवण्णं कुतो”ति? ",
"pli-tv-kd6:15.8.9":	"“अञ्ञातं, भन्ते, अय्यस्सेवेसो इद्धानुभावो”ति तं आरामिककुलं मुञ्चापेसि। ",
"pli-tv-kd6:15.9.1":	"मनुस्सा—",
"pli-tv-kd6:15.9.2":	"“अय्येन किर पिलिन्दवच्छेन सराजिकाय परिसाय उत्तरि मनुस्सधम्मं इद्धिपाटिहारियं दस्सितन्”ति—",
"pli-tv-kd6:15.9.3":	"अत्तमना अभिप्पसन्ना आयस्मतो पिलिन्दवच्छस्स पञ्च भेसज्जानि अभिहरिंसु, सेय्यथिदं—",
"pli-tv-kd6:15.9.4":	"सप्पिं, नवनीतं, तेलं, मधुं, फाणितं। ",
"pli-tv-kd6:15.9.5":	"पकतियापि च आयस्मा पिलिन्दवच्छो लाभी होति पञ्चन्नं भेसज्जानं; ",
"pli-tv-kd6:15.9.6":	"लद्धं लद्धं परिसाय विस्सज्जेति। ",
"pli-tv-kd6:15.9.7":	"परिसा चस्स होति बाहुल्लिका; ",
"pli-tv-kd6:15.9.8":	"लद्धं लद्धं कोलम्बेपि, घटेपि, पूरेत्वा पटिसामेति; ",
"pli-tv-kd6:15.9.9":	"परिस्सावनानिपि, थविकायोपि, पूरेत्वा वातपानेसु लग्गेति। ",
"pli-tv-kd6:15.9.10":	"तानि ओलीनविलीनानि तिट्ठन्ति। ",
"pli-tv-kd6:15.9.11":	"उन्दूरेहिपि विहारा ओकिण्णविकिण्णा होन्ति। ",
"pli-tv-kd6:15.9.12":	"मनुस्सा विहारचारिकं आहिण्डन्ता पस्सित्वा उज्झायन्ति खिय्यन्ति विपाचेन्ति—",
"pli-tv-kd6:15.9.13":	"“अन्तोकोट्ठागारिका इमे समणा सक्यपुत्तिया, सेय्यथापि राजा मागधो सेनियो बिम्बिसारो”ति। ",
"pli-tv-kd6:15.10.1":	"अस्सोसुं खो भिक्खू तेसं मनुस्सानं उज्झायन्तानं खिय्यन्तानं विपाचेन्तानं। ",
"pli-tv-kd6:15.10.2":	"ये ते भिक्खू अप्पिच्छा, ते उज्झायन्ति खिय्यन्ति विपाचेन्ति—",
"pli-tv-kd6:15.10.3":	"“कथञ्हि नाम भिक्खू एवरूपाय बाहुल्लाय चेतेस्सन्ती”ति। ",
"pli-tv-kd6:15.10.4":	"अथ खो ते भिक्खू ते अनेकपरियायेन विगरहित्वा भगवतो एतमत्थं आरोचेसुं …पे… ",
"pli-tv-kd6:15.10.5":	"“सच्चं किर, भिक्खवे, भिक्खू एवरूपाय बाहुल्लाय चेतेन्ती”ति? ",
"pli-tv-kd6:15.10.6":	"“सच्चं, भगवा”ति …पे… ",
"pli-tv-kd6:15.10.7":	"विगरहित्वा धम्मिं कथं कत्वा भिक्खू आमन्तेसि—",
"pli-tv-kd6:15.10.8":	"“यानि खो पन तानि गिलानानं भिक्खूनं पटिसायनीयानि भेसज्जानि, सेय्यथिदं—सप्पि, नवनीतं, तेलं, मधु, फाणितं, तानि पटिग्गहेत्वा सत्ताहपरमं सन्निधिकारकं परिभुञ्जितब्बानि। तं अतिक्कामयतो यथाधम्मो कारेतब्बो”ति। ",
"pli-tv-kd6:15.10.9":	"भेसज्जानुञ्ञातभाणवारो निट्ठितो पठमो। ",
"pli-tv-kd6:16.1.0":	"४। गुळादिअनुजानन ",
"pli-tv-kd6:16.1.1":	"अथ खो भगवा सावत्थियं यथाभिरन्तं विहरित्वा येन राजगहं तेन चारिकं पक्कामि। ",
"pli-tv-kd6:16.1.2":	"अद्दसा खो आयस्मा कङ्खारेवतो अन्तरामग्गे गुळकरणं, ओक्कमित्वा गुळे पिट्ठम्पि छारिकम्पि पक्खिपन्ते, दिस्वान—",
"pli-tv-kd6:16.1.3":	"“अकप्पियो गुळो सामिसो, न कप्पति गुळो विकाले परिभुञ्जितुन्”ति—",
"pli-tv-kd6:16.1.4":	"कुक्कुच्चायन्तो सपरिसो गुळं न परिभुञ्जति। ",
"pli-tv-kd6:16.1.5":	"येपिस्स सोतब्बं मञ्ञन्ति, तेपि गुळं न परिभुञ्जन्ति। ",
"pli-tv-kd6:16.1.6":	"भगवतो एतमत्थं आरोचेसुं। ",
"pli-tv-kd6:16.1.7":	"“किमत्थाय, भिक्खवे, गुळे पिट्ठम्पि छारिकम्पि पक्खिपन्ती”ति? ",
"pli-tv-kd6:16.1.8":	"“थद्धत्थाय, भगवा”ति। ",
"pli-tv-kd6:16.1.9":	"“सचे, भिक्खवे, थद्धत्थाय गुळे पिट्ठम्पि छारिकम्पि पक्खिपन्ति, सो च गुळोत्वेव सङ्खं गच्छति। ",
"pli-tv-kd6:16.1.10":	"अनुजानामि, भिक्खवे, यथासुखं गुळं परिभुञ्जितुन्”ति। ",
"pli-tv-kd6:16.2.1":	"अद्दसा खो आयस्मा कङ्खारेवतो अन्तरामग्गे वच्चे मुग्गं जातं, पस्सित्वा—",
"pli-tv-kd6:16.2.2":	"“अकप्पिया मुग्गा; ",
"pli-tv-kd6:16.2.3":	"पक्कापि मुग्गा जायन्ती”ति—",
"pli-tv-kd6:16.2.4":	"कुक्कुच्चायन्तो सपरिसो मुग्गं न परिभुञ्जति। ",
"pli-tv-kd6:16.2.5":	"येपिस्स सोतब्बं मञ्ञन्ति, तेपि मुग्गं न परिभुञ्जन्ति। ",
"pli-tv-kd6:16.2.6":	"भगवतो एतमत्थं आरोचेसुं। ",
"pli-tv-kd6:16.2.7":	"“सचे, भिक्खवे, पक्कापि मुग्गा जायन्ति, अनुजानामि, भिक्खवे, यथासुखं मुग्गं परिभुञ्जितुन्”ति। ",
"pli-tv-kd6:16.3.1":	"तेन खो पन समयेन अञ्ञतरस्स भिक्खुनो उदरवाताबाधो होति। ",
"pli-tv-kd6:16.3.2":	"सो लोणसोवीरकं अपायि। ",
"pli-tv-kd6:16.3.3":	"तस्स सो उदरवाताबाधो पटिप्पस्सम्भि। ",
"pli-tv-kd6:16.3.4":	"भगवतो एतमत्थं आरोचेसुं। ",
"pli-tv-kd6:16.3.5":	"“अनुजानामि, भिक्खवे, गिलानस्स लोणसोवीरकं; ",
"pli-tv-kd6:16.3.6":	"अगिलानस्स उदकसम्भिन्नं पानपरिभोगेन परिभुञ्जितुन्”ति। ",
"pli-tv-kd6:17.1.0":	"५। अन्तोवुट्ठादिपटिक्खेपकथा ",
"pli-tv-kd6:17.1.1":	"अथ खो भगवा अनुपुब्बेन चारिकं चरमानो येन राजगहं तदवसरि। तत्र सुदं भगवा राजगहे विहरति वेळुवने कलन्दकनिवापे। ",
"pli-tv-kd6:17.1.2":	"तेन खो पन समयेन भगवतो उदरवाताबाधो होति। ",
"pli-tv-kd6:17.1.3":	"अथ खो आयस्मा आनन्दो—“पुब्बेपि भगवतो उदरवाताबाधो तेकटुलयागुया फासु होती”ति—",
"pli-tv-kd6:17.1.4":	"सामं तिलम्पि, तण्डुलम्पि, मुग्गम्पि विञ्ञापेत्वा, अन्तो वासेत्वा, अन्तो सामं पचित्वा भगवतो उपनामेसि—",
"pli-tv-kd6:17.1.5":	"“पिवतु भगवा तेकटुलयागुन्”ति। ",
"pli-tv-kd6:17.2.1":	"जानन्तापि तथागता पुच्छन्ति, जानन्तापि न पुच्छन्ति; ",
"pli-tv-kd6:17.2.2":	"कालं विदित्वा पुच्छन्ति, कालं विदित्वा न पुच्छन्ति; ",
"pli-tv-kd6:17.2.3":	"अत्थसंहितं तथागता पुच्छन्ति, नो अनत्थसंहितं। ",
"pli-tv-kd6:17.2.4":	"अनत्थसंहिते सेतुघातो तथागतानं। ",
"pli-tv-kd6:17.2.5":	"द्वीहि आकारेहि बुद्धा भगवन्तो भिक्खू पटिपुच्छन्ति— “धम्मं वा देसेस्साम, सावकानं वा सिक्खापदं पञ्ञपेस्सामा”ति। ",
"pli-tv-kd6:17.2.6":	"अथ खो भगवा आयस्मन्तं आनन्दं आमन्तेसि—“कुतायं, आनन्द, यागू”ति? ",
"pli-tv-kd6:17.2.7":	"अथ खो आयस्मा आनन्दो भगवतो एतमत्थं आरोचेसि। ",
"pli-tv-kd6:17.3.1":	"विगरहि बुद्धो भगवा—",
"pli-tv-kd6:17.3.2":	"“अननुच्छविकं, आनन्द, अननुलोमिकं, अप्पतिरूपं, अस्सामणकं, अकप्पियं, अकरणीयं। ",
"pli-tv-kd6:17.3.3":	"कथञ्हि नाम त्वं, आनन्द, एवरूपाय बाहुल्लाय चेतेस्ससि। ",
"pli-tv-kd6:17.3.4":	"यदपि, आनन्द, अन्तो वुट्ठं तदपि अकप्पियं; ",
"pli-tv-kd6:17.3.5":	"यदपि अन्तो पक्कं, तदपि अकप्पियं; ",
"pli-tv-kd6:17.3.6":	"यदपि सामं पक्कं, तदपि अकप्पियं। ",
"pli-tv-kd6:17.3.7":	"नेतं, आनन्द, अप्पसन्नानं वा पसादाय …पे… ",
"pli-tv-kd6:17.3.8":	"विगरहित्वा धम्मिं कथं कत्वा भिक्खू आमन्तेसि—",
"pli-tv-kd6:17.3.9":	"“न, भिक्खवे, अन्तो वुट्ठं, अन्तो पक्कं, सामं पक्कं परिभुञ्जितब्बं। ",
"pli-tv-kd6:17.3.10":	"यो परिभुञ्जेय्य, आपत्ति दुक्कटस्स। ",
"pli-tv-kd6:17.4.1":	"अन्तो चे, भिक्खवे, वुट्ठं, अन्तो पक्कं, सामं पक्कं तञ्चे परिभुञ्जेय्य, आपत्ति तिण्णं दुक्कटानं। ",
"pli-tv-kd6:17.4.2":	"अन्तो चे, भिक्खवे, वुट्ठं, अन्तो पक्कं, अञ्ञेहि पक्कं, तञ्चे परिभुञ्जेय्य, आपत्ति द्विन्नं दुक्कटानं। ",
"pli-tv-kd6:17.4.3":	"अन्तो चे, भिक्खवे, वुट्ठं, बहि पक्कं, सामं पक्कं, तञ्चे परिभुञ्जेय्य, आपत्ति द्विन्नं दुक्कटानं। ",
"pli-tv-kd6:17.5.1":	"बहि चे, भिक्खवे, वुट्ठं, अन्तो पक्कं, सामं पक्कं, तञ्चे परिभुञ्जेय्य, आपत्ति द्विन्नं दुक्कटानं। ",
"pli-tv-kd6:17.5.2":	"अन्तो चे, भिक्खवे, वुट्ठं, बहि पक्कं, अञ्ञेहि पक्कं, तञ्चे परिभुञ्जेय्य, आपत्ति दुक्कटस्स। ",
"pli-tv-kd6:17.5.3":	"बहि चे, भिक्खवे, वुट्ठं, अन्तो पक्कं, अञ्ञेहि पक्कं, तञ्चे परिभुञ्जेय्य, आपत्ति दुक्कटस्स। ",
"pli-tv-kd6:17.5.4":	"बहि चे, भिक्खवे, वुट्ठं, बहि पक्कं, सामं पक्कं, तञ्चे परिभुञ्जेय्य, आपत्ति दुक्कटस्स। ",
"pli-tv-kd6:17.5.5":	"बहि चे, भिक्खवे, वुट्ठं, बहि पक्कं, अञ्ञेहि पक्कं, तञ्चे परिभुञ्जेय्य, अनापत्ती”ति। ",
"pli-tv-kd6:17.6.1":	"तेन खो पन समयेन भिक्खू—",
"pli-tv-kd6:17.6.2":	"“भगवता सामंपाको पटिक्खित्तो”ति—",
"pli-tv-kd6:17.6.3":	"पुन पाके कुक्कुच्चायन्ति। ",
"pli-tv-kd6:17.6.4":	"भगवतो एतमत्थं आरोचेसुं। ",
"pli-tv-kd6:17.6.5":	"“अनुजानामि, भिक्खवे, पुन पाकं पचितुन्”ति। ",
"pli-tv-kd6:17.7.1":	"तेन खो पन समयेन राजगहं दुब्भिक्खं होति। ",
"pli-tv-kd6:17.7.2":	"मनुस्सा लोणम्पि, तेलम्पि, तण्डुलम्पि, खादनीयम्पि आरामं आहरन्ति। ",
"pli-tv-kd6:17.7.3":	"तानि भिक्खू बहि वासेन्ति; ",
"pli-tv-kd6:17.7.4":	"उक्कपिण्डकापि खादन्ति, चोरापि हरन्ति। ",
"pli-tv-kd6:17.7.5":	"भगवतो एतमत्थं आरोचेसुं। ",
"pli-tv-kd6:17.7.6":	"“अनुजानामि, भिक्खवे, अन्तो वासेतुन्”ति। ",
"pli-tv-kd6:17.7.7":	"अन्तो वासेत्वा बहि पाचेन्ति। ",
"pli-tv-kd6:17.7.8":	"दमका परिवारेन्ति। ",
"pli-tv-kd6:17.7.9":	"भिक्खू अविस्सट्ठा परिभुञ्जन्ति। ",
"pli-tv-kd6:17.7.10":	"भगवतो एतमत्थं आरोचेसुं। ",
"pli-tv-kd6:17.7.11":	"“अनुजानामि, भिक्खवे, अन्तो पचितुन्”ति। ",
"pli-tv-kd6:17.7.12":	"दुब्भिक्खे कप्पियकारका बहुतरं हरन्ति, अप्पतरं भिक्खूनं देन्ति। ",
"pli-tv-kd6:17.7.13":	"भगवतो एतमत्थं आरोचेसुं। ",
"pli-tv-kd6:17.7.14":	"“अनुजानामि, भिक्खवे, सामं पचितुं। ",
"pli-tv-kd6:17.7.15":	"अनुजानामि, भिक्खवे, अन्तो वुट्ठं, अन्तो पक्कं, सामं पक्कन्”ति। ",
"pli-tv-kd6:17.8.0":	"६। उग्गहितपटिग्गहण ",
"pli-tv-kd6:17.8.1":	"तेन खो पन समयेन सम्बहुला भिक्खू कासीसु वस्संवुट्ठा राजगहं गच्छन्ता भगवन्तं दस्सनाय अन्तरामग्गे न लभिंसु लूखस्स वा पणीतस्स वा भोजनस्स यावदत्थं पारिपूरिं; ",
"pli-tv-kd6:17.8.2":	"बहुञ्च फलखादनीयं अहोसि; ",
"pli-tv-kd6:17.8.3":	"कप्पियकारको च न अहोसि। ",
"pli-tv-kd6:17.8.4":	"अथ खो ते भिक्खू किलन्तरूपा येन राजगहं वेळुवनं कलन्दकनिवापो, येन भगवा तेनुपसङ्कमिंसु, उपसङ्कमित्वा भगवन्तं अभिवादेत्वा एकमन्तं निसीदिंसु। ",
"pli-tv-kd6:17.8.5":	"आचिण्णं खो पनेतं बुद्धानं भगवन्तानं आगन्तुकेहि भिक्खूहि सद्धिं पटिसम्मोदितुं। ",
"pli-tv-kd6:17.8.6":	"अथ खो भगवा ते भिक्खू एतदवोच—",
"pli-tv-kd6:17.8.7":	"“कच्चि, भिक्खवे, खमनीयं, कच्चि यापनीयं, ",
"pli-tv-kd6:17.8.8":	"कच्चित्थ अप्पकिलमथेन अद्धानं आगता; ",
"pli-tv-kd6:17.8.9":	"कुतो च तुम्हे, भिक्खवे, आगच्छथा”ति? ",
"pli-tv-kd6:17.9.1":	"“खमनीयं, भगवा, यापनीयं, भगवा। ",
"pli-tv-kd6:17.9.2":	"इध मयं, भन्ते, कासीसु वस्संवुट्ठा राजगहं आगच्छन्ता भगवन्तं दस्सनाय अन्तरामग्गे न लभिम्हा लूखस्स वा पणीतस्स वा भोजनस्स यावदत्थं पारिपूरिं; ",
"pli-tv-kd6:17.9.3":	"बहुञ्च फलखादनीयं अहोसि; ",
"pli-tv-kd6:17.9.4":	"कप्पियकारको च न अहोसि; ",
"pli-tv-kd6:17.9.5":	"तेन मयं किलन्तरूपा अद्धानं आगता”ति। ",
"pli-tv-kd6:17.9.6":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-kd6:17.9.7":	"“अनुजानामि, भिक्खवे, यत्थ फलखादनीयं पस्सति, कप्पियकारको च न होति, सामं गहेत्वा, हरित्वा, कप्पियकारके पस्सित्वा, भूमियं निक्खिपित्वा, पटिग्गहापेत्वा परिभुञ्जितुं। ",
"pli-tv-kd6:17.9.8":	"अनुजानामि, भिक्खवे, उग्गहितं पटिग्गहितुन्”ति। ",
"pli-tv-kd6:18.1.1":	"तेन खो पन समयेन अञ्ञतरस्स ब्राह्मणस्स नवा च तिला नवञ्च मधु उप्पन्ना होन्ति। ",
"pli-tv-kd6:18.1.2":	"अथ खो तस्स ब्राह्मणस्स एतदहोसि—",
"pli-tv-kd6:18.1.3":	"“यन्नूनाहं नवे च तिले नवञ्च मधुं बुद्धप्पमुखस्स भिक्खुसङ्घस्स ददेय्यन्”ति। ",
"pli-tv-kd6:18.1.4":	"अथ खो सो ब्राह्मणो येन भगवा तेनुपसङ्कमि, उपसङ्कमित्वा भगवता सद्धिं पटिसम्मोदि, सम्मोदनीयं कथं सारणीयं वीतिसारेत्वा एकमन्तं अट्ठासि। ",
"pli-tv-kd6:18.1.5":	"एकमन्तं ठितो खो सो ब्राह्मणो भगवन्तं एतदवोच—",
"pli-tv-kd6:18.1.6":	"“अधिवासेतु मे भवं गोतमो स्वातनाय भत्तं, सद्धिं भिक्खुसङ्घेना”ति। ",
"pli-tv-kd6:18.1.7":	"अधिवासेसि भगवा तुण्हीभावेन। ",
"pli-tv-kd6:18.1.8":	"अथ खो सो ब्राह्मणो भगवतो अधिवासनं विदित्वा पक्कामि। ",
"pli-tv-kd6:18.2.1":	"अथ खो सो ब्राह्मणो तस्सा रत्तिया अच्चयेन पणीतं खादनीयं भोजनीयं पटियादापेत्वा भगवतो कालं आरोचापेसि—",
"pli-tv-kd6:18.2.2":	"“कालो, भो गोतम, निट्ठितं भत्तन्”ति। ",
"pli-tv-kd6:18.2.3":	"अथ खो भगवा पुब्बण्हसमयं निवासेत्वा पत्तचीवरमादाय येन तस्स ब्राह्मणस्स निवेसनं तेनुपसङ्कमि, उपसङ्कमित्वा पञ्ञत्ते आसने निसीदि, सद्धिं भिक्खुसङ्घेन। ",
"pli-tv-kd6:18.2.4":	"अथ खो सो ब्राह्मणो बुद्धप्पमुखं भिक्खुसङ्घं पणीतेन खादनीयेन भोजनीयेन सहत्था सन्तप्पेत्वा सम्पवारेत्वा भगवन्तं भुत्ताविं ओनीतपत्तपाणिं एकमन्तं निसीदि। ",
"pli-tv-kd6:18.2.5":	"एकमन्तं निसिन्नं खो तं ब्राह्मणं भगवा धम्मिया कथाय सन्दस्सेत्वा, समादपेत्वा, समुत्तेजेत्वा, सम्पहंसेत्वा उट्ठायासना पक्कामि। ",
"pli-tv-kd6:18.3.1":	"अथ खो तस्स ब्राह्मणस्स अचिरपक्कन्तस्स भगवतो एतदहोसि—",
"pli-tv-kd6:18.3.2":	"“येसं खो मया अत्थाय बुद्धप्पमुखो भिक्खुसङ्घो निमन्तितो, ‘नवे च तिले नवञ्च मधुं दस्सामी’ति, ते मया पमुट्ठा दातुं। ",
"pli-tv-kd6:18.3.3":	"यन्नूनाहं नवे च तिले नवञ्च मधुं कोलम्बेहि च घटेहि च आरामं हरापेय्यन्”ति। ",
"pli-tv-kd6:18.3.4":	"अथ खो सो ब्राह्मणो नवे च तिले नवञ्च मधुं कोलम्बेहि च घटेहि च आरामं हरापेत्वा येन भगवा तेनुपसङ्कमि, उपसङ्कमित्वा एकमन्तं अट्ठासि। ",
"pli-tv-kd6:18.3.5":	"एकमन्तं ठितो खो सो ब्राह्मणो भगवन्तं एतदवोच—",
"pli-tv-kd6:18.4.1":	"“येसं खो मया, भो गोतम, अत्थाय बुद्धप्पमुखो भिक्खुसङ्घो निमन्तितो, ‘नवे च तिले नवञ्च मधुं दस्सामी’ति, ते मया पमुट्ठा दातुं। ",
"pli-tv-kd6:18.4.2":	"पटिग्गण्हातु मे भवं गोतमो नवे च तिले नवञ्च मधुन्”ति। ",
"pli-tv-kd6:18.4.3":	"“तेन हि, ब्राह्मण, भिक्खूनं देही”ति। ",
"pli-tv-kd6:18.4.4":	"तेन खो पन समयेन भिक्खू दुब्भिक्खे अप्पमत्तकेपि पवारेन्ति, पटिसङ्खापि पटिक्खिपन्ति, ",
"pli-tv-kd6:18.4.5":	"सब्बो च सङ्घो पवारितो होति। भिक्खू कुक्कुच्चायन्ता न पटिग्गण्हन्ति। ",
"pli-tv-kd6:18.4.6":	"“पटिग्गण्हथ, भिक्खवे, परिभुञ्जथ। ",
"pli-tv-kd6:18.4.7":	"अनुजानामि, भिक्खवे, ततो नीहटं भुत्ताविना पवारितेन अनतिरित्तं परिभुञ्जितुन्”ति। ",
"pli-tv-kd6:19.1.0":	"७। पटिग्गहितादिअनुजानन ",
"pli-tv-kd6:19.1.1":	"तेन खो पन समयेन आयस्मतो उपनन्दस्स सक्यपुत्तस्स उपट्ठाककुलं सङ्घस्सत्थाय खादनीयं पाहेसि—",
"pli-tv-kd6:19.1.2":	"“अय्यस्स उपनन्दस्स दस्सेत्वा सङ्घस्स दातब्बन्”ति। ",
"pli-tv-kd6:19.1.3":	"तेन खो पन समयेन आयस्मा उपनन्दो सक्यपुत्तो गामं पिण्डाय पविट्ठो होति। ",
"pli-tv-kd6:19.1.4":	"अथ खो ते मनुस्सा आरामं गन्त्वा भिक्खू पुच्छिंसु—",
"pli-tv-kd6:19.1.5":	"“कहं, भन्ते, अय्यो उपनन्दो”ति? ",
"pli-tv-kd6:19.1.6":	"“एसावुसो, आयस्मा उपनन्दो सक्यपुत्तो गामं पिण्डाय पविट्ठो”ति। ",
"pli-tv-kd6:19.1.7":	"“इदं, भन्ते, खादनीयं अय्यस्स उपनन्दस्स दस्सेत्वा सङ्घस्स दातब्बन्”ति। ",
"pli-tv-kd6:19.1.8":	"भगवतो एतमत्थं आरोचेसुं। ",
"pli-tv-kd6:19.1.9":	"“तेन हि, भिक्खवे, पटिग्गहेत्वा निक्खिपथ याव उपनन्दो आगच्छती”ति। ",
"pli-tv-kd6:19.2.1":	"अथ खो आयस्मा उपनन्दो सक्यपुत्तो पुरेभत्तं कुलानि पयिरुपासित्वा दिवा आगच्छति। ",
"pli-tv-kd6:19.2.2":	"तेन खो पन समयेन भिक्खू दुब्भिक्खे अप्पमत्तकेपि पवारेन्ति, पटिसङ्खापि पटिक्खिपन्ति, सब्बो च सङ्घो पवारितो होति। ",
"pli-tv-kd6:19.2.3":	"भिक्खू कुक्कुच्चायन्ता न पटिग्गण्हन्ति। ",
"pli-tv-kd6:19.2.4":	"“पटिग्गण्हथ, भिक्खवे, परिभुञ्जथ। ",
"pli-tv-kd6:19.2.5":	"अनुजानामि, भिक्खवे, पुरेभत्तं पटिग्गहितं भुत्ताविना पवारितेन अनतिरित्तं परिभुञ्जितुन्”ति। ",
"pli-tv-kd6:20.1.1":	"अथ खो भगवा राजगहे यथाभिरन्तं विहरित्वा येन सावत्थि तेन चारिकं पक्कामि। ",
"pli-tv-kd6:20.1.2":	"अनुपुब्बेन चारिकं चरमानो येन सावत्थि तदवसरि। ",
"pli-tv-kd6:20.1.3":	"तत्र सुदं भगवा सावत्थियं विहरति जेतवने अनाथपिण्डिकस्स आरामे। ",
"pli-tv-kd6:20.1.4":	"तेन खो पन समयेन आयस्मतो सारिपुत्तस्स कायडाहाबाधो होति। ",
"pli-tv-kd6:20.1.5":	"अथ खो आयस्मा महामोग्गल्लानो येनायस्मा सारिपुत्तो तेनुपसङ्कमि, उपसङ्कमित्वा आयस्मन्तं सारिपुत्तं एतदवोच—",
"pli-tv-kd6:20.1.6":	"“पुब्बे ते, आवुसो सारिपुत्त, कायडाहाबाधो केन फासु होती”ति? ",
"pli-tv-kd6:20.1.7":	"“भिसेहि च मे, आवुसो, मुळालिकाहि चा”ति। ",
"pli-tv-kd6:20.1.8":	"अथ खो आयस्मा महामोग्गल्लानो सेय्यथापि नाम बलवा पुरिसो समिञ्जितं वा बाहं पसारेय्य, पसारितं वा बाहं समिञ्जेय्य; एवमेव जेतवने अन्तरहितो मन्दाकिनिया पोक्खरणिया तीरे पातुरहोसि। ",
"pli-tv-kd6:20.2.1":	"अद्दसा खो अञ्ञतरो नागो आयस्मन्तं महामोग्गल्लानं दूरतोव आगच्छन्तं, दिस्वान आयस्मन्तं महामोग्गल्लानं एतदवोच—",
"pli-tv-kd6:20.2.2":	"“एतु खो, भन्ते, अय्यो महामोग्गल्लानो। स्वागतं, भन्ते, अय्यस्स महामोग्गल्लानस्स। ",
"pli-tv-kd6:20.2.3":	"केन, भन्ते, अय्यस्स अत्थो; ",
"pli-tv-kd6:20.2.4":	"किं दम्मी”ति? ",
"pli-tv-kd6:20.2.5":	"“भिसेहि च मे, आवुसो, अत्थो, मुळालिकाहि चा”ति। ",
"pli-tv-kd6:20.2.6":	"अथ खो सो नागो अञ्ञतरं नागं आणापेसि—",
"pli-tv-kd6:20.2.7":	"“तेन हि, भणे, अय्यस्स भिसे च मुळालिकायो च यावदत्थं देही”ति। ",
"pli-tv-kd6:20.2.8":	"अथ खो सो नागो मन्दाकिनिं पोक्खरणिं ओगाहेत्वा, सोण्डाय भिसञ्च मुळालिकञ्च अब्बाहित्वा, सुविक्खालितं विक्खालेत्वा, भण्डिकं बन्धित्वा येनायस्मा महामोग्गल्लानो तेनुपसङ्कमि। ",
"pli-tv-kd6:20.3.1":	"अथ खो आयस्मा महामोग्गल्लानो—सेय्यथापि नाम बलवा पुरिसो समिञ्जितं वा बाहं पसारेय्य, पसारितं वा बाहं समिञ्जेय्य; एवमेव—मन्दाकिनिया पोक्खरणिया तीरे अन्तरहितो जेतवने पातुरहोसि। ",
"pli-tv-kd6:20.3.2":	"सोपि खो नागो मन्दाकिनिया पोक्खरणिया तीरे अन्तरहितो जेतवने पातुरहोसि। ",
"pli-tv-kd6:20.3.3":	"अथ खो सो नागो आयस्मतो महामोग्गल्लानस्स भिसे च मुळालिकायो च पटिग्गहापेत्वा जेतवने अन्तरहितो मन्दाकिनिया पोक्खरणिया तीरे पातुरहोसि। ",
"pli-tv-kd6:20.3.4":	"अथ खो आयस्मा महामोग्गल्लानो आयस्मतो सारिपुत्तस्स भिसे च मुळालिकायो च उपनामेसि। ",
"pli-tv-kd6:20.3.5":	"अथ खो आयस्मतो सारिपुत्तस्स भिसे च मुळालिकायो च भुत्तस्स कायडाहाबाधो पटिप्पस्सम्भि। ",
"pli-tv-kd6:20.3.6":	"बहू भिसा च मुळालिकायो च अवसिट्ठा होन्ति। ",
"pli-tv-kd6:20.4.1":	"तेन खो पन समयेन भिक्खू दुब्भिक्खे अप्पमत्तकेपि पवारेन्ति, पटिसङ्खापि पटिक्खिपन्ति, सब्बो च सङ्घो पवारितो होति। ",
"pli-tv-kd6:20.4.2":	"भिक्खू कुक्कुच्चायन्ता न पटिग्गण्हन्ति। ",
"pli-tv-kd6:20.4.3":	"“पटिग्गण्हथ, भिक्खवे, परिभुञ्जथ। ",
"pli-tv-kd6:20.4.4":	"अनुजानामि, भिक्खवे, वनट्ठं पोक्खरट्ठं भुत्ताविना पवारितेन अनतिरित्तं परिभुञ्जितुन्”ति। ",
"pli-tv-kd6:21.1.1":	"तेन खो पन समयेन सावत्थियं बहुं फलखादनीयं उप्पन्नं होति, कप्पियकारको च न होति। ",
"pli-tv-kd6:21.1.2":	"भिक्खू कुक्कुच्चायन्ता फलं न परिभुञ्जन्ति। ",
"pli-tv-kd6:21.1.3":	"भगवतो एतमत्थं आरोचेसुं। ",
"pli-tv-kd6:21.1.4":	"“अनुजानामि, भिक्खवे, अबीजं निब्बत्तबीजं अकतकप्पं फलं परिभुञ्जितुन्”ति। ",
"pli-tv-kd6:22.1.0":	"८। सत्थकम्मपटिक्खेपकथा ",
"pli-tv-kd6:22.1.1":	"अथ खो भगवा सावत्थियं यथाभिरन्तं विहरित्वा येन राजगहं तेन चारिकं पक्कामि। ",
"pli-tv-kd6:22.1.2":	"अनुपुब्बेन चारिकं चरमानो येन राजगहं तदवसरि। ",
"pli-tv-kd6:22.1.3":	"तत्र सुदं भगवा राजगहे विहरति वेळुवने कलन्दकनिवापे। ",
"pli-tv-kd6:22.1.4":	"तेन खो पन समयेन अञ्ञतरस्स भिक्खुनो भगन्दलाबाधो होति। ",
"pli-tv-kd6:22.1.5":	"आकासगोत्तो वेज्जो सत्थकम्मं करोति। ",
"pli-tv-kd6:22.1.6":	"अथ खो भगवा सेनासनचारिकं आहिण्डन्तो येन तस्स भिक्खुनो विहारो तेनुपसङ्कमि। ",
"pli-tv-kd6:22.2.1":	"अद्दसा खो आकासगोत्तो वेज्जो भगवन्तं दूरतोव आगच्छन्तं, दिस्वान भगवन्तं एतदवोच—",
"pli-tv-kd6:22.2.2":	"“आगच्छतु भवं गोतमो, इमस्स भिक्खुनो वच्चमग्गं पस्सतु, सेय्यथापि गोधामुखन्”ति। ",
"pli-tv-kd6:22.2.3":	"अथ खो भगवा—",
"pli-tv-kd6:22.2.4":	"“सो मं ख्वायं मोघपुरिसो उप्पण्डेती”ति—",
"pli-tv-kd6:22.2.5":	"ततोव पटिनिवत्तित्वा, एतस्मिं निदाने एतस्मिं पकरणे भिक्खुसङ्घं सन्निपातापेत्वा, भिक्खू पटिपुच्छि—",
"pli-tv-kd6:22.2.6":	"“अत्थि किर, भिक्खवे, अमुकस्मिं विहारे भिक्खु गिलानो”ति? ",
"pli-tv-kd6:22.2.7":	"“अत्थि, भगवा”ति। ",
"pli-tv-kd6:22.2.8":	"“किं तस्स, भिक्खवे, भिक्खुनो आबाधो”ति? ",
"pli-tv-kd6:22.2.9":	"“तस्स, भन्ते, आयस्मतो भगन्दलाबाधो, आकासगोत्तो वेज्जो सत्थकम्मं करोती”ति। ",
"pli-tv-kd6:22.3.1":	"विगरहि बुद्धो भगवा—",
"pli-tv-kd6:22.3.2":	"“अननुच्छविकं, भिक्खवे, तस्स मोघपुरिसस्स, अननुलोमिकं, अप्पतिरूपं, अस्सामणकं, अकप्पियं, अकरणीयं। ",
"pli-tv-kd6:22.3.3":	"कथञ्हि नाम सो, भिक्खवे, मोघपुरिसो सम्बाधे सत्थकम्मं कारापेस्सति। ",
"pli-tv-kd6:22.3.4":	"सम्बाधे, भिक्खवे, सुखुमा छवि, दुरोपयो वणो, दुप्परिहारं सत्थं। ",
"pli-tv-kd6:22.3.5":	"नेतं, भिक्खवे, अप्पसन्नानं वा पसादाय …पे… ",
"pli-tv-kd6:22.3.6":	"विगरहित्वा …पे… ",
"pli-tv-kd6:22.3.7":	"धम्मिं कथं कत्वा भिक्खू आमन्तेसि—",
"pli-tv-kd6:22.3.8":	"“न, भिक्खवे, सम्बाधे सत्थकम्मं कारापेतब्बं। ",
"pli-tv-kd6:22.3.9":	"यो कारापेय्य, आपत्ति थुल्लच्चयस्सा”ति। ",
"pli-tv-kd6:22.4.1":	"तेन खो पन समयेन छब्बग्गिया भिक्खू—",
"pli-tv-kd6:22.4.2":	"“भगवता सत्थकम्मं पटिक्खित्तन्”ति—",
"pli-tv-kd6:22.4.3":	"वत्थिकम्मं कारापेन्ति। ",
"pli-tv-kd6:22.4.4":	"ये ते भिक्खू अप्पिच्छा, ते उज्झायन्ति खिय्यन्ति विपाचेन्ति—",
"pli-tv-kd6:22.4.5":	"“कथञ्हि नाम छब्बग्गिया भिक्खू वत्थिकम्मं कारापेस्सन्ती”ति। ",
"pli-tv-kd6:22.4.6":	"अथ खो ते भिक्खू भगवतो एतमत्थं आरोचेसुं। ",
"pli-tv-kd6:22.4.7":	"“सच्चं किर, भिक्खवे, छब्बग्गिया भिक्खू वत्थिकम्मं कारापेन्ती”ति? ",
"pli-tv-kd6:22.4.8":	"“सच्चं, भगवा”ति …पे… ",
"pli-tv-kd6:22.4.9":	"विगरहित्वा धम्मिं कथं कत्वा भिक्खू आमन्तेसि—",
"pli-tv-kd6:22.4.10":	"“न, भिक्खवे, सम्बाधस्स सामन्ता द्वङ्गुला सत्थकम्मं वा वत्थिकम्मं वा कारापेतब्बं। ",
"pli-tv-kd6:22.4.11":	"यो कारापेय्य, आपत्ति थुल्लच्चयस्सा”ति। ",
"pli-tv-kd6:23.1.0":	"९। मनुस्समंसपटिक्खेपकथा ",
"pli-tv-kd6:23.1.1":	"अथ खो भगवा राजगहे यथाभिरन्तं विहरित्वा येन बाराणसी तेन चारिकं पक्कामि। ",
"pli-tv-kd6:23.1.2":	"अनुपुब्बेन चारिकं चरमानो येन बाराणसी तदवसरि। ",
"pli-tv-kd6:23.1.3":	"तत्र सुदं भगवा बाराणसियं विहरति इसिपतने मिगदाये। ",
"pli-tv-kd6:23.1.4":	"तेन खो पन समयेन बाराणसियं सुप्पियो च उपासको सुप्पिया च उपासिका उभतोपसन्ना होन्ति, दायका, कारका, सङ्घुपट्ठाका। ",
"pli-tv-kd6:23.1.5":	"अथ खो सुप्पिया उपासिका आरामं गन्त्वा विहारेन विहारं परिवेणेन परिवेणं उपसङ्कमित्वा भिक्खू पुच्छति—",
"pli-tv-kd6:23.1.6":	"“को, भन्ते, गिलानो, कस्स किं आहरियतू”ति? ",
"pli-tv-kd6:23.2.1":	"तेन खो पन समयेन अञ्ञतरेन भिक्खुना विरेचनं पीतं होति। ",
"pli-tv-kd6:23.2.2":	"अथ खो सो भिक्खु सुप्पियं उपासिकं एतदवोच—",
"pli-tv-kd6:23.2.3":	"“मया खो, भगिनि, विरेचनं पीतं। ",
"pli-tv-kd6:23.2.4":	"अत्थो मे पटिच्छादनीयेना”ति। ",
"pli-tv-kd6:23.2.5":	"“सुट्ठु, अय्य, आहरियिस्सती”ति ",
"pli-tv-kd6:23.2.6":	"घरं गन्त्वा अन्तेवासिं आणापेसि—",
"pli-tv-kd6:23.2.7":	"“गच्छ, भणे, पवत्तमंसं जानाही”ति। ",
"pli-tv-kd6:23.2.8":	"“एवं, अय्ये”ति खो सो पुरिसो सुप्पियाय उपासिकाय पटिस्सुणित्वा केवलकप्पं बाराणसिं आहिण्डन्तो न अद्दस पवत्तमंसं। ",
"pli-tv-kd6:23.2.9":	"अथ खो सो पुरिसो येन सुप्पिया उपासिका तेनुपसङ्कमि, उपसङ्कमित्वा सुप्पियं उपासिकं एतदवोच—",
"pli-tv-kd6:23.2.10":	"“नत्थय्ये पवत्तमंसं। ",
"pli-tv-kd6:23.2.11":	"माघातो अज्जा”ति। ",
"pli-tv-kd6:23.3.1":	"अथ खो सुप्पियाय उपासिकाय एतदहोसि—",
"pli-tv-kd6:23.3.2":	"“तस्स खो गिलानस्स भिक्खुनो पटिच्छादनीयं अलभन्तस्स आबाधो वा अभिवड्ढिस्सति, कालङ्किरिया वा भविस्सति। ",
"pli-tv-kd6:23.3.3":	"न खो मेतं पतिरूपं याहं पटिस्सुणित्वा न हरापेय्यन्”ति। ",
"pli-tv-kd6:23.3.4":	"पोत्थनिकं गहेत्वा ऊरुमंसं उक्कन्तित्वा दासिया अदासि—",
"pli-tv-kd6:23.3.5":	"“हन्द, जे, इमं मंसं सम्पादेत्वा अमुकस्मिं विहारे भिक्खु गिलानो, तस्स दज्जाहि। ",
"pli-tv-kd6:23.3.6":	"यो च मं पुच्छति, ‘गिलाना’ति पटिवेदेही”ति उत्तरासङ्गेन ऊरुं वेठेत्वा ओवरकं पविसित्वा मञ्चके निपज्जि। ",
"pli-tv-kd6:23.4.1":	"अथ खो सुप्पियो उपासको घरं गन्त्वा दासिं पुच्छि—",
"pli-tv-kd6:23.4.2":	"“कहं सुप्पिया”ति? ",
"pli-tv-kd6:23.4.3":	"“एसाय्य, ओवरके निपन्ना”ति। ",
"pli-tv-kd6:23.4.4":	"अथ खो सुप्पियो उपासको येन सुप्पिया उपासिका तेनुपसङ्कमि, उपसङ्कमित्वा सुप्पियं उपासिकं एतदवोच—",
"pli-tv-kd6:23.4.5":	"“किस्स निपन्नासी”ति? ",
"pli-tv-kd6:23.4.6":	"“गिलानाम्ही”ति। ",
"pli-tv-kd6:23.4.7":	"“किं ते आबाधो”ति? ",
"pli-tv-kd6:23.4.8":	"अथ खो सुप्पिया उपासिका सुप्पियस्स उपासकस्स एतमत्थं आरोचेसि। ",
"pli-tv-kd6:23.4.9":	"अथ खो सुप्पियो उपासको—",
"pli-tv-kd6:23.4.10":	"“अच्छरियं वत भो, अब्भुतं वत भो। ",
"pli-tv-kd6:23.4.11":	"याव सद्धायं सुप्पिया पसन्ना, यत्र हि नाम अत्तनोपि मंसानि परिच्चत्तानि। ",
"pli-tv-kd6:23.4.12":	"किम्पिमाय अञ्ञं किञ्चि अदेय्यं भविस्सती”ति—",
"pli-tv-kd6:23.4.13":	"हट्ठो उदग्गो येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि। ",
"pli-tv-kd6:23.5.1":	"एकमन्तं निसिन्नो खो सुप्पियो उपासको भगवन्तं एतदवोच—",
"pli-tv-kd6:23.5.2":	"“अधिवासेतु मे, भन्ते, भगवा स्वातनाय भत्तं, सद्धिं भिक्खुसङ्घेना”ति। ",
"pli-tv-kd6:23.5.3":	"अधिवासेसि भगवा तुण्हीभावेन। ",
"pli-tv-kd6:23.5.4":	"अथ खो सुप्पियो उपासको भगवतो अधिवासनं विदित्वा उट्ठायासना भगवन्तं अभिवादेत्वा पदक्खिणं कत्वा पक्कामि। ",
"pli-tv-kd6:23.5.5":	"अथ खो सुप्पियो उपासको तस्सा रत्तिया अच्चयेन पणीतं खादनीयं भोजनीयं पटियादापेत्वा भगवतो कालं आरोचापेसि—“कालो, भन्ते, निट्ठितं भत्तन्”ति। ",
"pli-tv-kd6:23.5.6":	"अथ खो भगवा पुब्बण्हसमयं निवासेत्वा पत्तचीवरमादाय येन सुप्पियस्स उपासकस्स निवेसनं तेनुपसङ्कमि, उपसङ्कमित्वा पञ्ञत्ते आसने निसीदि, सद्धिं भिक्खुसङ्घेन। ",
"pli-tv-kd6:23.6.1":	"अथ खो सुप्पियो उपासको येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं अट्ठासि। ",
"pli-tv-kd6:23.6.2":	"एकमन्तं ठितं खो सुप्पियं उपासकं भगवा एतदवोच—“कहं, सुप्पिया”ति? ",
"pli-tv-kd6:23.6.3":	"“गिलाना, भगवा”ति। ",
"pli-tv-kd6:23.6.4":	"“तेन हि आगच्छतू”ति। ",
"pli-tv-kd6:23.6.5":	"“न, भगवा, उस्सहती”ति। ",
"pli-tv-kd6:23.6.6":	"“तेन हि परिग्गहेत्वापि आनेथा”ति। ",
"pli-tv-kd6:23.6.7":	"अथ खो सुप्पियो उपासको सुप्पियं उपासिकं परिग्गहेत्वा आनेसि। ",
"pli-tv-kd6:23.6.8":	"तस्सा सह दस्सनेन भगवतो ताव महावणो रुळ्हो अहोसि सुच्छविलोमजातो। ",
"pli-tv-kd6:23.7.1":	"अथ खो सुप्पियो च उपासको सुप्पिया च उपासिका—",
"pli-tv-kd6:23.7.2":	"“अच्छरियं वत भो, अब्भुतं वत भो। ",
"pli-tv-kd6:23.7.3":	"तथागतस्स महिद्धिकता महानुभावता, यत्र हि नाम सह दस्सनेन भगवतो ताव महावणो रुळ्हो भविस्सति सुच्छविलोमजातो”ति—",
"pli-tv-kd6:23.7.4":	"हट्ठा उदग्गा बुद्धप्पमुखं भिक्खुसङ्घं पणीतेन खादनीयेन भोजनीयेन सहत्था सन्तप्पेत्वा सम्पवारेत्वा भगवन्तं भुत्ताविं ओनीतपत्तपाणिं एकमन्तं निसीदिंसु। ",
"pli-tv-kd6:23.7.5":	"अथ खो भगवा सुप्पियञ्च उपासकं सुप्पियञ्च उपासिकं धम्मिया कथाय सन्दस्सेत्वा समादपेत्वा समुत्तेजेत्वा सम्पहंसेत्वा उट्ठायासना पक्कामि। ",
"pli-tv-kd6:23.8.1":	"अथ खो भगवा एतस्मिं निदाने एतस्मिं पकरणे भिक्खुसङ्घं सन्निपातापेत्वा भिक्खू पटिपुच्छि—",
"pli-tv-kd6:23.8.2":	"“को, भिक्खवे, सुप्पियं उपासिकं मंसं विञ्ञापेसी”ति? ",
"pli-tv-kd6:23.8.3":	"एवं वुत्ते, सो भिक्खु भगवन्तं एतदवोच—“अहं खो, भन्ते, सुप्पियं उपासिकं मंसं विञ्ञापेसिन्”ति। ",
"pli-tv-kd6:23.8.4":	"“आहरियित्थ, भिक्खू”ति? ",
"pli-tv-kd6:23.8.5":	"“आहरियित्थ, भगवा”ति। ",
"pli-tv-kd6:23.8.6":	"“परिभुञ्जि त्वं, भिक्खू”ति? ",
"pli-tv-kd6:23.8.7":	"“परिभुञ्जामहं, भगवा”ति। ",
"pli-tv-kd6:23.8.8":	"“पटिवेक्खि त्वं, भिक्खू”ति? ",
"pli-tv-kd6:23.8.9":	"“नाहं, भगवा, पटिवेक्खिन्”ति। ",
"pli-tv-kd6:23.9.1":	"विगरहि बुद्धो भगवा …पे… ",
"pli-tv-kd6:23.9.2":	"कथञ्हि नाम त्वं, मोघपुरिस, अप्पटिवेक्खित्वा मंसं परिभुञ्जिस्ससि। ",
"pli-tv-kd6:23.9.3":	"मनुस्समंसं खो तया, मोघपुरिस, परिभुत्तं। ",
"pli-tv-kd6:23.9.4":	"नेतं, मोघपुरिस, अप्पसन्नानं वा पसादाय …पे… ",
"pli-tv-kd6:23.9.5":	"विगरहित्वा धम्मिं कथं कत्वा भिक्खू आमन्तेसि—",
"pli-tv-kd6:23.9.6":	"“सन्ति, भिक्खवे, मनुस्सा सद्धा पसन्ना, तेहि अत्तनोपि मंसानि परिच्चत्तानि। ",
"pli-tv-kd6:23.9.7":	"न, भिक्खवे, मनुस्समंसं परिभुञ्जितब्बं। ",
"pli-tv-kd6:23.9.8":	"यो परिभुञ्जेय्य, आपत्ति थुल्लच्चयस्स। ",
"pli-tv-kd6:23.9.9":	"न च, भिक्खवे, अप्पटिवेक्खित्वा मंसं परिभुञ्जितब्बं। ",
"pli-tv-kd6:23.9.10":	"यो परिभुञ्जेय्य, आपत्ति दुक्कटस्सा”ति। ",
"pli-tv-kd6:23.10.0":	"१०। हत्थिमंसादिपटिक्खेपकथा ",
"pli-tv-kd6:23.10.1":	"तेन खो पन समयेन रञ्ञो हत्थी मरन्ति। ",
"pli-tv-kd6:23.10.2":	"मनुस्सा दुब्भिक्खे हत्थिमंसं परिभुञ्जन्ति, भिक्खूनं पिण्डाय चरन्तानं हत्थिमंसं देन्ति। ",
"pli-tv-kd6:23.10.3":	"भिक्खू हत्थिमंसं परिभुञ्जन्ति। ",
"pli-tv-kd6:23.10.4":	"मनुस्सा उज्झायन्ति खिय्यन्ति विपाचेन्ति—",
"pli-tv-kd6:23.10.5":	"“कथञ्हि नाम समणा सक्यपुत्तिया हत्थिमंसं परिभुञ्जिस्सन्ति। ",
"pli-tv-kd6:23.10.6":	"राजङ्गं हत्थी, सचे राजा जानेय्य, न नेसं अत्तमनो अस्सा”ति। ",
"pli-tv-kd6:23.10.7":	"भगवतो एतमत्थं आरोचेसुं। ",
"pli-tv-kd6:23.10.8":	"“न, भिक्खवे, हत्थिमंसं परिभुञ्जितब्बं। ",
"pli-tv-kd6:23.10.9":	"यो परिभुञ्जेय्य, आपत्ति दुक्कटस्सा”ति। ",
"pli-tv-kd6:23.11.1":	"तेन खो पन समयेन रञ्ञो अस्सा मरन्ति। ",
"pli-tv-kd6:23.11.2":	"मनुस्सा दुब्भिक्खे अस्समंसं परिभुञ्जन्ति, भिक्खूनं पिण्डाय चरन्तानं अस्समंसं देन्ति। ",
"pli-tv-kd6:23.11.3":	"भिक्खू अस्समंसं परिभुञ्जन्ति। ",
"pli-tv-kd6:23.11.4":	"मनुस्सा उज्झायन्ति खिय्यन्ति विपाचेन्ति—",
"pli-tv-kd6:23.11.5":	"“कथञ्हि नाम समणा सक्यपुत्तिया अस्समंसं परिभुञ्जिस्सन्ति। ",
"pli-tv-kd6:23.11.6":	"राजङ्गं अस्सा, सचे राजा जानेय्य, न नेसं अत्तमनो अस्सा”ति। ",
"pli-tv-kd6:23.11.7":	"भगवतो एतमत्थं आरोचेसुं। ",
"pli-tv-kd6:23.11.8":	"“न, भिक्खवे, अस्समंसं परिभुञ्जितब्बं। ",
"pli-tv-kd6:23.11.9":	"यो परिभुञ्जेय्य, आपत्ति दुक्कटस्सा”ति। ",
"pli-tv-kd6:23.12.1":	"तेन खो पन समयेन मनुस्सा दुब्भिक्खे सुनखमंसं परिभुञ्जन्ति, भिक्खूनं पिण्डाय चरन्तानं सुनखमंसं देन्ति। ",
"pli-tv-kd6:23.12.2":	"भिक्खू सुनखमंसं परिभुञ्जन्ति। ",
"pli-tv-kd6:23.12.3":	"मनुस्सा उज्झायन्ति खिय्यन्ति विपाचेन्ति—",
"pli-tv-kd6:23.12.4":	"“कथञ्हि नाम समणा सक्यपुत्तिया सुनखमंसं परिभुञ्जिस्सन्ति, जेगुच्छो सुनखो पटिकूलो”ति। ",
"pli-tv-kd6:23.12.5":	"भगवतो एतमत्थं आरोचेसुं। ",
"pli-tv-kd6:23.12.6":	"“न, भिक्खवे, सुनखमंसं परिभुञ्जितब्बं। ",
"pli-tv-kd6:23.12.7":	"यो परिभुञ्जेय्य, आपत्ति दुक्कटस्सा”ति। ",
"pli-tv-kd6:23.13.1":	"तेन खो पन समयेन मनुस्सा दुब्भिक्खे अहिमंसं परिभुञ्जन्ति, भिक्खूनं पिण्डाय चरन्तानं अहिमंसं देन्ति। ",
"pli-tv-kd6:23.13.2":	"भिक्खू अहिमंसं परिभुञ्जन्ति। ",
"pli-tv-kd6:23.13.3":	"मनुस्सा उज्झायन्ति खिय्यन्ति विपाचेन्ति—",
"pli-tv-kd6:23.13.4":	"“कथञ्हि नाम समणा सक्यपुत्तिया अहिमंसं परिभुञ्जिस्सन्ति, जेगुच्छो अहि पटिकूलो”ति। ",
"pli-tv-kd6:23.13.5":	"सुपस्सोपि नागराजा येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं अट्ठासि। ",
"pli-tv-kd6:23.13.6":	"एकमन्तं ठितो खो सुपस्सो नागराजा भगवन्तं एतदवोच—",
"pli-tv-kd6:23.13.7":	"“सन्ति, भन्ते, नागा अस्सद्धा अप्पसन्ना। ",
"pli-tv-kd6:23.13.8":	"ते अप्पमत्तकेहिपि भिक्खू विहेठेय्युं। ",
"pli-tv-kd6:23.13.9":	"साधु, भन्ते, अय्या अहिमंसं न परिभुञ्जेय्युन्”ति। ",
"pli-tv-kd6:23.13.10":	"अथ खो भगवा सुपस्सं नागराजानं धम्मिया कथाय सन्दस्सेसि …पे… पदक्खिणं कत्वा पक्कामि। ",
"pli-tv-kd6:23.13.11":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-kd6:23.13.12":	"“न, भिक्खवे, अहिमंसं परिभुञ्जितब्बं। ",
"pli-tv-kd6:23.13.13":	"यो परिभुञ्जेय्य, आपत्ति दुक्कटस्सा”ति। ",
"pli-tv-kd6:23.14.1":	"तेन खो पन समयेन लुद्दका सीहं हन्त्वा सीहमंसं परिभुञ्जन्ति, भिक्खूनं पिण्डाय चरन्तानं सीहमंसं देन्ति। ",
"pli-tv-kd6:23.14.2":	"भिक्खू सीहमंसं परिभुञ्जित्वा अरञ्ञे विहरन्ति। ",
"pli-tv-kd6:23.14.3":	"सीहा सीहमंसगन्धेन भिक्खू परिपातेन्ति। ",
"pli-tv-kd6:23.14.4":	"भगवतो एतमत्थं आरोचेसुं। ",
"pli-tv-kd6:23.14.5":	"“न, भिक्खवे, सीहमंसं परिभुञ्जितब्बं। ",
"pli-tv-kd6:23.14.6":	"यो परिभुञ्जेय्य, आपत्ति दुक्कटस्सा”ति। ",
"pli-tv-kd6:23.15.1":	"तेन खो पन समयेन लुद्दका ब्यग्घं हन्त्वा …पे… ",
"pli-tv-kd6:23.15.2":	"दीपिं हन्त्वा …पे… ",
"pli-tv-kd6:23.15.3":	"अच्छं हन्त्वा …पे… ",
"pli-tv-kd6:23.15.4":	"तरच्छं हन्त्वा तरच्छमंसं परिभुञ्जन्ति, भिक्खूनं पिण्डाय चरन्तानं तरच्छमंसं देन्ति। ",
"pli-tv-kd6:23.15.5":	"भिक्खू तरच्छमंसं परिभुञ्जित्वा अरञ्ञे विहरन्ति। ",
"pli-tv-kd6:23.15.6":	"तरच्छा तरच्छमंसगन्धेन भिक्खू परिपातेन्ति। ",
"pli-tv-kd6:23.15.7":	"भगवतो एतमत्थं आरोचेसुं। ",
"pli-tv-kd6:23.15.8":	"“न, भिक्खवे, तरच्छमंसं परिभुञ्जितब्बं। ",
"pli-tv-kd6:23.15.9":	"यो परिभुञ्जेय्य, आपत्ति दुक्कटस्सा”ति। ",
"pli-tv-kd6:23.15.10":	"सुप्पियभाणवारो निट्ठितो दुतियो। ",
"pli-tv-kd6:24.1.0":	"११। यागुमधुगोळकानुजानन ",
"pli-tv-kd6:24.1.1":	"अथ खो भगवा बाराणसियं यथाभिरन्तं विहरित्वा येन अन्धकविन्दं तेन चारिकं पक्कामि, महता भिक्खुसङ्घेन सद्धिं, अड्ढतेलसेहि भिक्खुसतेहि। ",
"pli-tv-kd6:24.1.2":	"तेन खो पन समयेन जानपदा मनुस्सा बहुं लोणम्पि, तेलम्पि, तण्डुलम्पि, खादनीयम्पि सकटेसु आरोपेत्वा बुद्धप्पमुखस्स भिक्खुसङ्घस्स पिट्ठितो पिट्ठितो अनुबन्धा होन्ति—",
"pli-tv-kd6:24.1.3":	"“यदा पटिपाटिं लभिस्साम तदा भत्तं करिस्सामा”ति, पञ्चमत्तानि च विघासादसतानि। ",
"pli-tv-kd6:24.1.4":	"अथ खो भगवा अनुपुब्बेन चारिकं चरमानो येन अन्धकविन्दं तदवसरि। ",
"pli-tv-kd6:24.2.1":	"अथ खो अञ्ञतरस्स ब्राह्मणस्स पटिपाटिं अलभन्तस्स एतदहोसि—",
"pli-tv-kd6:24.2.2":	"“अतीतानि खो मे द्वे मासानि बुद्धप्पमुखं भिक्खुसङ्घं अनुबन्धन्तस्स ‘यदा पटिपाटिं लभिस्सामि तदा भत्तं करिस्सामी’ति, न च मे पटिपाटि लब्भति, अहञ्चम्हि एकत्तको, बहु च मे घरावासत्थो हायति। ",
"pli-tv-kd6:24.2.3":	"यन्नूनाहं भत्तग्गं ओलोकेय्यं; ",
"pli-tv-kd6:24.2.4":	"यं भत्तग्गे नास्स, तं पटियादेय्यन्”ति। ",
"pli-tv-kd6:24.2.5":	"अथ खो सो ब्राह्मणो भत्तग्गं ओलोकेन्तो द्वे नाद्दस—",
"pli-tv-kd6:24.2.6":	"यागुञ्च मधुगोळकञ्च। ",
"pli-tv-kd6:24.3.1":	"अथ खो सो ब्राह्मणो येनायस्मा आनन्दो तेनुपसङ्कमि, उपसङ्कमित्वा आयस्मन्तं आनन्दं एतदवोच—",
"pli-tv-kd6:24.3.2":	"“इध मे, भो आनन्द, पटिपाटिं अलभन्तस्स एतदहोसि—",
"pli-tv-kd6:24.3.3":	"‘अतीतानि खो मे द्वे मासानि बुद्धप्पमुखं भिक्खुसङ्घं अनुबन्धन्तस्स, “यदा पटिपाटिं लभिस्सामि तदा भत्तं करिस्सामी”ति। ",
"pli-tv-kd6:24.3.4":	"न च मे पटिपाटि लब्भति, अहञ्चम्हि एकत्तको, बहु च मे घरावासत्थो हायति। ",
"pli-tv-kd6:24.3.5":	"यन्नूनाहं भत्तग्गं ओलोकेय्यं; ",
"pli-tv-kd6:24.3.6":	"यं भत्तग्गे नास्स, तं पटियादेय्यन्’ति। ",
"pli-tv-kd6:24.3.7":	"सो खो अहं, भो आनन्द, भत्तग्गं ओलोकेन्तो द्वे नाद्दसं—",
"pli-tv-kd6:24.3.8":	"यागुञ्च मधुगोळकञ्च। ",
"pli-tv-kd6:24.3.9":	"सचाहं, भो आनन्द, पटियादेय्यं यागुञ्च मधुगोळकञ्च, पटिग्गण्हेय्य मे भवं गोतमो”ति? ",
"pli-tv-kd6:24.3.10":	"“तेन हि, ब्राह्मण, भगवन्तं पटिपुच्छिस्सामी”ति। ",
"pli-tv-kd6:24.4.1":	"अथ खो आयस्मा आनन्दो भगवतो एतमत्थं आरोचेसि। ",
"pli-tv-kd6:24.4.2":	"“तेन हानन्द, पटियादेतू”ति। ",
"pli-tv-kd6:24.4.3":	"“तेन हि, ब्राह्मण, पटियादेही”ति। ",
"pli-tv-kd6:24.4.4":	"अथ खो सो ब्राह्मणो तस्सा रत्तिया अच्चयेन पहूतं यागुञ्च मधुगोळकञ्च पटियादापेत्वा भगवतो उपनामेसि—",
"pli-tv-kd6:24.4.5":	"“पटिग्गण्हातु मे भवं गोतमो यागुञ्च मधुगोळकञ्चा”ति। ",
"pli-tv-kd6:24.4.6":	"“तेन हि, ब्राह्मण, भिक्खूनं देही”ति। ",
"pli-tv-kd6:24.4.7":	"भिक्खू कुक्कुच्चायन्ता न पटिग्गण्हन्ति। ",
"pli-tv-kd6:24.4.8":	"“पटिग्गण्हथ, भिक्खवे, परिभुञ्जथा”ति। ",
"pli-tv-kd6:24.4.9":	"अथ खो सो ब्राह्मणो बुद्धप्पमुखं भिक्खुसङ्घं पहूताय यागुया च मधुगोळकेन च सहत्था सन्तप्पेत्वा सम्पवारेत्वा भगवन्तं धोतहत्थं ओनीतपत्तपाणिं एकमन्तं निसीदि। ",
"pli-tv-kd6:24.5.1":	"एकमन्तं निसिन्नं खो तं ब्राह्मणं भगवा एतदवोच—",
"pli-tv-kd6:24.6.1":	"“दसयिमे, ब्राह्मण, आनिसंसा यागुया। ",
"pli-tv-kd6:24.6.2":	"कतमे दस? ",
"pli-tv-kd6:24.6.3":	"यागुं देन्तो आयुं देति, वण्णं देति, सुखं देति, बलं देति, पटिभानं देति, यागु पीता खुद्दं पटिहनति, पिपासं विनेति, वातं अनुलोमेति, वत्थिं सोधेति, आमावसेसं पाचेति—",
"pli-tv-kd6:24.6.4":	"इमे खो, ब्राह्मण, दसानिसंसा यागुयाति। ",
"pli-tv-kd6:24.6.5":	"यो सञ्ञतानं परदत्तभोजिनं, ",
"pli-tv-kd6:24.6.6":	"कालेन सक्कच्च ददाति यागुं; ",
"pli-tv-kd6:24.6.7":	"दसस्स ठानानि अनुप्पवेच्छति, ",
"pli-tv-kd6:24.6.8":	"आयुञ्च वण्णञ्च सुखं बलञ्च। ",
"pli-tv-kd6:24.6.9":	"पटिभानमस्स उपजायते ततो, ",
"pli-tv-kd6:24.6.10":	"खुद्दं पिपासञ्च ब्यपनेति वातं; ",
"pli-tv-kd6:24.6.11":	"सोधेति वत्थिं परिणामेति भत्तं, ",
"pli-tv-kd6:24.6.12":	"भेसज्जमेतं सुगतेन वण्णितं। ",
"pli-tv-kd6:24.6.13":	"तस्मा हि यागुं अलमेव दातुं, ",
"pli-tv-kd6:24.6.14":	"निच्चं मनुस्सेन सुखत्थिकेन; ",
"pli-tv-kd6:24.6.15":	"दिब्बानि वा पत्थयता सुखानि, ",
"pli-tv-kd6:24.6.16":	"मनुस्ससोभग्यतमिच्छता वा”ति। ",
"pli-tv-kd6:24.7.1":	"अथ खो भगवा तं ब्राह्मणं इमाहि गाथाहि अनुमोदित्वा उट्ठायासना पक्कामि। ",
"pli-tv-kd6:24.7.2":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-kd6:24.7.3":	"“अनुजानामि, भिक्खवे, यागुञ्च मधुगोळकञ्चा”ति। ",
"pli-tv-kd6:25.1.0":	"१२। तरुणपसन्नमहामत्तवत्थु ",
"pli-tv-kd6:25.1.1":	"अस्सोसुं खो मनुस्सा भगवता किर यागु अनुञ्ञाता मधुगोळकञ्चाति। ",
"pli-tv-kd6:25.1.2":	"ते कालस्सेव, भोज्जयागुं पटियादेन्ति मधुगोळकञ्च। ",
"pli-tv-kd6:25.1.3":	"भिक्खू कालस्सेव भोज्जयागुया धाता मधुगोळकेन च भत्तग्गे न चित्तरूपं परिभुञ्जन्ति। ",
"pli-tv-kd6:25.1.4":	"तेन खो पन समयेन अञ्ञतरेन तरुणपसन्नेन महामत्तेन स्वातनाय बुद्धप्पमुखो भिक्खुसङ्घो निमन्तितो होति। ",
"pli-tv-kd6:25.1.5":	"अथ खो तस्स तरुणपसन्नस्स महामत्तस्स एतदहोसि—",
"pli-tv-kd6:25.1.6":	"“यन्नूनाहं अड्ढतेलसन्नं भिक्खुसतानं अड्ढतेलसानि मंसपातिसतानि पटियादेय्यं, एकमेकस्स भिक्खुनो एकमेकं मंसपातिं उपनामेय्यन्”ति। ",
"pli-tv-kd6:25.2.1":	"अथ खो सो तरुणपसन्नो महामत्तो तस्सा रत्तिया अच्चयेन पणीतं खादनीयं भोजनीयं पटियादापेत्वा अड्ढतेलसानि च मंसपातिसतानि, भगवतो कालं आरोचापेसि—“कालो, भन्ते, निट्ठितं भत्तन्”ति। ",
"pli-tv-kd6:25.2.2":	"अथ खो भगवा पुब्बण्हसमयं निवासेत्वा पत्तचीवरमादाय येन तस्स तरुणपसन्नस्स महामत्तस्स निवेसनं तेनुपसङ्कमि, उपसङ्कमित्वा पञ्ञत्ते आसने निसीदि, सद्धिं भिक्खुसङ्घेन। ",
"pli-tv-kd6:25.3.1":	"अथ खो सो तरुणपसन्नो महामत्तो भत्तग्गे भिक्खू परिविसति। ",
"pli-tv-kd6:25.3.2":	"भिक्खू एवमाहंसु—",
"pli-tv-kd6:25.3.3":	"“थोकं, आवुसो, देहि; थोकं, आवुसो, देही”ति। ",
"pli-tv-kd6:25.3.4":	"“मा खो तुम्हे, भन्ते—‘अयं तरुणपसन्नो महामत्तो’ति—थोकं थोकं पटिग्गण्हथ। ",
"pli-tv-kd6:25.3.5":	"बहुं मे खादनीयं भोजनीयं पटियत्तं, अड्ढतेलसानि च मंसपातिसतानि। ",
"pli-tv-kd6:25.3.6":	"एकमेकस्स भिक्खुनो एकमेकं मंसपातिं उपनामेस्सामीति। ",
"pli-tv-kd6:25.3.7":	"पटिग्गण्हथ, भन्ते, यावदत्थन्”ति। ",
"pli-tv-kd6:25.3.8":	"“न खो मयं, आवुसो, एतङ्कारणा थोकं थोकं पटिग्गण्हाम, अपि च मयं कालस्सेव भोज्जयागुया धाता मधुगोळकेन च। तेन मयं थोकं थोकं पटिग्गण्हामा”ति। ",
"pli-tv-kd6:25.4.1":	"अथ खो सो तरुणपसन्नो महामत्तो उज्झायति खिय्यति विपाचेति—",
"pli-tv-kd6:25.4.2":	"“कथञ्हि नाम भदन्ता मया निमन्तिता अञ्ञस्स भोज्जयागुं परिभुञ्जिस्सन्ति, न चाहं पटिबलो यावदत्थं दातुन्”ति ",
"pli-tv-kd6:25.4.3":	"कुपितो अनत्तमनो आसादनापेक्खो भिक्खूनं पत्ते पूरेन्तो अगमासि—“भुञ्जथ वा हरथ वा”ति। ",
"pli-tv-kd6:25.4.4":	"अथ खो सो तरुणपसन्नो महामत्तो बुद्धप्पमुखं भिक्खुसङ्घं पणीतेन खादनीयेन भोजनीयेन सहत्था सन्तप्पेत्वा सम्पवारेत्वा भगवन्तं भुत्ताविं ओनीतपत्तपाणिं एकमन्तं निसीदि। ",
"pli-tv-kd6:25.4.5":	"एकमन्तं निसिन्नं खो तं तरुणपसन्नं महामत्तं भगवा धम्मिया कथाय सन्दस्सेत्वा समादपेत्वा समुत्तेजेत्वा सम्पहंसेत्वा उट्ठायासना पक्कामि। ",
"pli-tv-kd6:25.5.1":	"अथ खो तस्स तरुणपसन्नस्स महामत्तस्स अचिरपक्कन्तस्स भगवतो अहुदेव कुक्कुच्चं, अहु विप्पटिसारो—",
"pli-tv-kd6:25.5.2":	"“अलाभा वत मे, न वत मे लाभा; दुल्लद्धं वत मे, न वत मे सुलद्धं; ",
"pli-tv-kd6:25.5.3":	"योहं कुपितो अनत्तमनो आसादनापेक्खो भिक्खूनं पत्ते पूरेन्तो अगमासिं—‘भुञ्जथ वा हरथ वा’ति। ",
"pli-tv-kd6:25.5.4":	"किं नु खो मया बहुं पसुतं पुञ्ञं वा अपुञ्ञं वा”ति? ",
"pli-tv-kd6:25.5.5":	"अथ खो सो तरुणपसन्नो महामत्तो येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि। ",
"pli-tv-kd6:25.5.6":	"एकमन्तं निसिन्नो खो सो तरुणपसन्नो महामत्तो भगवन्तं एतदवोच—",
"pli-tv-kd6:25.5.7":	"“इध मय्हं, भन्ते, अचिरपक्कन्तस्स भगवतो अहुदेव कुक्कुच्चं, अहु विप्पटिसारो ",
"pli-tv-kd6:25.5.8":	"‘अलाभा वत मे, न वत मे लाभा; दुल्लद्धं वत मे, न वत मे सुलद्धं; ",
"pli-tv-kd6:25.5.9":	"योहं कुपितो अनत्तमनो आसादनापेक्खो भिक्खूनं पत्ते पूरेन्तो अगमासिं—भुञ्जथ वा हरथ वाति। ",
"pli-tv-kd6:25.5.10":	"किं नु खो मया बहुं पसुतं, पुञ्ञं वा अपुञ्ञं वा’ति। ",
"pli-tv-kd6:25.5.11":	"किं नु खो मया, भन्ते, बहुं पसुतं, पुञ्ञं वा अपुञ्ञं वा”ति? ",
"pli-tv-kd6:25.6.1":	"“यदग्गेन तया, आवुसो, स्वातनाय बुद्धप्पमुखो भिक्खुसङ्घो निमन्तितो तदग्गेन ते बहुं पुञ्ञं पसुतं। ",
"pli-tv-kd6:25.6.2":	"यदग्गेन ते एकमेकेन भिक्खुना एकमेकं सित्थं पटिग्गहितं तदग्गेन ते बहुं पुञ्ञं पसुतं, सग्गा ते आरद्धा”ति। ",
"pli-tv-kd6:25.6.3":	"अथ खो सो तरुणपसन्नो महामत्तो—“लाभा किर मे, सुलद्धं किर मे, बहुं किर मया पुञ्ञं पसुतं, सग्गा किर मे आरद्धा”ति—",
"pli-tv-kd6:25.6.4":	"हट्ठो उदग्गो उट्ठायासना भगवन्तं अभिवादेत्वा पदक्खिणं कत्वा पक्कामि। ",
"pli-tv-kd6:25.7.1":	"अथ खो भगवा एतस्मिं निदाने एतस्मिं पकरणे भिक्खुसङ्घं सन्निपातापेत्वा भिक्खू पटिपुच्छि—",
"pli-tv-kd6:25.7.2":	"“सच्चं किर, भिक्खवे, भिक्खू अञ्ञत्र निमन्तिता अञ्ञस्स भोज्जयागुं परिभुञ्जन्ती”ति? ",
"pli-tv-kd6:25.7.3":	"“सच्चं, भगवा”ति। ",
"pli-tv-kd6:25.7.4":	"विगरहि बुद्धो भगवा …पे… ",
"pli-tv-kd6:25.7.5":	"कथञ्हि नाम ते, भिक्खवे, मोघपुरिसा अञ्ञत्र निमन्तिता अञ्ञस्स भोज्जयागुं परिभुञ्जिस्सन्ति। ",
"pli-tv-kd6:25.7.6":	"नेतं, भिक्खवे, अप्पसन्नानं वा पसादाय …पे… ",
"pli-tv-kd6:25.7.7":	"विगरहित्वा धम्मिं कथं कत्वा भिक्खू आमन्तेसि—",
"pli-tv-kd6:25.7.8":	"“न, भिक्खवे, अञ्ञत्र निमन्तितेन अञ्ञस्स भोज्जयागु परिभुञ्जितब्बा। ",
"pli-tv-kd6:25.7.9":	"यो परिभुञ्जेय्य, यथाधम्मो कारेतब्बो”ति। ",
"pli-tv-kd6:26.1.0":	"१३। बेलट्ठकच्चानवत्थु ",
"pli-tv-kd6:26.1.1":	"अथ खो भगवा अन्धकविन्दे यथाभिरन्तं विहरित्वा येन राजगहं तेन चारिकं पक्कामि, महता भिक्खुसङ्घेन सद्धिं, अड्ढतेलसेहि भिक्खुसतेहि। ",
"pli-tv-kd6:26.1.2":	"तेन खो पन समयेन बेलट्ठो कच्चानो राजगहा अन्धकविन्दं अद्धानमग्गप्पटिपन्नो होति, पञ्चमत्तेहि सकटसतेहि, सब्बेहेव गुळकुम्भपूरेहि। ",
"pli-tv-kd6:26.1.3":	"अद्दसा खो भगवा बेलट्ठं कच्चानं दूरतोव आगच्छन्तं, दिस्वान मग्गा ओक्कम्म अञ्ञतरस्मिं रुक्खमूले निसीदि। ",
"pli-tv-kd6:26.2.1":	"अथ खो बेलट्ठो कच्चानो येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं अट्ठासि। ",
"pli-tv-kd6:26.2.2":	"एकमन्तं ठितो खो बेलट्ठो कच्चानो भगवन्तं एतदवोच—",
"pli-tv-kd6:26.2.3":	"“इच्छामहं, भन्ते, एकमेकस्स भिक्खुनो एकमेकं गुळकुम्भं दातुन्”ति। ",
"pli-tv-kd6:26.2.4":	"“तेन हि त्वं, कच्चान, एकंयेव गुळकुम्भं आहरा”ति। ",
"pli-tv-kd6:26.2.5":	"“एवं, भन्ते”ति खो बेलट्ठो कच्चानो भगवतो पटिस्सुणित्वा एकंयेव गुळकुम्भं आदाय येन भगवा तेनुपसङ्कमि, उपसङ्कमित्वा भगवन्तं एतदवोच—",
"pli-tv-kd6:26.2.6":	"“आभतो, भन्ते, गुळकुम्भो; ",
"pli-tv-kd6:26.2.7":	"कथाहं, भन्ते, पटिपज्जामी”ति? ",
"pli-tv-kd6:26.2.8":	"“तेन हि त्वं, कच्चान, भिक्खूनं गुळं देही”ति। ",
"pli-tv-kd6:26.3.1":	"“एवं, भन्ते”ति खो बेलट्ठो कच्चानो भगवतो पटिस्सुणित्वा भिक्खूनं गुळं दत्वा भगवन्तं एतदवोच—",
"pli-tv-kd6:26.3.2":	"“दिन्नो, भन्ते, भिक्खूनं गुळो, बहु चायं गुळो अवसिट्ठो। ",
"pli-tv-kd6:26.3.3":	"कथाहं, भन्ते, पटिपज्जामी”ति? ",
"pli-tv-kd6:26.3.4":	"“तेन हि त्वं, कच्चान, भिक्खूनं गुळं यावदत्थं देही”ति। ",
"pli-tv-kd6:26.3.5":	"“एवं, भन्ते”ति खो बेलट्ठो कच्चानो भगवतो पटिस्सुणित्वा भिक्खूनं गुळं यावदत्थं दत्वा भगवन्तं एतदवोच—",
"pli-tv-kd6:26.3.6":	"“दिन्नो, भन्ते, भिक्खूनं गुळो यावदत्थो, बहु चायं गुळो अवसिट्ठो। ",
"pli-tv-kd6:26.3.7":	"कथाहं, भन्ते, पटिपज्जामी”ति? ",
"pli-tv-kd6:26.3.8":	"“तेन हि त्वं, कच्चान, भिक्खू गुळेहि सन्तप्पेही”ति। ",
"pli-tv-kd6:26.3.9":	"“एवं, भन्ते”ति खो बेलट्ठो कच्चानो भगवतो पटिस्सुणित्वा भिक्खू गुळेहि सन्तप्पेसि। ",
"pli-tv-kd6:26.3.10":	"एकच्चे भिक्खू पत्तेपि पूरेसुं परिस्सावनानिपि थविकायोपि पूरेसुं। ",
"pli-tv-kd6:26.4.1":	"अथ खो बेलट्ठो कच्चानो भिक्खू गुळेहि सन्तप्पेत्वा भगवन्तं एतदवोच—",
"pli-tv-kd6:26.4.2":	"“सन्तप्पिता, भन्ते, भिक्खू गुळेहि, बहु चायं गुळो अवसिट्ठो। ",
"pli-tv-kd6:26.4.3":	"कथाहं, भन्ते, पटिपज्जामी”ति? ",
"pli-tv-kd6:26.4.4":	"“तेन हि त्वं, कच्चान, विघासादानं गुळं देही”ति। ",
"pli-tv-kd6:26.4.5":	"“एवं, भन्ते”ति खो बेलट्ठो कच्चानो भगवतो पटिस्सुणित्वा विघासादानं गुळं दत्वा भगवन्तं एतदवोच—",
"pli-tv-kd6:26.4.6":	"“दिन्नो, भन्ते, विघासादानं गुळो, बहु चायं गुळो अवसिट्ठो। ",
"pli-tv-kd6:26.4.7":	"कथाहं, भन्ते, पटिपज्जामी”ति? ",
"pli-tv-kd6:26.4.8":	"“तेन हि त्वं, कच्चान, विघासादानं गुळं यावदत्थं देही”ति। ",
"pli-tv-kd6:26.5.1":	"“एवं, भन्ते”ति खो बेलट्ठो कच्चानो भगवतो पटिस्सुणित्वा विघासादानं गुळं यावदत्थं दत्वा भगवन्तं एतदवोच—",
"pli-tv-kd6:26.5.2":	"“दिन्नो, भन्ते, विघासादानं गुळो यावदत्थो, बहु चायं गुळो अवसिट्ठो। ",
"pli-tv-kd6:26.5.3":	"कथाहं, भन्ते, पटिपज्जामी”ति? ",
"pli-tv-kd6:26.5.4":	"“तेन हि त्वं, कच्चान, विघासादे गुळेहि सन्तप्पेही”ति। ",
"pli-tv-kd6:26.5.5":	"“एवं, भन्ते”ति खो बेलट्ठो कच्चानो भगवतो पटिस्सुणित्वा विघासादे गुळेहि सन्तप्पेसि। ",
"pli-tv-kd6:26.5.6":	"एकच्चे विघासादा कोलम्बेपि घटेपि पूरेसुं, पिटकानिपि उच्छङ्गेपि पूरेसुं। ",
"pli-tv-kd6:26.6.1":	"अथ खो बेलट्ठो कच्चानो विघासादे गुळेहि सन्तप्पेत्वा भगवन्तं एतदवोच—",
"pli-tv-kd6:26.6.2":	"“सन्तप्पिता, भन्ते, विघासादा गुळेहि, बहु चायं गुळो अवसिट्ठो। ",
"pli-tv-kd6:26.6.3":	"कथाहं, भन्ते, पटिपज्जामी”ति? ",
"pli-tv-kd6:26.6.4":	"“नाहं तं, कच्चान, पस्सामि सदेवके लोके समारके सब्रह्मके सस्समणब्राह्मणिया पजाय सदेवमनुस्साय यस्स सो गुळो परिभुत्तो सम्मा परिणामं गच्छेय्य, अञ्ञत्र तथागतस्स वा तथागतसावकस्स वा। ",
"pli-tv-kd6:26.6.5":	"तेन हि त्वं, कच्चान, तं गुळं अप्पहरिते वा छड्डेहि, अप्पाणके वा उदके ओपिलापेही”ति। ",
"pli-tv-kd6:26.6.6":	"“एवं, भन्ते”ति खो बेलट्ठो कच्चानो भगवतो पटिस्सुणित्वा तं गुळं अप्पाणके उदके ओपिलापेति। ",
"pli-tv-kd6:26.7.1":	"अथ खो सो गुळो उदके पक्खित्तो चिच्चिटायति चिटिचिटायति पधूपायति सम्पधूपायति। ",
"pli-tv-kd6:26.7.2":	"सेय्यथापि नाम फालो दिवसंसन्तत्तो उदके पक्खित्तो चिच्चिटायति चिटिचिटायति पधूपायति सम्पधूपायति; ",
"pli-tv-kd6:26.7.3":	"एवमेव सो गुळो उदके पक्खित्तो चिच्चिटायति चिटिचिटायति पधूपायति सम्पधूपायति। ",
"pli-tv-kd6:26.7.4":	"अथ खो बेलट्ठो कच्चानो संविग्गो लोमहट्ठजातो येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि। ",
"pli-tv-kd6:26.8.1":	"एकमन्तं निसिन्नस्स खो बेलट्ठस्स कच्चानस्स भगवा अनुपुब्बिं कथं कथेसि, सेय्यथिदं—",
"pli-tv-kd6:26.8.2":	"दानकथं सीलकथं सग्गकथं, कामानं आदीनवं ओकारं सङ्किलेसं, नेक्खम्मे आनिसंसं पकासेसि। ",
"pli-tv-kd6:26.8.3":	"यदा भगवा अञ्ञासि बेलट्ठं कच्चानं कल्लचित्तं, मुदुचित्तं, विनीवरणचित्तं, उदग्गचित्तं, पसन्नचित्तं, अथ या बुद्धानं सामुक्कंसिका धम्मदेसना, तं पकासेसि …पे… ",
"pli-tv-kd6:26.8.4":	"एवमेव बेलट्ठस्स कच्चानस्स तस्मिंयेव आसने विरजं वीतमलं धम्मचक्खुं उदपादि—",
"pli-tv-kd6:26.8.5":	"“यं किञ्चि समुदयधम्मं, सब्बं तं निरोधधम्मन्”ति। ",
"pli-tv-kd6:26.9.1":	"अथ खो बेलट्ठो कच्चानो दिट्ठधम्मो पत्तधम्मो विदितधम्मो परियोगाळ्हधम्मो तिण्णविचिकिच्छो विगतकथङ्कथो वेसारज्जप्पत्तो अपरप्पच्चयो सत्थुसासने भगवन्तं एतदवोच—",
"pli-tv-kd6:26.9.2":	"“अभिक्कन्तं, भन्ते, अभिक्कन्तं, भन्ते। ",
"pli-tv-kd6:26.9.3":	"सेय्यथापि, भन्ते, निक्कुज्जितं वा उक्कुज्जेय्य …पे… ",
"pli-tv-kd6:26.9.4":	"एवमेवं खो भगवता अनेकपरियायेन धम्मो पकासितो। ",
"pli-tv-kd6:26.9.5":	"एसाहं, भन्ते, भगवन्तं सरणं गच्छामि, धम्मञ्च, भिक्खुसङ्घञ्च। ",
"pli-tv-kd6:26.9.6":	"उपासकं मं भगवा धारेतु अज्जतग्गे पाणुपेतं सरणगतन्”ति। ",
"pli-tv-kd6:27.1.1":	"अथ खो भगवा अनुपुब्बेन चारिकं चरमानो येन राजगहं तदवसरि। ",
"pli-tv-kd6:27.1.2":	"तत्र सुदं भगवा राजगहे विहरति वेळुवने कलन्दकनिवापे। ",
"pli-tv-kd6:27.1.3":	"तेन खो पन समयेन राजगहे गुळो उस्सन्नो होति। ",
"pli-tv-kd6:27.1.4":	"भिक्खू—",
"pli-tv-kd6:27.1.5":	"“गिलानस्सेव भगवता गुळो अनुञ्ञातो, नो अगिलानस्सा”ति—",
"pli-tv-kd6:27.1.6":	"कुक्कुच्चायन्ता गुळं न भुञ्जन्ति। ",
"pli-tv-kd6:27.1.7":	"भगवतो एतमत्थं आरोचेसुं। ",
"pli-tv-kd6:27.1.8":	"“अनुजानामि, भिक्खवे, गिलानस्स गुळं, अगिलानस्स गुळोदकन्”ति। ",
"pli-tv-kd6:28.1.0":	"१४। पाटलिगामवत्थु ",
"pli-tv-kd6:28.1.1":	"अथ खो भगवा राजगहे यथाभिरन्तं विहरित्वा येन पाटलिगामो तेन चारिकं पक्कामि, महता भिक्खुसङ्घेन सद्धिं अड्ढतेलसेहि भिक्खुसतेहि। ",
"pli-tv-kd6:28.1.2":	"अथ खो भगवा अनुपुब्बेन चारिकं चरमानो येन पाटलिगामो तदवसरि। ",
"pli-tv-kd6:28.1.3":	"अस्सोसुं खो पाटलिगामिका उपासका—",
"pli-tv-kd6:28.1.4":	"“भगवा किर पाटलिगामं अनुप्पत्तो”ति। ",
"pli-tv-kd6:28.1.5":	"अथ खो पाटलिगामिका उपासका येन भगवा तेनुपसङ्कमिंसु, उपसङ्कमित्वा भगवन्तं अभिवादेत्वा एकमन्तं निसीदिंसु। ",
"pli-tv-kd6:28.1.6":	"एकमन्तं निसिन्ने खो पाटलिगामिके उपासके भगवा धम्मिया कथाय सन्दस्सेसि, समादपेसि, समुत्तेजेसि, सम्पहंसेसि। ",
"pli-tv-kd6:28.2.1":	"अथ खो पाटलिगामिका उपासका भगवता धम्मिया कथाय सन्दस्सिता समादपिता समुत्तेजिता सम्पहंसिता भगवन्तं एतदवोचुं—",
"pli-tv-kd6:28.2.2":	"“अधिवासेतु नो, भन्ते, भगवा आवसथागारं सद्धिं भिक्खुसङ्घेना”ति। ",
"pli-tv-kd6:28.2.3":	"अधिवासेसि भगवा तुण्हीभावेन। ",
"pli-tv-kd6:28.2.4":	"अथ खो पाटलिगामिका उपासका भगवतो अधिवासनं विदित्वा उट्ठायासना भगवन्तं अभिवादेत्वा पदक्खिणं कत्वा येन आवसथागारं तेनुपसङ्कमिंसु, उपसङ्कमित्वा सब्बसन्थरिं आवसथागारं सन्थरित्वा, आसनानि पञ्ञपेत्वा, उदकमणिकं पतिट्ठापेत्वा, तेलपदीपं आरोपेत्वा येन भगवा तेनुपसङ्कमिंसु, उपसङ्कमित्वा भगवन्तं अभिवादेत्वा एकमन्तं अट्ठंसु। ",
"pli-tv-kd6:28.3.1":	"एकमन्तं ठिता खो पाटलिगामिका उपासका भगवन्तं एतदवोचुं—",
"pli-tv-kd6:28.3.2":	"“सब्बसन्थरिसन्थतं, भन्ते, आवसथागारं। ",
"pli-tv-kd6:28.3.3":	"आसनानि पञ्ञत्तानि। ",
"pli-tv-kd6:28.3.4":	"उदकमणिको पतिट्ठापितो। ",
"pli-tv-kd6:28.3.5":	"तेलपदीपो आरोपितो। ",
"pli-tv-kd6:28.3.6":	"यस्सदानि, भन्ते, भगवा कालं मञ्ञती”ति। ",
"pli-tv-kd6:28.3.7":	"अथ खो भगवा निवासेत्वा पत्तचीवरमादाय सद्धिं भिक्खुसङ्घेन येन आवसथागारं तेनुपसङ्कमि; उपसङ्कमित्वा पादे पक्खालेत्वा आवसथागारं पविसित्वा मज्झिमं थम्भं निस्साय पुरत्थाभिमुखो निसीदि। ",
"pli-tv-kd6:28.3.8":	"भिक्खुसङ्घोपि खो पादे पक्खालेत्वा आवसथागारं पविसित्वा पच्छिमं भित्तिं निस्साय पुरत्थाभिमुखो निसीदि, भगवन्तंयेव पुरक्खत्वा। ",
"pli-tv-kd6:28.3.9":	"पाटलिगामिकापि खो उपासका पादे पक्खालेत्वा आवसथागारं पविसित्वा पुरत्थिमं भित्तिं निस्साय पच्छिमाभिमुखा निसीदिंसु, भगवन्तंयेव पुरक्खत्वा। ",
"pli-tv-kd6:28.3.10":	"अथ खो भगवा पाटलिगामिके उपासके आमन्तेसि—",
"pli-tv-kd6:28.4.1":	"“पञ्चिमे, गहपतयो, आदीनवा दुस्सीलस्स सीलविपत्तिया। ",
"pli-tv-kd6:28.4.2":	"कतमे पञ्च? ",
"pli-tv-kd6:28.4.3":	"इध, गहपतयो, दुस्सीलो सीलविपन्नो पमादाधिकरणं महतिं भोगजानिं निगच्छति। ",
"pli-tv-kd6:28.4.4":	"अयं पठमो आदीनवो दुस्सीलस्स सीलविपत्तिया। ",
"pli-tv-kd6:28.4.5":	"पुन चपरं, गहपतयो, दुस्सीलस्स सीलविपन्नस्स पापको कित्तिसद्दो अब्भुग्गच्छति। ",
"pli-tv-kd6:28.4.6":	"अयं दुतियो आदीनवो दुस्सीलस्स सीलविपत्तिया। ",
"pli-tv-kd6:28.4.7":	"पुन चपरं, गहपतयो, दुस्सीलो सीलविपन्नो यञ्ञदेव परिसं उपसङ्कमति, यदि खत्तियपरिसं, यदि ब्राह्मणपरिसं, यदि गहपतिपरिसं, यदि समणपरिसं, अविसारदो उपसङ्कमति मङ्कुभूतो। ",
"pli-tv-kd6:28.4.8":	"अयं ततियो आदीनवो दुस्सीलस्स सीलविपत्तिया। ",
"pli-tv-kd6:28.4.9":	"पुन चपरं, गहपतयो, दुस्सीलो सीलविपन्नो सम्मूळ्हो कालं करोति। ",
"pli-tv-kd6:28.4.10":	"अयं चतुत्थो आदीनवो दुस्सीलस्स सीलविपत्तिया। ",
"pli-tv-kd6:28.4.11":	"पुन चपरं, गहपतयो, दुस्सीलो सीलविपन्नो कायस्स भेदा परं मरणा अपायं दुग्गतिं विनिपातं निरयं उपपज्जति। ",
"pli-tv-kd6:28.4.12":	"अयं पञ्चमो आदीनवो दुस्सीलस्स सीलविपत्तिया। ",
"pli-tv-kd6:28.4.13":	"इमे खो, गहपतयो, पञ्च आदीनवा दुस्सीलस्स सीलविपत्तिया। ",
"pli-tv-kd6:28.5.1":	"पञ्चिमे, गहपतयो, आनिसंसा सीलवतो सीलसम्पदाय। ",
"pli-tv-kd6:28.5.2":	"कतमे पञ्च? ",
"pli-tv-kd6:28.5.3":	"इध, गहपतयो, सीलवा सीलसम्पन्नो अप्पमादाधिकरणं महन्तं भोगक्खन्धं अधिगच्छति। ",
"pli-tv-kd6:28.5.4":	"अयं पठमो आनिसंसो सीलवतो सीलसम्पदाय। ",
"pli-tv-kd6:28.5.5":	"पुन चपरं, गहपतयो, सीलवतो सीलसम्पन्नस्स कल्याणो कित्तिसद्दो अब्भुग्गच्छति। ",
"pli-tv-kd6:28.5.6":	"अयं दुतियो आनिसंसो सीलवतो सीलसम्पदाय। ",
"pli-tv-kd6:28.5.7":	"पुन चपरं, गहपतयो, सीलवा सीलसम्पन्नो यञ्ञदेव परिसं उपसङ्कमति, यदि खत्तियपरिसं, यदि ब्राह्मणपरिसं, यदि गहपतिपरिसं, यदि समणपरिसं, विसारदो उपसङ्कमति अमङ्कुभूतो। ",
"pli-tv-kd6:28.5.8":	"अयं ततियो आनिसंसो सीलवतो सीलसम्पदाय। ",
"pli-tv-kd6:28.5.9":	"पुन चपरं, गहपतयो, सीलवा सीलसम्पन्नो असम्मूळ्हो कालं करोति। ",
"pli-tv-kd6:28.5.10":	"अयं चतुत्थो आनिसंसो सीलवतो सीलसम्पदाय। ",
"pli-tv-kd6:28.5.11":	"पुन चपरं, गहपतयो, सीलवा सीलसम्पन्नो कायस्स भेदा परं मरणा सुगतिं सग्गं लोकं उपपज्जति। ",
"pli-tv-kd6:28.5.12":	"अयं पञ्चमो आनिसंसो सीलवतो सीलसम्पदाय। ",
"pli-tv-kd6:28.5.13":	"इमे खो, गहपतयो, पञ्च आनिसंसा सीलवतो सीलसम्पदाया”ति। ",
"pli-tv-kd6:28.6.1":	"अथ खो भगवा पाटलिगामिके उपासके बहुदेव रत्तिं धम्मिया कथाय सन्दस्सेत्वा समादपेत्वा समुत्तेजेत्वा सम्पहंसेत्वा उय्योजेसि—",
"pli-tv-kd6:28.6.2":	"“अभिक्कन्ता खो, गहपतयो, रत्ति। ",
"pli-tv-kd6:28.6.3":	"यस्सदानि तुम्हे कालं मञ्ञथा”ति। ",
"pli-tv-kd6:28.6.4":	"“एवं, भन्ते”ति, खो पाटलिगामिका उपासका भगवतो पटिस्सुणित्वा उट्ठायासना भगवन्तं अभिवादेत्वा पदक्खिणं कत्वा पक्कमिंसु। ",
"pli-tv-kd6:28.7.1":	"अथ खो भगवा अचिरपक्कन्तेसु पाटलिगामिकेसु उपासकेसु सुञ्ञागारं पाविसि। ",
"pli-tv-kd6:28.7.2.0":	"१५। सुनिधवस्सकारवत्थु ",
"pli-tv-kd6:28.7.2.1":	"तेन खो पन समयेन सुनिधवस्सकारा मगधमहामत्ता पाटलिगामे नगरं मापेन्ति वज्जीनं पटिबाहाय। ",
"pli-tv-kd6:28.7.3":	"अद्दसा खो भगवा रत्तिया पच्चूससमयं पच्चुट्ठाय दिब्बेन चक्खुना विसुद्धेन अतिक्कन्तमानुसकेन सम्बहुला देवतायो पाटलिगामे वत्थूनि परिग्गण्हन्तियो। ",
"pli-tv-kd6:28.7.4":	"यस्मिं पदेसे महेसक्खा देवता वत्थूनि परिग्गण्हन्ति, महेसक्खानं तत्थ राजूनं राजमहामत्तानं चित्तानि नमन्ति निवेसनानि मापेतुं। ",
"pli-tv-kd6:28.7.5":	"यस्मिं पदेसे मज्झिमा देवता वत्थूनि परिग्गण्हन्ति, मज्झिमानं तत्थ राजूनं राजमहामत्तानं चित्तानि नमन्ति निवेसनानि मापेतुं। ",
"pli-tv-kd6:28.7.6":	"यस्मिं पदेसे नीचा देवता वत्थूनि परिग्गण्हन्ति, नीचानं तत्थ राजूनं राजमहामत्तानं चित्तानि नमन्ति निवेसनानि मापेतुं। ",
"pli-tv-kd6:28.7.7":	"अथ खो भगवा आयस्मन्तं आनन्दं आमन्तेसि—",
"pli-tv-kd6:28.7.8":	"“के नु खो ते, आनन्द, पाटलिगामे नगरं मापेन्ती”ति? ",
"pli-tv-kd6:28.8.1":	"“सुनिधवस्सकारा, भन्ते, मगधमहामत्ता पाटलिगामे नगरं मापेन्ति वज्जीनं पटिबाहाया”ति। ",
"pli-tv-kd6:28.8.2":	"“सेय्यथापि, आनन्द, देवेहि तावतिंसेहि सद्धिं मन्तेत्वा; ",
"pli-tv-kd6:28.8.3":	"एवमेव खो, आनन्द, सुनिधवस्सकारा मगधमहामत्ता पाटलिगामे नगरं मापेन्ति वज्जीनं पटिबाहाय। ",
"pli-tv-kd6:28.8.4":	"इधाहं, आनन्द, रत्तिया पच्चूससमयं पच्चुट्ठाय अद्दसं दिब्बेन चक्खुना विसुद्धेन अतिक्कन्तमानुसकेन सम्बहुला देवतायो पाटलिगामे वत्थूनि परिग्गण्हन्तियो। ",
"pli-tv-kd6:28.8.5":	"यस्मिं पदेसे महेसक्खा देवता वत्थूनि परिग्गण्हन्ति, महेसक्खानं तत्थ राजूनं राजमहामत्तानं चित्तानि नमन्ति निवेसनानि मापेतुं। ",
"pli-tv-kd6:28.8.6":	"यस्मिं पदेसे मज्झिमा देवता वत्थूनि परिग्गण्हन्ति, मज्झिमानं तत्थ राजूनं राजमहामत्तानं चित्तानि नमन्ति निवेसनानि मापेतुं। ",
"pli-tv-kd6:28.8.7":	"यस्मिं पदेसे नीचा देवता वत्थूनि परिग्गण्हन्ति, नीचानं तत्थ राजूनं राजमहामत्तानं चित्तानि नमन्ति निवेसनानि मापेतुं। ",
"pli-tv-kd6:28.8.8":	"यावता, आनन्द, अरियं आयतनं, यावता वणिप्पथो, इदं अग्गनगरं भविस्सति पाटलिपुत्तं पुटभेदनं। ",
"pli-tv-kd6:28.8.9":	"पाटलिपुत्तस्स खो, आनन्द, तयो अन्तराया भविस्सन्ति—",
"pli-tv-kd6:28.8.10":	"अग्गितो वा उदकतो वा अब्भन्तरतो वा मिथुभेदा”ति। ",
"pli-tv-kd6:28.9.1":	"अथ खो सुनिधवस्सकारा मगधमहामत्ता येन भगवा तेनुपसङ्कमिंसु, उपसङ्कमित्वा भगवता सद्धिं सम्मोदिंसु, सम्मोदनीयं कथं सारणीयं वीतिसारेत्वा एकमन्तं अट्ठंसु। ",
"pli-tv-kd6:28.10.1":	"एकमन्तं ठिता खो सुनिधवस्सकारा मगधमहामत्ता भगवन्तं एतदवोचुं—",
"pli-tv-kd6:28.10.2":	"“अधिवासेतु नो भवं गोतमो अज्जतनाय भत्तं सद्धिं भिक्खुसङ्घेना”ति। ",
"pli-tv-kd6:28.10.3":	"अधिवासेसि भगवा तुण्हीभावेन। ",
"pli-tv-kd6:28.10.4":	"अथ खो सुनिधवस्सकारा मगधमहामत्ता भगवतो अधिवासनं विदित्वा पक्कमिंसु। ",
"pli-tv-kd6:28.10.5":	"अथ खो सुनिधवस्सकारा मगधमहामत्ता पणीतं खादनीयं भोजनीयं पटियादापेत्वा भगवतो कालं आरोचापेसुं—“कालो, भो गोतम, निट्ठितं भत्तन्”ति। ",
"pli-tv-kd6:28.10.6":	"अथ खो भगवा पुब्बण्हसमयं निवासेत्वा पत्तचीवरमादाय येन सुनिधवस्सकारानं मगधमहामत्तानं परिवेसना तेनुपसङ्कमि; उपसङ्कमित्वा पञ्ञत्ते आसने निसीदि सद्धिं भिक्खुसङ्घेन। ",
"pli-tv-kd6:28.10.7":	"अथ खो सुनिधवस्सकारा मगधमहामत्ता बुद्धप्पमुखं भिक्खुसङ्घं पणीतेन खादनीयेन भोजनीयेन सहत्था सन्तप्पेत्वा सम्पवारेत्वा भगवन्तं भुत्ताविं ओनीतपत्तपाणिं एकमन्तं निसीदिंसु। ",
"pli-tv-kd6:28.10.8":	"एकमन्तं निसिन्ने खो सुनिधवस्सकारे मगधमहामत्ते भगवा इमाहि गाथाहि अनुमोदि—",
"pli-tv-kd6:28.11.1":	"“यस्मिं पदेसे कप्पेति, ",
"pli-tv-kd6:28.11.2":	"वासं पण्डितजातियो; ",
"pli-tv-kd6:28.11.3":	"सीलवन्तेत्थ भोजेत्वा, ",
"pli-tv-kd6:28.11.4":	"सञ्ञते ब्रह्मचारयो। ",
"pli-tv-kd6:28.11.5":	"या तत्थ देवता आसुं, ",
"pli-tv-kd6:28.11.6":	"तासं दक्खिणमादिसे; ",
"pli-tv-kd6:28.11.7":	"ता पूजिता पूजयन्ति, ",
"pli-tv-kd6:28.11.8":	"मानिता मानयन्ति नं। ",
"pli-tv-kd6:28.11.9":	"ततो नं अनुकम्पन्ति, ",
"pli-tv-kd6:28.11.10":	"माता पुत्तंव ओरसं; ",
"pli-tv-kd6:28.11.11":	"देवतानुकम्पितो पोसो, ",
"pli-tv-kd6:28.11.12":	"सदा भद्रानि पस्सती”ति। ",
"pli-tv-kd6:28.11.13":	"अथ खो भगवा सुनिधवस्सकारे मगधमहामत्ते इमाहि गाथाहि अनुमोदित्वा उट्ठायासना पक्कामि। ",
"pli-tv-kd6:28.12.1":	"तेन खो पन समयेन सुनिधवस्सकारा मगधमहामत्ता भगवन्तं पिट्ठितो पिट्ठितो अनुबन्धा होन्ति—",
"pli-tv-kd6:28.12.2":	"“येनज्ज समणो गोतमो द्वारेन निक्खमिस्सति, तं गोतमद्वारं नाम भविस्सति; ",
"pli-tv-kd6:28.12.3":	"येन तित्थेन गङ्गं नदिं उत्तरिस्सति, तं गोतमतित्थं नाम भविस्सती”ति। ",
"pli-tv-kd6:28.12.4":	"अथ खो भगवा येन द्वारेन निक्खमि, तं गोतमद्वारं नाम अहोसि। ",
"pli-tv-kd6:28.12.5":	"अथ खो भगवा येन गङ्गा नदी तेनुपसङ्कमि। ",
"pli-tv-kd6:28.12.6":	"तेन खो पन समयेन गङ्गा नदी पूरा होति समतित्तिका काकपेय्या। ",
"pli-tv-kd6:28.12.7":	"मनुस्सा अञ्ञे नावं परियेसन्ति, अञ्ञे उळुम्पं परियेसन्ति, अञ्ञे कुल्लं बन्धन्ति ओरा पारं गन्तुकामा। ",
"pli-tv-kd6:28.13.1":	"अद्दसा खो भगवा ते मनुस्से अञ्ञे नावं परियेसन्ते, अञ्ञे उळुम्पं परियेसन्ते, अञ्ञे कुल्लं बन्धन्ते ओरा पारं गन्तुकामे, दिस्वान सेय्यथापि नाम बलवा पुरिसो समिञ्जितं वा बाहं पसारेय्य, पसारितं वा बाहं समिञ्जेय्य; एवमेव खो—गङ्गाय नदिया ओरिमतीरे अन्तरहितो पारिमतीरे पच्चुट्ठासि सद्धिं भिक्खुसङ्घेन। ",
"pli-tv-kd6:28.13.2":	"अथ खो भगवा एतमत्थं विदित्वा तायं वेलायं इमं उदानं उदानेसि—",
"pli-tv-kd6:28.13.3":	"“ये तरन्ति अण्णवं सरं, ",
"pli-tv-kd6:28.13.4":	"सेतुं कत्वान विसज्ज पल्ललानि; ",
"pli-tv-kd6:28.13.5":	"कुल्लञ्हि जनो बन्धति, ",
"pli-tv-kd6:28.13.6":	"तिण्णा मेधाविनो जना”ति। ",
"pli-tv-kd6:29.1.0":	"१६। कोटिगामेसच्चकथा ",
"pli-tv-kd6:29.1.1":	"अथ खो भगवा येन कोटिगामो तेनुपसङ्कमि। ",
"pli-tv-kd6:29.1.2":	"तत्र सुदं भगवा कोटिगामे विहरति। ",
"pli-tv-kd6:29.1.3":	"तत्र खो भगवा भिक्खू आमन्तेसि—",
"pli-tv-kd6:29.1.4":	"“चतुन्नं, भिक्खवे, अरियसच्चानं अननुबोधा अप्पटिवेधा एवमिदं दीघमद्धानं सन्धावितं संसरितं ममञ्चेव तुम्हाकञ्च। ",
"pli-tv-kd6:29.1.5":	"कतमेसं चतुन्नं? ",
"pli-tv-kd6:29.1.6":	"दुक्खस्स, भिक्खवे, अरियसच्चस्स अननुबोधा अप्पटिवेधा एवमिदं दीघमद्धानं सन्धावितं संसरितं ममञ्चेव तुम्हाकञ्च। ",
"pli-tv-kd6:29.1.7":	"दुक्खसमुदयस्स अरियसच्चस्स …पे… ",
"pli-tv-kd6:29.1.8":	"दुक्खनिरोधस्स अरियसच्चस्स …पे… ",
"pli-tv-kd6:29.1.9":	"दुक्खनिरोधगामिनिया पटिपदाय अरियसच्चस्स अननुबोधा अप्पटिवेधा एवमिदं दीघमद्धानं सन्धावितं संसरितं ममञ्चेव तुम्हाकञ्च। ",
"pli-tv-kd6:29.2.1":	"तयिदं, भिक्खवे, दुक्खं अरियसच्चं अनुबुद्धं पटिविद्धं, दुक्खसमुदयं अरियसच्चं अनुबुद्धं पटिविद्धं, दुक्खनिरोधं अरियसच्चं अनुबुद्धं पटिविद्धं, दुक्खनिरोधगामिनी पटिपदा अरियसच्चं अनुबुद्धं पटिविद्धं, उच्छिन्ना भवतण्हा, खीणा भवनेत्ति, नत्थि दानि पुनब्भवोति। ",
"pli-tv-kd6:29.2.2":	"चतुन्नं अरियसच्चानं, ",
"pli-tv-kd6:29.2.3":	"यथाभूतं अदस्सना; ",
"pli-tv-kd6:29.2.4":	"संसितं दीघमद्धानं, ",
"pli-tv-kd6:29.2.5":	"तासु तास्वेव जातिसु। ",
"pli-tv-kd6:29.2.6":	"तानि एतानि दिट्ठानि, ",
"pli-tv-kd6:29.2.7":	"भवनेत्ति समूहता; ",
"pli-tv-kd6:29.2.8":	"उच्छिन्नं मूलं दुक्खस्स, ",
"pli-tv-kd6:29.2.9":	"नत्थि दानि पुनब्भवो”ति। ",
"pli-tv-kd6:30.1.0":	"१७। अम्बपालीवत्थु ",
"pli-tv-kd6:30.1.1":	"अस्सोसि खो अम्बपाली गणिका—",
"pli-tv-kd6:30.1.2":	"“भगवा किर कोटिगामं अनुप्पत्तो”ति। ",
"pli-tv-kd6:30.1.3":	"अथ खो अम्बपाली गणिका भद्रानि भद्रानि यानानि योजापेत्वा भद्रं भद्रं यानं अभिरुहित्वा भद्रेहि भद्रेहि यानेहि वेसालिया निय्यासि भगवन्तं दस्सनाय। ",
"pli-tv-kd6:30.1.4":	"यावतिका यानस्स भूमि, यानेन गन्त्वा, याना पच्चोरोहित्वा, पत्तिकाव येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। ",
"pli-tv-kd6:30.2.1":	"एकमन्तं निसिन्नं खो अम्बपालिं गणिकं भगवा धम्मिया कथाय सन्दस्सेसि समादपेसि समुत्तेजेसि सम्पहंसेसि। ",
"pli-tv-kd6:30.2.2":	"अथ खो अम्बपाली गणिका भगवता धम्मिया कथाय सन्दस्सिता समादपिता समुत्तेजिता सम्पहंसिता भगवन्तं एतदवोच—",
"pli-tv-kd6:30.2.3":	"“अधिवासेतु मे, भन्ते, भगवा स्वातनाय भत्तं सद्धिं भिक्खुसङ्घेना”ति। ",
"pli-tv-kd6:30.2.4":	"अधिवासेसि भगवा तुण्हीभावेन। ",
"pli-tv-kd6:30.2.5":	"अथ खो अम्बपाली गणिका भगवतो अधिवासनं विदित्वा उट्ठायासना भगवन्तं अभिवादेत्वा पदक्खिणं कत्वा पक्कामि। ",
"pli-tv-kd6:30.3.0":	"१८। लिच्छवीवत्थु ",
"pli-tv-kd6:30.3.1":	"अस्सोसुं खो वेसालिका लिच्छवी—",
"pli-tv-kd6:30.3.2":	"“भगवा किर कोटिगामं अनुप्पत्तो”ति। ",
"pli-tv-kd6:30.3.3":	"अथ खो वेसालिका लिच्छवी भद्रानि भद्रानि यानानि योजापेत्वा भद्रं भद्रं यानं अभिरुहित्वा भद्रेहि भद्रेहि यानेहि वेसालिया निय्यासुं भगवन्तं दस्सनाय। ",
"pli-tv-kd6:30.3.4":	"अप्पेकच्चे लिच्छवी नीला होन्ति नीलवण्णा नीलवत्था नीलालङ्कारा, अप्पेकच्चे लिच्छवी पीता होन्ति पीतवण्णा पीतवत्था पीतालङ्कारा, अप्पेकच्चे लिच्छवी लोहिता होन्ति लोहितवण्णा लोहितवत्था लोहितालङ्कारा, अप्पेकच्चे लिच्छवी ओदाता होन्ति ओदातवण्णा ओदातवत्था ओदातालङ्कारा। ",
"pli-tv-kd6:30.3.5":	"अथ खो अम्बपाली गणिका दहरानं दहरानं लिच्छवीनं ईसाय ईसं युगेन युगं चक्केन चक्कं अक्खेन अक्खं पटिवट्टेसि। ",
"pli-tv-kd6:30.4.1":	"अथ खो ते लिच्छवी अम्बपालिं गणिकं एतदवोचुं—",
"pli-tv-kd6:30.4.2":	"“किस्स, जे अम्बपालि, दहरानं दहरानं लिच्छवीनं ईसाय ईसं युगेन युगं चक्केन चक्कं अक्खेन अक्खं पटिवट्टेसी”ति? ",
"pli-tv-kd6:30.4.3":	"“तथा हि पन मया, अय्यपुत्ता, स्वातनाय बुद्धप्पमुखो भिक्खुसङ्घो निमन्तितो”ति। ",
"pli-tv-kd6:30.4.4":	"“देहि, जे अम्बपालि, अम्हाकं एतं भत्तं सतसहस्सेना”ति। ",
"pli-tv-kd6:30.4.5":	"“सचेपि मे, अय्यपुत्ता, वेसालिं साहारं दज्जेय्याथ, नेव दज्जाहं तं भत्तन्”ति। ",
"pli-tv-kd6:30.4.6":	"अथ खो ते लिच्छवी अङ्गुलिं फोटेसुं—",
"pli-tv-kd6:30.4.7":	"“जितम्ह वत भो अम्बकाय, पराजितम्ह वत भो अम्बकाया”ति। ",
"pli-tv-kd6:30.5.1":	"अथ खो ते लिच्छवी येन भगवा तेनुपसङ्कमिंसु। ",
"pli-tv-kd6:30.5.2":	"अद्दसा खो भगवा ते लिच्छवी दूरतोव आगच्छन्ते, दिस्वान भिक्खू आमन्तेसि—",
"pli-tv-kd6:30.5.3":	"“येहि, भिक्खवे, भिक्खूहि देवा तावतिंसा अदिट्ठपुब्बा, ओलोकेथ, भिक्खवे, लिच्छवीपरिसं; ",
"pli-tv-kd6:30.5.4":	"अपलोकेथ, भिक्खवे, लिच्छवीपरिसं; ",
"pli-tv-kd6:30.5.5":	"उपसंहरथ, भिक्खवे, लिच्छवीपरिसं तावतिंसपरिसन्”ति। ",
"pli-tv-kd6:30.5.6":	"अथ खो ते लिच्छवी यावतिका यानस्स भूमि, यानेन गन्त्वा याना पच्चोरोहित्वा पत्तिकाव येन भगवा तेनुपसङ्कमिंसु; ",
"pli-tv-kd6:30.5.7":	"उपसङ्कमित्वा भगवन्तं अभिवादेत्वा एकमन्तं निसीदिंसु। ",
"pli-tv-kd6:30.5.8":	"एकमन्तं निसिन्ने खो ते लिच्छवी भगवा धम्मिया कथाय सन्दस्सेसि समादपेसि समुत्तेजेसि सम्पहंसेसि। ",
"pli-tv-kd6:30.5.9":	"अथ खो ते लिच्छवी, भगवता धम्मिया कथाय सन्दस्सिता समादपिता समुत्तेजिता सम्पहंसिता भगवन्तं एतदवोचुं—",
"pli-tv-kd6:30.5.10":	"“अधिवासेतु नो, भन्ते, भगवा स्वातनाय भत्तं सद्धिं भिक्खुसङ्घेना”ति। ",
"pli-tv-kd6:30.5.11":	"“अधिवुट्ठोम्हि, लिच्छवी, स्वातनाय अम्बपालिया गणिकाय भत्तन्”ति। ",
"pli-tv-kd6:30.5.12":	"अथ खो ते लिच्छवी अङ्गुलिं फोटेसुं—",
"pli-tv-kd6:30.5.13":	"“जितम्ह वत भो अम्बकाय, पराजितम्ह वत भो अम्बकाया”ति। ",
"pli-tv-kd6:30.5.14":	"अथ खो ते लिच्छवी भगवतो भासितं अभिनन्दित्वा अनुमोदित्वा उट्ठायासना भगवन्तं अभिवादेत्वा पदक्खिणं कत्वा पक्कमिंसु। ",
"pli-tv-kd6:30.6.1":	"अथ खो भगवा कोटिगामे यथाभिरन्तं विहरित्वा येन नातिका तेनुपसङ्कमि। ",
"pli-tv-kd6:30.6.2":	"तत्र सुदं भगवा नातिके विहरति गिञ्जकावसथे। ",
"pli-tv-kd6:30.6.3":	"अथ खो अम्बपाली गणिका तस्सा रत्तिया अच्चयेन सके आरामे पणीतं खादनीयं भोजनीयं पटियादापेत्वा भगवतो कालं आरोचापेसि—“कालो, भन्ते, निट्ठितं भत्तन्”ति। ",
"pli-tv-kd6:30.6.4":	"अथ खो भगवा पुब्बण्हसमयं निवासेत्वा पत्तचीवरमादाय येन अम्बपालिया गणिकाय परिवेसना तेनुपसङ्कमि; उपसङ्कमित्वा पञ्ञत्ते आसने निसीदि सद्धिं भिक्खुसङ्घेन। ",
"pli-tv-kd6:30.6.5":	"अथ खो अम्बपाली गणिका बुद्धप्पमुखं भिक्खुसङ्घं पणीतेन खादनीयेन भोजनीयेन सहत्था सन्तप्पेत्वा सम्पवारेत्वा भगवन्तं भुत्ताविं ओनीतपत्तपाणिं एकमन्तं निसीदि। एकमन्तं निसिन्ना खो अम्बपाली गणिका भगवन्तं एतदवोच—",
"pli-tv-kd6:30.6.6":	"“इमाहं, भन्ते, अम्बवनं बुद्धप्पमुखस्स भिक्खुसङ्घस्स दम्मी”ति। ",
"pli-tv-kd6:30.6.7":	"पटिग्गहेसि भगवा आरामं। ",
"pli-tv-kd6:30.6.8":	"अथ खो भगवा अम्बपालिं गणिकं धम्मिया कथाय सन्दस्सेत्वा समादपेत्वा समुत्तेजेत्वा सम्पहंसेत्वा उट्ठायासना येन महावनं तेनुपसङ्कमि। ",
"pli-tv-kd6:30.6.9":	"तत्र सुदं भगवा वेसालियं विहरति महावने कूटागारसालायं। ",
"pli-tv-kd6:30.6.10":	"लिच्छविभाणवारो निट्ठितो ततियो। ",
"pli-tv-kd6:31.1.0":	"१९। सीहसेनापतिवत्थु ",
"pli-tv-kd6:31.1.1":	"तेन खो पन समयेन अभिञ्ञाता अभिञ्ञाता लिच्छवी सन्धागारे सन्निसिन्ना सन्निपतिता अनेकपरियायेन बुद्धस्स वण्णं भासन्ति, धम्मस्स वण्णं भासन्ति, सङ्घस्स वण्णं भासन्ति। ",
"pli-tv-kd6:31.1.2":	"तेन खो पन समयेन सीहो सेनापति निगण्ठसावको तस्सं परिसायं निसिन्नो होति। ",
"pli-tv-kd6:31.1.3":	"अथ खो सीहस्स सेनापतिस्स एतदहोसि—",
"pli-tv-kd6:31.1.4":	"“निस्संसयं खो सो भगवा अरहं सम्मासम्बुद्धो भविस्सति, तथा हिमे अभिञ्ञाता अभिञ्ञाता लिच्छवी सन्धागारे सन्निसिन्ना सन्निपतिता अनेकपरियायेन बुद्धस्स वण्णं भासन्ति, धम्मस्स वण्णं भासन्ति, सङ्घस्स वण्णं भासन्ति। ",
"pli-tv-kd6:31.1.5":	"यन्नूनाहं तं भगवन्तं दस्सनाय उपसङ्कमेय्यं अरहन्तं सम्मासम्बुद्धन्”ति। ",
"pli-tv-kd6:31.2.1":	"अथ खो सीहो सेनापति येन निगण्ठो नाटपुत्तो तेनुपसङ्कमि, उपसङ्कमित्वा निगण्ठं नाटपुत्तं एतदवोच—",
"pli-tv-kd6:31.2.2":	"“इच्छामहं, भन्ते, समणं गोतमं दस्सनाय उपसङ्कमितुन्”ति। ",
"pli-tv-kd6:31.2.3":	"“किं पन त्वं, सीह, किरियवादो समानो अकिरियवादं समणं गोतमं दस्सनाय उपसङ्कमिस्ससि? ",
"pli-tv-kd6:31.2.4":	"समणो हि, सीह, गोतमो अकिरियवादो अकिरियाय धम्मं देसेति, तेन च सावके विनेती”ति। ",
"pli-tv-kd6:31.2.5":	"अथ खो सीहस्स सेनापतिस्स यो अहोसि गमिकाभिसङ्खारो भगवन्तं दस्सनाय, सो पटिप्पस्सम्भि। ",
"pli-tv-kd6:31.3.1":	"दुतियम्पि खो अभिञ्ञाता अभिञ्ञाता लिच्छवी सन्धागारे सन्निसिन्ना सन्निपतिता अनेकपरियायेन बुद्धस्स वण्णं भासन्ति, धम्मस्स वण्णं भासन्ति, सङ्घस्स वण्णं भासन्ति। ",
"pli-tv-kd6:31.3.2":	"दुतियम्पि खो सीहस्स सेनापतिस्स एतदहोसि—",
"pli-tv-kd6:31.3.3":	"“निस्संसयं खो सो भगवा अरहं सम्मासम्बुद्धो भविस्सति, तथा हिमे अभिञ्ञाता अभिञ्ञाता लिच्छवी सन्धागारे सन्निसिन्ना सन्निपतिता अनेकपरियायेन बुद्धस्स वण्णं भासन्ति, धम्मस्स वण्णं भासन्ति, सङ्घस्स वण्णं भासन्ति। ",
"pli-tv-kd6:31.3.4":	"यन्नूनाहं तं भगवन्तं दस्सनाय उपसङ्कमेय्यं अरहन्तं सम्मासम्बुद्धन्”ति। ",
"pli-tv-kd6:31.3.5":	"दुतियम्पि खो सीहो सेनापति येन निगण्ठो नाटपुत्तो तेनुपसङ्कमि, उपसङ्कमित्वा निगण्ठं नाटपुत्तं एतदवोच—",
"pli-tv-kd6:31.3.6":	"“इच्छामहं, भन्ते, समणं गोतमं दस्सनाय उपसङ्कमितुन्”ति। ",
"pli-tv-kd6:31.3.7":	"“किं पन त्वं, सीह, किरियवादो समानो अकिरियवादं समणं गोतमं दस्सनाय उपसङ्कमिस्ससि? ",
"pli-tv-kd6:31.3.8":	"समणो हि, सीह, गोतमो अकिरियवादो अकिरियाय धम्मं देसेति, तेन च सावके विनेती”ति। ",
"pli-tv-kd6:31.3.9":	"दुतियम्पि खो सीहस्स सेनापतिस्स यो अहोसि गमिकाभिसङ्खारो भगवन्तं दस्सनाय, सो पटिप्पस्सम्भि। ",
"pli-tv-kd6:31.3.10":	"ततियम्पि खो अभिञ्ञाता अभिञ्ञाता लिच्छवी सन्धागारे सन्निसिन्ना सन्निपतिता अनेकपरियायेन बुद्धस्स वण्णं भासन्ति, धम्मस्स वण्णं भासन्ति, सङ्घस्स वण्णं भासन्ति। ",
"pli-tv-kd6:31.3.11":	"ततियम्पि खो सीहस्स सेनापतिस्स एतदहोसि—",
"pli-tv-kd6:31.3.12":	"“निस्संसयं खो सो भगवा अरहं सम्मासम्बुद्धो भविस्सति, तथा हिमे अभिञ्ञाता अभिञ्ञाता लिच्छवी सन्धागारे सन्निसिन्ना सन्निपतिता अनेकपरियायेन बुद्धस्स वण्णं भासन्ति, धम्मस्स वण्णं भासन्ति, सङ्घस्स वण्णं भासन्ति। ",
"pli-tv-kd6:31.3.13":	"किञ्हि मे करिस्सन्ति निगण्ठा अपलोकिता वा अनपलोकिता वा? ",
"pli-tv-kd6:31.3.14":	"यन्नूनाहं अनपलोकेत्वाव निगण्ठे तं भगवन्तं दस्सनाय उपसङ्कमेय्यं अरहन्तं सम्मासम्बुद्धन्”ति। ",
"pli-tv-kd6:31.4.1":	"अथ खो सीहो सेनापति पञ्चहि रथसतेहि दिवादिवस्स वेसालिया निय्यासि भगवन्तं दस्सनाय। ",
"pli-tv-kd6:31.4.2":	"यावतिका यानस्स भूमि, यानेन गन्त्वा याना पच्चोरोहित्वा पत्तिकोव येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। ",
"pli-tv-kd6:31.4.3":	"एकमन्तं निसिन्नो खो सीहो सेनापति भगवन्तं एतदवोच—",
"pli-tv-kd6:31.4.4":	"“सुतं मे तं, भन्ते—‘अकिरियवादो समणो गोतमो अकिरियाय धम्मं देसेति, तेन च सावके विनेती’ति। ",
"pli-tv-kd6:31.4.5":	"ये ते, भन्ते, एवमाहंसु—‘अकिरियवादो समणो गोतमो, अकिरियाय धम्मं देसेति, तेन च सावके विनेती’ति। ",
"pli-tv-kd6:31.4.6":	"कच्चि ते, भन्ते, भगवतो वुत्तवादिनो, न च भगवन्तं अभूतेन अब्भाचिक्खन्ति, धम्मस्स चानुधम्मं ब्याकरोन्ति, न च कोचि सहधम्मिको वादानुवादो गारय्हं ठानं आगच्छति? ",
"pli-tv-kd6:31.4.7":	"अनब्भक्खातुकामा हि मयं, भन्ते, भगवन्तन्”ति। ",
"pli-tv-kd6:31.5.1":	"“अत्थि, सीह, परियायो, येन मं परियायेन सम्मा वदमानो वदेय्य—",
"pli-tv-kd6:31.5.2":	"अकिरियवादो समणो गोतमो, अकिरियाय धम्मं देसेति, तेन च सावके विनेतीति। ",
"pli-tv-kd6:31.5.3":	"अत्थि, सीह, परियायो, येन मं परियायेन सम्मा वदमानो वदेय्य—",
"pli-tv-kd6:31.5.4":	"किरियवादो समणो गोतमो किरियाय धम्मं देसेति, तेन च सावके विनेतीति। ",
"pli-tv-kd6:31.5.5":	"अत्थि, सीह, परियायो, येन मं परियायेन सम्मा वदमानो वदेय्य—",
"pli-tv-kd6:31.5.6":	"उच्छेदवादो समणो गोतमो उच्छेदाय धम्मं देसेति, तेन च सावके विनेतीति। ",
"pli-tv-kd6:31.5.7":	"अत्थि, सीह, परियायो, येन मं परियायेन सम्मा वदमानो वदेय्य—",
"pli-tv-kd6:31.5.8":	"जेगुच्छी समणो गोतमो, जेगुच्छिताय धम्मं देसेति, तेन च सावके विनेतीति। ",
"pli-tv-kd6:31.5.9":	"अत्थि, सीह, परियायो, येन मं परियायेन सम्मा वदमानो वदेय्य—",
"pli-tv-kd6:31.5.10":	"वेनयिको समणो गोतमो, विनयाय धम्मं देसेति, तेन च सावके विनेतीति। ",
"pli-tv-kd6:31.5.11":	"अत्थि, सीह, परियायो, येन मं परियायेन सम्मा वदमानो वदेय्य—",
"pli-tv-kd6:31.5.12":	"तपस्सी समणो गोतमो, तपस्सिताय धम्मं देसेति, तेन च सावके विनेतीति। ",
"pli-tv-kd6:31.5.13":	"अत्थि, सीह, परियायो, येन मं परियायेन सम्मा वदमानो वदेय्य—",
"pli-tv-kd6:31.5.14":	"अपगब्भो समणो गोतमो, अपगब्भताय धम्मं देसेति, तेन च सावके विनेतीति। ",
"pli-tv-kd6:31.5.15":	"अत्थि, सीह, परियायो, येन मं परियायेन सम्मा वदमानो वदेय्य—",
"pli-tv-kd6:31.5.16":	"अस्सत्थो समणो गोतमो, अस्सासाय धम्मं देसेति, तेन च सावके विनेतीति। ",
"pli-tv-kd6:31.6.1":	"कतमो च, सीह, परियायो, येन मं परियायेन सम्मा वदमानो वदेय्य—",
"pli-tv-kd6:31.6.2":	"अकिरियवादो समणो गोतमो, अकिरियाय धम्मं देसेति, तेन च सावके विनेतीति? ",
"pli-tv-kd6:31.6.3":	"अहञ्हि, सीह, अकिरियं वदामि कायदुच्चरितस्स वचीदुच्चरितस्स मनोदुच्चरितस्स; ",
"pli-tv-kd6:31.6.4":	"अनेकविहितानं पापकानं अकुसलानं धम्मानं अकिरियं वदामि। ",
"pli-tv-kd6:31.6.5":	"अयं खो, सीह, परियायो, येन मं परियायेन सम्मा वदमानो वदेय्य—",
"pli-tv-kd6:31.6.6":	"अकिरियवादो समणो गोतमो, अकिरियाय धम्मं देसेति, तेन च सावके विनेतीति। ",
"pli-tv-kd6:31.6.7":	"कतमो च, सीह, परियायो, येन मं परियायेन सम्मा वदमानो वदेय्य—",
"pli-tv-kd6:31.6.8":	"किरियवादो समणो गोतमो, किरियाय धम्मं देसेति, तेन च सावके विनेतीति? ",
"pli-tv-kd6:31.6.9":	"अहञ्हि, सीह, किरियं वदामि कायसुचरितस्स वचीसुचरितस्स मनोसुचरितस्स, अनेकविहितानं कुसलानं धम्मानं किरियं वदामि। ",
"pli-tv-kd6:31.6.10":	"अयं खो, सीह, परियायो, येन मं परियायेन सम्मा वदमानो वदेय्य—",
"pli-tv-kd6:31.6.11":	"किरियवादो समणो गोतमो, किरियाय धम्मं देसेति, तेन च सावके विनेतीति। ",
"pli-tv-kd6:31.7.1":	"कतमो च, सीह, परियायो, येन मं परियायेन सम्मा वदमानो वदेय्य—",
"pli-tv-kd6:31.7.2":	"उच्छेदवादो समणो गोतमो, उच्छेदाय धम्मं देसेति, तेन च सावके विनेतीति? ",
"pli-tv-kd6:31.7.3":	"अहञ्हि, सीह, उच्छेदं वदामि रागस्स दोसस्स मोहस्स; ",
"pli-tv-kd6:31.7.4":	"अनेकविहितानं पापकानं अकुसलानं धम्मानं उच्छेदं वदामि। ",
"pli-tv-kd6:31.7.5":	"अयं खो, सीह, परियायो, येन मं परियायेन सम्मा वदमानो वदेय्य—",
"pli-tv-kd6:31.7.6":	"उच्छेदवादो समणो गोतमो उच्छेदाय धम्मं देसेति, तेन च सावके विनेतीति। ",
"pli-tv-kd6:31.7.7":	"कतमो च, सीह, परियायो, येन मं परियायेन सम्मा वदमानो वदेय्य—",
"pli-tv-kd6:31.7.8":	"जेगुच्छी समणो गोतमो, जेगुच्छिताय धम्मं देसेति, तेन च सावके विनेतीति? ",
"pli-tv-kd6:31.7.9":	"अहञ्हि, सीह, जिगुच्छामि कायदुच्चरितेन वचीदुच्चरितेन मनोदुच्चरितेन; ",
"pli-tv-kd6:31.7.10":	"अनेकविहितानं पापकानं अकुसलानं धम्मानं समापत्तिया जिगुच्छामि। ",
"pli-tv-kd6:31.7.11":	"अयं खो, सीह, परियायो, येन मं परियायेन सम्मा वदमानो वदेय्य—",
"pli-tv-kd6:31.7.12":	"जेगुच्छी समणो गोतमो, जेगुच्छिताय धम्मं देसेति, तेन च सावके विनेतीति। ",
"pli-tv-kd6:31.8.1":	"कतमो च, सीह, परियायो, येन मं परियायेन सम्मा वदमानो वदेय्य—",
"pli-tv-kd6:31.8.2":	"वेनयिको समणो गोतमो, विनयाय धम्मं देसेति, तेन च सावके विनेतीति? ",
"pli-tv-kd6:31.8.3":	"अहञ्हि, सीह, विनयाय धम्मं देसेमि रागस्स दोसस्स मोहस्स; ",
"pli-tv-kd6:31.8.4":	"अनेकविहितानं पापकानं अकुसलानं धम्मानं विनयाय धम्मं देसेमि। ",
"pli-tv-kd6:31.8.5":	"अयं खो, सीह, परियायो, येन मं परियायेन सम्मा वदमानो वदेय्य—",
"pli-tv-kd6:31.8.6":	"वेनयिको समणो गोतमो, विनयाय धम्मं देसेति, तेन च सावके विनेतीति। ",
"pli-tv-kd6:31.8.7":	"कतमो च, सीह, परियायो, येन मं परियायेन सम्मा वदमानो वदेय्य—",
"pli-tv-kd6:31.8.8":	"तपस्सी समणो गोतमो, तपस्सिताय धम्मं देसेति, तेन च सावके विनेतीति? ",
"pli-tv-kd6:31.8.9":	"तपनीयाहं, सीह, पापके अकुसले धम्मे वदामि—",
"pli-tv-kd6:31.8.10":	"कायदुच्चरितं वचीदुच्चरितं मनोदुच्चरितं। ",
"pli-tv-kd6:31.8.11":	"यस्स खो, सीह, तपनीया पापका अकुसला धम्मा पहीना उच्छिन्नमूला तालावत्थुकता अनभावङ्कता आयतिं अनुप्पादधम्मा, तमहं तपस्सीति वदामि। ",
"pli-tv-kd6:31.8.12":	"तथागतस्स खो, सीह, तपनीया पापका अकुसला धम्मा पहीना उच्छिन्नमूला तालावत्थुकता अनभावङ्कता आयतिं अनुप्पादधम्मा। ",
"pli-tv-kd6:31.8.13":	"अयं खो, सीह, परियायो, येन मं परियायेन सम्मा वदमानो वदेय्य तपस्सी समणो गोतमो तपस्सिताय धम्मं देसेति, तेन च सावके विनेतीति। ",
"pli-tv-kd6:31.9.1":	"कतमो च, सीह, परियायो, येन मं परियायेन सम्मा वदमानो वदेय्य—",
"pli-tv-kd6:31.9.2":	"अपगब्भो समणो गोतमो अपगब्भताय धम्मं देसेति, तेन च सावके विनेतीति? ",
"pli-tv-kd6:31.9.3":	"यस्स खो, सीह, आयतिं गब्भसेय्या पुनब्भवाभिनिब्बत्ति पहीना उच्छिन्नमूला तालावत्थुकता अनभावङ्कता आयतिं अनुप्पादधम्मा, तमहं अपगब्भोति वदामि। ",
"pli-tv-kd6:31.9.4":	"तथागतस्स खो, सीह, आयतिं गब्भसेय्या पुनब्भवाभिनिब्बत्ति पहीना उच्छिन्नमूला तालावत्थुकता अनभावङ्कता आयतिं अनुप्पादधम्मा। ",
"pli-tv-kd6:31.9.5":	"अयं खो, सीह, परियायो, येन मं परियायेन सम्मा वदमानो वदेय्य—",
"pli-tv-kd6:31.9.6":	"अपगब्भो समणो गोतमो, अपगब्भताय धम्मं देसेति, तेन च सावके विनेतीति। ",
"pli-tv-kd6:31.9.7":	"कतमो च, सीह, परियायो, येन मं परियायेन सम्मा वदमानो वदेय्य—",
"pli-tv-kd6:31.9.8":	"अस्सत्थो समणो गोतमो अस्सासाय धम्मं देसेति, तेन च सावके विनेतीति? ",
"pli-tv-kd6:31.9.9":	"अहञ्हि, सीह, अस्सत्थो परमेन अस्सासेन, अस्सासाय धम्मं देसेमि, तेन च सावके विनेमि। ",
"pli-tv-kd6:31.9.10":	"अयं खो, सीह, परियायो, येन मं परियायेन सम्मा वदमानो वदेय्य—",
"pli-tv-kd6:31.9.11":	"अस्सत्थो समणो गोतमो अस्सासाय धम्मं देसेति, तेन च सावके विनेती”ति। ",
"pli-tv-kd6:31.10.1":	"एवं वुत्ते सीहो सेनापति भगवन्तं एतदवोच—",
"pli-tv-kd6:31.10.2":	"“अभिक्कन्तं, भन्ते …पे… ",
"pli-tv-kd6:31.10.3":	"उपासकं मं भगवा धारेतु अज्जतग्गे पाणुपेतं सरणं गतन्”ति। ",
"pli-tv-kd6:31.10.4":	"“अनुविच्चकारं खो, सीह, करोहि; अनुविच्चकारो तुम्हादिसानं ञातमनुस्सानं साधु होती”ति। ",
"pli-tv-kd6:31.10.5":	"“इमिनापाहं, भन्ते, भगवतो भिय्योसो मत्ताय अत्तमनो अभिरद्धो, यं मं भगवा एवमाह—",
"pli-tv-kd6:31.10.6":	"‘अनुविच्चकारं खो, सीह, करोहि; अनुविच्चकारो तुम्हादिसानं ञातमनुस्सानं साधु होती’ति। ",
"pli-tv-kd6:31.10.7":	"ममञ्हि, भन्ते, अञ्ञतित्थिया सावकं लभित्वा केवलकप्पं वेसालिं पटाकं परिहरेय्युं—‘सीहो खो अम्हाकं सेनापति सावकत्तं उपगतो’ति। ",
"pli-tv-kd6:31.10.8":	"अथ च पन मं भगवा एवमाह—",
"pli-tv-kd6:31.10.9":	"‘अनुविच्चकारं खो, सीह, करोहि; अनुविच्चकारो तुम्हादिसानं ञातमनुस्सानं साधु होती’ति। ",
"pli-tv-kd6:31.10.10":	"एसाहं, भन्ते, दुतियम्पि भगवन्तं सरणं गच्छामि धम्मञ्च भिक्खुसङ्घञ्च। ",
"pli-tv-kd6:31.10.11":	"उपासकं मं भगवा धारेतु अज्जतग्गे पाणुपेतं सरणं गतन्”ति। ",
"pli-tv-kd6:31.11.1":	"“दीघरत्तं खो ते, सीह, निगण्ठानं ओपानभूतं कुलं, येन नेसं उपगतानं पिण्डकं दातब्बं मञ्ञेय्यासी”ति। ",
"pli-tv-kd6:31.11.2":	"“इमिनापाहं, भन्ते, भगवतो भिय्योसो मत्ताय अत्तमनो अभिरद्धो, यं मं भगवा एवमाह—",
"pli-tv-kd6:31.11.3":	"‘दीघरत्तं खो ते, सीह, निगण्ठानं ओपानभूतं कुलं, येन नेसं उपगतानं पिण्डकं दातब्बं मञ्ञेय्यासी’ति। ",
"pli-tv-kd6:31.11.4":	"सुतं मे तं, भन्ते, समणो गोतमो एवमाह—",
"pli-tv-kd6:31.11.5":	"‘मय्हमेव दानं दातब्बं, न अञ्ञेसं दानं दातब्बं; मय्हमेव सावकानं दानं दातब्बं, न अञ्ञेसं सावकानं दानं दातब्बं; ",
"pli-tv-kd6:31.11.6":	"मय्हमेव दिन्नं महप्फलं, न अञ्ञेसं दिन्नं महप्फलं; मय्हमेव सावकानं दिन्नं महप्फलं, न अञ्ञेसं सावकानं दिन्नं महप्फलन्’ति। ",
"pli-tv-kd6:31.11.7":	"अथ च पन मं भगवा निगण्ठेसुपि दाने समादपेति। ",
"pli-tv-kd6:31.11.8":	"अपि च, भन्ते, मयमेत्थ कालं जानिस्साम। ",
"pli-tv-kd6:31.11.9":	"एसाहं, भन्ते, ततियम्पि भगवन्तं सरणं गच्छामि धम्मञ्च भिक्खुसङ्घञ्च। ",
"pli-tv-kd6:31.11.10":	"उपासकं मं भगवा धारेतु अज्जतग्गे पाणुपेतं सरणं गतन्”ति। ",
"pli-tv-kd6:31.12.1":	"अथ खो भगवा सीहस्स सेनापतिस्स अनुपुब्बिं कथं कथेसि, सेय्यथिदं—",
"pli-tv-kd6:31.12.2":	"दानकथं …पे… ",
"pli-tv-kd6:31.12.3":	"अपरप्पच्चयो सत्थुसासने भगवन्तं एतदवोच—",
"pli-tv-kd6:31.12.4":	"“अधिवासेतु मे, भन्ते, भगवा स्वातनाय भत्तं सद्धिं भिक्खुसङ्घेना”ति। ",
"pli-tv-kd6:31.12.5":	"अधिवासेसि भगवा तुण्हीभावेन। ",
"pli-tv-kd6:31.12.6":	"अथ खो सीहो सेनापति भगवतो अधिवासनं विदित्वा उट्ठायासना भगवन्तं अभिवादेत्वा पदक्खिणं कत्वा पक्कामि। ",
"pli-tv-kd6:31.12.7":	"अथ खो सीहो सेनापति अञ्ञतरं पुरिसं आणापेसि—",
"pli-tv-kd6:31.12.8":	"“गच्छ, भणे, पवत्तमंसं जानाही”ति। ",
"pli-tv-kd6:31.12.9":	"अथ खो सीहो सेनापति तस्सा रत्तिया अच्चयेन पणीतं खादनीयं भोजनीयं पटियादापेत्वा भगवतो कालं आरोचापेसि—“कालो, भन्ते, निट्ठितं भत्तन्”ति। ",
"pli-tv-kd6:31.12.10":	"अथ खो भगवा पुब्बण्हसमयं निवासेत्वा पत्तचीवरमादाय येन सीहस्स सेनापतिस्स निवेसनं तेनुपसङ्कमि; उपसङ्कमित्वा पञ्ञत्ते आसने निसीदि सद्धिं भिक्खुसङ्घेन। ",
"pli-tv-kd6:31.13.1":	"तेन खो पन समयेन सम्बहुला निगण्ठा वेसालियं रथिकाय रथिकं सिङ्घाटकेन सिङ्घाटकं बाहा पग्गय्ह कन्दन्ति—",
"pli-tv-kd6:31.13.2":	"“अज्ज सीहेन सेनापतिना थूलं पसुं वधित्वा समणस्स गोतमस्स भत्तं कतं, तं समणो गोतमो जानं उद्दिस्सकतं मंसं परिभुञ्जति पटिच्चकम्मन्”ति। ",
"pli-tv-kd6:31.13.3":	"अथ खो अञ्ञतरो पुरिसो येन सीहो सेनापति तेनुपसङ्कमि, उपसङ्कमित्वा सीहस्स सेनापतिस्स उपकण्णके आरोचेसि—",
"pli-tv-kd6:31.13.4":	"“यग्घे, भन्ते, जानेय्यासि, एते सम्बहुला निगण्ठा वेसालियं रथिकाय रथिकं सिङ्घाटकेन सिङ्घाटकं बाहा पग्गय्ह कन्दन्ति—",
"pli-tv-kd6:31.13.5":	"‘अज्ज सीहेन सेनापतिना थूलं पसुं वधित्वा समणस्स गोतमस्स भत्तं कतं, तं समणो गोतमो जानं उद्दिस्सकतं मंसं परिभुञ्जति पटिच्चकम्मन्’”ति। ",
"pli-tv-kd6:31.13.6":	"“अलं, अय्यो, दीघरत्तम्पि ते आयस्मन्ता अवण्णकामा बुद्धस्स, अवण्णकामा धम्मस्स, अवण्णकामा सङ्घस्स; ",
"pli-tv-kd6:31.13.7":	"न च पन ते आयस्मन्ता जिरिदन्ति तं भगवन्तं असता तुच्छा मुसा अभूतेन अब्भाचिक्खन्ता; ",
"pli-tv-kd6:31.13.8":	"न च मयं जीवितहेतुपि सञ्चिच्च पाणं जीविता वोरोपेय्यामा”ति। ",
"pli-tv-kd6:31.14.1":	"अथ खो सीहो सेनापति बुद्धप्पमुखं भिक्खुसङ्घं पणीतेन खादनीयेन भोजनीयेन सहत्था सन्तप्पेत्वा सम्पवारेत्वा भगवन्तं भुत्ताविं ओनीतपत्तपाणिं एकमन्तं निसीदि। ",
"pli-tv-kd6:31.14.2":	"एकमन्तं निसिन्नं खो सीहं सेनापतिं भगवा धम्मिया कथाय सन्दस्सेत्वा समादपेत्वा समुत्तेजेत्वा सम्पहंसेत्वा उट्ठायासना पक्कामि। ",
"pli-tv-kd6:31.14.3":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-kd6:31.14.4":	"“न, भिक्खवे, जानं उद्दिस्सकतं मंसं परिभुञ्जितब्बं। ",
"pli-tv-kd6:31.14.5":	"यो परिभुञ्जेय्य, आपत्ति दुक्कटस्स। ",
"pli-tv-kd6:31.14.6":	"अनुजानामि, भिक्खवे, तिकोटिपरिसुद्धं मच्छमंसं—अदिट्ठं अस्सुतं अपरिसङ्कितन्”ति। ",
"pli-tv-kd6:32.1.0":	"२०। कप्पियभूमिअनुजानन ",
"pli-tv-kd6:32.1.1":	"तेन खो पन समयेन वेसाली सुभिक्खा होति सुसस्सा सुलभपिण्डा, सुकरा उञ्छेन पग्गहेन यापेतुं। ",
"pli-tv-kd6:32.1.2":	"अथ खो भगवतो रहोगतस्स पटिसल्लीनस्स एवं चेतसो परिवितक्को उदपादि—",
"pli-tv-kd6:32.1.3":	"“यानि तानि मया भिक्खूनं अनुञ्ञातानि दुब्भिक्खे दुस्सस्से दुल्लभपिण्डे अन्तो वुट्ठं अन्तो पक्कं सामं पक्कं उग्गहितपटिग्गहितकं ततो नीहटं पुरेभत्तं पटिग्गहितं वनट्ठं पोक्खरट्ठं, अज्जापि नु खो तानि भिक्खू परिभुञ्जन्ती”ति। ",
"pli-tv-kd6:32.1.4":	"अथ खो भगवा सायन्हसमयं पटिसल्लाना वुट्ठितो आयस्मन्तं आनन्दं आमन्तेसि—",
"pli-tv-kd6:32.1.5":	"“यानि तानि, आनन्द, मया भिक्खूनं अनुञ्ञातानि दुब्भिक्खे दुस्सस्से दुल्लभपिण्डे अन्तो वुट्ठं अन्तो पक्कं सामं पक्कं उग्गहितपटिग्गहितकं ततो नीहटं पुरेभत्तं पटिग्गहितं वनट्ठं पोक्खरट्ठं, अज्जापि नु खो तानि भिक्खू परिभुञ्जन्ती”ति? ",
"pli-tv-kd6:32.1.6":	"“परिभुञ्जन्ति, भगवा”ति। ",
"pli-tv-kd6:32.2.1":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-kd6:32.2.2":	"“यानि तानि, भिक्खवे, मया भिक्खूनं अनुञ्ञातानि दुब्भिक्खे दुस्सस्से दुल्लभपिण्डे अन्तो वुट्ठं अन्तो पक्कं सामं पक्कं उग्गहितपटिग्गहितकं ततो नीहटं पुरेभत्तं पटिग्गहितं वनट्ठं पोक्खरट्ठं, तानाहं अज्जतग्गे पटिक्खिपामि। ",
"pli-tv-kd6:32.2.3":	"न, भिक्खवे, अन्तो वुट्ठं अन्तो पक्कं सामं पक्कं उग्गहितपटिग्गहितकं परिभुञ्जितब्बं। ",
"pli-tv-kd6:32.2.4":	"यो परिभुञ्जेय्य, आपत्ति दुक्कटस्स। ",
"pli-tv-kd6:32.2.5":	"न च, भिक्खवे, ततो नीहटं पुरेभत्तं पटिग्गहितं वनट्ठं पोक्खरट्ठं भुत्ताविना पवारितेन अनतिरित्तं परिभुञ्जितब्बं। ",
"pli-tv-kd6:32.2.6":	"यो परिभुञ्जेय्य, यथाधम्मो कारेतब्बो”ति। ",
"pli-tv-kd6:33.1.1":	"तेन खो पन समयेन जानपदा मनुस्सा बहुं लोणम्पि, तेलम्पि, तण्डुलम्पि, खादनीयम्पि सकटेसु आरोपेत्वा बहारामकोट्ठके सकटपरिवट्टं करित्वा अच्छन्ति—“यदा पटिपाटिं लभिस्साम, तदा भत्तं करिस्सामा”ति। ",
"pli-tv-kd6:33.1.2":	"महा च मेघो उग्गतो होति। ",
"pli-tv-kd6:33.1.3":	"अथ खो ते मनुस्सा येनायस्मा आनन्दो तेनुपसङ्कमिंसु, उपसङ्कमित्वा आयस्मन्तं आनन्दं एतदवोचुं—“इध, भन्ते आनन्द, बहुं लोणम्पि, तेलम्पि, तण्डुलम्पि, खादनीयम्पि सकटेसु आरोपिता तिट्ठन्ति, महा च मेघो उग्गतो; कथं नु खो, भन्ते आनन्द, पटिपज्जितब्बन्”ति? ",
"pli-tv-kd6:33.1.4":	"अथ खो आयस्मा आनन्दो भगवतो एतमत्थं आरोचेसि। ",
"pli-tv-kd6:33.2.1":	"“तेन हानन्द, सङ्घो पच्चन्तिमं विहारं कप्पियभूमिं सम्मन्नित्वा तत्थ वासेतु, यं सङ्घो आकङ्खति विहारं वा अड्ढयोगं वा पासादं वा हम्मियं वा गुहं वा। ",
"pli-tv-kd6:33.2.2":	"एवञ्च पन, भिक्खवे, सम्मन्नितब्बा। ",
"pli-tv-kd6:33.2.3":	"ब्यत्तेन भिक्खुना पटिबलेन सङ्घो ञापेतब्बो—",
"pli-tv-kd6:33.2.4":	"‘सुणातु मे, भन्ते, सङ्घो। ",
"pli-tv-kd6:33.2.5":	"यदि सङ्घस्स पत्तकल्लं, सङ्घो इत्थन्नामं विहारं कप्पियभूमिं सम्मन्नेय्य। ",
"pli-tv-kd6:33.2.6":	"एसा ञत्ति। ",
"pli-tv-kd6:33.2.7":	"सुणातु मे, भन्ते, सङ्घो। ",
"pli-tv-kd6:33.2.8":	"सङ्घो इत्थन्नामं विहारं कप्पियभूमिं सम्मन्नति। ",
"pli-tv-kd6:33.2.9":	"यस्सायस्मतो खमति इत्थन्नामस्स विहारस्स कप्पियभूमिया सम्मुति, सो तुण्हस्स; ",
"pli-tv-kd6:33.2.10":	"यस्स नक्खमति, सो भासेय्य। ",
"pli-tv-kd6:33.2.11":	"सम्मतो सङ्घेन इत्थन्नामो विहारो कप्पियभूमि। ",
"pli-tv-kd6:33.2.12":	"खमति सङ्घस्स, तस्मा तुण्ही, एवमेतं धारयामी’”ति। ",
"pli-tv-kd6:33.3.1":	"तेन खो पन समयेन मनुस्सा तत्थेव सम्मुतिया कप्पियभूमिया यागुयो पचन्ति, भत्तानि पचन्ति, सूपानि सम्पादेन्ति, मंसानि कोट्टेन्ति, कट्ठानि फालेन्ति। ",
"pli-tv-kd6:33.3.2":	"अस्सोसि खो भगवा रत्तिया पच्चूससमयं पच्चुट्ठाय उच्चासद्दं महासद्दं काकोरवसद्दं, सुत्वान आयस्मन्तं आनन्दं आमन्तेसि—",
"pli-tv-kd6:33.3.3":	"“किं नु खो सो, आनन्द, उच्चासद्दो महासद्दो काकोरवसद्दो”ति? ",
"pli-tv-kd6:33.4.1":	"“एतरहि, भन्ते, मनुस्सा तत्थेव सम्मुतिया कप्पियभूमिया यागुयो पचन्ति, भत्तानि पचन्ति, सूपानि सम्पादेन्ति, मंसानि कोट्टेन्ति, कट्ठानि फालेन्ति। ",
"pli-tv-kd6:33.4.2":	"सो एसो, भगवा, उच्चासद्दो महासद्दो काकोरवसद्दो”ति। ",
"pli-tv-kd6:33.4.3":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-kd6:33.4.4":	"“न, भिक्खवे, सम्मुति कप्पियभूमि परिभुञ्जितब्बा। ",
"pli-tv-kd6:33.4.5":	"यो परिभुञ्जेय्य, आपत्ति दुक्कटस्स। ",
"pli-tv-kd6:33.4.6":	"अनुजानामि, भिक्खवे, तिस्सो कप्पियभूमियो—",
"pli-tv-kd6:33.4.7":	"उस्सावनन्तिकं गोनिसादिकं गहपतिन्”ति। ",
"pli-tv-kd6:33.5.1":	"तेन खो पन समयेन आयस्मा यसोजो गिलानो होति। ",
"pli-tv-kd6:33.5.2":	"तस्सत्थाय भेसज्जानि आहरियन्ति। ",
"pli-tv-kd6:33.5.3":	"तानि भिक्खू बहि वासेन्ति। ",
"pli-tv-kd6:33.5.4":	"उक्कपिण्डकापि खादन्ति, चोरापि हरन्ति। ",
"pli-tv-kd6:33.5.5":	"भगवतो एतमत्थं आरोचेसुं। ",
"pli-tv-kd6:33.5.6":	"“अनुजानामि, भिक्खवे, सम्मुतिं कप्पियभूमिं परिभुञ्जितुं। ",
"pli-tv-kd6:33.5.7":	"अनुजानामि, भिक्खवे, चतस्सो कप्पियभूमियो—",
"pli-tv-kd6:33.5.8":	"उस्सावनन्तिकं गोनिसादिकं गहपतिं सम्मुतिन्”ति। ",
"pli-tv-kd6:33.5.9":	"सीहभाणवारो निट्ठितो चतुत्थो। ",
"pli-tv-kd6:34.1.0":	"२१। मेण्डकगहपतिवत्थु ",
"pli-tv-kd6:34.1.1":	"तेन खो पन समयेन भद्दियनगरे मेण्डको गहपति पटिवसति। ",
"pli-tv-kd6:34.1.2":	"तस्स एवरूपो इद्धानुभावो होति—",
"pli-tv-kd6:34.1.3":	"सीसं नहायित्वा धञ्ञागारं सम्मज्जापेत्वा बहिद्वारे निसीदति, अन्तलिक्खा धञ्ञस्स धारा ओपतित्वा धञ्ञागारं पूरेति। ",
"pli-tv-kd6:34.1.4":	"भरियाय एवरूपो इद्धानुभावो होति—",
"pli-tv-kd6:34.1.5":	"एकंयेव आळ्हकथालिकं उपनिसीदित्वा एकञ्च सूपभिञ्जनकं दासकम्मकरपोरिसं भत्तेन परिविसति, न ताव तं खिय्यति याव सा न वुट्ठाति। ",
"pli-tv-kd6:34.1.6":	"पुत्तस्स एवरूपो इद्धानुभावो होति—",
"pli-tv-kd6:34.1.7":	"एकंयेव सहस्सथविकं गहेत्वा दासकम्मकरपोरिसस्स छमासिकं वेतनं देति, न ताव तं खिय्यति यावस्स हत्थगता। ",
"pli-tv-kd6:34.2.1":	"सुणिसाय एवरूपो इद्धानुभावो होति—",
"pli-tv-kd6:34.2.2":	"एकंयेव चतुदोणिकं पिटकं उपनिसीदित्वा दासकम्मकरपोरिसस्स छमासिकं भत्तं देति, न ताव तं खिय्यति याव सा न वुट्ठाति। ",
"pli-tv-kd6:34.2.3":	"दासस्स एवरूपो इद्धानुभावो होति—",
"pli-tv-kd6:34.2.4":	"एकेन नङ्गलेन कसन्तस्स सत्त सीतायो गच्छन्ति। ",
"pli-tv-kd6:34.3.1":	"अस्सोसि खो राजा मागधो सेनियो बिम्बिसारो—",
"pli-tv-kd6:34.3.2":	"“अम्हाकं किर विजिते भद्दियनगरे मेण्डको गहपति पटिवसति। ",
"pli-tv-kd6:34.3.3":	"तस्स एवरूपो इद्धानुभावो—",
"pli-tv-kd6:34.3.4":	"सीसं नहायित्वा धञ्ञागारं सम्मज्जापेत्वा बहिद्वारे निसीदति, अन्तलिक्खा धञ्ञस्स धारा ओपतित्वा धञ्ञागारं पूरेति। ",
"pli-tv-kd6:34.3.5":	"भरियाय एवरूपो इद्धानुभावो—",
"pli-tv-kd6:34.3.6":	"एकंयेव आळ्हकथालिकं उपनिसीदित्वा एकञ्च सूपभिञ्जनकं दासकम्मकरपोरिसं भत्तेन परिविसति, न ताव तं खिय्यति याव सा न वुट्ठाति। ",
"pli-tv-kd6:34.3.7":	"पुत्तस्स एवरूपो इद्धानुभावो—",
"pli-tv-kd6:34.3.8":	"एकंयेव सहस्सथविकं गहेत्वा दासकम्मकरपोरिसस्स छमासिकं वेतनं देति, न ताव तं खिय्यति यावस्स हत्थगता। ",
"pli-tv-kd6:34.4.1":	"सुणिसाय एवरूपो इद्धानुभावो—",
"pli-tv-kd6:34.4.2":	"एकंयेव चतुदोणिकं पिटकं उपनिसीदित्वा दासकम्मकरपोरिसस्स छमासिकं भत्तं देति, न ताव तं खिय्यति याव सा न वुट्ठाति। ",
"pli-tv-kd6:34.4.3":	"दासस्स एवरूपो इद्धानुभावो—",
"pli-tv-kd6:34.4.4":	"एकेन नङ्गलेन कसन्तस्स सत्त सीतायो गच्छन्ती”ति। ",
"pli-tv-kd6:34.5.1":	"अथ खो राजा मागधो सेनियो बिम्बिसारो अञ्ञतरं सब्बत्थकं महामत्तं आमन्तेसि—",
"pli-tv-kd6:34.5.2":	"“अम्हाकं किर, भणे, विजिते भद्दियनगरे मेण्डको गहपति पटिवसति। ",
"pli-tv-kd6:34.5.3":	"तस्स एवरूपो इद्धानुभावो—",
"pli-tv-kd6:34.5.4":	"सीसं नहायित्वा धञ्ञागारं सम्मज्जापेत्वा बहिद्वारे निसीदति, अन्तलिक्खा धञ्ञस्स धारा ओपतित्वा धञ्ञागारं पूरेति। ",
"pli-tv-kd6:34.5.5":	"भरियाय …पे… ",
"pli-tv-kd6:34.5.6":	"पुत्तस्स … ",
"pli-tv-kd6:34.5.7":	"सुणिसाय … ",
"pli-tv-kd6:34.5.8":	"दासस्स एवरूपो इद्धानुभावो, एकेन नङ्गलेन कसन्तस्स सत्त सीतायो गच्छन्तीति। ",
"pli-tv-kd6:34.5.9":	"गच्छ, भणे, जानाहि। ",
"pli-tv-kd6:34.5.10":	"यथा मया सामं दिट्ठो, एवं तव दिट्ठो भविस्सती”ति। ",
"pli-tv-kd6:34.5.11":	"“एवं, देवा”ति खो सो महामत्तो रञ्ञो मागधस्स सेनियस्स बिम्बिसारस्स पटिस्सुणित्वा चतुरङ्गिनिया सेनाय येन भद्दियं तेन पायासि। ",
"pli-tv-kd6:34.6.1":	"अनुपुब्बेन येन भद्दियं येन मेण्डको गहपति तेनुपसङ्कमि; उपसङ्कमित्वा मेण्डकं गहपतिं एतदवोच—",
"pli-tv-kd6:34.6.2":	"“अहञ्हि, गहपति, रञ्ञा आणत्तो—",
"pli-tv-kd6:34.6.3":	"‘अम्हाकं किर, भणे, विजिते भद्दियनगरे मेण्डको गहपति पटिवसति, तस्स एवरूपो इद्धानुभावो, सीसं नहायित्वा …पे… ",
"pli-tv-kd6:34.6.4":	"भरियाय … ",
"pli-tv-kd6:34.6.5":	"पुत्तस्स … ",
"pli-tv-kd6:34.6.6":	"सुणिसाय … ",
"pli-tv-kd6:34.6.7":	"दासस्स एवरूपो इद्धानुभावो, एकेन नङ्गलेन कसन्तस्स सत्त सीतायो गच्छन्तीति, गच्छ, भणे, जानाहि। ",
"pli-tv-kd6:34.6.8":	"यथा मया सामं दिट्ठो, एवं तव दिट्ठो भविस्सती’ति। ",
"pli-tv-kd6:34.6.9":	"पस्साम ते, गहपति, इद्धानुभावन्”ति। ",
"pli-tv-kd6:34.6.10":	"अथ खो मेण्डको गहपति सीसं नहायित्वा धञ्ञागारं सम्मज्जापेत्वा बहिद्वारे निसीदि, अन्तलिक्खा धञ्ञस्स धारा ओपतित्वा धञ्ञागारं पूरेसि। ",
"pli-tv-kd6:34.6.11":	"“दिट्ठो ते, गहपति, इद्धानुभावो। ",
"pli-tv-kd6:34.6.12":	"भरियाय ते इद्धानुभावं पस्सिस्सामा”ति। ",
"pli-tv-kd6:34.7.1":	"अथ खो मेण्डको गहपति भरियं आणापेसि—",
"pli-tv-kd6:34.7.2":	"“तेन हि चतुरङ्गिनिं सेनं भत्तेन परिविसा”ति। ",
"pli-tv-kd6:34.7.3":	"अथ खो मेण्डकस्स गहपतिस्स भरिया एकंयेव आळ्हकथालिकं उपनिसीदित्वा एकञ्च सूपभिञ्जनकं चतुरङ्गिनिं सेनं भत्तेन परिविसि, न ताव तं खिय्यति, याव सा न वुट्ठाति। ",
"pli-tv-kd6:34.7.4":	"“दिट्ठो ते, गहपति, भरियायपि इद्धानुभावो। ",
"pli-tv-kd6:34.7.5":	"पुत्तस्स ते इद्धानुभावं पस्सिस्सामा”ति। ",
"pli-tv-kd6:34.8.1":	"अथ खो मेण्डको गहपति पुत्तं आणापेसि—",
"pli-tv-kd6:34.8.2":	"“तेन हि चतुरङ्गिनिया सेनाय छमासिकं वेतनं देही”ति। ",
"pli-tv-kd6:34.8.3":	"अथ खो मेण्डकस्स गहपतिस्स पुत्तो एकंयेव सहस्सथविकं गहेत्वा चतुरङ्गिनिया सेनाय छमासिकं वेतनं अदासि, न ताव तं खिय्यति, यावस्स हत्थगता। ",
"pli-tv-kd6:34.8.4":	"“दिट्ठो ते, गहपति, पुत्तस्सपि इद्धानुभावो। ",
"pli-tv-kd6:34.8.5":	"सुणिसाय ते इद्धानुभावं पस्सिस्सामा”ति। ",
"pli-tv-kd6:34.9.1":	"अथ खो मेण्डको गहपति सुणिसं आणापेसि—",
"pli-tv-kd6:34.9.2":	"“तेन हि चतुरङ्गिनिया सेनाय छमासिकं भत्तं देही”ति। ",
"pli-tv-kd6:34.9.3":	"अथ खो मेण्डकस्स गहपतिस्स सुणिसा एकंयेव चतुदोणिकं पिटकं उपनिसीदित्वा चतुरङ्गिनिया सेनाय छमासिकं भत्तं अदासि, न ताव तं खिय्यति याव सा न वुट्ठाति। ",
"pli-tv-kd6:34.9.4":	"“दिट्ठो ते, गहपति, सुणिसायपि इद्धानुभावो। ",
"pli-tv-kd6:34.9.5":	"दासस्स ते इद्धानुभावं पस्सिस्सामा”ति। ",
"pli-tv-kd6:34.9.6":	"“मय्हं खो, सामि, दासस्स इद्धानुभावो खेत्ते पस्सितब्बो”ति। ",
"pli-tv-kd6:34.9.7":	"“अलं, गहपति, दिट्ठो ते दासस्सपि इद्धानुभावो”ति। ",
"pli-tv-kd6:34.9.8":	"अथ खो सो महामत्तो चतुरङ्गिनिया सेनाय पुनदेव राजगहं पच्चागञ्छि। ",
"pli-tv-kd6:34.9.9":	"येन राजा मागधो सेनियो बिम्बिसारो तेनुपसङ्कमि; उपसङ्कमित्वा रञ्ञो मागधस्स सेनियस्स बिम्बिसारस्स एतमत्थं आरोचेसि। ",
"pli-tv-kd6:34.10.1":	"अथ खो भगवा वेसालियं यथाभिरन्तं विहरित्वा येन भद्दियं तेन चारिकं पक्कामि महता भिक्खुसङ्घेन सद्धिं अड्ढतेलसेहि भिक्खुसतेहि। ",
"pli-tv-kd6:34.10.2":	"अथ खो भगवा अनुपुब्बेन चारिकं चरमानो येन भद्दियं तदवसरि। ",
"pli-tv-kd6:34.10.3":	"तत्र सुदं भगवा भद्दिये विहरति जातिया वने। ",
"pli-tv-kd6:34.11.1":	"अस्सोसि खो मेण्डको गहपति—",
"pli-tv-kd6:34.11.2":	"“समणो खलु भो गोतमो सक्यपुत्तो सक्यकुला पब्बजितो भद्दियं अनुप्पत्तो भद्दिये विहरति जातिया वने। ",
"pli-tv-kd6:34.11.3":	"तं खो पन भगवन्तं गोतमं एवं कल्याणो कित्तिसद्दो अब्भुग्गतो—",
"pli-tv-kd6:34.11.4":	"‘इतिपि सो भगवा अरहं सम्मासम्बुद्धो विज्जाचरणसम्पन्नो सुगतो लोकविदू अनुत्तरो पुरिसदम्मसारथि सत्था देवमनुस्सानं बुद्धो भगवा’। ",
"pli-tv-kd6:34.11.5":	"सो इमं लोकं सदेवकं समारकं सब्रह्मकं सस्समणब्राह्मणिं पजं सदेवमनुस्सं सयं अभिञ्ञा सच्छिकत्वा पवेदेति। ",
"pli-tv-kd6:34.11.6":	"सो धम्मं देसेति आदिकल्याणं मज्झेकल्याणं परियोसानकल्याणं सात्थं सब्यञ्जनं केवलपरिपुण्णं परिसुद्धं ब्रह्मचरियं पकासेति। ",
"pli-tv-kd6:34.11.7":	"साधु खो पन तथारूपानं अरहतं दस्सनं होती”ति। ",
"pli-tv-kd6:34.12.1":	"अथ खो मेण्डको गहपति भद्रानि भद्रानि यानानि योजापेत्वा भद्रं भद्रं यानं अभिरुहित्वा भद्रेहि भद्रेहि यानेहि भद्दिया निय्यासि भगवन्तं दस्सनाय। ",
"pli-tv-kd6:34.12.2":	"अद्दसंसु खो सम्बहुला तित्थिया मेण्डकं गहपतिं दूरतोव आगच्छन्तं, दिस्वान मेण्डकं गहपतिं एतदवोचुं—",
"pli-tv-kd6:34.12.3":	"“कहं त्वं, गहपति, गच्छसी”ति? ",
"pli-tv-kd6:34.12.4":	"“गच्छामहं, भन्ते, भगवन्तं समणं गोतमं दस्सनाया”ति। ",
"pli-tv-kd6:34.12.5":	"“किं पन त्वं, गहपति, किरियवादो समानो अकिरियवादं समणं गोतमं दस्सनाय उपसङ्कमिस्ससि? ",
"pli-tv-kd6:34.12.6":	"समणो हि, गहपति, गोतमो अकिरियवादो अकिरियाय धम्मं देसेति, तेन च सावके विनेती”ति। ",
"pli-tv-kd6:34.13.1":	"अथ खो मेण्डकस्स गहपतिस्स एतदहोसि—",
"pli-tv-kd6:34.13.2":	"“निस्संसयं खो सो भगवा अरहं सम्मासम्बुद्धो भविस्सति, यथयिमे तित्थिया उसूयन्ती”ति। ",
"pli-tv-kd6:34.13.3":	"यावतिका यानस्स भूमि, यानेन गन्त्वा याना पच्चोरोहित्वा पत्तिकोव येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि। ",
"pli-tv-kd6:34.13.4":	"एकमन्तं निसिन्नस्स खो मेण्डकस्स गहपतिस्स भगवा अनुपुब्बिं कथं कथेसि, सेय्यथिदं—",
"pli-tv-kd6:34.13.5":	"दानकथं …पे… ",
"pli-tv-kd6:34.13.6":	"अपरप्पच्चयो सत्थुसासने भगवन्तं एतदवोच—",
"pli-tv-kd6:34.13.7":	"“अभिक्कन्तं, भन्ते …पे… ",
"pli-tv-kd6:34.13.8":	"उपासकं मं भगवा धारेतु अज्जतग्गे पाणुपेतं सरणं गतं। ",
"pli-tv-kd6:34.13.9":	"अधिवासेतु च मे, भन्ते, भगवा स्वातनाय भत्तं सद्धिं भिक्खुसङ्घेना”ति। ",
"pli-tv-kd6:34.13.10":	"अधिवासेसि भगवा तुण्हीभावेन। ",
"pli-tv-kd6:34.14.1":	"अथ खो मेण्डको गहपति भगवतो अधिवासनं विदित्वा उट्ठायासना भगवन्तं अभिवादेत्वा पदक्खिणं कत्वा पक्कामि। ",
"pli-tv-kd6:34.14.2":	"अथ खो मेण्डको गहपति तस्सा रत्तिया अच्चयेन पणीतं खादनीयं भोजनीयं पटियादापेत्वा भगवतो कालं आरोचापेसि—“कालो, भन्ते, निट्ठितं भत्तन्”ति। ",
"pli-tv-kd6:34.14.3":	"अथ खो भगवा पुब्बण्हसमयं निवासेत्वा पत्तचीवरमादाय येन मेण्डकस्स गहपतिस्स निवेसनं तेनुपसङ्कमि; उपसङ्कमित्वा पञ्ञत्ते आसने निसीदि सद्धिं भिक्खुसङ्घेन। ",
"pli-tv-kd6:34.15.1":	"अथ खो मेण्डकस्स गहपतिस्स भरिया च पुत्तो च सुणिसा च दासो च येन भगवा तेनुपसङ्कमिंसु, उपसङ्कमित्वा भगवन्तं अभिवादेत्वा एकमन्तं निसीदिंसु। ",
"pli-tv-kd6:34.15.2":	"तेसं भगवा अनुपुब्बिं कथं कथेसि, सेय्यथिदं—",
"pli-tv-kd6:34.15.3":	"दानकथं …पे… ",
"pli-tv-kd6:34.15.4":	"अपरप्पच्चया सत्थुसासने भगवन्तं एतदवोचुं—",
"pli-tv-kd6:34.15.5":	"“अभिक्कन्तं, भन्ते …पे… ",
"pli-tv-kd6:34.15.6":	"एते मयं, भन्ते, भगवन्तं सरणं गच्छाम धम्मञ्च भिक्खुसङ्घञ्च। ",
"pli-tv-kd6:34.15.7":	"उपासके नो भगवा धारेतु अज्जतग्गे पाणुपेते सरणं गते”ति। ",
"pli-tv-kd6:34.16.1":	"अथ खो मेण्डको गहपति बुद्धप्पमुखं भिक्खुसङ्घं पणीतेन खादनीयेन भोजनीयेन सहत्था सन्तप्पेत्वा सम्पवारेत्वा भगवन्तं भुत्ताविं ओनीतपत्तपाणिं एकमन्तं निसीदि। एकमन्तं निसिन्नो खो मेण्डको गहपति भगवन्तं एतदवोच—",
"pli-tv-kd6:34.16.2":	"“याव, भन्ते, भगवा भद्दिये विहरति ताव अहं बुद्धप्पमुखस्स भिक्खुसङ्घस्स धुवभत्तेना”ति। ",
"pli-tv-kd6:34.16.3":	"अथ खो भगवा मेण्डकं गहपतिं धम्मिया कथाय सन्दस्सेत्वा समादपेत्वा समुत्तेजेत्वा सम्पहंसेत्वा उट्ठायासना पक्कामि। ",
"pli-tv-kd6:34.17.0":	"२२। पञ्चगोरसादिअनुजानन ",
"pli-tv-kd6:34.17.1":	"अथ खो भगवा भद्दिये यथाभिरन्तं विहरित्वा मेण्डकं गहपतिं अनापुच्छा येन अङ्गुत्तरापो तेन चारिकं पक्कामि महता भिक्खुसङ्घेन सद्धिं अड्ढतेलसेहि भिक्खुसतेहि। ",
"pli-tv-kd6:34.17.2":	"अस्सोसि खो मेण्डको गहपति—",
"pli-tv-kd6:34.17.3":	"“भगवा किर येन अङ्गुत्तरापो तेन चारिकं पक्कन्तो महता भिक्खुसङ्घेन सद्धिं अड्ढतेलसेहि भिक्खुसतेही”ति। ",
"pli-tv-kd6:34.17.4":	"अथ खो मेण्डको गहपति दासे च कम्मकरे च आणापेसि—",
"pli-tv-kd6:34.17.5":	"“तेन हि, भणे, बहुं लोणम्पि, तेलम्पि, तण्डुलम्पि, खादनीयम्पि सकटेसु आरोपेत्वा आगच्छथ, अड्ढतेलसानि च गोपालकसतानि अड्ढतेलसानि च धेनुसतानि आदाय आगच्छन्तु, यत्थ भगवन्तं पस्सिस्साम तत्थ तरुणेन खीरेन भोजेस्सामा”ति। ",
"pli-tv-kd6:34.18.1":	"अथ खो मेण्डको गहपति भगवन्तं अन्तरामग्गे कन्तारे सम्भावेसि। ",
"pli-tv-kd6:34.18.2":	"अथ खो मेण्डको गहपति येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं अट्ठासि। ",
"pli-tv-kd6:34.18.3":	"एकमन्तं ठितो खो मेण्डको गहपति भगवन्तं एतदवोच—",
"pli-tv-kd6:34.18.4":	"“अधिवासेतु मे, भन्ते, भगवा स्वातनाय भत्तं सद्धिं भिक्खुसङ्घेना”ति। ",
"pli-tv-kd6:34.18.5":	"अधिवासेसि भगवा तुण्हीभावेन। ",
"pli-tv-kd6:34.18.6":	"अथ खो मेण्डको गहपति भगवतो अधिवासनं विदित्वा भगवन्तं अभिवादेत्वा पदक्खिणं कत्वा पक्कामि। ",
"pli-tv-kd6:34.18.7":	"अथ खो मेण्डको गहपति तस्सा रत्तिया अच्चयेन पणीतं खादनीयं भोजनीयं पटियादापेत्वा भगवतो कालं आरोचापेसि—“कालो, भन्ते, निट्ठितं भत्तन्”ति। ",
"pli-tv-kd6:34.19.1":	"अथ खो भगवा पुब्बण्हसमयं निवासेत्वा पत्तचीवरमादाय येन मेण्डकस्स गहपतिस्स परिवेसना तेनुपसङ्कमि; उपसङ्कमित्वा पञ्ञत्ते आसने निसीदि सद्धिं भिक्खुसङ्घेन। ",
"pli-tv-kd6:34.19.2":	"अथ खो मेण्डको गहपति अड्ढतेलसानि गोपालकसतानि आणापेसि—",
"pli-tv-kd6:34.19.3":	"“तेन हि, भणे, एकमेकं धेनुं गहेत्वा एकमेकस्स भिक्खुनो उपतिट्ठथ तरुणेन खीरेन भोजेस्सामा”ति। ",
"pli-tv-kd6:34.19.4":	"अथ खो मेण्डको गहपति बुद्धप्पमुखं भिक्खुसङ्घं पणीतेन खादनीयेन भोजनीयेन सहत्था सन्तप्पेसि सम्पवारेसि, तरुणेन च खीरेन। ",
"pli-tv-kd6:34.19.5":	"भिक्खू कुक्कुच्चायन्ता खीरं न पटिग्गण्हन्ति। ",
"pli-tv-kd6:34.19.6":	"“पटिग्गण्हथ, भिक्खवे, परिभुञ्जथा”ति। ",
"pli-tv-kd6:34.20.1":	"अथ खो मेण्डको गहपति बुद्धप्पमुखं भिक्खुसङ्घं पणीतेन खादनीयेन भोजनीयेन सहत्था सन्तप्पेत्वा सम्पवारेत्वा तरुणेन च खीरेन भगवन्तं भुत्ताविं ओनीतपत्तपाणिं एकमन्तं निसीदि। ",
"pli-tv-kd6:34.20.2":	"एकमन्तं निसिन्नो खो मेण्डको गहपति भगवन्तं एतदवोच—",
"pli-tv-kd6:34.20.3":	"“सन्ति, भन्ते, मग्गा कन्तारा, अप्पोदका अप्पभक्खा, न सुकरा अपाथेय्येन गन्तुं। ",
"pli-tv-kd6:34.20.4":	"साधु, भन्ते, भगवा भिक्खूनं पाथेय्यं अनुजानातू”ति। ",
"pli-tv-kd6:34.20.5":	"अथ खो भगवा मेण्डकं गहपतिं धम्मिया कथाय सन्दस्सेत्वा समादपेत्वा समुत्तेजेत्वा सम्पहंसेत्वा उट्ठायासना पक्कामि। ",
"pli-tv-kd6:34.21.1":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-kd6:34.21.2":	"“अनुजानामि, भिक्खवे, पञ्च गोरसे—",
"pli-tv-kd6:34.21.3":	"खीरं, दधिं, तक्कं, नवनीतं, सप्पिं। ",
"pli-tv-kd6:34.21.4":	"सन्ति, भिक्खवे, मग्गा कन्तारा अप्पोदका अप्पभक्खा, न सुकरा अपाथेय्येन गन्तुं। ",
"pli-tv-kd6:34.21.5":	"अनुजानामि, भिक्खवे, पाथेय्यं परियेसितुं तण्डुलो तण्डुलत्थिकेन, मुग्गो मुग्गत्थिकेन, मासो मासत्थिकेन, लोणं लोणत्थिकेन, गुळो गुळत्थिकेन, तेलं तेलत्थिकेन, सप्पि सप्पित्थिकेन। ",
"pli-tv-kd6:34.21.6":	"सन्ति, भिक्खवे, मनुस्सा, सद्धा पसन्ना, ते कप्पियकारकानं हत्थे हिरञ्ञं उपनिक्खिपन्ति—",
"pli-tv-kd6:34.21.7":	"‘इमिना अय्यस्स यं कप्पियं तं देथा’ति। ",
"pli-tv-kd6:34.21.8":	"अनुजानामि, भिक्खवे, यं ततो कप्पियं तं सादितुं; ",
"pli-tv-kd6:34.21.9":	"न त्वेवाहं, भिक्खवे, केनचि परियायेन जातरूपरजतं सादितब्बं परियेसितब्बन्ति वदामी”ति। ",
"pli-tv-kd6:35.1.0":	"२३। केणियजटिलवत्थु ",
"pli-tv-kd6:35.1.1":	"अथ खो भगवा अनुपुब्बेन चारिकं चरमानो येन आपणं तदवसरि। ",
"pli-tv-kd6:35.1.2":	"अस्सोसि खो केणियो जटिलो—",
"pli-tv-kd6:35.1.3":	"“समणो खलु भो गोतमो सक्यपुत्तो सक्यकुला पब्बजितो आपणं अनुप्पत्तो, तं खो पन भवन्तं गोतमं एवं कल्याणो कित्तिसद्दो अब्भुग्गतो …पे… ",
"pli-tv-kd6:35.1.4":	"साधु खो पन तथारूपानं अरहतं दस्सनं होती”ति। ",
"pli-tv-kd6:35.1.5":	"अथ खो केणियस्स जटिलस्स एतदहोसि—",
"pli-tv-kd6:35.1.6":	"“किं नु खो अहं समणस्स गोतमस्स हरापेय्यन्”ति। ",
"pli-tv-kd6:35.2.1":	"अथ खो केणियस्स जटिलस्स एतदहोसि—",
"pli-tv-kd6:35.2.2":	"“येपि खो ते ब्राह्मणानं पुब्बका इसयो मन्तानं कत्तारो मन्तानं पवत्तारो, येसमिदं एतरहि ब्राह्मणा पोराणं मन्तपदं गीतं पवुत्तं समिहितं, तदनुगायन्ति तदनुभासन्ति, भासितमनुभासन्ति, वाचितमनुवाचेन्ति, सेय्यथिदं—",
"pli-tv-kd6:35.2.3":	"अट्ठको वामको वामदेवो वेस्सामित्तो यमतग्गि अङ्गीरसो भारद्वाजो वासेट्ठो कस्सपो भगु, रत्तूपरता विरता विकालभोजना, ते एवरूपानि पानानि सादियिंसु। ",
"pli-tv-kd6:35.3.1":	"समणोपि गोतमो रत्तूपरतो विरतो विकालभोजना, अरहति समणोपि गोतमो एवरूपानि पानानि सादियितुन्”ति ",
"pli-tv-kd6:35.3.2":	"पहूतं पानं पटियादापेत्वा काजेहि गाहापेत्वा येन भगवा तेनुपसङ्कमि; उपसङ्कमित्वा भगवता सद्धिं सम्मोदि; ",
"pli-tv-kd6:35.3.3":	"सम्मोदनीयं कथं सारणीयं वीतिसारेत्वा एकमन्तं अट्ठासि। ",
"pli-tv-kd6:35.3.4":	"एकमन्तं ठितो खो केणियो जटिलो भगवन्तं एतदवोच—",
"pli-tv-kd6:35.3.5":	"“पटिग्गण्हातु मे भवं गोतमो पानन्”ति। ",
"pli-tv-kd6:35.3.6":	"“तेन हि, केणिय, भिक्खूनं देही”ति। ",
"pli-tv-kd6:35.3.7":	"अथ खो केणियो जटिलो भिक्खूनं देति। ",
"pli-tv-kd6:35.3.8":	"भिक्खू कुक्कुच्चायन्ता न पटिग्गण्हन्ति। ",
"pli-tv-kd6:35.3.9":	"“पटिग्गण्हथ, भिक्खवे, परिभुञ्जथा”ति। ",
"pli-tv-kd6:35.4.1":	"अथ खो केणियो जटिलो बुद्धप्पमुखं भिक्खुसङ्घं पहूतेहि पानेहि सहत्था सन्तप्पेत्वा सम्पवारेत्वा भगवन्तं धोतहत्थं ओनीतपत्तपाणिं एकमन्तं निसीदि। ",
"pli-tv-kd6:35.4.2":	"एकमन्तं निसिन्नं खो केणियं जटिलं भगवा धम्मिया कथाय सन्दस्सेसि समादपेसि समुत्तेजेसि सम्पहंसेसि। ",
"pli-tv-kd6:35.4.3":	"अथ खो केणियो जटिलो भगवता धम्मिया कथाय सन्दस्सितो समादपितो समुत्तेजितो सम्पहंसितो भगवन्तं एतदवोच—",
"pli-tv-kd6:35.4.4":	"“अधिवासेतु मे भवं गोतमो स्वातनाय भत्तं सद्धिं भिक्खुसङ्घेना”ति। ",
"pli-tv-kd6:35.5.1":	"“महा खो, केणिय, भिक्खुसङ्घो अड्ढतेलसानि भिक्खुसतानि, त्वञ्च ब्राह्मणेसु अभिप्पसन्नो”ति। ",
"pli-tv-kd6:35.5.2":	"दुतियम्पि खो केणियो जटिलो भगवन्तं एतदवोच—",
"pli-tv-kd6:35.5.3":	"“किञ्चापि खो, भो गोतम, महा भिक्खुसङ्घो अड्ढतेलसानि भिक्खुसतानि, अहञ्च ब्राह्मणेसु अभिप्पसन्नो, अधिवासेतु मे भवं गोतमो स्वातनाय भत्तं सद्धिं भिक्खुसङ्घेना”ति। ",
"pli-tv-kd6:35.5.4":	"“महा खो, केणिय, भिक्खुसङ्घो अड्ढतेलसानि भिक्खुसतानि, त्वञ्च ब्राह्मणेसु अभिप्पसन्नो”ति। ",
"pli-tv-kd6:35.5.5":	"ततियम्पि खो केणियो जटिलो भगवन्तं एतदवोच—",
"pli-tv-kd6:35.5.6":	"“किञ्चापि खो, भो गोतम, महा भिक्खुसङ्घो अड्ढतेलसानि भिक्खुसतानि, अहञ्च ब्राह्मणेसु अभिप्पसन्नो, अधिवासेतु भवं गोतमो स्वातनाय भत्तं सद्धिं भिक्खुसङ्घेना”ति। ",
"pli-tv-kd6:35.5.7":	"अधिवासेसि भगवा तुण्हीभावेन। ",
"pli-tv-kd6:35.5.8":	"अथ खो केणियो जटिलो भगवतो अधिवासनं विदित्वा उट्ठायासना पक्कामि। ",
"pli-tv-kd6:35.6.1":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-kd6:35.6.2":	"“अनुजानामि, भिक्खवे, अट्ठ पानानि—",
"pli-tv-kd6:35.6.3":	"अम्बपानं जम्बुपानं चोचपानं मोचपानं मधूकपानं मुद्दिकपानं सालूकपानं फारुसकपानं। ",
"pli-tv-kd6:35.6.4":	"अनुजानामि, भिक्खवे, सब्बं फलरसं ठपेत्वा धञ्ञफलरसं। ",
"pli-tv-kd6:35.6.5":	"अनुजानामि, भिक्खवे, सब्बं पत्तरसं ठपेत्वा डाकरसं। ",
"pli-tv-kd6:35.6.6":	"अनुजानामि, भिक्खवे, सब्बं पुप्फरसं ठपेत्वा मधूकपुप्फरसं। ",
"pli-tv-kd6:35.6.7":	"अनुजानामि, भिक्खवे, उच्छुरसन्”ति। ",
"pli-tv-kd6:35.7.1":	"अथ खो केणियो जटिलो तस्सा रत्तिया अच्चयेन सके अस्समे पणीतं खादनीयं भोजनीयं पटियादापेत्वा भगवतो कालं आरोचापेसि—“कालो, भो गोतम, निट्ठितं भत्तन्”ति। ",
"pli-tv-kd6:35.7.2":	"अथ खो भगवा पुब्बण्हसमयं निवासेत्वा पत्तचीवरमादाय येन केणियस्स जटिलस्स अस्समो तेनुपसङ्कमि; उपसङ्कमित्वा पञ्ञत्ते आसने निसीदि सद्धिं भिक्खुसङ्घेन। ",
"pli-tv-kd6:35.7.3":	"अथ खो केणियो जटिलो बुद्धप्पमुखं भिक्खुसङ्घं पणीतेन खादनीयेन भोजनीयेन सहत्था सन्तप्पेत्वा सम्पवारेत्वा भगवन्तं भुत्ताविं ओनीतपत्तपाणिं एकमन्तं निसीदि। ",
"pli-tv-kd6:35.8.1":	"एकमन्तं निसिन्नं खो केणियं जटिलं भगवा इमाहि गाथाहि अनुमोदि—",
"pli-tv-kd6:35.8.2":	"“अग्गिहुत्तमुखा यञ्ञा, ",
"pli-tv-kd6:35.8.3":	"सावित्ती छन्दसो मुखं; ",
"pli-tv-kd6:35.8.4":	"राजा मुखं मनुस्सानं, ",
"pli-tv-kd6:35.8.5":	"नदीनं सागरो मुखं। ",
"pli-tv-kd6:35.8.6":	"नक्खत्तानं मुखं चन्दो, ",
"pli-tv-kd6:35.8.7":	"आदिच्चो तपतं मुखं; ",
"pli-tv-kd6:35.8.8":	"पुञ्ञं आकङ्खमानानं, ",
"pli-tv-kd6:35.8.9":	"सङ्घो वे यजतं मुखन्”ति। ",
"pli-tv-kd6:35.8.10":	"अथ खो भगवा केणियं जटिलं इमाहि गाथाहि अनुमोदित्वा उट्ठायासना पक्कामि। ",
"pli-tv-kd6:36.1.0":	"२४। रोजमल्लवत्थु ",
"pli-tv-kd6:36.1.1":	"अथ खो भगवा आपणे यथाभिरन्तं विहरित्वा येन कुसिनारा तेन चारिकं पक्कामि महता भिक्खुसङ्घेन सद्धिं अड्ढतेलसेहि भिक्खुसतेहि। ",
"pli-tv-kd6:36.1.2":	"अस्सोसुं खो कोसिनारका मल्ला—“भगवा किर कुसिनारं आगच्छति महता भिक्खुसङ्घेन सद्धिं अड्ढतेलसेहि भिक्खुसतेही”ति। ",
"pli-tv-kd6:36.1.3":	"ते सङ्गरं अकंसु—“यो भगवतो पच्चुग्गमनं न करिस्सति, पञ्चसतानिस्स दण्डो”ति। ",
"pli-tv-kd6:36.1.4":	"तेन खो पन समयेन रोजो मल्लो आयस्मतो आनन्दस्स सहायो होति। ",
"pli-tv-kd6:36.1.5":	"अथ खो भगवा अनुपुब्बेन चारिकं चरमानो येन कुसिनारा तदवसरि। ",
"pli-tv-kd6:36.2.1":	"अथ खो कोसिनारका मल्ला भगवतो पच्चुग्गमनं अकंसु। ",
"pli-tv-kd6:36.2.2":	"अथ खो रोजो मल्लो भगवतो पच्चुग्गमनं करित्वा येनायस्मा आनन्दो तेनुपसङ्कमि, उपसङ्कमित्वा आयस्मन्तं आनन्दं अभिवादेत्वा एकमन्तं अट्ठासि। ",
"pli-tv-kd6:36.2.3":	"एकमन्तं ठितं खो रोजं मल्लं आयस्मा आनन्दो एतदवोच—",
"pli-tv-kd6:36.2.4":	"“उळारं खो ते इदं, आवुसो रोज, यं त्वं भगवतो पच्चुग्गमनं अकासी”ति। ",
"pli-tv-kd6:36.2.5":	"“नाहं, भन्ते आनन्द, बहुकतो बुद्धे वा धम्मे वा सङ्घे वा; ",
"pli-tv-kd6:36.2.6":	"अपि च ञातीहि सङ्गरो कतो—‘यो भगवतो पच्चुग्गमनं न करिस्सति, पञ्चसतानिस्स दण्डो’ति; ",
"pli-tv-kd6:36.2.7":	"सो खो अहं, भन्ते आनन्द, ञातीनं दण्डभया एवाहं भगवतो पच्चुग्गमनं अकासिन्”ति। ",
"pli-tv-kd6:36.2.8":	"अथ खो आयस्मा आनन्दो अनत्तमनो अहोसि “कथञ्हि नाम रोजो मल्लो एवं वक्खती”ति? ",
"pli-tv-kd6:36.3.1":	"अथ खो आयस्मा आनन्दो येन भगवा तेनुपसङ्कमि, उपसङ्कमित्वा भगवन्तं अभिवादेत्वा एकमन्तं निसीदि। ",
"pli-tv-kd6:36.3.2":	"एकमन्तं निसिन्नो खो आयस्मा आनन्दो भगवन्तं एतदवोच—",
"pli-tv-kd6:36.3.3":	"“अयं, भन्ते, रोजो मल्लो अभिञ्ञातो ञातमनुस्सो। ",
"pli-tv-kd6:36.3.4":	"महत्थिको खो पन एवरूपानं ञातमनुस्सानं इमस्मिं धम्मविनये पसादो। ",
"pli-tv-kd6:36.3.5":	"साधु, भन्ते, भगवा तथा करोतु, यथा रोजो मल्लो इमस्मिं धम्मविनये पसीदेय्या”ति। ",
"pli-tv-kd6:36.3.6":	"“न खो तं, आनन्द, दुक्करं तथागतेन, यथा रोजो मल्लो इमस्मिं धम्मविनये पसीदेय्या”ति। ",
"pli-tv-kd6:36.4.1":	"अथ खो भगवा रोजं मल्लं मेत्तेन चित्तेन फरित्वा उट्ठायासना विहारं पाविसि। ",
"pli-tv-kd6:36.4.2":	"अथ खो रोजो मल्लो भगवतो मेत्तेन चित्तेन फुट्ठो, सेय्यथापि नाम गाविं तरुणवच्छो; ",
"pli-tv-kd6:36.4.3":	"एवमेव विहारेन विहारं परिवेणेन परिवेणं उपसङ्कमित्वा भिक्खू पुच्छति—",
"pli-tv-kd6:36.4.4":	"“कहं नु खो, भन्ते, एतरहि सो भगवा विहरति अरहं सम्मासम्बुद्धो, दस्सनकामा हि मयं तं भगवन्तं अरहन्तं सम्मासम्बुद्धन्”ति। ",
"pli-tv-kd6:36.4.5":	"“एसावुसो रोज, विहारो संवुतद्वारो, तेन अप्पसद्दो उपसङ्कमित्वा अतरमानो आळिन्दं पविसित्वा उक्कासित्वा अग्गळं आकोटेहि, विवरिस्सति ते भगवा द्वारन्”ति। ",
"pli-tv-kd6:36.5.1":	"अथ खो रोजो मल्लो येन सो विहारो संवुतद्वारो, तेन अप्पसद्दो उपसङ्कमित्वा अतरमानो आळिन्दं पविसित्वा उक्कासित्वा अग्गळं आकोटेसि। विवरि भगवा द्वारं। ",
"pli-tv-kd6:36.5.2":	"अथ खो रोजो मल्लो विहारं पविसित्वा भगवन्तं अभिवादेत्वा एकमन्तं निसीदि। ",
"pli-tv-kd6:36.5.3":	"एकमन्तं निसिन्नस्स खो रोजस्स मल्लस्स भगवा अनुपुब्बिं कथं कथेसि, सेय्यथिदं—",
"pli-tv-kd6:36.5.4":	"दानकथं …पे… ",
"pli-tv-kd6:36.5.5":	"अपरप्पच्चयो सत्थुसासने भगवन्तं एतदवोच—",
"pli-tv-kd6:36.5.6":	"“साधु, भन्ते, अय्या ममञ्ञेव पटिग्गण्हेय्युं चीवरपिण्डपातसेनासनगिलानप्पच्चयभेसज्जपरिक्खारं, नो अञ्ञेसन्”ति। ",
"pli-tv-kd6:36.5.7":	"“येसं खो, रोज, सेक्खेन ञाणेन सेक्खेन दस्सनेन धम्मो दिट्ठो सेय्यथापि तया, तेसम्पि एवं होति—",
"pli-tv-kd6:36.5.8":	"‘अहो नून अय्या अम्हाकञ्ञेव पटिग्गण्हेय्युं चीवरपिण्डपातसेनासनगिलानप्पच्चयभेसज्जपरिक्खारं, नो अञ्ञेसन्’ति। ",
"pli-tv-kd6:36.5.9":	"तेन हि, रोज, तव चेव पटिग्गहिस्सन्ति अञ्ञेसञ्चा”ति। ",
"pli-tv-kd6:36.6.1":	"तेन खो पन समयेन कुसिनारायं पणीतानं भत्तानं भत्तपटिपाटि अट्ठिता होति। ",
"pli-tv-kd6:36.6.2":	"अथ खो रोजस्स मल्लस्स पटिपाटिं अलभन्तस्स एतदहोसि—",
"pli-tv-kd6:36.6.3":	"“यन्नूनाहं भत्तग्गं ओलोकेय्यं, यं भत्तग्गे नास्स, तं पटियादेय्यन्”ति। ",
"pli-tv-kd6:36.6.4":	"अथ खो रोजो मल्लो भत्तग्गं ओलोकेन्तो द्वे नाद्दस—",
"pli-tv-kd6:36.6.5":	"डाकञ्च पिट्ठखादनीयञ्च। ",
"pli-tv-kd6:36.6.6":	"अथ खो रोजो मल्लो येनायस्मा आनन्दो तेनुपसङ्कमि; उपसङ्कमित्वा आयस्मन्तं आनन्दं एतदवोच—",
"pli-tv-kd6:36.6.7":	"“इध मे, भन्ते आनन्द, पटिपाटिं अलभन्तस्स एतदहोसि—",
"pli-tv-kd6:36.6.8":	"‘यन्नूनाहं भत्तग्गं ओलोकेय्यं, यं भत्तग्गे नास्स, तं पटियादेय्यन्’ति। ",
"pli-tv-kd6:36.6.9":	"सो खो अहं, भन्ते आनन्द, भत्तग्गं ओलोकेन्तो द्वे नाद्दसं—",
"pli-tv-kd6:36.6.10":	"डाकञ्च पिट्ठखादनीयञ्च। ",
"pli-tv-kd6:36.6.11":	"सचाहं, भन्ते आनन्द, पटियादेय्यं डाकञ्च पिट्ठखादनीयञ्च, पटिग्गण्हेय्य मे भगवा”ति? ",
"pli-tv-kd6:36.6.12":	"“तेन हि, रोज, भगवन्तं पटिपुच्छिस्सामी”ति। ",
"pli-tv-kd6:36.7.1":	"अथ खो आयस्मा आनन्दो भगवतो एतमत्थं आरोचेसि। ",
"pli-tv-kd6:36.7.2":	"“तेन हानन्द, पटियादेतू”ति। ",
"pli-tv-kd6:36.7.3":	"“तेन हि, रोज, पटियादेही”ति। ",
"pli-tv-kd6:36.7.4":	"अथ खो रोजो मल्लो तस्सा रत्तिया अच्चयेन पहूतं डाकञ्च पिट्ठखादनीयञ्च पटियादापेत्वा भगवतो उपनामेसि—",
"pli-tv-kd6:36.7.5":	"“पटिग्गण्हातु मे, भन्ते, भगवा डाकञ्च पिट्ठखादनीयञ्चा”ति। ",
"pli-tv-kd6:36.7.6":	"“तेन हि, रोज, भिक्खूनं देही”ति। ",
"pli-tv-kd6:36.7.7":	"अथ खो रोजो मल्लो भिक्खूनं देति। ",
"pli-tv-kd6:36.7.8":	"भिक्खू कुक्कुच्चायन्ता न पटिग्गण्हन्ति। ",
"pli-tv-kd6:36.7.9":	"“पटिग्गण्हथ, भिक्खवे, परिभुञ्जथा”ति। ",
"pli-tv-kd6:36.8.1":	"अथ खो रोजो मल्लो बुद्धप्पमुखं भिक्खुसङ्घं पहूतेहि डाकेहि च पिट्ठखादनीयेहि च सहत्था सन्तप्पेत्वा सम्पवारेत्वा भगवन्तं धोतहत्थं ओनीतपत्तपाणिं एकमन्तं निसीदि। ",
"pli-tv-kd6:36.8.2":	"एकमन्तं निसिन्नं खो रोजं मल्लं भगवा धम्मिया कथाय सन्दस्सेत्वा समादपेत्वा समुत्तेजेत्वा सम्पहंसेत्वा उट्ठायासना पक्कामि। ",
"pli-tv-kd6:36.8.3":	"अथ खो भगवा एतस्मिं निदाने एतस्मिं पकरणे धम्मिं कथं कत्वा भिक्खू आमन्तेसि—",
"pli-tv-kd6:36.8.4":	"“अनुजानामि, भिक्खवे, सब्बञ्च डाकं सब्बञ्च पिट्ठखादनीयन्”ति। ",
"pli-tv-kd6:37.1.0":	"२५। वुड्ढपब्बजितवत्थु ",
"pli-tv-kd6:37.1.1":	"अथ खो भगवा कुसिनारायं यथाभिरन्तं विहरित्वा येन आतुमा तेन चारिकं पक्कामि महता भिक्खुसङ्घेन सद्धिं अड्ढतेलसेहि भिक्खुसतेहि। ",
"pli-tv-kd6:37.1.2":	"तेन खो पन समयेन अञ्ञतरो वुड्ढपब्बजितो आतुमायं पटिवसति नहापितपुब्बो। ",
"pli-tv-kd6:37.1.3":	"तस्स द्वे दारका होन्ति, मञ्जुका पटिभानेय्यका, दक्खा परियोदातसिप्पा सके आचरियके नहापितकम्मे। ",
"pli-tv-kd6:37.2.1":	"अस्सोसि खो सो वुड्ढपब्बजितो—“भगवा किर आतुमं आगच्छति महता भिक्खुसङ्घेन सद्धिं अड्ढतेलसेहि भिक्खुसतेही”ति। ",
"pli-tv-kd6:37.2.2":	"अथ खो सो वुड्ढपब्बजितो ते दारके एतदवोच—",
"pli-tv-kd6:37.2.3":	"“भगवा किर, ताता, आतुमं आगच्छति महता भिक्खुसङ्घेन सद्धिं अड्ढतेलसेहि भिक्खुसतेहि। ",
"pli-tv-kd6:37.2.4":	"गच्छथ तुम्हे, ताता, खुरभण्डं आदाय नाळियावापकेन अनुघरकं अनुघरकं आहिण्डथ, लोणम्पि, तेलम्पि, तण्डुलम्पि, खादनीयम्पि संहरथ, भगवतो आगतस्स यागुपानं करिस्सामा”ति। ",
"pli-tv-kd6:37.3.1":	"“एवं, ताता”ति खो ते दारका तस्स वुड्ढपब्बजितस्स पटिस्सुणित्वा खुरभण्डं आदाय नाळियावापकेन अनुघरकं अनुघरकं आहिण्डन्ति, लोणम्पि, तेलम्पि, तण्डुलम्पि, खादनीयम्पि संहरन्ता। ",
"pli-tv-kd6:37.3.2":	"मनुस्सा ते दारके मञ्जुके पटिभानेय्यके पस्सित्वा येपि न कारापेतुकामा तेपि कारापेन्ति, कारापेत्वापि बहुं देन्ति। ",
"pli-tv-kd6:37.3.3":	"अथ खो ते दारका बहुं लोणम्पि, तेलम्पि, तण्डुलम्पि, खादनीयम्पि संहरिंसु। ",
"pli-tv-kd6:37.4.1":	"अथ खो भगवा अनुपुब्बेन चारिकं चरमानो येन आतुमा तदवसरि। ",
"pli-tv-kd6:37.4.2":	"तत्र सुदं भगवा आतुमायं विहरति भुसागारे। ",
"pli-tv-kd6:37.4.3":	"अथ खो सो वुड्ढपब्बजितो तस्सा रत्तिया अच्चयेन पहूतं यागुं पटियादापेत्वा भगवतो उपनामेसि—",
"pli-tv-kd6:37.4.4":	"“पटिग्गण्हातु मे, भन्ते, भगवा यागुन्”ति। ",
"pli-tv-kd6:37.4.5":	"जानन्तापि तथागता पुच्छन्ति …पे… ",
"pli-tv-kd6:37.4.6":	"सावकानं वा सिक्खापदं पञ्ञपेस्सामाति। ",
"pli-tv-kd6:37.4.7":	"अथ खो भगवा तं वुड्ढपब्बजितं एतदवोच—",
"pli-tv-kd6:37.4.8":	"“कुतायं, भिक्खु, यागू”ति? ",
"pli-tv-kd6:37.4.9":	"अथ खो सो वुड्ढपब्बजितो भगवतो एतमत्थं आरोचेसि। ",
"pli-tv-kd6:37.5.1":	"विगरहि बुद्धो भगवा—",
"pli-tv-kd6:37.5.2":	"“अननुच्छविकं, मोघपुरिस, अननुलोमिकं अप्पतिरूपं अस्सामणकं अकप्पियं अकरणीयं। ",
"pli-tv-kd6:37.5.3":	"कथञ्हि नाम त्वं, मोघपुरिस, पब्बजितो अकप्पिये समादपेस्ससि। ",
"pli-tv-kd6:37.5.4":	"नेतं, मोघपुरिस, अप्पसन्नानं वा पसादाय …पे… ",
"pli-tv-kd6:37.5.5":	"विगरहित्वा धम्मिं कथं कत्वा भिक्खू आमन्तेसि—",
"pli-tv-kd6:37.5.6":	"“न, भिक्खवे, पब्बजितेन अकप्पिये समादपेतब्बं, यो समादपेय्य, आपत्ति दुक्कटस्स। ",
"pli-tv-kd6:37.5.7":	"न च, भिक्खवे, नहापितपुब्बेन खुरभण्डं परिहरितब्बं। ",
"pli-tv-kd6:37.5.8":	"यो परिहरेय्य, आपत्ति दुक्कटस्सा”ति। ",
"pli-tv-kd6:38.1.1":	"अथ खो भगवा आतुमायं यथाभिरन्तं विहरित्वा येन सावत्थि तेन चारिकं पक्कामि। ",
"pli-tv-kd6:38.1.2":	"अनुपुब्बेन चारिकं चरमानो येन सावत्थि तदवसरि। ",
"pli-tv-kd6:38.1.3":	"तत्र सुदं भगवा सावत्थियं विहरति जेतवने अनाथपिण्डिकस्स आरामे। ",
"pli-tv-kd6:38.1.4":	"तेन खो पन समयेन सावत्थियं बहुं फलखादनीयं उप्पन्नं होति। ",
"pli-tv-kd6:38.1.5":	"अथ खो भिक्खूनं एतदहोसि—",
"pli-tv-kd6:38.1.6":	"“किं नु खो भगवता फलखादनीयं अनुञ्ञातं, किं अननुञ्ञातन्”ति? ",
"pli-tv-kd6:38.1.7":	"भगवतो एतमत्थं आरोचेसुं। ",
"pli-tv-kd6:38.1.8":	"“अनुजानामि, भिक्खवे, सब्बं फलखादनीयन्”ति। ",
"pli-tv-kd6:39.1.1":	"तेन खो पन समयेन सङ्घिकानि बीजानि पुग्गलिकाय भूमिया रोपियन्ति, पुग्गलिकानि बीजानि सङ्घिकाय भूमिया रोपियन्ति। ",
"pli-tv-kd6:39.1.2":	"भगवतो एतमत्थं आरोचेसुं। ",
"pli-tv-kd6:39.1.3":	"“सङ्घिकानि, भिक्खवे, बीजानि पुग्गलिकाय भूमिया रोपितानि भागं दत्वा परिभुञ्जितब्बानि। ",
"pli-tv-kd6:39.1.4":	"पुग्गलिकानि बीजानि सङ्घिकाय भूमिया रोपितानि भागं दत्वा परिभुञ्जितब्बानी”ति। ",
"pli-tv-kd6:40.1.0":	"२६। चतुमहापदेसकथा ",
"pli-tv-kd6:40.1.1":	"तेन खो पन समयेन भिक्खूनं किस्मिञ्चि किस्मिञ्चि ठाने कुक्कुच्चं उप्पज्जति—",
"pli-tv-kd6:40.1.2":	"“किं नु खो भगवता अनुञ्ञातं, किं अननुञ्ञातन्”ति? ",
"pli-tv-kd6:40.1.3":	"भगवतो एतमत्थं आरोचेसुं। ",
"pli-tv-kd6:40.1.4":	"“यं, भिक्खवे, मया ‘इदं न कप्पती’ति अप्पटिक्खित्तं तञ्चे अकप्पियं अनुलोमेति, कप्पियं पटिबाहति, तं वो न कप्पति। ",
"pli-tv-kd6:40.1.5":	"यं, भिक्खवे, मया ‘इदं न कप्पती’ति अप्पटिक्खित्तं तञ्चे कप्पियं अनुलोमेति, अकप्पियं पटिबाहति, तं वो कप्पति। ",
"pli-tv-kd6:40.1.6":	"यं, भिक्खवे, मया ‘इदं कप्पती’ति अननुञ्ञातं तञ्चे अकप्पियं अनुलोमेति, कप्पियं पटिबाहति, तं वो न कप्पति। ",
"pli-tv-kd6:40.1.7":	"यं, भिक्खवे, मया ‘इदं कप्पती’ति अननुञ्ञातं, तञ्चे कप्पियं अनुलोमेति, अकप्पियं पटिबाहति, तं वो कप्पती”ति। ",
"pli-tv-kd6:40.2.1":	"अथ खो भिक्खूनं एतदहोसि—",
"pli-tv-kd6:40.2.2":	"“कप्पति नु खो यावकालिकेन यामकालिकं, न नु खो कप्पति? ",
"pli-tv-kd6:40.2.3":	"कप्पति नु खो यावकालिकेन सत्ताहकालिकं, न नु खो कप्पति? ",
"pli-tv-kd6:40.2.4":	"कप्पति नु खो यावकालिकेन यावजीविकं, न नु खो कप्पति? ",
"pli-tv-kd6:40.2.5":	"कप्पति नु खो यामकालिकेन सत्ताहकालिकं, न नु खो कप्पति? ",
"pli-tv-kd6:40.2.6":	"कप्पति नु खो यामकालिकेन यावजीविकं, न नु खो कप्पति? ",
"pli-tv-kd6:40.2.7":	"कप्पति नु खो सत्ताहकालिकेन यावजीविकं, न नु खो कप्पती”ति? ",
"pli-tv-kd6:40.2.8":	"भगवतो एतमत्थं आरोचेसुं। ",
"pli-tv-kd6:40.3.1":	"“यावकालिकेन, भिक्खवे, यामकालिकं, तदहु पटिग्गहितं काले कप्पति, विकाले न कप्पति। ",
"pli-tv-kd6:40.3.2":	"यावकालिकेन, भिक्खवे, सत्ताहकालिकं, तदहु पटिग्गहितं काले कप्पति, विकाले न कप्पति। ",
"pli-tv-kd6:40.3.3":	"यावकालिकेन, भिक्खवे, यावजीविकं, तदहु पटिग्गहितं काले कप्पति, विकाले न कप्पति। ",
"pli-tv-kd6:40.3.4":	"यामकालिकेन, भिक्खवे, सत्ताहकालिकं, तदहु पटिग्गहितं यामे कप्पति, यामातिक्कन्ते न कप्पति। ",
"pli-tv-kd6:40.3.5":	"यामकालिकेन, भिक्खवे, यावजीविकं, तदहु पटिग्गहितं यामे कप्पति, यामातिक्कन्ते न कप्पति। ",
"pli-tv-kd6:40.3.6":	"सत्ताहकालिकेन, भिक्खवे, यावजीविकं पटिग्गहितं, सत्ताहं कप्पति, सत्ताहातिक्कन्ते न कप्पती”ति। ",
"pli-tv-kd6:40.3.7":	"भेसज्जक्खन्धको छट्ठो। ",
"pli-tv-kd6:40.3.8":	"तस्सुद्दानं ",
"pli-tv-kd6:40.3.9":	"सारदिके विकालेपि, ",
"pli-tv-kd6:40.3.10":	"वसं मूले पिट्ठेहि च; ",
"pli-tv-kd6:40.3.11":	"कसावेहि पण्णं फलं, ",
"pli-tv-kd6:40.3.12":	"जतु लोणं छकणञ्च। ",
"pli-tv-kd6:40.3.13":	"चुण्णं चालिनि मंसञ्च, ",
"pli-tv-kd6:40.3.14":	"अञ्जनं उपपिसनी; ",
"pli-tv-kd6:40.3.15":	"अञ्जनी उच्चापारुता, ",
"pli-tv-kd6:40.3.16":	"सलाका सलाकठानिं। ",
"pli-tv-kd6:40.3.17":	"थविकंसबद्धकं सुत्तं, ",
"pli-tv-kd6:40.3.18":	"मुद्धनितेलनत्थु च; ",
"pli-tv-kd6:40.3.19":	"नत्थुकरणी धूमञ्च, ",
"pli-tv-kd6:40.3.20":	"नेत्तञ्चापिधनत्थवि। ",
"pli-tv-kd6:40.3.21":	"तेलपाकेसु मज्जञ्च, ",
"pli-tv-kd6:40.3.22":	"अतिक्खित्तं अब्भञ्जनं; ",
"pli-tv-kd6:40.3.23":	"तुम्बं सेदं सम्भारञ्च, ",
"pli-tv-kd6:40.3.24":	"महा भङ्गोदकं तथा। ",
"pli-tv-kd6:40.3.25":	"दककोट्ठं लोहितञ्च, ",
"pli-tv-kd6:40.3.26":	"विसाणं पादब्भञ्जनं; ",
"pli-tv-kd6:40.3.27":	"पज्जं सत्थं कसावञ्च, ",
"pli-tv-kd6:40.3.28":	"तिलकक्कं कबळिकं। ",
"pli-tv-kd6:40.3.29":	"चोळं सासपकुट्टञ्च, ",
"pli-tv-kd6:40.3.30":	"धूम सक्खरिकाय च; ",
"pli-tv-kd6:40.3.31":	"वणतेलं विकासिकं, ",
"pli-tv-kd6:40.3.32":	"विकटञ्च पटिग्गहं। ",
"pli-tv-kd6:40.3.33":	"गूथं करोन्तो लोळिञ्च, ",
"pli-tv-kd6:40.3.34":	"खारं मुत्तहरीतकं; ",
"pli-tv-kd6:40.3.35":	"गन्धा विरेचनञ्चेव, ",
"pli-tv-kd6:40.3.36":	"अच्छाकटं कटाकटं। ",
"pli-tv-kd6:40.3.37":	"पटिच्छादनि पब्भारा, ",
"pli-tv-kd6:40.3.38":	"आराम सत्ताहेन च; ",
"pli-tv-kd6:40.3.39":	"गुळं मुग्गं सोवीरञ्च, ",
"pli-tv-kd6:40.3.40":	"सामंपाका पुनापचे। ",
"pli-tv-kd6:40.3.41":	"पुनानुञ्ञासि दुब्भिक्खे, ",
"pli-tv-kd6:40.3.42":	"फलञ्च तिलखादनी; ",
"pli-tv-kd6:40.3.43":	"पुरेभत्तं कायडाहो, ",
"pli-tv-kd6:40.3.44":	"निब्बत्तञ्च भगन्दलं। ",
"pli-tv-kd6:40.3.45":	"वत्थिकम्मञ्च सुप्पिञ्च, ",
"pli-tv-kd6:40.3.46":	"मनुस्समंसमेव च; ",
"pli-tv-kd6:40.3.47":	"हत्थिअस्सा सुनखो च, ",
"pli-tv-kd6:40.3.48":	"अहि सीहञ्च दीपिकं। ",
"pli-tv-kd6:40.3.49":	"अच्छतरच्छमंसञ्च, ",
"pli-tv-kd6:40.3.50":	"पटिपाटि च यागु च; ",
"pli-tv-kd6:40.3.51":	"तरुणं अञ्ञत्र गुळं, ",
"pli-tv-kd6:40.3.52":	"सुनिधावसथागारं। ",
"pli-tv-kd6:40.3.53":	"गङ्गा कोटिसच्चकथा, ",
"pli-tv-kd6:40.3.54":	"अम्बपाली च लिच्छवी; ",
"pli-tv-kd6:40.3.55":	"उद्दिस्स कतं सुभिक्खं, ",
"pli-tv-kd6:40.3.56":	"पुनदेव पटिक्खिपि। ",
"pli-tv-kd6:40.3.57":	"मेघो यसो मेण्डको च, ",
"pli-tv-kd6:40.3.58":	"गोरसं पाथेय्यकेन च; ",
"pli-tv-kd6:40.3.59":	"केणि अम्बो जम्बु चोच, ",
"pli-tv-kd6:40.3.60":	"मोचमधुमुद्दिकसालुकं। ",
"pli-tv-kd6:40.3.61":	"फारुसका डाकपिट्ठं, ",
"pli-tv-kd6:40.3.62":	"आतुमायं नहापितो; ",
"pli-tv-kd6:40.3.63":	"सावत्थियं फलं बीजं, ",
"pli-tv-kd6:40.3.64":	"किस्मिं ठाने च कालिकेति। ",
"pli-tv-kd6:40.3.65":	"इमम्हि खन्धके वत्थू एकसतं छवत्थु। ",
"pli-tv-kd6:40.3.66":	"भेसज्जक्खन्धको निट्ठितो। "
}	
