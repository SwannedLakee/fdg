{	
"ja527:0.1":	"जातक ",
"ja527:0.2":	"पण्णासनिपात ",
"ja527:0.3":	"निळिनिकावग्ग ",
"ja527:0.4":	"२ उम्मादन्तीजातक ",
"ja527:1.1":	"“निवेसनं कस्स नुदं सुनन्द, ",
"ja527:1.2":	"पाकारेन पण्डुमयेन गुत्तं; ",
"ja527:1.3":	"का दिस्सति अग्गिसिखाव दूरे, ",
"ja527:1.4":	"वेहायसं पब्बतग्गेव अच्चि। ",
"ja527:2.1":	"धीता न्वयं कस्स सुनन्द होति, ",
"ja527:2.2":	"सुणिसा न्वयं कस्स अथोपि भरिया; ",
"ja527:2.3":	"अक्खाहि मे खिप्पमिधेव पुट्ठो, ",
"ja527:2.4":	"अवावटा यदि वा अत्थि भत्ता”। ",
"ja527:3.1":	"“अहञ्हि जानामि जनिन्द एतं, ",
"ja527:3.2":	"मत्या च पेत्या च अथोपि अस्सा; ",
"ja527:3.3":	"तवेव सो पुरिसो भूमिपाल, ",
"ja527:3.4":	"रत्तिन्दिवं अप्पमत्तो तवत्थे। ",
"ja527:4.1":	"इद्धो च फीतो च सुवड्ढितो च, ",
"ja527:4.2":	"अमच्चो च ते अञ्ञतरो जनिन्द; ",
"ja527:4.3":	"तस्सेसा भरियाभिपारकस्स, ",
"ja527:4.4":	"उम्मादन्ती नामधेय्येन राज”। ",
"ja527:5.1":	"“अम्भो अम्भो नाममिदं इमिस्सा, ",
"ja527:5.2":	"मत्या च पेत्या च कतं सुसाधु; ",
"ja527:5.3":	"तदा हि मय्हं अवलोकयन्ती, ",
"ja527:5.4":	"उम्मत्तकं उम्मदन्ती अकासि। ",
"ja527:6.1":	"या पुण्णमासे मिगमन्दलोचना, ",
"ja527:6.2":	"उपाविसि पुण्डरीकत्तचङ्गी; ",
"ja527:6.3":	"द्वे पुण्णमायो तदहू अमञ्ञहं, ",
"ja527:6.4":	"दिस्वान पारावतरत्तवासिनिं। ",
"ja527:7.1":	"अळारपम्हेहि सुभेहि वग्गुभि, ",
"ja527:7.2":	"पलोभयन्ती मं यदा उदिक्खति; ",
"ja527:7.3":	"विजम्भमाना हरतेव मे मनो, ",
"ja527:7.4":	"जाता वने किम्पुरिसीव पब्बते। ",
"ja527:8.1":	"तदा हि ब्रहती सामा, ",
"ja527:8.2":	"आमुत्तमणिकुण्डला; ",
"ja527:8.3":	"एकच्चवसना नारी, ",
"ja527:8.4":	"मिगी भन्तावुदिक्खति। ",
"ja527:9.1":	"कदास्सु मं तम्बनखा सुलोमा, ",
"ja527:9.2":	"बाहामुदू चन्दनसारलित्ता; ",
"ja527:9.3":	"वट्टङ्गुली सन्नतधीरकुत्तिया, ",
"ja527:9.4":	"नारी उपञ्ञिस्सति सीसतो सुभा। ",
"ja527:10.1":	"कदास्सु मं कञ्चनजालुरच्छदा, ",
"ja527:10.2":	"धीता तिरीटिस्स विलग्गमज्झा; ",
"ja527:10.3":	"मुदूहि बाहाहि पलिस्सजिस्सति, ",
"ja527:10.4":	"ब्रहावने जातदुमंव मालुवा। ",
"ja527:11.1":	"कदास्सु लाखारसरत्तसुच्छवी, ",
"ja527:11.2":	"बिन्दुत्थनी पुण्डरीकत्तचङ्गी; ",
"ja527:11.3":	"मुखं मुखेन उपनामयिस्सति, ",
"ja527:11.4":	"सोण्डोव सोण्डस्स सुराय थालं। ",
"ja527:12.1":	"यदाद्दसं तं तिट्ठन्तिं, ",
"ja527:12.2":	"सब्बभद्दं मनोरमं; ",
"ja527:12.3":	"ततो सकस्स चित्तस्स, ",
"ja527:12.4":	"नावबोधामि कञ्चिनं। ",
"ja527:13.1":	"उम्मादन्तिमहं दट्ठा, ",
"ja527:13.2":	"आमुत्तमणिकुण्डलं; ",
"ja527:13.3":	"न सुपामि दिवारत्तिं, ",
"ja527:13.4":	"सहस्संव पराजितो। ",
"ja527:14.1":	"सक्को चे मे वरं दज्जा, ",
"ja527:14.2":	"सो च लब्भेथ मे वरो; ",
"ja527:14.3":	"एकरत्तं द्विरत्तं वा, ",
"ja527:14.4":	"भवेय्यं अभिपारको; ",
"ja527:14.5":	"उम्मादन्त्या रमित्वान, ",
"ja527:14.6":	"सिविराजा ततो सियं”। ",
"ja527:15.1":	"“भूतानि मे भूतपती नमस्सतो, ",
"ja527:15.2":	"आगम्म यक्खो इदमेतदब्रवि; ",
"ja527:15.3":	"रञ्ञो मनो उम्मदन्त्या निविट्ठो, ",
"ja527:15.4":	"ददामि ते तं परिचारयस्सु”। ",
"ja527:16.1":	"“पुञ्ञा च धंसे अमरो न चम्हि, ",
"ja527:16.2":	"जनो च मे पापमिदञ्च जञ्ञा; ",
"ja527:16.3":	"भुसो च त्यस्स मनसो विघातो, ",
"ja527:16.4":	"दत्वा पियं उम्मदन्तिं अदट्ठा”। ",
"ja527:17.1":	"“जनिन्द नाञ्ञत्र तया मया वा, ",
"ja527:17.2":	"सब्बापि कम्मस्स कतस्स जञ्ञा; ",
"ja527:17.3":	"यं ते मया उम्मदन्ती पदिन्ना, ",
"ja527:17.4":	"भुसेहि राजा वनथं सजाहि”। ",
"ja527:18.1":	"“यो पापकं कम्म करं मनुस्सो, ",
"ja527:18.2":	"सो मञ्ञति मायिद मञ्ञिंसु अञ्ञे; ",
"ja527:18.3":	"पस्सन्ति भूतानि करोन्तमेतं, ",
"ja527:18.4":	"युत्ता च ये होन्ति नरा पथब्या। ",
"ja527:19.1":	"अञ्ञो नु ते कोचि नरो पथब्या, ",
"ja527:19.2":	"सद्धेय्य लोकस्मि न मे पियाति; ",
"ja527:19.3":	"भुसो च त्यस्स मनसो विघातो, ",
"ja527:19.4":	"दत्वा पियं उम्मदन्तिं अदट्ठा”। ",
"ja527:20.1":	"“अद्धा पिया मय्ह जनिन्द एसा, ",
"ja527:20.2":	"न सा ममं अप्पिया भूमिपाल; ",
"ja527:20.3":	"गच्छेव त्वं उम्मदन्तिं भदन्ते, ",
"ja527:20.4":	"सीहोव सेलस्स गुहं उपेति”। ",
"ja527:21.1":	"“न पीळिता अत्तदुखेन धीरा, ",
"ja527:21.2":	"सुखप्फलं कम्म परिच्चजन्ति; ",
"ja527:21.3":	"सम्मोहिता वापि सुखेन मत्ता, ",
"ja527:21.4":	"न पापकम्मञ्च समाचरन्ति”। ",
"ja527:22.1":	"“तुवञ्हि माता च पिता च मय्हं, ",
"ja527:22.2":	"भत्ता पती पोसको देवता च; ",
"ja527:22.3":	"दासो अहं तुय्ह सपुत्तदारो, ",
"ja527:22.4":	"यथासुखं सामि करोहि कामं”। ",
"ja527:23.1":	"“यो इस्सरोम्हीति करोति पापं, ",
"ja527:23.2":	"कत्वा च सो नुत्तसते परेसं; ",
"ja527:23.3":	"न तेन सो जीवति दीघमायु, ",
"ja527:23.4":	"देवापि पापेन समेक्खरे नं। ",
"ja527:24.1":	"अञ्ञातकं सामिकेही पदिन्नं, ",
"ja527:24.2":	"धम्मे ठिता ये पटिच्छन्ति दानं; ",
"ja527:24.3":	"पटिच्छका दायका चापि तत्थ, ",
"ja527:24.4":	"सुखप्फलञ्ञेव करोन्ति कम्मं। ",
"ja527:25.1":	"अञ्ञो नु ते कोचि नरो पथब्या, ",
"ja527:25.2":	"सद्धेय्य लोकस्मि न मे पियाति; ",
"ja527:25.3":	"भुसो च त्यस्स मनसो विघातो, ",
"ja527:25.4":	"दत्वा पियं उम्मदन्तिं अदट्ठा”। ",
"ja527:26.1":	"“अद्धा पिया मय्ह जनिन्द एसा, ",
"ja527:26.2":	"न सा ममं अप्पिया भूमिपाल; ",
"ja527:26.3":	"यं ते मया उम्मदन्ती पदिन्ना, ",
"ja527:26.4":	"भुसेहि राजा वनथं सजाहि”। ",
"ja527:27.1":	"“यो अत्तदुक्खेन परस्स दुक्खं, ",
"ja527:27.2":	"सुखेन वा अत्तसुखं दहाति; ",
"ja527:27.3":	"यथेविदं मय्ह तथा परेसं, ",
"ja527:27.4":	"यो एवं जानाति स वेदि धम्मं। ",
"ja527:28.1":	"अञ्ञो नु ते कोचि नरो पथब्या, ",
"ja527:28.2":	"सद्धेय्य लोकस्मि न मे पियाति; ",
"ja527:28.3":	"भुसो च त्यस्स मनसो विघातो, ",
"ja527:28.4":	"दत्वा पियं उम्मदन्तिं अदट्ठा”। ",
"ja527:29.1":	"“जनिन्द जानासि पिया ममेसा, ",
"ja527:29.2":	"न सा ममं अप्पिया भूमिपाल; ",
"ja527:29.3":	"पियेन ते दम्मि पियं जनिन्द, ",
"ja527:29.4":	"पियदायिनो देव पियं लभन्ति”। ",
"ja527:30.1":	"“सो नूनाहं वधिस्सामि, ",
"ja527:30.2":	"अत्तानं कामहेतुकं; ",
"ja527:30.3":	"न हि धम्मं अधम्मेन, ",
"ja527:30.4":	"अहं वधितुमुस्सहे”। ",
"ja527:31.1":	"“सचे तुवं मय्ह सतिं जनिन्द, ",
"ja527:31.2":	"न कामयासि नरवीर सेट्ठ; ",
"ja527:31.3":	"चजामि नं सब्बजनस्स सिब्या, ",
"ja527:31.4":	"मया पमुत्तं ततो अव्हयेसि नं”। ",
"ja527:32.1":	"“अदूसियञ्चे अभिपारक त्वं, ",
"ja527:32.2":	"चजासि कत्ते अहिताय त्यस्स; ",
"ja527:32.3":	"महा च ते उपवादोपि अस्स, ",
"ja527:32.4":	"न चापि त्यस्स नगरम्हि पक्खो”। ",
"ja527:33.1":	"“अहं सहिस्सं उपवादमेतं, ",
"ja527:33.2":	"निन्दं पसंसं गरहञ्च सब्बं; ",
"ja527:33.3":	"ममेतमागच्छतु भूमिपाल, ",
"ja527:33.4":	"यथासुखं सिवि करोहि कामं”। ",
"ja527:34.1":	"“यो नेव निन्दं न पनप्पसंसं, ",
"ja527:34.2":	"आदियति गरहं नोपि पूजं; ",
"ja527:34.3":	"सिरी च लक्खी च अपेति तम्हा, ",
"ja527:34.4":	"आपो सुवुट्ठीव यथा थलम्हा”। ",
"ja527:35.1":	"“यं किञ्चि दुक्खञ्च सुखञ्च एत्तो, ",
"ja527:35.2":	"धम्मातिसारञ्च मनोविघातं; ",
"ja527:35.3":	"उरसा अहं पच्चुत्तरिस्सामि सब्बं, ",
"ja527:35.4":	"पथवी यथा थावरानं तसानं”। ",
"ja527:36.1":	"“धम्मातिसारञ्च मनोविघातं, ",
"ja527:36.2":	"दुक्खञ्च निच्छामि अहं परेसं; ",
"ja527:36.3":	"एकोविमं हारयिस्सामि भारं, ",
"ja527:36.4":	"धम्मे ठितो किञ्चि अहापयन्तो”। ",
"ja527:37.1":	"“सग्गूपगं पुञ्ञकम्मं जनिन्द, ",
"ja527:37.2":	"मा मे तुवं अन्तरायं अकासि; ",
"ja527:37.3":	"ददामि ते उम्मदन्तिं पसन्नो, ",
"ja527:37.4":	"राजाव यञ्ञे धनं ब्राह्मणानं”। ",
"ja527:38.1":	"“अद्धा तुवं कत्ते हितेसि मय्हं, ",
"ja527:38.2":	"सखा ममं उम्मदन्ती तुवञ्च; ",
"ja527:38.3":	"निन्देय्यु देवा पितरो च सब्बे, ",
"ja527:38.4":	"पापञ्च पस्सं अभिसम्परायं”। ",
"ja527:39.1":	"“न हेतधम्मं सिविराज वज्जुं, ",
"ja527:39.2":	"सनेगमा जानपदा च सब्बे; ",
"ja527:39.3":	"यं ते मया उम्मदन्ती पदिन्ना, ",
"ja527:39.4":	"भुसेहि राजा वनथं सजाहि”। ",
"ja527:40.1":	"“अद्धा तुवं कत्ते हितेसि मय्हं, ",
"ja527:40.2":	"सखा ममं उम्मदन्ती तुवञ्च; ",
"ja527:40.3":	"सतञ्च धम्मानि सुकित्तितानि, ",
"ja527:40.4":	"समुद्दवेलाव दुरच्चयानि”। ",
"ja527:41.1":	"“आहुनेय्यो मेसि हितानुकम्पी, ",
"ja527:41.2":	"धाता विधाता चसि कामपालो; ",
"ja527:41.3":	"तयी हुता राज महप्फला हि, ",
"ja527:41.4":	"कामेन मे उम्मदन्तिं पटिच्छ”। ",
"ja527:42.1":	"“अद्धा हि सब्बं अभिपारक त्वं, ",
"ja527:42.2":	"धम्मं अचारी मम कत्तुपुत्त; ",
"ja527:42.3":	"अञ्ञो नु ते को इध सोत्थिकत्ता, ",
"ja527:42.4":	"द्विपदो नरो अरुणे जीवलोके”। ",
"ja527:43.1":	"“तुवं नु सेट्ठो त्वमनुत्तरोसि, ",
"ja527:43.2":	"त्वं धम्मगुत्तो धम्मविदू सुमेधो; ",
"ja527:43.3":	"सो धम्मगुत्तो चिरमेव जीव, ",
"ja527:43.4":	"धम्मञ्च मे देसय धम्मपाल”। ",
"ja527:44.1":	"“तदिङ्घ अभिपारक, ",
"ja527:44.2":	"सुणोहि वचनं मम; ",
"ja527:44.3":	"धम्मं ते देसयिस्सामि, ",
"ja527:44.4":	"सतं आसेवितं अहं। ",
"ja527:45.1":	"साधु धम्मरुचि राजा, ",
"ja527:45.2":	"साधु पञ्ञाणवा नरो; ",
"ja527:45.3":	"साधु मित्तानमद्दुब्भो, ",
"ja527:45.4":	"पापस्साकरणं सुखं। ",
"ja527:46.1":	"अक्कोधनस्स विजिते, ",
"ja527:46.2":	"ठितधम्मस्स राजिनो; ",
"ja527:46.3":	"सुखं मनुस्सा आसेथ, ",
"ja527:46.4":	"सीतच्छायाय सङ्घरे। ",
"ja527:47.1":	"न चाहमेतं अभिरोचयामि, ",
"ja527:47.2":	"कम्मं असमेक्खकतं असाधु; ",
"ja527:47.3":	"ये वापि ञत्वान सयं करोन्ति, ",
"ja527:47.4":	"उपमा इमा मय्हं तुवं सुणोहि। ",
"ja527:48.1":	"गवञ्चे तरमानानं, ",
"ja527:48.2":	"जिम्हं गच्छति पुङ्गवो; ",
"ja527:48.3":	"सब्बा ता जिम्हं गच्छन्ति, ",
"ja527:48.4":	"नेत्ते जिम्हं गते सति। ",
"ja527:49.1":	"एवमेव मनुस्सेसु, ",
"ja527:49.2":	"यो होति सेट्ठसम्मतो; ",
"ja527:49.3":	"सो चे अधम्मं चरति, ",
"ja527:49.4":	"पगेव इतरा पजा; ",
"ja527:49.5":	"सब्बं रट्ठं दुखं सेति, ",
"ja527:49.6":	"राजा चे होति अधम्मिको। ",
"ja527:50.1":	"गवञ्चे तरमानानं, ",
"ja527:50.2":	"उजुं गच्छति पुङ्गवो; ",
"ja527:50.3":	"सब्बा गावी उजुं यन्ति, ",
"ja527:50.4":	"नेत्ते उजुं गते सति। ",
"ja527:51.1":	"एवमेव मनुस्सेसु, ",
"ja527:51.2":	"यो होति सेट्ठसम्मतो; ",
"ja527:51.3":	"सो सचे धम्मं चरति, ",
"ja527:51.4":	"पगेव इतरा पजा; ",
"ja527:51.5":	"सब्बं रट्ठं सुखं सेति, ",
"ja527:51.6":	"राजा चे होति धम्मिको। ",
"ja527:52.1":	"न चापाहं अधम्मेन, ",
"ja527:52.2":	"अमरत्तमभिपत्थये; ",
"ja527:52.3":	"इमं वा पथविं सब्बं, ",
"ja527:52.4":	"विजेतुं अभिपारक। ",
"ja527:53.1":	"यञ्हि किञ्चि मनुस्सेसु, ",
"ja527:53.2":	"रतनं इध विज्जति; ",
"ja527:53.3":	"गावो दासो हिरञ्ञञ्च, ",
"ja527:53.4":	"वत्थियं हरिचन्दनं। ",
"ja527:54.1":	"अस्सित्थियो रतनं मणिकञ्च, ",
"ja527:54.2":	"यञ्चापि मे चन्दसूरिया अभिपालयन्ति; ",
"ja527:54.3":	"न तस्स हेतु विसमं चरेय्यं, ",
"ja527:54.4":	"मज्झे सिवीनं उसभोम्हि जातो। ",
"ja527:55.1":	"नेता हिता उग्गतो रट्ठपालो, ",
"ja527:55.2":	"धम्मं सिवीनं अपचायमानो; ",
"ja527:55.3":	"सो धम्ममेवानुविचिन्तयन्तो, ",
"ja527:55.4":	"तस्मा सके चित्तवसे न वत्तो”। ",
"ja527:56.1":	"“अद्धा तुवं महाराज, ",
"ja527:56.2":	"निच्चं अब्यसनं सिवं; ",
"ja527:56.3":	"करिस्ससि चिरं रज्जं, ",
"ja527:56.4":	"पञ्ञा हि तव तादिसी। ",
"ja527:57.1":	"एतं ते अनुमोदाम, ",
"ja527:57.2":	"यं धम्मं नप्पमज्जसि; ",
"ja527:57.3":	"धम्मं पमज्ज खत्तियो, ",
"ja527:57.4":	"रट्ठा चवति इस्सरो। ",
"ja527:58.1":	"धम्मं चर महाराज, ",
"ja527:58.2":	"मातापितूसु खत्तिय; ",
"ja527:58.3":	"इध धम्मं चरित्वान, ",
"ja527:58.4":	"राज सग्गं गमिस्ससि। ",
"ja527:59.1":	"धम्मं चर महाराज, ",
"ja527:59.2":	"पुत्तदारेसु खत्तिय; ",
"ja527:59.3":	"…पे… ",
"ja527:60.1":	"धम्मं चर महाराज, ",
"ja527:60.2":	"मित्तामच्चेसु खत्तिय; ",
"ja527:60.3":	"…पे… ",
"ja527:61.1":	"धम्मं चर महाराज, ",
"ja527:61.2":	"वाहनेसु बलेसु च; ",
"ja527:61.3":	"…पे… ",
"ja527:62.1":	"धम्मं चर महाराज, ",
"ja527:62.2":	"गामेसु निगमेसु च; ",
"ja527:62.3":	"…पे… ",
"ja527:63.1":	"धम्मं चर महाराज, ",
"ja527:63.2":	"रट्ठेसु जनपदेसु च; ",
"ja527:63.3":	"…पे… ",
"ja527:64.1":	"धम्मं चर महाराज, ",
"ja527:64.2":	"समणब्राह्मणेसु च; ",
"ja527:64.3":	"…पे… ",
"ja527:65.1":	"धम्मं चर महाराज, ",
"ja527:65.2":	"मिगपक्खीसु खत्तिय; ",
"ja527:65.3":	"…पे… ",
"ja527:66.1":	"धम्मं चर महाराज, ",
"ja527:66.2":	"धम्मो चिण्णो सुखावहो; ",
"ja527:66.3":	"इध धम्मं चरित्वान, ",
"ja527:66.4":	"राज सग्गं गमिस्ससि। ",
"ja527:67.1":	"धम्मं चर महाराज, ",
"ja527:67.2":	"सैन्दा देवा सब्रह्मका; ",
"ja527:67.3":	"सुचिण्णेन दिवं पत्ता, ",
"ja527:67.4":	"मा धम्मं राज पामदो”ति। ",
"ja527:68.1":	"उम्मादन्तीजातकं दुतियं। "
}	
