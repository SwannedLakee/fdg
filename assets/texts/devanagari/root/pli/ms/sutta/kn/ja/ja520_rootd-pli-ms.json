{	
"ja520:0.1":	"जातक ",
"ja520:0.2":	"तिंसनिपात ",
"ja520:0.3":	"किंछन्दवग्ग ",
"ja520:0.4":	"१०। गन्धतिन्दुकजातक ",
"ja520:1.1":	"“अप्पमादो अमतं पदं, ",
"ja520:1.2":	"पमादो मच्चुनो पदं; ",
"ja520:1.3":	"अप्पमत्ता न मीयन्ति, ",
"ja520:1.4":	"ये पमत्ता यथा मता। ",
"ja520:2.1":	"मदा पमादो जायेथ, ",
"ja520:2.2":	"पमादा जायते खयो; ",
"ja520:2.3":	"खया पदोसा जायन्ति, ",
"ja520:2.4":	"मा पमादो भरतूसभ। ",
"ja520:3.1":	"बहू हि खत्तिया जीना, ",
"ja520:3.2":	"अत्थं रट्ठं पमादिनो; ",
"ja520:3.3":	"अथोपि गामिनो गामा, ",
"ja520:3.4":	"अनगारा अगारिनो। ",
"ja520:4.1":	"खत्तियस्स पमत्तस्स, ",
"ja520:4.2":	"रट्ठस्मिं रट्ठवड्ढन; ",
"ja520:4.3":	"सब्बे भोगा विनस्सन्ति, ",
"ja520:4.4":	"रञ्ञो तं वुच्चते अघं। ",
"ja520:5.1":	"नेस धम्मो महाराज, ",
"ja520:5.2":	"अतिवेलं पमज्जसि; ",
"ja520:5.3":	"इद्धं फीतं जनपदं, ",
"ja520:5.4":	"चोरा विद्धंसयन्ति नं। ",
"ja520:6.1":	"न ते पुत्ता भविस्सन्ति, ",
"ja520:6.2":	"न हिरञ्ञं न धानियं; ",
"ja520:6.3":	"रट्ठे विलुप्पमानम्हि, ",
"ja520:6.4":	"सब्बभोगेहि जिय्यसि। ",
"ja520:7.1":	"सब्बभोगा परिजिण्णं, ",
"ja520:7.2":	"राजानं वापि खत्तियं; ",
"ja520:7.3":	"ञातिमित्ता सुहज्जा च, ",
"ja520:7.4":	"न तं मञ्ञन्ति मानियं। ",
"ja520:8.1":	"हत्थारोहा अनिकट्ठा, ",
"ja520:8.2":	"रथिका पत्तिकारका; ",
"ja520:8.3":	"तमेवमुपजीवन्ता, ",
"ja520:8.4":	"न तं मञ्ञन्ति मानियं। ",
"ja520:9.1":	"असंविहितकम्मन्तं, ",
"ja520:9.2":	"बालं दुम्मन्तिमन्तिनं; ",
"ja520:9.3":	"सिरी जहति दुम्मेधं, ",
"ja520:9.4":	"जिण्णंव उरगो तचं। ",
"ja520:10.1":	"सुसंविहितकम्मन्तं, ",
"ja520:10.2":	"कालुट्ठायिं अतन्दितं; ",
"ja520:10.3":	"सब्बे भोगाभिवड्ढन्ति, ",
"ja520:10.4":	"गावो सौसभामिव। ",
"ja520:11.1":	"उपस्सुतिं महाराज, ",
"ja520:11.2":	"रट्ठे जनपदे चर; ",
"ja520:11.3":	"तत्थ दिस्वा च सुत्वा च, ",
"ja520:11.4":	"ततो तं पटिपज्जसि”। ",
"ja520:12.1":	"“एवं वेदेतु पञ्चालो, ",
"ja520:12.2":	"सङ्गामे सरमप्पितो; ",
"ja520:12.3":	"यथाहमज्ज वेदेमि, ",
"ja520:12.4":	"कण्टकेन समप्पितो”। ",
"ja520:13.1":	"“जिण्णो दुब्बलचक्खूसि, ",
"ja520:13.2":	"न रूपं साधु पस्ससि; ",
"ja520:13.3":	"किं तत्थ ब्रह्मदत्तस्स, ",
"ja520:13.4":	"यं तं मग्गेय्य कण्टको”। ",
"ja520:14.1":	"“बह्वेत्थ ब्रह्मदत्तस्स, ",
"ja520:14.2":	"सोहं मग्गस्मि ब्राह्मण; ",
"ja520:14.3":	"अरक्खिता जानपदा, ",
"ja520:14.4":	"अधम्मबलिना हता। ",
"ja520:15.1":	"रत्तिञ्हि चोरा खादन्ति, ",
"ja520:15.2":	"दिवा खादन्ति तुण्डिया; ",
"ja520:15.3":	"रट्ठस्मिं कूटराजस्स, ",
"ja520:15.4":	"बहु अधम्मिको जनो। ",
"ja520:16.1":	"एतादिसे भये जाते, ",
"ja520:16.2":	"भयट्टा तात माणवा; ",
"ja520:16.3":	"निल्लेनकानि कुब्बन्ति, ",
"ja520:16.4":	"वने आहत्व कण्टकं”। ",
"ja520:17.1":	"“कदास्सु नामयं राजा, ",
"ja520:17.2":	"ब्रह्मदत्तो मरिस्सति; ",
"ja520:17.3":	"यस्स रट्ठम्हि जिय्यन्ति, ",
"ja520:17.4":	"अप्पतिका कुमारिका”। ",
"ja520:18.1":	"“दुब्भासितञ्हि ते जम्मि, ",
"ja520:18.2":	"अनत्थपदकोविदे; ",
"ja520:18.3":	"कुहिं राजा कुमारीनं, ",
"ja520:18.4":	"भत्तारं परियेसति”। ",
"ja520:19.1":	"“न मे दुब्भासितं ब्रह्मे, ",
"ja520:19.2":	"कोविदत्थपदा अहं; ",
"ja520:19.3":	"अरक्खिता जानपदा, ",
"ja520:19.4":	"अधम्मबलिना हता। ",
"ja520:20.1":	"रत्तिञ्हि चोरा खादन्ति, ",
"ja520:20.2":	"दिवा खादन्ति तुण्डिया; ",
"ja520:20.3":	"रट्ठस्मिं कूटराजस्स, ",
"ja520:20.4":	"बहु अधम्मिको जनो; ",
"ja520:20.5":	"दुज्जीवे दुब्भरे दारे, ",
"ja520:20.6":	"कुतो भत्ता कुमारियो”। ",
"ja520:21.1":	"“एवं सयतु पञ्चालो, ",
"ja520:21.2":	"सङ्गामे सत्तिया हतो; ",
"ja520:21.3":	"यथायं कपणो सेति, ",
"ja520:21.4":	"हतो फालेन सालियो”। ",
"ja520:22.1":	"“अधम्मेन तुवं जम्म, ",
"ja520:22.2":	"ब्रह्मदत्तस्स कुज्झसि; ",
"ja520:22.3":	"यो त्वं सपसि राजानं, ",
"ja520:22.4":	"अपरज्झित्वान अत्तनो”। ",
"ja520:23.1":	"“धम्मेन ब्रह्मदत्तस्स, ",
"ja520:23.2":	"अहं कुज्झामि ब्राह्मण; ",
"ja520:23.3":	"अरक्खिता जानपदा, ",
"ja520:23.4":	"अधम्मबलिना हता। ",
"ja520:24.1":	"रत्तिञ्हि चोरा खादन्ति, ",
"ja520:24.2":	"दिवा खादन्ति तुण्डिया; ",
"ja520:24.3":	"रट्ठस्मिं कूटराजस्स, ",
"ja520:24.4":	"बहु अधम्मिको जनो। ",
"ja520:25.1":	"सा नून पुन रे पक्का, ",
"ja520:25.2":	"विकाले भत्तमाहरि; ",
"ja520:25.3":	"भत्तहारिं अपेक्खन्तो, ",
"ja520:25.4":	"हतो फालेन सालियो”। ",
"ja520:26.1":	"“एवं हञ्ञतु पञ्चालो, ",
"ja520:26.2":	"सङ्गामे असिना हतो; ",
"ja520:26.3":	"यथाहमज्ज पहतो, ",
"ja520:26.4":	"खीरञ्च मे पवट्टितं”। ",
"ja520:27.1":	"“यं पसु खीरं छड्डेति, ",
"ja520:27.2":	"पसुपालं विहिंसति; ",
"ja520:27.3":	"किं तत्थ ब्रह्मदत्तस्स, ",
"ja520:27.4":	"यं नो गरहते भवं”। ",
"ja520:28.1":	"“गारय्हो ब्रह्मे पञ्चालो, ",
"ja520:28.2":	"ब्रह्मदत्तस्स राजिनो; ",
"ja520:28.3":	"अरक्खिता जानपदा, ",
"ja520:28.4":	"अधम्मबलिना हता। ",
"ja520:29.1":	"रत्तिञ्हि चोरा खादन्ति, ",
"ja520:29.2":	"दिवा खादन्ति तुण्डिया; ",
"ja520:29.3":	"रट्ठस्मिं कूटराजस्स, ",
"ja520:29.4":	"बहु अधम्मिको जनो। ",
"ja520:30.1":	"चण्डा अटनका गावी, ",
"ja520:30.2":	"यं पुरे न दुहामसे; ",
"ja520:30.3":	"तं दानि अज्ज दोहाम, ",
"ja520:30.4":	"खीरकामेहुपद्दुता”। ",
"ja520:31.1":	"“एवं कन्दतु पञ्चालो, ",
"ja520:31.2":	"विपुत्तो विप्पसुक्खतु; ",
"ja520:31.3":	"यथायं कपणा गावी, ",
"ja520:31.4":	"विपुत्ता परिधावति”। ",
"ja520:32.1":	"“यं पसु पसुपालस्स, ",
"ja520:32.2":	"सम्भमेय्य रवेय्य वा; ",
"ja520:32.3":	"को नीध अपराधत्थि, ",
"ja520:32.4":	"ब्रह्मदत्तस्स राजिनो”। ",
"ja520:33.1":	"“अपराधो महाब्रह्मे, ",
"ja520:33.2":	"ब्रह्मदत्तस्स राजिनो; ",
"ja520:33.3":	"अरक्खिता जानपदा, ",
"ja520:33.4":	"अधम्मबलिना हता। ",
"ja520:34.1":	"रत्तिञ्हि चोरा खादन्ति, ",
"ja520:34.2":	"दिवा खादन्ति तुण्डिया; ",
"ja520:34.3":	"रट्ठस्मिं कूटराजस्स, ",
"ja520:34.4":	"बहु अधम्मिको जनो; ",
"ja520:34.5":	"कथं नो असिकोसत्था, ",
"ja520:34.6":	"खीरपा हञ्ञते पजा”। ",
"ja520:35.1":	"“एवं खज्जतु पञ्चालो, ",
"ja520:35.2":	"हतो युद्धे सपुत्तको; ",
"ja520:35.3":	"यथाहमज्ज खज्जामि, ",
"ja520:35.4":	"गामिकेहि अरञ्ञजो”। ",
"ja520:36.1":	"“न सब्बभूतेसु विधेन्ति रक्खं, ",
"ja520:36.2":	"राजानो मण्डूक मनुस्सलोके; ",
"ja520:36.3":	"नेत्तावता राजा अधम्मचारी, ",
"ja520:36.4":	"यं तादिसं जीवमदेय्यु धङ्का”। ",
"ja520:37.1":	"“अधम्मरूपो वत ब्रह्मचारी, ",
"ja520:37.2":	"अनुप्पियं भाससि खत्तियस्स; ",
"ja520:37.3":	"विलुप्पमानाय पुथुप्पजाय, ",
"ja520:37.4":	"पूजेसि राजं परमप्पमादं। ",
"ja520:38.1":	"सचे इदं ब्रह्मे सुरज्जकं सिया, ",
"ja520:38.2":	"फीतं रट्ठं मुदितं विप्पसन्नं; ",
"ja520:38.3":	"भुत्वा बलिं अग्गपिण्डञ्च काका, ",
"ja520:38.4":	"न मादिसं जीवमदेय्यु धङ्का”ति। ",
"ja520:39.1":	"गन्धतिन्दुकजातकं दसमं। ",
"ja520:40.1":	"तिंसनिपातं निट्ठितं। ",
"ja520:41.1":	"तस्सुद्दानं ",
"ja520:42.1":	"किंछन्द कुम्भ जयद्दिस छद्दन्त, ",
"ja520:42.2":	"अथ पण्डितसम्भव सिरकपि; ",
"ja520:42.3":	"दकरक्खस पण्डरनागवरो, ",
"ja520:42.4":	"अथ सम्बुल तिन्दुकदेवसुतोति। ",
"ja520:43.1":	"जातकपाळिया पठमो भागो निट्ठितो। "
}	
