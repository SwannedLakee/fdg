{	
"dhp21:0.1":	"खुद्दकनिकाय ",
"dhp21:0.2":	"धम्मपद ",
"dhp21:0.3":	"अप्पमादवग्ग ",
"dhp21:0.4":	"सामावतीवत्थु ",
"dhp21:1":	"अप्पमादो अमतपदं, ",
"dhp21:2":	"पमादो मच्चुनो पदं; ",
"dhp21:3":	"अप्पमत्ता न मीयन्ति, ",
"dhp21:4":	"ये पमत्ता यथा मता। ",
"dhp22:1":	"एवं विसेसतो ञत्वा, ",
"dhp22:2":	"अप्पमादम्हि पण्डिता; ",
"dhp22:3":	"अप्पमादे पमोदन्ति, ",
"dhp22:4":	"अरियानं गोचरे रता। ",
"dhp23:1":	"ते झायिनो साततिका, ",
"dhp23:2":	"निच्चं दळ्हपरक्कमा; ",
"dhp23:3":	"फुसन्ति धीरा निब्बानं, ",
"dhp23:4":	"योगक्खेमं अनुत्तरं। ",
"dhp24:0":	"कुम्बघोसकसेट्ठिवत्थु ",
"dhp24:1":	"उट्ठानवतो सतीमतो, ",
"dhp24:2":	"सुचिकम्मस्स निसम्मकारिनो; ",
"dhp24:3":	"सञ्ञतस्स धम्मजीविनो, ",
"dhp24:4":	"अप्पमत्तस्स यसोभिवड्ढति। ",
"dhp25:0":	"चूळपन्थकवत्थु ",
"dhp25:1":	"उट्ठानेनप्पमादेन, ",
"dhp25:2":	"संयमेन दमेन च; ",
"dhp25:3":	"दीपं कयिराथ मेधावी, ",
"dhp25:4":	"यं ओघो नाभिकीरति। ",
"dhp26:0":	"बालनक्खत्तसङ्घुट्ठवत्थु ",
"dhp26:1":	"पमादमनुयुञ्जन्ति, ",
"dhp26:2":	"बाला दुम्मेधिनो जना; ",
"dhp26:3":	"अप्पमादञ्च मेधावी, ",
"dhp26:4":	"धनं सेट्ठंव रक्खति। ",
"dhp27:1":	"मा पमादमनुयुञ्जेथ, ",
"dhp27:2":	"मा कामरतिसन्थवं; ",
"dhp27:3":	"अप्पमत्तो हि झायन्तो, ",
"dhp27:4":	"पप्पोति विपुलं सुखं। ",
"dhp28:0":	"महाकस्सपत्थेरवत्थु ",
"dhp28:1":	"पमादं अप्पमादेन, ",
"dhp28:2":	"यदा नुदति पण्डितो; ",
"dhp28:3":	"पञ्ञापासादमारुय्ह, ",
"dhp28:4":	"असोको सोकिनिं पजं; ",
"dhp28:5":	"पब्बतट्ठोव भूमट्ठे, ",
"dhp28:6":	"धीरो बाले अवेक्खति। ",
"dhp29:0":	"पमत्तापमत्तद्वेसहायकभिक्खुवत्थु ",
"dhp29:1":	"अप्पमत्तो पमत्तेसु, ",
"dhp29:2":	"सुत्तेसु बहुजागरो; ",
"dhp29:3":	"अबलस्संव सीघस्सो, ",
"dhp29:4":	"हित्वा याति सुमेधसो। ",
"dhp30:0":	"मघवत्थु ",
"dhp30:1":	"अप्पमादेन मघवा, ",
"dhp30:2":	"देवानं सेट्ठतं गतो; ",
"dhp30:3":	"अप्पमादं पसंसन्ति, ",
"dhp30:4":	"पमादो गरहितो सदा। ",
"dhp31:0":	"अञ्ञतरभिक्खुवत्थु ",
"dhp31:1":	"अप्पमादरतो भिक्खु, ",
"dhp31:2":	"पमादे भयदस्सि वा; ",
"dhp31:3":	"संयोजनं अणुं थूलं, ",
"dhp31:4":	"डहं अग्गीव गच्छति। ",
"dhp32:0":	"निगमवासितिस्सत्थेरवत्थु ",
"dhp32:1":	"अप्पमादरतो भिक्खु, ",
"dhp32:2":	"पमादे भयदस्सि वा; ",
"dhp32:3":	"अभब्बो परिहानाय, ",
"dhp32:4":	"निब्बानस्सेव सन्तिके। ",
"dhp32:5":	"अप्पमादवग्गो दुतियो। "
}	
