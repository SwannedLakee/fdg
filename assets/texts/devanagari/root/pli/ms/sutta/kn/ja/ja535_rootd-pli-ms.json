{	
"ja535:0.1":	"जातक ",
"ja535:0.2":	"असीतिनिपात ",
"ja535:0.3":	"चूळहंसवग्ग ",
"ja535:0.4":	"३। सुधाभोजनजातक ",
"ja535:1.1":	"“नेव किणामि नपि विक्किणामि, ",
"ja535:1.2":	"न चापि मे सन्निचयो च अत्थि; ",
"ja535:1.3":	"सुकिच्छरूपं वतिदं परित्तं, ",
"ja535:1.4":	"पत्थोदनो नालमयं दुविन्नं”। ",
"ja535:2.1":	"“अप्पम्हा अप्पकं दज्जा, ",
"ja535:2.2":	"अनुमज्झतो मज्झकं; ",
"ja535:2.3":	"बहुम्हा बहुकं दज्जा, ",
"ja535:2.4":	"अदानं नुपपज्जति। ",
"ja535:3.1":	"तं तं वदामि कोसिय, ",
"ja535:3.2":	"देहि दानानि भुञ्ज च; ",
"ja535:3.3":	"अरियमग्गं समारूह, ",
"ja535:3.4":	"नेकासी लभते सुखं”। ",
"ja535:4.1":	"“मोघञ्चस्स हुतं होति, ",
"ja535:4.2":	"मोघञ्चापि समीहितं; ",
"ja535:4.3":	"अतिथिस्मिं यो निसिन्नस्मिं, ",
"ja535:4.4":	"एको भुञ्जति भोजनं। ",
"ja535:5.1":	"तं तं वदामि कोसिय, ",
"ja535:5.2":	"देहि दानानि भुञ्ज च; ",
"ja535:5.3":	"अरियमग्गं समारूह, ",
"ja535:5.4":	"नेकासी लभते सुखं”। ",
"ja535:6.1":	"“सच्चञ्चस्स हुतं होति, ",
"ja535:6.2":	"सच्चञ्चापि समीहितं; ",
"ja535:6.3":	"अतिथिस्मिं यो निसिन्नस्मिं, ",
"ja535:6.4":	"नेको भुञ्जति भोजनं। ",
"ja535:7.1":	"तं तं वदामि कोसिय, ",
"ja535:7.2":	"देहि दानानि भुञ्ज च; ",
"ja535:7.3":	"अरियमग्गं समारूह, ",
"ja535:7.4":	"नेकासी लभते सुखं”। ",
"ja535:8.1":	"“सरञ्च जुहति पोसो, ",
"ja535:8.2":	"बहुकाय गयाय च; ",
"ja535:8.3":	"दोणे तिम्बरुतित्थस्मिं, ",
"ja535:8.4":	"सीघसोते महावहे। ",
"ja535:9.1":	"अत्र चस्स हुतं होति, ",
"ja535:9.2":	"अत्र चस्स समीहितं; ",
"ja535:9.3":	"अतिथिस्मिं यो निसिन्नस्मिं, ",
"ja535:9.4":	"नेको भुञ्जति भोजनं। ",
"ja535:10.1":	"तं तं वदामि कोसिय, ",
"ja535:10.2":	"देहि दानानि भुञ्ज च; ",
"ja535:10.3":	"अरियमग्गं समारूह, ",
"ja535:10.4":	"नेकासी लभते सुखं”। ",
"ja535:11.1":	"“बळिसञ्हि सो निगिलति, ",
"ja535:11.2":	"दीघसुत्तं सबन्धनं; ",
"ja535:11.3":	"अतिथिस्मिं यो निसिन्नस्मिं, ",
"ja535:11.4":	"एको भुञ्जति भोजनं। ",
"ja535:12.1":	"तं तं वदामि कोसिय, ",
"ja535:12.2":	"देहि दानानि भुञ्ज च; ",
"ja535:12.3":	"अरियमग्गं समारूह, ",
"ja535:12.4":	"नेकासी लभते सुखं”। ",
"ja535:13.1":	"“उळारवण्णा वत ब्राह्मणा इमे, ",
"ja535:13.2":	"अयञ्च वो सुनखो किस्स हेतु; ",
"ja535:13.3":	"उच्चावचं वण्णनिभं विकुब्बति, ",
"ja535:13.4":	"अक्खाथ नो ब्राह्मणा के नु तुम्हे”। ",
"ja535:14.1":	"“चन्दो च सुरियो च उभो इधागता, ",
"ja535:14.2":	"अयं पन मातलि देवसारथि; ",
"ja535:14.3":	"सक्कोहमस्मि तिदसानमिन्दो, ",
"ja535:14.4":	"एसो च खो पञ्चसिखोति वुच्चति। ",
"ja535:15.1":	"पाणिस्सरा मुदिङ्गा च, ",
"ja535:15.2":	"मुरजालम्बरानि च; ",
"ja535:15.3":	"सुत्तमेनं पबोधेन्ति, ",
"ja535:15.4":	"पटिबुद्धो च नन्दति। ",
"ja535:16.1":	"ये केचिमे मच्छरिनो कदरिया, ",
"ja535:16.2":	"परिभासका समणब्राह्मणानं; ",
"ja535:16.3":	"इधेव निक्खिप्प सरीरदेहं, ",
"ja535:16.4":	"कायस्स भेदा निरयं वजन्ति। ",
"ja535:17.1":	"ये केचिमे सुग्गतिमासमाना, ",
"ja535:17.2":	"धम्मे ठिता संयमे संविभागे; ",
"ja535:17.3":	"इधेव निक्खिप्प सरीरदेहं, ",
"ja535:17.4":	"कायस्स भेदा सुगतिं वजन्ति। ",
"ja535:18.1":	"त्वं नोसि ञाति पुरिमासु जातिसु, ",
"ja535:18.2":	"सो मच्छरी रोसको पापधम्मो; ",
"ja535:18.3":	"तवेव अत्थाय इधागतम्हा, ",
"ja535:18.4":	"मा पापधम्मो निरयं गमित्थ”। ",
"ja535:19.1":	"“अद्धा मं वो हितकामा, ",
"ja535:19.2":	"यं मं समनुसासथ; ",
"ja535:19.3":	"सोहं तथा करिस्सामि, ",
"ja535:19.4":	"सब्बं वुत्तं हितेसिभि। ",
"ja535:20.1":	"एसाहमज्जेव उपारमामि, ",
"ja535:20.2":	"न चापिहं किञ्चि करेय्य पापं; ",
"ja535:20.3":	"न चापि मे किञ्चि अदेय्यमत्थि, ",
"ja535:20.4":	"न चापिदत्वा उदकं पिवामि। ",
"ja535:21.1":	"एवञ्च मे ददतो सब्बकालं, ",
"ja535:21.2":	"भोगा इमे वासव खीयिस्सन्ति; ",
"ja535:21.3":	"ततो अहं पब्बजिस्सामि सक्क, ",
"ja535:21.4":	"हित्वान कामानि यथोधिकानि”। ",
"ja535:22.1":	"नगुत्तमे गिरिवरे गन्धमादने, ",
"ja535:22.2":	"मोदन्ति ता देववराभिपालिता; ",
"ja535:22.3":	"अथागमा इसिवरो सब्बलोकगू, ",
"ja535:22.4":	"सुपुप्फितं दुमवरसाखमादिय। ",
"ja535:23.1":	"सुचिं सुगन्धं तिदसेहि सक्कतं, ",
"ja535:23.2":	"पुप्फुत्तमं अमरवरेहि सेवितं; ",
"ja535:23.3":	"अलद्ध मच्चेहि व दानवेहि वा, ",
"ja535:23.4":	"अञ्ञत्र देवेहि तदारहं हिदं। ",
"ja535:24.1":	"ततो चतस्सो कनकत्तचूपमा, ",
"ja535:24.2":	"उट्ठाय नारियो पमदाधिपा मुनिं; ",
"ja535:24.3":	"आसा च सद्धा च सिरी ततो हिरी, ",
"ja535:24.4":	"इच्चब्रवुं नारददेव ब्राह्मणं। ",
"ja535:25.1":	"“सचे अनुद्दिट्ठं तया महामुनि, ",
"ja535:25.2":	"पुप्फं इमं पारिछत्तस्स ब्रह्मे; ",
"ja535:25.3":	"ददाहि नो सब्बा गति ते इज्झतु, ",
"ja535:25.4":	"तुवम्पि नो होहि यथेव वासवो”। ",
"ja535:26.1":	"तं याचमानाभिसमेक्ख नारदो, ",
"ja535:26.2":	"इच्चब्रवी सङ्कलहं उदीरयि; ",
"ja535:26.3":	"“न मय्हमत्थत्थि इमेहि कोचि नं, ",
"ja535:26.4":	"यायेव वो सेय्यसि सा पिळन्धथ”। ",
"ja535:27.1":	"“त्वं नोत्तमेवाभिसमेक्ख नारद, ",
"ja535:27.2":	"यस्सिच्छसि तस्सा अनुप्पवेच्छसु; ",
"ja535:27.3":	"यस्सा हि नो नारद त्वं पदस्ससि, ",
"ja535:27.4":	"सायेव नो हेहिति सेट्ठसम्मता”। ",
"ja535:28.1":	"“अकल्लमेतं वचनं सुगत्ते, ",
"ja535:28.2":	"को ब्राह्मणो सङ्कलहं उदीरये; ",
"ja535:28.3":	"गन्त्वान भूताधिपमेव पुच्छथ, ",
"ja535:28.4":	"सचे न जानाथ इधुत्तमाधमं”। ",
"ja535:29.1":	"ता नारदेन परमप्पकोपिता, ",
"ja535:29.2":	"उदीरिता वण्णमदेन मत्ता; ",
"ja535:29.3":	"सकासे गन्त्वान सहस्सचक्खुनो, ",
"ja535:29.4":	"“पुच्छिंसु भूताधिपं का नु सेय्यसि”। ",
"ja535:30.1":	"ता दिस्वा आयत्तमना पुरिन्ददो, ",
"ja535:30.2":	"इच्चब्रवी देववरो कतञ्जली; ",
"ja535:30.3":	"“सब्बाव वो होथ सुगत्ते सादिसी, ",
"ja535:30.4":	"को नेव भद्दे कलहं उदीरयि”। ",
"ja535:31.1":	"“यो सब्बलोकच्चरितो महामुनि, ",
"ja535:31.2":	"धम्मे ठितो नारदो सच्चनिक्कमो; ",
"ja535:31.3":	"सो नोब्रवि गिरिवरे गन्धमादने, ",
"ja535:31.4":	"गन्त्वान भूताधिपमेव पुच्छथ; ",
"ja535:31.5":	"सचे न जानाथ इधुत्तमाधमं”। ",
"ja535:32.1":	"“असु ब्रहारञ्ञचरो महामुनि, ",
"ja535:32.2":	"नादत्वा भत्तं वरगत्ते भुञ्जति; ",
"ja535:32.3":	"विचेय्य दानानि ददाति कोसियो, ",
"ja535:32.4":	"यस्सा हि सो दस्सति साव सेय्यसि”। ",
"ja535:33.1":	"“असू हि यो सम्मति दक्खिणं दिसं, ",
"ja535:33.2":	"गङ्गाय तीरे हिमवन्तपस्सनि; ",
"ja535:33.3":	"स कोसियो दुल्लभपानभोजनो, ",
"ja535:33.4":	"तस्स सुधं पापय देवसारथि”। ",
"ja535:34.1":	"स मातली देववरेन पेसितो, ",
"ja535:34.2":	"सहस्सयुत्तं अभिरुय्ह सन्दनं; ",
"ja535:34.3":	"सुखिप्पमेव उपगम्म अस्समं, ",
"ja535:34.4":	"अदिस्समानो मुनिनो सुधं अदा। ",
"ja535:35.1":	"“उदग्गिहुत्तं उपतिट्ठतो हि मे, ",
"ja535:35.2":	"पभङ्करं लोकतमोनुदुत्तमं; ",
"ja535:35.3":	"सब्बानि भूतानि अधिच्च वासवो, ",
"ja535:35.4":	"को नेव मे पाणिसु किं सुधोदहि। ",
"ja535:36.1":	"सङ्खूपमं सेतमतुल्यदस्सनं, ",
"ja535:36.2":	"सुचिं सुगन्धं पियरूपमब्भुतं; ",
"ja535:36.3":	"अदिट्ठपुब्बं मम जातु चक्खुभि, ",
"ja535:36.4":	"का देवता पाणिसु किं सुधोदहि”। ",
"ja535:37.1":	"“अहं महिन्देन महेसि पेसितो, ",
"ja535:37.2":	"सुधाभिहासिं तुरितो महामुनि; ",
"ja535:37.3":	"जानासि मं मातलि देवसारथि, ",
"ja535:37.4":	"भुञ्जस्सु भत्तुत्तम माभिवारयि। ",
"ja535:38.1":	"भुत्ता च सा द्वादस हन्ति पापके, ",
"ja535:38.2":	"खुदं पिपासं अरतिं दरक्लमं; ",
"ja535:38.3":	"कोधूपनाहञ्च विवादपेसुणं, ",
"ja535:38.4":	"सीतुण्ह तन्दिञ्च रसुत्तमं इदं”। ",
"ja535:39.1":	"“न कप्पती मातलि मय्ह भुञ्जितुं, ",
"ja535:39.2":	"पुब्बे अदत्वा इति मे वतुत्तमं; ",
"ja535:39.3":	"न चापि एकास्नमरीयपूजितं, ",
"ja535:39.4":	"असंविभागी च सुखं न विन्दति”। ",
"ja535:40.1":	"“थीघातका ये चिमे पारदारिका, ",
"ja535:40.2":	"मित्तद्दुनो ये च सपन्ति सुब्बते; ",
"ja535:40.3":	"सब्बे च ते मच्छरिपञ्चमाधमा, ",
"ja535:40.4":	"तस्मा अदत्वा उदकम्पि नास्निये। ",
"ja535:41.1":	"सोहित्थिया वा पुरिसस्स वा पन, ",
"ja535:41.2":	"दस्सामि दानं विदुसम्पवण्णितं; ",
"ja535:41.3":	"सद्धा वदञ्ञू इध वीतमच्छरा, ",
"ja535:41.4":	"भवन्ति हेते सुचिसच्चसम्मता”। ",
"ja535:42.1":	"अतो मता देववरेन पेसिता, ",
"ja535:42.2":	"कञ्ञा चतस्सो कनकत्तचूपमा; ",
"ja535:42.3":	"आसा च सद्धा च सिरी ततो हिरी, ",
"ja535:42.4":	"तं अस्समं आगमु यत्थ कोसियो। ",
"ja535:43.1":	"ता दिस्वा सब्बो परमप्पमोदितो, ",
"ja535:43.2":	"सुभेन वण्णेन सिखारिवग्गिनो; ",
"ja535:43.3":	"कञ्ञा चतस्सो चतुरो चतुद्दिसा, ",
"ja535:43.4":	"इच्चब्रवी मातलिनो च सम्मुखा। ",
"ja535:44.1":	"“पुरिमं दिसं का त्वं पभासि देवते, ",
"ja535:44.2":	"अलङ्कता तारवराव ओसधी; ",
"ja535:44.3":	"पुच्छामि तं कञ्चनवेल्लिविग्गहे, ",
"ja535:44.4":	"आचिक्ख मे त्वं कतमासि देवता”। ",
"ja535:45.1":	"“सिराह देवी मनुजेभि पूजिता, ",
"ja535:45.2":	"अपापसत्तूपनिसेविनी सदा; ",
"ja535:45.3":	"सुधाविवादेन तवन्तिमागता, ",
"ja535:45.4":	"तं मं सुधाय वरपञ्ञ भाजय। ",
"ja535:46.1":	"यस्साहमिच्छामि सुधं महामुनि, ",
"ja535:46.2":	"सो सब्बकामेहि नरो पमोदति; ",
"ja535:46.3":	"सिरीति मं जानहि जूहतुत्तम, ",
"ja535:46.4":	"तं मं सुधाय वरपञ्ञ भाजय”। ",
"ja535:47.1":	"“सिप्पेन विज्जाचरणेन बुद्धिया, ",
"ja535:47.2":	"नरा उपेता पगुणा सकम्मुना; ",
"ja535:47.3":	"तया विहीना न लभन्ति किञ्चनं, ",
"ja535:47.4":	"तयिदं न साधु यदिदं तया कतं। ",
"ja535:48.1":	"पस्सामि पोसं अलसं महग्घसं, ",
"ja535:48.2":	"सुदुक्कुलीनम्पि अरूपिमं नरं; ",
"ja535:48.3":	"तयानुगुत्तो सिरि जातिमामपि, ",
"ja535:48.4":	"पेसेति दासं विय भोगवा सुखी। ",
"ja535:49.1":	"तं तं असच्चं अविभज्जसेविनिं, ",
"ja535:49.2":	"जानामि मूळ्हं विदुरानुपातिनिं; ",
"ja535:49.3":	"न तादिसी अरहति आसनूदकं, ",
"ja535:49.4":	"कुतो सुधा गच्छ न मय्ह रुच्चसि”। ",
"ja535:50.1":	"“का सुक्कदाठा पटिमुक्ककुण्डला, ",
"ja535:50.2":	"चित्तङ्गदा कम्बुविमट्ठधारिनी; ",
"ja535:50.3":	"ओसित्तवण्णं परिदय्ह सोभसि, ",
"ja535:50.4":	"कुसग्गिरत्तं अपिळय्ह मञ्जरिं। ",
"ja535:51.1":	"मिगीव भन्ता सरचापधारिना, ",
"ja535:51.2":	"विराधिता मन्दमिव उदिक्खसि; ",
"ja535:51.3":	"को ते दुतीयो इध मन्दलोचने, ",
"ja535:51.4":	"न भायसि एकिका कानने वने”। ",
"ja535:52.1":	"“न मे दुतीयो इध मत्थि कोसिय, ",
"ja535:52.2":	"मसक्कसारप्पभवम्हि देवता; ",
"ja535:52.3":	"आसा सुधासाय तवन्तिमागता, ",
"ja535:52.4":	"तं मं सुधाय वरपञ्ञ भाजय”। ",
"ja535:53.1":	"“आसाय यन्ति वाणिजा धनेसिनो, ",
"ja535:53.2":	"नावं समारुय्ह परेन्ति अण्णवे; ",
"ja535:53.3":	"ते तत्थ सीदन्ति अथोपि एकदा, ",
"ja535:53.4":	"जीनाधना एन्ति विनट्ठपाभता। ",
"ja535:54.1":	"आसाय खेत्तानि कसन्ति कस्सका, ",
"ja535:54.2":	"वपन्ति बीजानि करोन्तुपायसो; ",
"ja535:54.3":	"ईतीनिपातेन अवुट्ठिताय वा, ",
"ja535:54.4":	"न किञ्चि विन्दन्ति ततो फलागमं। ",
"ja535:55.1":	"अथत्तकारानि करोन्ति भत्तुसु, ",
"ja535:55.2":	"आसं पुरक्खत्वा नरा सुखेसिनो; ",
"ja535:55.3":	"ते भत्तुरत्था अतिगाळ्हिता पुन, ",
"ja535:55.4":	"दिसा पनस्सन्ति अलद्ध किञ्चनं। ",
"ja535:56.1":	"हित्वान धञ्ञञ्च धनञ्च ञातके, ",
"ja535:56.2":	"आसाय सग्गाधिमना सुखेसिनो; ",
"ja535:56.3":	"तपन्ति लूखम्पि तपं चिरन्तरं, ",
"ja535:56.4":	"कुमग्गमारुय्ह परेन्ति दुग्गतिं। ",
"ja535:57.1":	"आसा विसंवादिकसम्मता इमे, ",
"ja535:57.2":	"आसे सुधासं विनयस्सु अत्तनि; ",
"ja535:57.3":	"न तादिसी अरहति आसनूदकं, ",
"ja535:57.4":	"कुतो सुधा गच्छ न मय्ह रुच्चसि”। ",
"ja535:58.1":	"“दद्दल्लमाना यससा यसस्सिनी, ",
"ja535:58.2":	"जिघञ्ञनामव्हयनं दिसं पति; ",
"ja535:58.3":	"पुच्छामि तं कञ्चनवेल्लिविग्गहे, ",
"ja535:58.4":	"आचिक्ख मे त्वं कतमासि देवता”। ",
"ja535:59.1":	"“सद्धाह देवी मनुजेहि पूजिता, ",
"ja535:59.2":	"अपापसत्तूपनिसेविनी सदा; ",
"ja535:59.3":	"सुधाविवादेन तवन्तिमागता, ",
"ja535:59.4":	"तं मं सुधाय वरपञ्ञ भाजय”। ",
"ja535:60.1":	"“दानं दमं चागमथोपि संयमं, ",
"ja535:60.2":	"आदाय सद्धाय करोन्ति हेकदा; ",
"ja535:60.3":	"थेय्यं मुसा कूटमथोपि पेसुणं, ",
"ja535:60.4":	"करोन्ति हेके पुन विच्चुता तया। ",
"ja535:61.1":	"भरियासु पोसो सदिसीसु पेक्खवा, ",
"ja535:61.2":	"सीलूपपन्नासु पतिब्बतासुपि; ",
"ja535:61.3":	"विनेत्वान छन्दं कुलित्थियासुपि, ",
"ja535:61.4":	"करोति सद्धं पुन कुम्भदासिया। ",
"ja535:62.1":	"त्वमेव सद्धे परदारसेविनी, ",
"ja535:62.2":	"पापं करोसि कुसलम्पि रिञ्चसि; ",
"ja535:62.3":	"न तादिसी अरहति आसनूदकं, ",
"ja535:62.4":	"कुतो सुधा गच्छ न मय्ह रुच्चसि”। ",
"ja535:63.1":	"“जिघञ्ञरत्तिं अरुणस्मिमूहते, ",
"ja535:63.2":	"या दिस्सति उत्तमरूपवण्णिनी; ",
"ja535:63.3":	"तथूपमा मं पटिभासि देवते, ",
"ja535:63.4":	"आचिक्ख मे त्वं कतमासि अच्छरा। ",
"ja535:64.1":	"काला निदाघेरिव अग्गिजारिव, ",
"ja535:64.2":	"अनिलेरिता लोहितपत्तमालिनी; ",
"ja535:64.3":	"का तिट्ठसि मन्दमिगावलोकयं, ",
"ja535:64.4":	"भासेसमानाव गिरं न मुञ्चसि”। ",
"ja535:65.1":	"“हिराह देवी मनुजेहि पूजिता, ",
"ja535:65.2":	"अपापसत्तूपनिसेविनी सदा; ",
"ja535:65.3":	"सुधाविवादेन तवन्तिमागता, ",
"ja535:65.4":	"साहं न सक्कोमि सुधम्पि याचितुं; ",
"ja535:65.5":	"कोपीनरूपा विय याचनित्थिया”। ",
"ja535:66.1":	"“धम्मेन ञायेन सुगत्ते लच्छसि, ",
"ja535:66.2":	"एसो हि धम्मो न हि याचना सुधा; ",
"ja535:66.3":	"तं तं अयाचन्तिमहं निमन्तये, ",
"ja535:66.4":	"सुधाय यञ्चिच्छसि तम्पि दम्मि ते। ",
"ja535:67.1":	"सा त्वं मया अज्ज सकम्हि अस्समे, ",
"ja535:67.2":	"निमन्तिता कञ्चनवेल्लिविग्गहे; ",
"ja535:67.3":	"तुवञ्हि मे सब्बरसेहि पूजिया, ",
"ja535:67.4":	"तं पूजयित्वान सुधम्पि अस्निये”। ",
"ja535:68.1":	"सा कोसियेनानुमता जुतीमता, ",
"ja535:68.2":	"अद्धा हिरि रम्मं पाविसि यस्समं; ",
"ja535:68.3":	"उदकवन्तं फलमरियपूजितं, ",
"ja535:68.4":	"अपापसत्तूपनिसेवितं सदा। ",
"ja535:69.1":	"रुक्खग्गहाना बहुकेत्थ पुप्फिता, ",
"ja535:69.2":	"अम्बा पियाला पनसा च किंसुका; ",
"ja535:69.3":	"सोभञ्जना लोद्दमथोपि पद्मका, ",
"ja535:69.4":	"केका च भङ्गा तिलका सुपुप्फिता। ",
"ja535:70.1":	"साला करेरी बहुकेत्थ जम्बुयो, ",
"ja535:70.2":	"अस्सत्थनिग्रोधमधुकवेतसा; ",
"ja535:70.3":	"उद्दालका पाटलि सिन्दुवारका, ",
"ja535:70.4":	"मनुञ्ञगन्धा मुचलिन्दकेतका। ",
"ja535:71.1":	"हरेणुका वेळुका केणु तिन्दुका, ",
"ja535:71.2":	"सामाकनीवारमथोपि चीनका; ",
"ja535:71.3":	"मोचा कदली बहुकेत्थ सालियो, ",
"ja535:71.4":	"पवीहयो आभूजिनो च तण्डुला। ",
"ja535:72.1":	"तस्सेवुत्तरपस्सेन, ",
"ja535:72.2":	"जाता पोक्खरणी सिवा; ",
"ja535:72.3":	"अकक्कसा अपब्भारा, ",
"ja535:72.4":	"साधु अप्पटिगन्धिका। ",
"ja535:73.1":	"तत्थ मच्छा सन्निरता, ",
"ja535:73.2":	"खेमिनो बहुभोजना; ",
"ja535:73.3":	"सिङ्गू सवङ्का सङ्कुला, ",
"ja535:73.4":	"सतवङ्का च रोहिता; ",
"ja535:73.5":	"आळिगग्गरकाकिण्णा, ",
"ja535:73.6":	"पाठीना काकमच्छका। ",
"ja535:74.1":	"तत्थ पक्खी सन्निरता, ",
"ja535:74.2":	"खेमिनो बहुभोजना; ",
"ja535:74.3":	"हंसा कोञ्चा मयूरा च, ",
"ja535:74.4":	"चक्कवाका च कुक्कुहा; ",
"ja535:74.5":	"कुणालका बहू चित्रा, ",
"ja535:74.6":	"सिखण्डी जीवजीवका। ",
"ja535:75.1":	"तत्थ पानाय मायन्ति, ",
"ja535:75.2":	"नाना मिगगणा बहू; ",
"ja535:75.3":	"सीहा ब्यग्घा वराहा च, ",
"ja535:75.4":	"अच्छकोकतरच्छयो। ",
"ja535:76.1":	"पलासादा गवजा च, ",
"ja535:76.2":	"महिंसा रोहिता रुरू; ",
"ja535:76.3":	"एणेय्या च वराहा च, ",
"ja535:76.4":	"गणिनो नीकसूकरा; ",
"ja535:76.5":	"कदलिमिगा बहुकेत्थ, ",
"ja535:76.6":	"बिळारा ससकण्णिका। ",
"ja535:77.1":	"छमागिरी पुप्फविचित्रसन्थता, ",
"ja535:77.2":	"दिजाभिघुट्ठा दिजसङ्घसेविता। ",
"ja535:78.1":	"सा सुत्तचा नीलदुमाभिलम्बिता, ",
"ja535:78.2":	"विज्जु महामेघरिवानुपज्जथ; ",
"ja535:78.3":	"तस्सा सुसम्बन्धसिरं कुसामयं, ",
"ja535:78.4":	"सुचिं सुगन्धं अजिनूपसेवितं; ",
"ja535:78.5":	"अत्रिच्च कोच्छं हिरिमेतदब्रवि, ",
"ja535:78.6":	"“निसीद कल्याणि सुखयिदमासनं”। ",
"ja535:79.1":	"तस्सा तदा कोच्छगताय कोसियो, ",
"ja535:79.2":	"यदिच्छमानाय जटाजिनन्धरो; ",
"ja535:79.3":	"नवेहि पत्तेहि सयं सहूदकं, ",
"ja535:79.4":	"सुधाभिहासी तुरितो महामुनि। ",
"ja535:80.1":	"सा तं पटिग्गय्ह उभोहि पाणिभि, ",
"ja535:80.2":	"इच्चब्रवि अत्तमना जटाधरं; ",
"ja535:80.3":	"“हन्दाहं एतरहि पूजिता तया, ",
"ja535:80.4":	"गच्छेय्यं ब्रह्मे तिदिवं जिताविनी”। ",
"ja535:81.1":	"सा कोसियेनानुमता जुतीमता, ",
"ja535:81.2":	"उदीरिता वण्णमदेन मत्ता; ",
"ja535:81.3":	"सकासे गन्त्वान सहस्सचक्खुनो, ",
"ja535:81.4":	"“अयं सुधा वासव देहि मे जयं”। ",
"ja535:82.1":	"तमेन सक्कोपि तदा अपूजयि, ",
"ja535:82.2":	"सहिन्ददेवा सुरकञ्ञमुत्तमं; ",
"ja535:82.3":	"सा पञ्जली देवमनुस्सपूजिता, ",
"ja535:82.4":	"नवम्हि कोच्छम्हि यदा उपाविसि। ",
"ja535:83.1":	"तमेव संसी पुनदेव मातलिं, ",
"ja535:83.2":	"सहस्सनेत्तो तिदसानमिन्दो; ",
"ja535:83.3":	"“गन्त्वान वाक्यं मम ब्रूहि कोसियं, ",
"ja535:83.4":	"‘आसाय सद्धा सिरिया च कोसिय; ",
"ja535:83.5":	"हिरी सुधं केन मलत्थ हेतुना’”। ",
"ja535:84.1":	"तं सुप्लवत्थं उदतारयी रथं, ",
"ja535:84.2":	"दद्दल्लमानं उपकारियसादिसं; ",
"ja535:84.3":	"जम्बोनदीसं तपनेय्यसन्निभं, ",
"ja535:84.4":	"अलङ्कतं कञ्चनचित्तसन्निभं। ",
"ja535:85.1":	"सुवण्णचन्देत्थ बहू निपातिता, ",
"ja535:85.2":	"हत्थी गवास्सा किकिब्यग्घदीपियो; ",
"ja535:85.3":	"एणेय्यका लङ्घमयेत्थ पक्खिनो, ",
"ja535:85.4":	"मिगेत्थ वेळुरियमया युधा युता। ",
"ja535:86.1":	"तत्थस्सराजहरयो अयोजयुं, ",
"ja535:86.2":	"दससतानि सुसुनागसादिसे; ",
"ja535:86.3":	"अलङ्कते कञ्चनजालुरच्छदे, ",
"ja535:86.4":	"आवेळिने सद्दगमे असङ्गिते। ",
"ja535:87.1":	"तं यानसेट्ठं अभिरुय्ह मातलि, ",
"ja535:87.2":	"दिसा इमायो अभिनादयित्थ; ",
"ja535:87.3":	"नभञ्च सेलञ्च वनप्पतिनिञ्च, ",
"ja535:87.4":	"ससागरं पब्यथयित्थ मेदिनिं। ",
"ja535:88.1":	"स खिप्पमेव उपगम्म अस्समं, ",
"ja535:88.2":	"पावारमेकंसकतो कतञ्जली; ",
"ja535:88.3":	"बहुस्सुतं वुद्धं विनीतवन्तं, ",
"ja535:88.4":	"इच्चब्रवी मातलि देवब्राह्मणं। ",
"ja535:89.1":	"“इन्दस्स वाक्यं निसामेहि कोसिय, ",
"ja535:89.2":	"दूतो अहं पुच्छति तं पुरिन्ददो; ",
"ja535:89.3":	"‘आसाय सद्धा सिरिया च कोसिय, ",
"ja535:89.4":	"हिरी सुधं केन मलत्थ हेतुना’”। ",
"ja535:90.1":	"“अन्धा सिरी मं पटिभाति मातलि, ",
"ja535:90.2":	"सद्धा अनिच्चा पन देवसारथि; ",
"ja535:90.3":	"आसा विसंवादिकसम्मता हि मे, ",
"ja535:90.4":	"हिरी च अरियम्हि गुणे पतिट्ठिता”। ",
"ja535:91.1":	"“कुमारियो याचिमा गोत्तरक्खिता, ",
"ja535:91.2":	"जिण्णा च या या च सभत्तुइत्थियो; ",
"ja535:91.3":	"ता छन्दरागं पुरिसेसु उग्गतं, ",
"ja535:91.4":	"हिरिया निवारेन्ति सचित्तमत्तनो। ",
"ja535:92.1":	"सङ्गामसीसे सरसत्तिसंयुते, ",
"ja535:92.2":	"पराजितानं पततं पलायिनं; ",
"ja535:92.3":	"हिरिया निवत्तन्ति जहित्व जीवितं, ",
"ja535:92.4":	"ते सम्पटिच्छन्ति पुना हिरीमना। ",
"ja535:93.1":	"वेला यथा सागरवेगवारिनी, ",
"ja535:93.2":	"हिराय हि पापजनं निवारिनी; ",
"ja535:93.3":	"तं सब्बलोके हिरिमरियपूजितं, ",
"ja535:93.4":	"इन्दस्स तं वेदय देवसारथि”। ",
"ja535:94.1":	"“को ते इमं कोसिय दिट्ठिमोदहि, ",
"ja535:94.2":	"ब्रह्मा महिन्दो अथ वा पजापति; ",
"ja535:94.3":	"हिराय देवेसु हि सेट्ठसम्मता, ",
"ja535:94.4":	"धीता महिन्दस्स महेसि जायथ”। ",
"ja535:95.1":	"“हन्देहि दानि तिदिवं अपक्कम, ",
"ja535:95.2":	"रथं समारुय्ह ममायितं इमं; ",
"ja535:95.3":	"इन्दो च तं इन्दसगोत्त कङ्खति, ",
"ja535:95.4":	"अज्जेव त्वं इन्दसहब्यतं वज”। ",
"ja535:96.1":	"“एवं विसुज्झन्ति अपापकम्मिनो, ",
"ja535:96.2":	"अथो सुचिण्णस्स फलं न नस्सति; ",
"ja535:96.3":	"ये केचि मद्दक्खु सुधाय भोजनं, ",
"ja535:96.4":	"सब्बेव ते इन्दसहब्यतं गता। ",
"ja535:97.1":	"हिरी उप्पलवण्णासि, ",
"ja535:97.2":	"कोसियो दानपति भिक्खु; ",
"ja535:97.3":	"अनुरुद्धो पञ्चसिखो, ",
"ja535:97.4":	"आनन्दो आसि मातलि। ",
"ja535:98.1":	"सूरियो कस्सपो भिक्खु, ",
"ja535:98.2":	"मोग्गल्लानोसि चन्दिमा; ",
"ja535:98.3":	"नारदो सारिपुत्तोसि, ",
"ja535:98.4":	"सम्बुद्धो आसि वासवो”ति। ",
"ja535:99.1":	"सुधाभोजनजातकं ततियं। "
}	
