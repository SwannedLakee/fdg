{	
"ja546:0.1":	"जातक ",
"ja546:0.2":	"महानिपात ",
"ja546:0.3":	"मूगपक्खवग्ग ",
"ja546:0.4":	"विधुरजातक ",
"ja546:1.0.1":	"१ दोहळकण्ड ",
"ja546:1.1":	"“पण्डु किसियासि दुब्बला, ",
"ja546:1.2":	"वण्णरूपं नतवेदिसं पुरे; ",
"ja546:1.3":	"विमले अक्खाहि पुच्छिता, ",
"ja546:1.4":	"कीदिसी तुय्हं सरीरवेदना”। ",
"ja546:2.1":	"“धम्मो मनुजेसु मातीनं, ",
"ja546:2.2":	"दोहळो नाम जनिन्द वुच्चति; ",
"ja546:2.3":	"धम्माहतं नागकुञ्जर, ",
"ja546:2.4":	"विधुरस्स हदयाभिपत्थये”। ",
"ja546:3.1":	"“चन्दं खो त्वं दोहळायसि, ",
"ja546:3.2":	"सूरियं वा अथ वापि मालुतं; ",
"ja546:3.3":	"दुल्लभञ्हि विधुरस्स दस्सनं, ",
"ja546:3.4":	"को विधुरमिध मानयिस्सति”। ",
"ja546:4.1":	"“किं नु तात तुवं पज्झायसि, ",
"ja546:4.2":	"पदुमं हत्थगतंव ते मुखं; ",
"ja546:4.3":	"किं नु दुम्मनरूपोसि इस्सर, ",
"ja546:4.4":	"मा त्वं सोचि अमित्ततापन”। ",
"ja546:5.1":	"“माता हि तव इरन्धति, ",
"ja546:5.2":	"विधुरस्स हदयं धनियति; ",
"ja546:5.3":	"दुल्लभञ्हि विधुरस्स दस्सनं, ",
"ja546:5.4":	"को विधुरमिध मानयिस्सति। ",
"ja546:6.1":	"तस्स भत्तुपरियेसनं चर, ",
"ja546:6.2":	"यो विधुरमिध मानयिस्सति”; ",
"ja546:6.3":	"पितुनो च सा सुत्वान वाक्यं, ",
"ja546:6.4":	"रत्तिं निक्खम्म अवस्सुतिं चरि। ",
"ja546:7.1":	"“के गन्धब्बे रक्खसे च नागे, ",
"ja546:7.2":	"के किम्पुरिसे चापि मानुसे; ",
"ja546:7.3":	"के पण्डिते सब्बकामददे, ",
"ja546:7.4":	"दीघरत्तं भत्ता मे भविस्सति”। ",
"ja546:8.1":	"“अस्सास हेस्सामि ते पति, ",
"ja546:8.2":	"भत्ता ते हेस्सामि अनिन्दलोचने; ",
"ja546:8.3":	"पञ्ञा हि ममं तथाविधा, ",
"ja546:8.4":	"अस्सास हेस्ससि भरिया मम”। ",
"ja546:9.1":	"अवचासि पुण्णकं इरन्धती, ",
"ja546:9.2":	"पुब्बपथानुगतेन चेतसा; ",
"ja546:9.3":	"“एहि गच्छाम पितु ममन्तिके, ",
"ja546:9.4":	"एसोव ते एतमत्थं पवक्खति”। ",
"ja546:10.1":	"अलङ्कता सुवसना, ",
"ja546:10.2":	"मालिनी चन्दनुस्सदा; ",
"ja546:10.3":	"यक्खं हत्थे गहेत्वान, ",
"ja546:10.4":	"पितुसन्तिकुपागमि। ",
"ja546:11.1":	"“नागवर वचो सुणोहि मे, ",
"ja546:11.2":	"पतिरूपं पटिपज्ज सुङ्कियं; ",
"ja546:11.3":	"पत्थेमि अहं इरन्धतिं, ",
"ja546:11.4":	"ताय समङ्गिं करोहि मं तुवं। ",
"ja546:12.1":	"सतं हत्थी सतं अस्सा, ",
"ja546:12.2":	"सतं अस्सतरीरथा; ",
"ja546:12.3":	"सतं वलभियो पुण्णा, ",
"ja546:12.4":	"नानारत्नस्स केवला; ",
"ja546:12.5":	"ते नाग पटिपज्जस्सु, ",
"ja546:12.6":	"धीतरं देहिरन्धतिं”। ",
"ja546:13.1":	"“याव आमन्तये ञाती, ",
"ja546:13.2":	"मित्ते च सुहदज्जने; ",
"ja546:13.3":	"अनामन्त कतं कम्मं, ",
"ja546:13.4":	"तं पच्छा अनुतप्पति”। ",
"ja546:14.1":	"ततो सो वरुणो नागो, ",
"ja546:14.2":	"पविसित्वा निवेसनं; ",
"ja546:14.3":	"भरियं आमन्तयित्वान, ",
"ja546:14.4":	"इदं वचनमब्रवि। ",
"ja546:15.1":	"“अयं सो पुण्णको यक्खो, ",
"ja546:15.2":	"याचती मं इरन्धतिं; ",
"ja546:15.3":	"बहुना वित्तलाभेन, ",
"ja546:15.4":	"तस्स देम पियं ममं”। ",
"ja546:16.1":	"“न धनेन न वित्तेन, ",
"ja546:16.2":	"लब्भा अम्हं इरन्धती; ",
"ja546:16.3":	"सचे च खो हदयं पण्डितस्स, ",
"ja546:16.4":	"धम्मेन लद्धा इध माहरेय्य; ",
"ja546:16.5":	"एतेन वित्तेन कुमारि लब्भा, ",
"ja546:16.6":	"नाञ्ञं धनं उत्तरि पत्थयाम”। ",
"ja546:17.1":	"ततो सो वरुणो नागो, ",
"ja546:17.2":	"निक्खमित्वा निवेसना; ",
"ja546:17.3":	"पुण्णकामन्तयित्वान, ",
"ja546:17.4":	"इदं वचनमब्रवि। ",
"ja546:18.1":	"“न धनेन न वित्तेन, ",
"ja546:18.2":	"लब्भा अम्हं इरन्धती; ",
"ja546:18.3":	"सचे तुवं हदयं पण्डितस्स, ",
"ja546:18.4":	"धम्मेन लद्धा इध माहरेसि; ",
"ja546:18.5":	"एतेन वित्तेन कुमारि लब्भा, ",
"ja546:18.6":	"नाञ्ञं धनं उत्तरि पत्थयाम”। ",
"ja546:19.1":	"“यं पण्डितोत्येके वदन्ति लोके, ",
"ja546:19.2":	"तमेव बालोति पुनाहु अञ्ञे; ",
"ja546:19.3":	"अक्खाहि मे विप्पवदन्ति एत्थ, ",
"ja546:19.4":	"कं पण्डितं नाग तुवं वदेसि”। ",
"ja546:20.1":	"“कोरब्यराजस्स धनञ्चयस्स, ",
"ja546:20.2":	"यदि ते सुतो विधुरो नाम कत्ता; ",
"ja546:20.3":	"आनेहि तं पण्डितं धम्मलद्धा, ",
"ja546:20.4":	"इरन्धती पदचरा ते होतु”। ",
"ja546:21.1":	"इदञ्च सुत्वा वरुणस्स वाक्यं, ",
"ja546:21.2":	"उट्ठाय यक्खो परमप्पतीतो; ",
"ja546:21.3":	"तत्थेव सन्तो पुरिसं असंसि, ",
"ja546:21.4":	"“आनेहि आजञ्ञमिधेव युत्तं। ",
"ja546:22.1":	"जातरूपमया कण्णा, ",
"ja546:22.2":	"काचम्हिचमया खुरा; ",
"ja546:22.3":	"जम्बोनदस्स पाकस्स, ",
"ja546:22.4":	"सुवण्णस्स उरच्छदो”। ",
"ja546:23.1":	"देववाहवहं यानं, ",
"ja546:23.2":	"अस्समारुय्ह पुण्णको; ",
"ja546:23.3":	"अलङ्कतो कप्पितकेसमस्सु, ",
"ja546:23.4":	"पक्कामि वेहायसमन्तलिक्खे। ",
"ja546:24.1":	"सो पुण्णको कामरागेन गिद्धो, ",
"ja546:24.2":	"इरन्धतिं नागकञ्ञं जिगीसं; ",
"ja546:24.3":	"गन्त्वान तं भूतपतिं यसस्सिं, ",
"ja546:24.4":	"इच्चब्रवी वेस्सवणं कुवेरं। ",
"ja546:25.1":	"“भोगवती नाम मन्दिरे, ",
"ja546:25.2":	"वासा हिरञ्ञवतीति वुच्चति; ",
"ja546:25.3":	"नगरे निम्मिते कञ्चनमये, ",
"ja546:25.4":	"मण्डलस्स उरगस्स निट्ठितं। ",
"ja546:26.1":	"अट्टालका ओट्ठगीवियो, ",
"ja546:26.2":	"लोहितङ्कस्स मसारगल्लिनो; ",
"ja546:26.3":	"पासादेत्थ सिलामया, ",
"ja546:26.4":	"सोवण्णरतनेहि छादिता। ",
"ja546:27.1":	"अम्बा तिलका च जम्बुयो, ",
"ja546:27.2":	"सत्तपण्णा मुचलिन्दकेतका; ",
"ja546:27.3":	"पियङ्गु उद्दालका सहा, ",
"ja546:27.4":	"उपरिभद्दका सिन्दुवारका। ",
"ja546:28.1":	"चम्पेय्यका नागमल्लिका, ",
"ja546:28.2":	"भगिनीमाला अथ मेत्थ कोलिया; ",
"ja546:28.3":	"एते दुमा परिणामिता, ",
"ja546:28.4":	"सोभयन्ति उरगस्स मन्दिरं। ",
"ja546:29.1":	"खज्जुरेत्थ सिलामया, ",
"ja546:29.2":	"सोवण्णधुवपुप्फिता बहू; ",
"ja546:29.3":	"यत्थ वसतो पपातिको, ",
"ja546:29.4":	"नागराजा वरुणो महिद्धिको। ",
"ja546:30.1":	"तस्स कोमारिका भरिया, ",
"ja546:30.2":	"विमला कञ्चनवेल्लिविग्गहा; ",
"ja546:30.3":	"काला तरुणाव उग्गता, ",
"ja546:30.4":	"पुचिमन्दत्थनी चारुदस्सना। ",
"ja546:31.1":	"लाखारसरत्तसुच्छवी, ",
"ja546:31.2":	"कणिकाराव निवातपुप्फिता; ",
"ja546:31.3":	"तिदिवोकचराव अच्छरा, ",
"ja546:31.4":	"विज्जुवब्भघना विनिस्सटा। ",
"ja546:32.1":	"सा दोहळिनी सुविम्हिता, ",
"ja546:32.2":	"विधुरस्स हदयं धनियति; ",
"ja546:32.3":	"तं तेसं देमि इस्सर, ",
"ja546:32.4":	"तेन ते देन्ति इरन्धतिं ममं”। ",
"ja546:33.1":	"सो पुण्णको भूतपतिं यसस्सिं, ",
"ja546:33.2":	"आमन्तय वेस्सवणं कुवेरं; ",
"ja546:33.3":	"“तत्थेव सन्तो पुरिसं असंसि, ",
"ja546:33.4":	"आनेहि आजञ्ञमिधेव युत्तं”। ",
"ja546:34.1":	"जातरूपमया कण्णा, ",
"ja546:34.2":	"काचम्हिचमया खुरा; ",
"ja546:34.3":	"जम्बोनदस्स पाकस्स, ",
"ja546:34.4":	"सुवण्णस्स उरच्छदो। ",
"ja546:35.1":	"देववाहवहं यानं, ",
"ja546:35.2":	"अस्समारुय्ह पुण्णको; ",
"ja546:35.3":	"अलङ्कतो कप्पितकेसमस्सु, ",
"ja546:35.4":	"पक्कामि वेहायसमन्तलिक्खे। ",
"ja546:36.1":	"सो अग्गमा राजगहं सुरम्मं, ",
"ja546:36.2":	"अङ्गस्स रञ्ञो नगरं दुरायुतं; ",
"ja546:36.3":	"पहूतभक्खं बहुअन्नपानं, ",
"ja546:36.4":	"मसक्कसारं विय वासवस्स। ",
"ja546:37.1":	"मयूरकोञ्चागणसम्पघुट्ठं, ",
"ja546:37.2":	"दिजाभिघुट्ठं दिजसङ्घसेवितं; ",
"ja546:37.3":	"नानासकुन्ताभिरुदं सुवङ्गणं, ",
"ja546:37.4":	"पुप्फाभिकिण्णं हिमवंव पब्बतं। ",
"ja546:38.1":	"सो पुण्णको वेपुलमाभिरूहि, ",
"ja546:38.2":	"सिलुच्चयं किम्पुरिसानुचिण्णं; ",
"ja546:38.3":	"अन्वेसमानो मणिरतनं उळारं, ",
"ja546:38.4":	"तमद्दसा पब्बतकूटमज्झे। ",
"ja546:39.1":	"दिस्वा मणिं पभस्सरं जातिमन्तं, ",
"ja546:39.2":	"मनोहरं मणिरतनं उळारं; ",
"ja546:39.3":	"दद्दल्लमानं यससा यसस्सिनं, ",
"ja546:39.4":	"ओभासती विज्जुरिवन्तलिक्खे। ",
"ja546:40.1":	"तमग्गही वेळुरियं महग्घं, ",
"ja546:40.2":	"मनोहरं नाम महानुभावं; ",
"ja546:40.3":	"आजञ्ञमारुय्ह मनोमवण्णो, ",
"ja546:40.4":	"पक्कामि वेहायसमन्तलिक्खे। ",
"ja546:41.1":	"सो अग्गमा नगरमिन्दपत्थं, ",
"ja546:41.2":	"ओरुय्हुपागच्छि सभं कुरूनं; ",
"ja546:41.3":	"समागते एकसतं समग्गे, ",
"ja546:41.4":	"अव्हेत्थ यक्खो अविकम्पमानो। ",
"ja546:42.1":	"“को नीध रञ्ञं वरमाभिजेति, ",
"ja546:42.2":	"कमाभिजेय्याम वरद्धनेन; ",
"ja546:42.3":	"कमनुत्तरं रतनवरं जिनाम, ",
"ja546:42.4":	"को वापि नो जेति वरद्धनेन”। ",
"ja546:43.1":	"“कुहिं नु रट्ठे तव जातिभूमि, ",
"ja546:43.2":	"न कोरब्यस्सेव वचो तवेदं; ",
"ja546:43.3":	"अभीतोसि नो वण्णनिभाय सब्बे, ",
"ja546:43.4":	"अक्खाहि मे नामञ्च बन्धवे च”। ",
"ja546:44.1":	"“कच्चायनो माणवकोस्मि राज, ",
"ja546:44.2":	"अनूननामो इति मव्हयन्ति; ",
"ja546:44.3":	"अङ्गेसु मे ञातयो बन्धवा च, ",
"ja546:44.4":	"अक्खेन देवस्मि इधानुपत्तो”। ",
"ja546:45.1":	"“किं माणवस्स रतनानि अत्थि, ",
"ja546:45.2":	"ये तं जिनन्तो हरे अक्खधुत्तो; ",
"ja546:45.3":	"बहूनि रञ्ञो रतनानि अत्थि, ",
"ja546:45.4":	"ते त्वं दलिद्दो कथमव्हयेसि”। ",
"ja546:46.1":	"“मनोहरो नाम मणी ममायं, ",
"ja546:46.2":	"मनोहरं मणिरतनं उळारं; ",
"ja546:46.3":	"इमञ्च आजञ्ञममित्ततापनं, ",
"ja546:46.4":	"एतं मे जिनित्वा हरे अक्खधुत्तो”। ",
"ja546:47.1":	"“एको मणी माणव किं करिस्सति, ",
"ja546:47.2":	"आजानियेको पन किं करिस्सति; ",
"ja546:47.3":	"बहूनि रञ्ञो मणिरतनानि अत्थि, ",
"ja546:47.4":	"आजानिया वातजवा अनप्पका”। ",
"ja546:48.1":	"दोहळकण्डं नाम। ",
"ja546:49.0":	"२। मणिकण्ड ",
"ja546:49.1":	"“इदञ्च मे मणिरतनं, ",
"ja546:49.2":	"पस्स त्वं द्विपदुत्तम; ",
"ja546:49.3":	"इत्थीनं विग्गहा चेत्थ, ",
"ja546:49.4":	"पुरिसानञ्च विग्गहा। ",
"ja546:50.1":	"मिगानं विग्गहा चेत्थ, ",
"ja546:50.2":	"सकुणानञ्च विग्गहा; ",
"ja546:50.3":	"नागराजा सुपण्णा च, ",
"ja546:50.4":	"मणिम्हि पस्स निम्मितं। ",
"ja546:51.1":	"हत्थानीकं रथानीकं, ",
"ja546:51.2":	"अस्से पत्ती च वम्मिने; ",
"ja546:51.3":	"चतुरङ्गिनिमं सेनं, ",
"ja546:51.4":	"मणिम्हि पस्स निम्मितं। ",
"ja546:52.1":	"हत्थारोहे अनीकट्ठे, ",
"ja546:52.2":	"रथिके पत्तिकारके; ",
"ja546:52.3":	"बलग्गानि वियूळ्हानि, ",
"ja546:52.4":	"मणिम्हि पस्स निम्मितं। ",
"ja546:53.1":	"पुरं उद्धापसम्पन्नं, ",
"ja546:53.2":	"बहुपाकारतोरणं; ",
"ja546:53.3":	"सिङ्घाटकेसु भूमियो, ",
"ja546:53.4":	"मणिम्हि पस्स निम्मितं। ",
"ja546:54.1":	"एसिका परिखायो च, ",
"ja546:54.2":	"पलिखं अग्गळानि च; ",
"ja546:54.3":	"अट्टालके च द्वारे च, ",
"ja546:54.4":	"मणिम्हि पस्स निम्मितं। ",
"ja546:55.1":	"पस्स तोरणमग्गेसु, ",
"ja546:55.2":	"नानादिजगणा बहू; ",
"ja546:55.3":	"हंसा कोञ्चा मयूरा च, ",
"ja546:55.4":	"चक्कवाका च कुक्कुहा। ",
"ja546:56.1":	"कुणालका बहू चित्रा, ",
"ja546:56.2":	"सिखण्डी जीवजीवका; ",
"ja546:56.3":	"नानादिजगणाकिण्णं, ",
"ja546:56.4":	"मणिम्हि पस्स निम्मितं। ",
"ja546:57.1":	"पस्स नगरं सुपाकारं, ",
"ja546:57.2":	"अब्भुतं लोमहंसनं; ",
"ja546:57.3":	"समुस्सितधजं रम्मं, ",
"ja546:57.4":	"सोण्णवालुकसन्थतं। ",
"ja546:58.1":	"पस्सेत्थ पण्णसालायो, ",
"ja546:58.2":	"विभत्ता भागसो मिता; ",
"ja546:58.3":	"निवेसने निवेसे च, ",
"ja546:58.4":	"सन्धिब्यूहे पथद्धियो। ",
"ja546:59.1":	"पानागारे च सोण्डे च, ",
"ja546:59.2":	"सूना ओदनिया घरा; ",
"ja546:59.3":	"वेसी च गणिकायो च, ",
"ja546:59.4":	"मणिम्हि पस्स निम्मितं। ",
"ja546:60.1":	"मालाकारे च रजके, ",
"ja546:60.2":	"गन्धिके अथ दुस्सिके; ",
"ja546:60.3":	"सुवण्णकारे मणिकारे, ",
"ja546:60.4":	"मणिम्हि पस्स निम्मितं। ",
"ja546:61.1":	"आळारिके च सूदे च, ",
"ja546:61.2":	"नटनाटकगायिनो; ",
"ja546:61.3":	"पाणिस्सरे कुम्भथूनिके, ",
"ja546:61.4":	"मणिम्हि पस्स निम्मितं। ",
"ja546:62.1":	"पस्स भेरी मुदिङ्गा च, ",
"ja546:62.2":	"सङ्खा पणवदिन्दिमा; ",
"ja546:62.3":	"सब्बञ्च ताळावचरं, ",
"ja546:62.4":	"मणिम्हि पस्स निम्मितं। ",
"ja546:63.1":	"सम्मतालञ्च वीणञ्च, ",
"ja546:63.2":	"नच्चगीतं सुवादितं; ",
"ja546:63.3":	"तूरियताळितसङ्घुट्ठं, ",
"ja546:63.4":	"मणिम्हि पस्स निम्मितं। ",
"ja546:64.1":	"लङ्घिका मुट्ठिका चेत्थ, ",
"ja546:64.2":	"मायाकारा च सोभिया; ",
"ja546:64.3":	"वेतालिके च जल्ले च, ",
"ja546:64.4":	"मणिम्हि पस्स निम्मितं। ",
"ja546:65.1":	"समज्जा चेत्थ वत्तन्ति, ",
"ja546:65.2":	"आकिण्णा नरनारिभि; ",
"ja546:65.3":	"मञ्चातिमञ्चे भूमियो, ",
"ja546:65.4":	"मणिम्हि पस्स निम्मितं। ",
"ja546:66.1":	"पस्स मल्ले समज्जस्मिं, ",
"ja546:66.2":	"फोटेन्ते दिगुणं भुजं; ",
"ja546:66.3":	"निहते निहतमाने च, ",
"ja546:66.4":	"मणिम्हि पस्स निम्मितं। ",
"ja546:67.1":	"पस्स पब्बतपादेसु, ",
"ja546:67.2":	"नानामिगगणा बहू; ",
"ja546:67.3":	"सीहा ब्यग्घा वराहा च, ",
"ja546:67.4":	"अच्छकोकतरच्छयो। ",
"ja546:68.1":	"पलासादा गवजा च, ",
"ja546:68.2":	"महिंसा रोहिता रुरू; ",
"ja546:68.3":	"एणेय्या च वराहा च, ",
"ja546:68.4":	"गणिनो नीकसूकरा। ",
"ja546:69.1":	"कदलिमिगा बहू चित्रा, ",
"ja546:69.2":	"बिळारा ससकण्टका; ",
"ja546:69.3":	"नानामिगगणाकिण्णं, ",
"ja546:69.4":	"मणिम्हि पस्स निम्मितं। ",
"ja546:70.1":	"नज्जायो सुपतित्थायो, ",
"ja546:70.2":	"सोण्णवालुकसन्थता; ",
"ja546:70.3":	"अच्छा सवन्ति अम्बूनि, ",
"ja546:70.4":	"मच्छगुम्बनिसेविता। ",
"ja546:71.1":	"कुम्भीला मकरा चेत्थ, ",
"ja546:71.2":	"सुसुमारा च कच्छपा; ",
"ja546:71.3":	"पाठीना पावुसा मच्छा, ",
"ja546:71.4":	"बलजा मुञ्जरोहिता। ",
"ja546:72.1":	"नानादिजगणाकिण्णा, ",
"ja546:72.2":	"नानादुमगणायुता; ",
"ja546:72.3":	"वेळुरियकरोदायो, ",
"ja546:72.4":	"मणिम्हि पस्स निम्मितं। ",
"ja546:73.1":	"पस्सेत्थ पोक्खरणियो, ",
"ja546:73.2":	"सुविभत्ता चतुद्दिसा; ",
"ja546:73.3":	"नानादिजगणाकिण्णा, ",
"ja546:73.4":	"पुथुलोमनिसेविता। ",
"ja546:74.1":	"समन्तोदकसम्पन्नं, ",
"ja546:74.2":	"महिं सागरकुण्डलं; ",
"ja546:74.3":	"उपेतं वनराजेहि, ",
"ja546:74.4":	"मणिम्हि पस्स निम्मितं। ",
"ja546:75.1":	"पुरतो विदेहे पस्स, ",
"ja546:75.2":	"गोयानिये च पच्छतो; ",
"ja546:75.3":	"कुरुयो जम्बुदीपञ्च, ",
"ja546:75.4":	"मणिम्हि पस्स निम्मितं। ",
"ja546:76.1":	"पस्स चन्दं सूरियञ्च, ",
"ja546:76.2":	"ओभासन्ते चतुद्दिसा; ",
"ja546:76.3":	"सिनेरुं अनुपरियन्ते, ",
"ja546:76.4":	"मणिम्हि पस्स निम्मितं। ",
"ja546:77.1":	"सिनेरुं हिमवन्तञ्च, ",
"ja546:77.2":	"सागरञ्च महीतलं; ",
"ja546:77.3":	"चत्तारो च महाराजे, ",
"ja546:77.4":	"मणिम्हि पस्स निम्मितं। ",
"ja546:78.1":	"आरामे वनगुम्बे च, ",
"ja546:78.2":	"पाटिये च सिलुच्चये; ",
"ja546:78.3":	"रम्मे किम्पुरिसाकिण्णे, ",
"ja546:78.4":	"मणिम्हि पस्स निम्मितं। ",
"ja546:79.1":	"फारुसकं चित्तलतं, ",
"ja546:79.2":	"मिस्सकं नन्दनं वनं; ",
"ja546:79.3":	"वेजयन्तञ्च पासादं, ",
"ja546:79.4":	"मणिम्हि पस्स निम्मितं। ",
"ja546:80.1":	"सुधम्मं तावतिंसञ्च, ",
"ja546:80.2":	"पारिछत्तञ्च पुप्फितं; ",
"ja546:80.3":	"एरावणं नागराजं, ",
"ja546:80.4":	"मणिम्हि पस्स निम्मितं। ",
"ja546:81.1":	"पस्सेत्थ देवकञ्ञायो, ",
"ja546:81.2":	"नभा विज्जुरिवुग्गता; ",
"ja546:81.3":	"नन्दने विचरन्तियो, ",
"ja546:81.4":	"मणिम्हि पस्स निम्मितं। ",
"ja546:82.1":	"पस्सेत्थ देवकञ्ञायो, ",
"ja546:82.2":	"देवपुत्तपलोभिनी; ",
"ja546:82.3":	"देवपुत्ते रममाने, ",
"ja546:82.4":	"मणिम्हि पस्स निम्मितं। ",
"ja546:83.1":	"परोसहस्सपासादे, ",
"ja546:83.2":	"वेळुरियफलसन्थते; ",
"ja546:83.3":	"पज्जलन्ते च वण्णेन, ",
"ja546:83.4":	"मणिम्हि पस्स निम्मितं। ",
"ja546:84.1":	"तावतिंसे च यामे च, ",
"ja546:84.2":	"तुसिते चापि निम्मिते; ",
"ja546:84.3":	"परनिम्मितवसवत्तिनो, ",
"ja546:84.4":	"मणिम्हि पस्स निम्मितं। ",
"ja546:85.1":	"पस्सेत्थ पोक्खरणियो, ",
"ja546:85.2":	"विप्पसन्नोदिका सुची; ",
"ja546:85.3":	"मन्दालकेहि सञ्छन्ना, ",
"ja546:85.4":	"पदुमुप्पलकेहि च। ",
"ja546:86.1":	"दसेत्थ राजियो सेता, ",
"ja546:86.2":	"दसनीला मनोरमा; ",
"ja546:86.3":	"छ पिङ्गला पन्नरस, ",
"ja546:86.4":	"हलिद्दा च चतुद्दस। ",
"ja546:87.1":	"वीसति तत्थ सोवण्णा, ",
"ja546:87.2":	"वीसति रजतामया; ",
"ja546:87.3":	"इन्दगोपकवण्णाभा, ",
"ja546:87.4":	"ताव दिस्सन्ति तिंसति। ",
"ja546:88.1":	"दसेत्थ काळियो छच्च, ",
"ja546:88.2":	"मञ्जेट्ठा पन्नवीसति; ",
"ja546:88.3":	"मिस्सा बन्धुकपुप्फेहि, ",
"ja546:88.4":	"नीलुप्पलविचित्तिका। ",
"ja546:89.1":	"एवं सब्बङ्गसम्पन्नं, ",
"ja546:89.2":	"अच्चिमन्तं पभस्सरं; ",
"ja546:89.3":	"ओधिसुङ्कं महाराज, ",
"ja546:89.4":	"पस्स त्वं द्विपदुत्तम”। ",
"ja546:90.1":	"मणिकण्डं नाम। ",
"ja546:91.0":	"३। अक्खकण्ड ",
"ja546:91.1":	"“उपागतं राज मुपेहि लक्खं, ",
"ja546:91.2":	"नेतादिसं मणिरतनं तवत्थि; ",
"ja546:91.3":	"धम्मेन जिस्साम असाहसेन, ",
"ja546:91.4":	"जितो च नो खिप्पमवाकरोहि। ",
"ja546:92.1":	"पञ्चाल-पच्चुग्गत-सूरसेन, ",
"ja546:92.2":	"मच्छा च मद्दा सह केककेभि; ",
"ja546:92.3":	"पस्सन्तु नोते असठेन युद्धं, ",
"ja546:92.4":	"न नो सभायं न करोन्ति किञ्चि”। ",
"ja546:93.1":	"ते पाविसुं अक्खमदेन मत्ता, ",
"ja546:93.2":	"राजा कुरूनं पुण्णको चापि यक्खो; ",
"ja546:93.3":	"राजा कलिं विच्चिनमग्गहेसि, ",
"ja546:93.4":	"कटं अग्गही पुण्णको नाम यक्खो। ",
"ja546:94.1":	"ते तत्थ जूते उभये समागते, ",
"ja546:94.2":	"रञ्ञं सकासे सखीनञ्च मज्झे; ",
"ja546:94.3":	"अजेसि यक्खो नरवीरसेट्ठं, ",
"ja546:94.4":	"तत्थप्पनादो तुमुलो बभूव। ",
"ja546:95.1":	"“जयो महाराज पराजयो च, ",
"ja546:95.2":	"आयूहतं अञ्ञतरस्स होति; ",
"ja546:95.3":	"जनिन्द जीनोसि वरद्धनेन, ",
"ja546:95.4":	"जितो च मे खिप्पमवाकरोहि”। ",
"ja546:96.1":	"“हत्थी गवास्सा मणिकुण्डला च, ",
"ja546:96.2":	"यञ्चापि मय्हं रतनं पथब्या; ",
"ja546:96.3":	"गण्हाहि कच्चान वरं धनानं, ",
"ja546:96.4":	"आदाय येनिच्छसि तेन गच्छ”। ",
"ja546:97.1":	"“हत्थी गवास्सा मणिकुण्डला च, ",
"ja546:97.2":	"यञ्चापि तुय्हं रतनं पथब्या; ",
"ja546:97.3":	"तेसं वरो विधुरो नाम कत्ता, ",
"ja546:97.4":	"सो मे जितो तं मे अवाकरोहि”। ",
"ja546:98.1":	"“अत्ता च मे सो सरणं गती च, ",
"ja546:98.2":	"दीपो च लेणो च परायणो च; ",
"ja546:98.3":	"असन्तुलेय्यो मम सो धनेन, ",
"ja546:98.4":	"पाणेन मे सादिसो एस कत्ता”। ",
"ja546:99.1":	"“चिरं विवादो मम तुय्हञ्चस्स, ",
"ja546:99.2":	"कामञ्च पुच्छाम तमेव गन्त्वा; ",
"ja546:99.3":	"एसोव नो विवरतु एतमत्थं, ",
"ja546:99.4":	"यं वक्खती होतु कथा उभिन्नं”। ",
"ja546:100.1":	"“अद्धा हि सच्चं भणसि, ",
"ja546:100.2":	"न च माणव साहसं; ",
"ja546:100.3":	"तमेव गन्त्वा पुच्छाम, ",
"ja546:100.4":	"तेन तुस्सामुभो जना”। ",
"ja546:101.1":	"“सच्चं नु देवा विदहू कुरूनं, ",
"ja546:101.2":	"धम्मे ठितं विधुरं नाममच्चं; ",
"ja546:101.3":	"दासोसि रञ्ञो उद वासि ञाति, ",
"ja546:101.4":	"विधुरोति सङ्खा कतमासि लोके”। ",
"ja546:102.1":	"“आमायदासापि भवन्ति हेके, ",
"ja546:102.2":	"धनेन कीतापि भवन्ति दासा; ",
"ja546:102.3":	"सयम्पि हेके उपयन्ति दासा, ",
"ja546:102.4":	"भया पणुन्नापि भवन्ति दासा। ",
"ja546:103.1":	"एते नरानं चतुरोव दासा, ",
"ja546:103.2":	"अद्धा हि योनितो अहम्पि जातो; ",
"ja546:103.3":	"भवो च रञ्ञो अभवो च रञ्ञो, ",
"ja546:103.4":	"दासाहं देवस्स परम्पि गन्त्वा; ",
"ja546:103.5":	"धम्मेन मं माणव तुय्ह दज्जा”। ",
"ja546:104.1":	"“अयं दुतीयो विजयो ममज्ज, ",
"ja546:104.2":	"पुट्ठो हि कत्ता विवरेत्थ पञ्हं; ",
"ja546:104.3":	"अधम्मरूपो वत राजसेट्ठो, ",
"ja546:104.4":	"सुभासितं नानुजानासि मय्हं”। ",
"ja546:105.1":	"“एवञ्चे नो सो विवरेत्थ पञ्हं, ",
"ja546:105.2":	"दासोहमस्मि न च खोस्मि ञाति; ",
"ja546:105.3":	"गण्हाहि कच्चान वरं धनानं, ",
"ja546:105.4":	"आदाय येनिच्छसि तेन गच्छ”। ",
"ja546:106.1":	"अक्खकण्डं नाम। ",
"ja546:107.0":	"४। घरावासपञ्हा ",
"ja546:107.1":	"“विधुर वसमानस्स, ",
"ja546:107.2":	"गहट्ठस्स सकं घरं; ",
"ja546:107.3":	"खेमा वुत्ति कथं अस्स, ",
"ja546:107.4":	"कथं नु अस्स सङ्गहो। ",
"ja546:108.1":	"अब्याबज्झं कथं अस्स, ",
"ja546:108.2":	"सच्चवादी च माणवो; ",
"ja546:108.3":	"अस्मा लोका परं लोकं, ",
"ja546:108.4":	"कथं पेच्च न सोचति”। ",
"ja546:109.1":	"तं तत्थ गतिमा धितिमा, ",
"ja546:109.2":	"मतिमा अत्थदस्सिमा; ",
"ja546:109.3":	"सङ्खाता सब्बधम्मानं, ",
"ja546:109.4":	"विधुरो एतदब्रवि। ",
"ja546:110.1":	"“न साधारणदारस्स, ",
"ja546:110.2":	"न भुञ्जे सादुमेकको; ",
"ja546:110.3":	"न सेवे लोकायतिकं, ",
"ja546:110.4":	"नेतं पञ्ञाय वड्ढनं। ",
"ja546:111.1":	"सीलवा वत्तसम्पन्नो, ",
"ja546:111.2":	"अप्पमत्तो विचक्खणो; ",
"ja546:111.3":	"निवातवुत्ति अत्थद्धो, ",
"ja546:111.4":	"सुरतो सखिलो मुदु। ",
"ja546:112.1":	"सङ्गहेता च मित्तानं, ",
"ja546:112.2":	"संविभागी विधानवा; ",
"ja546:112.3":	"तप्पेय्य अन्नपानेन, ",
"ja546:112.4":	"सदा समणब्राह्मणे। ",
"ja546:113.1":	"धम्मकामो सुताधारो, ",
"ja546:113.2":	"भवेय्य परिपुच्छको; ",
"ja546:113.3":	"सक्कच्चं पयिरुपासेय्य, ",
"ja546:113.4":	"सीलवन्ते बहुस्सुते। ",
"ja546:114.1":	"घरमावसमानस्स, ",
"ja546:114.2":	"गहट्ठस्स सकं घरं; ",
"ja546:114.3":	"खेमा वुत्ति सिया एवं, ",
"ja546:114.4":	"एवं नु अस्स सङ्गहो। ",
"ja546:115.1":	"अब्याबज्झं सिया एवं, ",
"ja546:115.2":	"सच्चवादी च माणवो; ",
"ja546:115.3":	"अस्मा लोका परं लोकं, ",
"ja546:115.4":	"एवं पेच्च न सोचति”। ",
"ja546:116.1":	"घरावासपञ्हा नाम। ",
"ja546:117.0":	"५। लक्खणकण्ड ",
"ja546:117.1":	"“एहि दानि गमिस्साम, ",
"ja546:117.2":	"दिन्नो नो इस्सरेन मे; ",
"ja546:117.3":	"ममेवत्थं पटिपज्ज, ",
"ja546:117.4":	"एस धम्मो सनन्तनो”। ",
"ja546:118.1":	"“जानामि माणव तयाहमस्मि, ",
"ja546:118.2":	"दिन्नोहमस्मि तव इस्सरेन; ",
"ja546:118.3":	"तीहञ्च तं वासयेमु अगारे, ",
"ja546:118.4":	"येनद्धुना अनुसासेमु पुत्ते”। ",
"ja546:119.1":	"“तं मे तथा होतु वसेमु तीहं, ",
"ja546:119.2":	"कुरुतं भवज्ज घरेसु किच्चं; ",
"ja546:119.3":	"अनुसासतं पुत्तदारे भवज्ज, ",
"ja546:119.4":	"यथा तयी पेच्च सुखी भवेय्य”। ",
"ja546:120.1":	"“साधू”ति वत्वान पहूतकामो, ",
"ja546:120.2":	"पक्कामि यक्खो विधुरेन सद्धिं; ",
"ja546:120.3":	"तं कुञ्जराजञ्ञहयानुचिण्णं, ",
"ja546:120.4":	"पावेक्खि अन्तेपुरमरियसेट्ठो। ",
"ja546:121.1":	"कोञ्चं मयूरञ्च पियञ्च केतं, ",
"ja546:121.2":	"उपागमि तत्थ सुरम्मरूपं; ",
"ja546:121.3":	"पहूतभक्खं बहुअन्नपानं, ",
"ja546:121.4":	"मसक्कसारं विय वासवस्स। ",
"ja546:122.1":	"तत्थ नच्चन्ति गायन्ति, ",
"ja546:122.2":	"अव्हायन्ति वरावरं; ",
"ja546:122.3":	"अच्छरा विय देवेसु, ",
"ja546:122.4":	"नारियो समलङ्कता। ",
"ja546:123.1":	"समङ्गिकत्वा पमदाहि यक्खं, ",
"ja546:123.2":	"अन्नेन पानेन च धम्मपालो; ",
"ja546:123.3":	"अत्थत्थ मेवानुविचिन्तयन्तो, ",
"ja546:123.4":	"पावेक्खि भरियाय तदा सकासे। ",
"ja546:124.1":	"तं चन्दनगन्धरसानुलित्तं, ",
"ja546:124.2":	"सुवण्णजम्बोनदनिक्खसादिसं; ",
"ja546:124.3":	"भरियंवचा “एहि सुणोहि भोति, ",
"ja546:124.4":	"पुत्तानि आमन्तय तम्बनेत्ते”। ",
"ja546:125.1":	"सुत्वान वाक्यं पतिनो अनुज्जा, ",
"ja546:125.2":	"सुणिसंवच तम्बनखिं सुनेत्तं; ",
"ja546:125.3":	"“आमन्तय वम्मधरानि चेते, ",
"ja546:125.4":	"पुत्तानि इन्दीवरपुप्फसामे”। ",
"ja546:126.1":	"ते आगते मुद्धनि धम्मपालो, ",
"ja546:126.2":	"चुम्बित्वा पुत्ते अविकम्पमानो; ",
"ja546:126.3":	"आमन्तयित्वान अवोच वाक्यं, ",
"ja546:126.4":	"“दिन्नाहं रञ्ञा इध माणवस्स। ",
"ja546:127.1":	"तस्सज्जहं अत्तसुखी विधेय्यो, ",
"ja546:127.2":	"आदाय येनिच्छति तेन गच्छति; ",
"ja546:127.3":	"अहञ्च वो सासितुमागतोस्मि, ",
"ja546:127.4":	"कथं अहं अपरित्ताय गच्छे। ",
"ja546:128.1":	"सचे वो राजा कुरुरट्ठवासी, ",
"ja546:128.2":	"जनसन्धो पुच्छेय्य पहूतकामो; ",
"ja546:128.3":	"किमाभिजानाथ पुरे पुराणं, ",
"ja546:128.4":	"किं वो पिता अनुसासे पुरत्था। ",
"ja546:129.1":	"समासना होथ मयाव सब्बे, ",
"ja546:129.2":	"कोनीध रञ्ञो अब्भतिको मनुस्सो; ",
"ja546:129.3":	"तमञ्जलिं करिय वदेथ एवं, ",
"ja546:129.4":	"मा हेवं देव न हि एस धम्मो; ",
"ja546:129.5":	"वियग्घराजस्स निहीनजच्चो, ",
"ja546:129.6":	"समासनो देव कथं भवेय्य”। ",
"ja546:130.1":	"लक्खणकण्डं नाम। ",
"ja546:131.0":	"६। राजवसति ",
"ja546:131.1":	"सो च पुत्ते अमच्चे च, ",
"ja546:131.2":	"ञातयो सुहदज्जने; ",
"ja546:131.3":	"अलीनमनसङ्कप्पो, ",
"ja546:131.4":	"विधुरो एतदब्रवि। ",
"ja546:132.1":	"“एथय्यो राजवसतिं, ",
"ja546:132.2":	"निसीदित्वा सुणाथ मे; ",
"ja546:132.3":	"यथा राजकुलं पत्तो, ",
"ja546:132.4":	"यसं पोसो निगच्छति। ",
"ja546:133.1":	"न हि राजकुलं पत्तो, ",
"ja546:133.2":	"अञ्ञातो लभते यसं; ",
"ja546:133.3":	"नासूरो नापि दुम्मेधो, ",
"ja546:133.4":	"नप्पमत्तो कुदाचनं। ",
"ja546:134.1":	"यदास्स सीलं पञ्ञञ्च, ",
"ja546:134.2":	"सोचेय्यं चाधिगच्छति; ",
"ja546:134.3":	"अथ विस्ससते त्यम्हि, ",
"ja546:134.4":	"गुय्हञ्चस्स न रक्खति। ",
"ja546:135.1":	"तुला यथा पग्गहिता, ",
"ja546:135.2":	"समदण्डा सुधारिता; ",
"ja546:135.3":	"अज्झिट्ठो न विकम्पेय्य, ",
"ja546:135.4":	"स राजवसतिं वसे। ",
"ja546:136.1":	"तुला यथा पग्गहिता, ",
"ja546:136.2":	"समदण्डा सुधारिता; ",
"ja546:136.3":	"सब्बानि अभिसम्भोन्तो, ",
"ja546:136.4":	"स राजवसतिं वसे। ",
"ja546:137.1":	"दिवा वा यदि वा रत्तिं, ",
"ja546:137.2":	"राजकिच्चेसु पण्डितो; ",
"ja546:137.3":	"अज्झिट्ठो न विकम्पेय्य, ",
"ja546:137.4":	"स राजवसतिं वसे। ",
"ja546:138.1":	"दिवा वा यदि वा रत्तिं, ",
"ja546:138.2":	"राजकिच्चेसु पण्डितो; ",
"ja546:138.3":	"सब्बानि अभिसम्भोन्तो, ",
"ja546:138.4":	"स राजवसतिं वसे। ",
"ja546:139.1":	"यो चस्स सुकतो मग्गो, ",
"ja546:139.2":	"रञ्ञो सुप्पटियादितो; ",
"ja546:139.3":	"न तेन वुत्तो गच्छेय्य, ",
"ja546:139.4":	"स राजवसतिं वसे। ",
"ja546:140.1":	"न रञ्ञो सदिसं भुञ्जे, ",
"ja546:140.2":	"कामभोगे कुदाचनं; ",
"ja546:140.3":	"सब्बत्थ पच्छतो गच्छे, ",
"ja546:140.4":	"स राजवसतिं वसे। ",
"ja546:141.1":	"न रञ्ञो सदिसं वत्थं, ",
"ja546:141.2":	"न मालं न विलेपनं; ",
"ja546:141.3":	"आकप्पं सरकुत्तिं वा, ",
"ja546:141.4":	"न रञ्ञो सदिसमाचरे; ",
"ja546:141.5":	"अञ्ञं करेय्य आकप्पं, ",
"ja546:141.6":	"स राजवसतिं वसे। ",
"ja546:142.1":	"कीळे राजा अमच्चेहि, ",
"ja546:142.2":	"भरियाहि परिवारितो; ",
"ja546:142.3":	"नामच्चो राजभरियासु, ",
"ja546:142.4":	"भावं कुब्बेथ पण्डितो। ",
"ja546:143.1":	"अनुद्धतो अचपलो, ",
"ja546:143.2":	"निपको संवुतिन्द्रियो; ",
"ja546:143.3":	"मनोपणिधिसम्पन्नो, ",
"ja546:143.4":	"स राजवसतिं वसे। ",
"ja546:144.1":	"नास्स भरियाहि कीळेय्य, ",
"ja546:144.2":	"न मन्तेय्य रहोगतो; ",
"ja546:144.3":	"नास्स कोसा धनं गण्हे, ",
"ja546:144.4":	"स राजवसतिं वसे। ",
"ja546:145.1":	"न निद्दं बहु मञ्ञेय्य, ",
"ja546:145.2":	"न मदाय सुरं पिवे; ",
"ja546:145.3":	"नास्स दाये मिगे हञ्ञे, ",
"ja546:145.4":	"स राजवसतिं वसे। ",
"ja546:146.1":	"नास्स पीठं न पल्लङ्कं, ",
"ja546:146.2":	"न कोच्छं न नावं रथं; ",
"ja546:146.3":	"सम्मतोम्हीति आरूहे, ",
"ja546:146.4":	"स राजवसतिं वसे। ",
"ja546:147.1":	"नातिदूरे भजे रञ्ञो, ",
"ja546:147.2":	"नाच्चासन्ने विचक्खणो; ",
"ja546:147.3":	"सम्मुखञ्चस्स तिट्ठेय्य, ",
"ja546:147.4":	"सन्दिस्सन्तो सभत्तुनो। ",
"ja546:148.1":	"न वे राजा सखा होति, ",
"ja546:148.2":	"न राजा होति मेथुनो; ",
"ja546:148.3":	"खिप्पं कुज्झन्ति राजानो, ",
"ja546:148.4":	"सूकेनक्खीव घट्टितं। ",
"ja546:149.1":	"न पूजितो मञ्ञमानो, ",
"ja546:149.2":	"मेधावी पण्डितो नरो; ",
"ja546:149.3":	"फरुसं पतिमन्तेय्य, ",
"ja546:149.4":	"राजानं परिसङ्गतं। ",
"ja546:150.1":	"लद्धद्वारो लभे द्वारं, ",
"ja546:150.2":	"नेव राजूसु विस्ससे; ",
"ja546:150.3":	"अग्गीव संयतो तिट्ठे, ",
"ja546:150.4":	"स राजवसतिं वसे। ",
"ja546:151.1":	"पुत्तं वा भातरं वा सं, ",
"ja546:151.2":	"सम्पग्गण्हाति खत्तियो; ",
"ja546:151.3":	"गामेहि निगमेहि वा, ",
"ja546:151.4":	"रट्ठेहि जनपदेहि वा; ",
"ja546:151.5":	"तुण्हीभूतो उपेक्खेय्य, ",
"ja546:151.6":	"न भणे छेकपापकं। ",
"ja546:152.1":	"हत्थारोहे अनीकट्ठे, ",
"ja546:152.2":	"रथिके पत्तिकारके; ",
"ja546:152.3":	"तेसं कम्मावदानेन, ",
"ja546:152.4":	"राजा वड्ढेति वेतनं; ",
"ja546:152.5":	"न तेसं अन्तरा गच्छे, ",
"ja546:152.6":	"स राजवसतिं वसे। ",
"ja546:153.1":	"चापोवूनुदरो धीरो, ",
"ja546:153.2":	"वंसोवापि पकम्पये; ",
"ja546:153.3":	"पटिलोमं न वत्तेय्य, ",
"ja546:153.4":	"स राजवसतिं वसे। ",
"ja546:154.1":	"चापोवूनुदरो अस्स, ",
"ja546:154.2":	"मच्छोवस्स अजिव्हवा; ",
"ja546:154.3":	"अप्पासी निपको सूरो, ",
"ja546:154.4":	"स राजवसतिं वसे। ",
"ja546:155.1":	"न बाळ्हं इत्थिं गच्छेय्य, ",
"ja546:155.2":	"सम्पस्सं तेजसङ्खयं; ",
"ja546:155.3":	"कासं सासं दरं बल्यं, ",
"ja546:155.4":	"खीणमेधो निगच्छति। ",
"ja546:156.1":	"नातिवेलं पभासेय्य, ",
"ja546:156.2":	"न तुण्ही सब्बदा सिया; ",
"ja546:156.3":	"अविकिण्णं मितं वाचं, ",
"ja546:156.4":	"पत्ते काले उदीरये। ",
"ja546:157.1":	"अक्कोधनो असङ्घट्टो, ",
"ja546:157.2":	"सच्चो सण्हो अपेसुणो; ",
"ja546:157.3":	"सम्फं गिरं न भासेय्य, ",
"ja546:157.4":	"स राजवसतिं वसे। ",
"ja546:158.1":	"मातापेत्तिभरो अस्स, ",
"ja546:158.2":	"कुले जेट्ठापचायिको; ",
"ja546:158.3":	"सण्हो सखिलसम्भासो, ",
"ja546:158.4":	"स राजवसतिं वसे। ",
"ja546:159.1":	"विनीतो सिप्पवा दन्तो, ",
"ja546:159.2":	"कतत्तो नियतो मुदु; ",
"ja546:159.3":	"अप्पमत्तो सुचि दक्खो, ",
"ja546:159.4":	"स राजवसतिं वसे। ",
"ja546:160.1":	"निवातवुत्ति वुद्धेसु, ",
"ja546:160.2":	"सप्पतिस्सो सगारवो; ",
"ja546:160.3":	"सुरतो सुखसंवासो, ",
"ja546:160.4":	"स राजवसतिं वसे। ",
"ja546:161.1":	"आरका परिवज्जेय्य, ",
"ja546:161.2":	"सहितुं पहितं जनं; ",
"ja546:161.3":	"भत्तारञ्ञेवुदिक्खेय्य, ",
"ja546:161.4":	"न च अञ्ञस्स राजिनो। ",
"ja546:162.1":	"समणे ब्राह्मणे चापि, ",
"ja546:162.2":	"सीलवन्ते बहुस्सुते; ",
"ja546:162.3":	"सक्कच्चं पयिरुपासेय्य, ",
"ja546:162.4":	"स राजवसतिं वसे। ",
"ja546:163.1":	"समणे ब्राह्मणे चापि, ",
"ja546:163.2":	"सीलवन्ते बहुस्सुते; ",
"ja546:163.3":	"सक्कच्चं अनुवासेय्य, ",
"ja546:163.4":	"स राजवसतिं वसे। ",
"ja546:164.1":	"समणे ब्राह्मणे चापि, ",
"ja546:164.2":	"सीलवन्ते बहुस्सुते; ",
"ja546:164.3":	"तप्पेय्य अन्नपानेन, ",
"ja546:164.4":	"स राजवसतिं वसे। ",
"ja546:165.1":	"समणे ब्राह्मणे चापि, ",
"ja546:165.2":	"सीलवन्ते बहुस्सुते; ",
"ja546:165.3":	"आसज्ज पञ्ञे सेवेथ, ",
"ja546:165.4":	"आकङ्खं वुद्धिमत्तनो। ",
"ja546:166.1":	"दिन्नपुब्बं न हापेय्य, ",
"ja546:166.2":	"दानं समणब्राह्मणे; ",
"ja546:166.3":	"न च किञ्चि निवारेय्य, ",
"ja546:166.4":	"दानकाले वनिब्बके। ",
"ja546:167.1":	"पञ्ञवा बुद्धिसम्पन्नो, ",
"ja546:167.2":	"विधानविधिकोविदो; ",
"ja546:167.3":	"कालञ्ञू समयञ्ञू च, ",
"ja546:167.4":	"स राजवसतिं वसे। ",
"ja546:168.1":	"उट्ठाता कम्मधेय्येसु, ",
"ja546:168.2":	"अप्पमत्तो विचक्खणो; ",
"ja546:168.3":	"सुसंविहितकम्मन्तो, ",
"ja546:168.4":	"स राजवसतिं वसे। ",
"ja546:169.1":	"खलं सालं पसुं खेत्तं, ",
"ja546:169.2":	"गन्ता चस्स अभिक्खणं; ",
"ja546:169.3":	"मितं धञ्ञं निधापेय्य, ",
"ja546:169.4":	"मितंव पाचये घरे। ",
"ja546:170.1":	"पुत्तं वा भातरं वा सं, ",
"ja546:170.2":	"सीलेसु असमाहितं; ",
"ja546:170.3":	"अनङ्गवा हि ते बाला, ",
"ja546:170.4":	"यथा पेता तथेव ते; ",
"ja546:170.5":	"चोळञ्च नेसं पिण्डञ्च, ",
"ja546:170.6":	"आसीनानं पदापये। ",
"ja546:171.1":	"दासे कम्मकरे पेस्से, ",
"ja546:171.2":	"सीलेसु सुसमाहिते; ",
"ja546:171.3":	"दक्खे उट्ठानसम्पन्ने, ",
"ja546:171.4":	"आधिपच्चम्हि ठापये। ",
"ja546:172.1":	"सीलवा च अलोलो च, ",
"ja546:172.2":	"अनुरक्खो च राजिनो; ",
"ja546:172.3":	"आवी रहो हितो तस्स, ",
"ja546:172.4":	"स राजवसतिं वसे। ",
"ja546:173.1":	"छन्दञ्ञू राजिनो चस्स, ",
"ja546:173.2":	"चित्तट्ठो अस्स राजिनो; ",
"ja546:173.3":	"असङ्कुसकवुत्ति’स्स, ",
"ja546:173.4":	"स राजवसतिं वसे। ",
"ja546:174.1":	"उच्छादये च न्हापये, ",
"ja546:174.2":	"धोवे पादे अधोसिरं; ",
"ja546:174.3":	"आहतोपि न कुप्पेय्य, ",
"ja546:174.4":	"स राजवसतिं वसे। ",
"ja546:175.1":	"कुम्भम्पञ्जलिं करिया, ",
"ja546:175.2":	"चाटञ्चापि पदक्खिणं; ",
"ja546:175.3":	"किमेव सब्बकामानं, ",
"ja546:175.4":	"दातारं धीरमुत्तमं। ",
"ja546:176.1":	"यो देति सयनं वत्थं, ",
"ja546:176.2":	"यानं आवसथं घरं; ",
"ja546:176.3":	"पज्जुन्नोरिव भूतानि, ",
"ja546:176.4":	"भोगेहि अभिवस्सति। ",
"ja546:177.1":	"एसय्यो राजवसति, ",
"ja546:177.2":	"वत्तमानो यथा नरो; ",
"ja546:177.3":	"आराधयति राजानं, ",
"ja546:177.4":	"पूजं लभति भत्तुसु”। ",
"ja546:178.1":	"राजवसति नाम। ",
"ja546:179.0":	"७। अन्तरपेय्याल ",
"ja546:179.1":	"एवं समनुसासित्वा, ",
"ja546:179.2":	"ञातिसङ्घं विचक्खणो; ",
"ja546:179.3":	"परिकिण्णो सुहदेहि, ",
"ja546:179.4":	"राजानमुपसङ्कमि। ",
"ja546:180.1":	"वन्दित्वा सिरसा पादे, ",
"ja546:180.2":	"कत्वा च नं पदक्खिणं; ",
"ja546:180.3":	"विधुरो अवच राजानं, ",
"ja546:180.4":	"पग्गहेत्वान अञ्जलिं। ",
"ja546:181.1":	"“अयं मं माणवो नेति, ",
"ja546:181.2":	"कत्तुकामो यथामति; ",
"ja546:181.3":	"ञातीनत्थं पवक्खामि, ",
"ja546:181.4":	"तं सुणोहि अरिन्दम। ",
"ja546:182.1":	"पुत्ते च मे उदिक्खेसि, ",
"ja546:182.2":	"यञ्च मञ्ञं घरे धनं; ",
"ja546:182.3":	"यथा पेच्च न हायेथ, ",
"ja546:182.4":	"ञातिसङ्घो मयी गते। ",
"ja546:183.1":	"यथेव खलती भूम्या, ",
"ja546:183.2":	"भूम्यायेव पतिट्ठति; ",
"ja546:183.3":	"एवेतं खलितं मय्हं, ",
"ja546:183.4":	"एतं पस्सामि अच्चयं”। ",
"ja546:184.1":	"“सक्का न गन्तुं इति मय्ह होति, ",
"ja546:184.2":	"छेत्वा वधित्वा इध कातियानं; ",
"ja546:184.3":	"इधेव होही इति मय्ह रुच्चति, ",
"ja546:184.4":	"मा त्वं अगा उत्तमभूरिपञ्ञ”। ",
"ja546:185.1":	"“मा हेवधम्मेसु मनं पणीदहि, ",
"ja546:185.2":	"अत्थे च धम्मे च युत्तो भवस्सु; ",
"ja546:185.3":	"धिरत्थु कम्मं अकुसलं अनरियं, ",
"ja546:185.4":	"यं कत्वा पच्छा निरयं वजेय्य। ",
"ja546:186.1":	"नेवेस धम्मो न पुनेत किच्चं, ",
"ja546:186.2":	"अयिरो हि दासस्स जनिन्द इस्सरो; ",
"ja546:186.3":	"घातेतुं झापेतुं अथोपि हन्तुं, ",
"ja546:186.4":	"न च मय्ह कोधत्थि वजामि चाहं”। ",
"ja546:187.1":	"जेट्ठपुत्तं उपगुय्ह, ",
"ja546:187.2":	"विनेय्य हदये दरं; ",
"ja546:187.3":	"अस्सुपुण्णेहि नेत्तेहि, ",
"ja546:187.4":	"पाविसी सो महाघरं। ",
"ja546:188.1":	"सालाव सम्मपतिता, ",
"ja546:188.2":	"मालुतेन पमद्दिता; ",
"ja546:188.3":	"सेन्ति पुत्ता च दारा च, ",
"ja546:188.4":	"विधुरस्स निवेसने। ",
"ja546:189.1":	"इत्थिसहस्सं भरियानं, ",
"ja546:189.2":	"दासिसत्तसतानि च; ",
"ja546:189.3":	"बाहा पग्गय्ह पक्कन्दुं, ",
"ja546:189.4":	"विधुरस्स निवेसने। ",
"ja546:190.1":	"ओरोधा च कुमारा च, ",
"ja546:190.2":	"वेसियाना च ब्राह्मणा; ",
"ja546:190.3":	"बाहा पग्गय्ह पक्कन्दुं, ",
"ja546:190.4":	"विधुरस्स निवेसने। ",
"ja546:191.1":	"हत्थारोहा अनीकट्ठा, ",
"ja546:191.2":	"रथिका पत्तिकारका; ",
"ja546:191.3":	"बाहा पग्गय्ह पक्कन्दुं, ",
"ja546:191.4":	"विधुरस्स निवेसने। ",
"ja546:192.1":	"समागता जानपदा, ",
"ja546:192.2":	"नेगमा च समागता; ",
"ja546:192.3":	"बाहा पग्गय्ह पक्कन्दुं, ",
"ja546:192.4":	"विधुरस्स निवेसने। ",
"ja546:193.1":	"इत्थिसहस्सं भरियानं, ",
"ja546:193.2":	"दासिसत्तसतानि च; ",
"ja546:193.3":	"बाहा पग्गय्ह पक्कन्दुं, ",
"ja546:193.4":	"“कस्मा नो विजहिस्ससि”। ",
"ja546:194.1":	"ओरोधा च कुमारा च, ",
"ja546:194.2":	"वेसियाना च ब्राह्मणा; ",
"ja546:194.3":	"बाहा पग्गय्ह पक्कन्दुं, ",
"ja546:194.4":	"“कस्मा नो विजहिस्ससि”। ",
"ja546:195.1":	"हत्थारोहा अनीकट्ठा, ",
"ja546:195.2":	"रथिका पत्तिकारका; ",
"ja546:195.3":	"बाहा पग्गय्ह पक्कन्दुं, ",
"ja546:195.4":	"“कस्मा नो विजहिस्ससि”। ",
"ja546:196.1":	"समागता जानपदा, ",
"ja546:196.2":	"नेगमा च समागता; ",
"ja546:196.3":	"बाहा पग्गय्ह पक्कन्दुं, ",
"ja546:196.4":	"“कस्मा नो विजहिस्ससि”। ",
"ja546:197.1":	"कत्वा घरेसु किच्चानि, ",
"ja546:197.2":	"अनुसासित्वा सकं जनं; ",
"ja546:197.3":	"मित्तामच्चे च भच्चे च, ",
"ja546:197.4":	"पुत्तदारे च बन्धवे। ",
"ja546:198.1":	"कम्मन्तं संविधेत्वान, ",
"ja546:198.2":	"आचिक्खित्वा घरे धनं; ",
"ja546:198.3":	"निधिञ्च इणदानञ्च, ",
"ja546:198.4":	"पुण्णकं एतदब्रवि। ",
"ja546:199.1":	"“अवसी तुवं मय्ह तीहं अगारे, ",
"ja546:199.2":	"कतानि किच्चानि घरेसु मय्हं; ",
"ja546:199.3":	"अनुसासिता पुत्तदारा मया च, ",
"ja546:199.4":	"करोम कच्चान यथामतिं ते”। ",
"ja546:200.1":	"“सचे हि कत्ते अनुसासिता ते, ",
"ja546:200.2":	"पुत्ता च दारा अनुजीविनो च; ",
"ja546:200.3":	"हन्देहि दानी तरमानरूपो, ",
"ja546:200.4":	"दीघो हि अद्धापि अयं पुरत्था। ",
"ja546:201.1":	"अछम्भितोव गण्हाहि, ",
"ja546:201.2":	"आजानेय्यस्स वालधिं; ",
"ja546:201.3":	"इदं पच्छिमकं तुय्हं, ",
"ja546:201.4":	"जीवलोकस्स दस्सनं”। ",
"ja546:202.1":	"“सोहं किस्स नु भायिस्सं, ",
"ja546:202.2":	"यस्स मे नत्थि दुक्कटं; ",
"ja546:202.3":	"कायेन वाचा मनसा, ",
"ja546:202.4":	"येन गच्छेय्य दुग्गतिं”। ",
"ja546:203.1":	"सो अस्सराजा विधुरं वहन्तो, ",
"ja546:203.2":	"पक्कामि वेहायसमन्तलिक्खे; ",
"ja546:203.3":	"साखासु सेलेसु असज्जमानो, ",
"ja546:203.4":	"कालागिरिं खिप्पमुपागमासि। ",
"ja546:204.1":	"इत्थिसहस्सं भरियानं, ",
"ja546:204.2":	"दासिसत्तसतानि च; ",
"ja546:204.3":	"बाहा पग्गय्ह पक्कन्दुं, ",
"ja546:204.4":	"यक्खो ब्राह्मणवण्णेन; ",
"ja546:204.5":	"विधुरं आदाय गच्छति। ",
"ja546:205.1":	"…पे… ",
"ja546:206.1":	"समागता जानपदा, ",
"ja546:206.2":	"नेगमा च समागता; ",
"ja546:206.3":	"बाहा पग्गय्ह पक्कन्दुं, ",
"ja546:206.4":	"यक्खो ब्राह्मणवण्णेन; ",
"ja546:206.5":	"विधुरं आदाय गच्छति। ",
"ja546:207.1":	"इत्थिसहस्सं भरियानं, ",
"ja546:207.2":	"दासिसत्तसतानि च; ",
"ja546:207.3":	"बाहा पग्गय्ह पक्कन्दुं, ",
"ja546:207.4":	"“पण्डितो सो कुहिं गतो”। ",
"ja546:208.1":	"…पे… ",
"ja546:209.1":	"समागता जानपदा, ",
"ja546:209.2":	"नेगमा च समागता; ",
"ja546:209.3":	"बाहा पग्गय्ह पक्कन्दुं, ",
"ja546:209.4":	"“पण्डितो सो कुहिं गतो। ",
"ja546:210.1":	"सचे सो सत्तरत्तेन, ",
"ja546:210.2":	"नागच्छिस्सति पण्डितो; ",
"ja546:210.3":	"सब्बे अग्गिं पवेक्खाम, ",
"ja546:210.4":	"नत्थत्थो जीवितेन नो”। ",
"ja546:211.1":	"“पण्डितो च वियत्तो च, ",
"ja546:211.2":	"विभावी च विचक्खणो; ",
"ja546:211.3":	"खिप्पं मोचिय अत्तानं, ",
"ja546:211.4":	"मा भायित्थागमिस्सति”। ",
"ja546:212.1":	"अन्तरपेय्यालं नाम। ",
"ja546:213.0":	"८। साधुनरधम्मकण्ड ",
"ja546:213.1":	"सो तत्थ गन्त्वान विचिन्तयन्तो, ",
"ja546:213.2":	"“उच्चावचा चेतनका भवन्ति; ",
"ja546:213.3":	"नयिमस्स जीवेन ममत्थि किञ्चि, ",
"ja546:213.4":	"हन्त्वानिमं हदयमानयिस्सं”। ",
"ja546:214.1":	"सो तत्थ गन्त्वा पब्बतन्तरस्मिं, ",
"ja546:214.2":	"अन्तो पविसित्वान पदुट्ठचित्तो; ",
"ja546:214.3":	"असंवुतस्मिं जगतिप्पदेसे, ",
"ja546:214.4":	"अधोसिरं धारयि कातियानो। ",
"ja546:215.1":	"सो लम्बमानो नरके पपाते, ",
"ja546:215.2":	"महब्भये लोमहंसे विदुग्गे; ",
"ja546:215.3":	"असन्तसन्तो कुरूनं कत्तुसेट्ठो, ",
"ja546:215.4":	"इच्चब्रवि पुण्णकं नाम यक्खं। ",
"ja546:216.1":	"“अरियावकासोसि अनरियरूपो, ",
"ja546:216.2":	"असञ्ञतो सञ्ञतसन्निकासो; ",
"ja546:216.3":	"अच्चाहितं कम्मं करोसि लुद्रं, ",
"ja546:216.4":	"भावे च ते कुसलं नत्थि किञ्चि। ",
"ja546:217.1":	"यं मं पपातस्मिं पपातुमिच्छसि, ",
"ja546:217.2":	"को नु तवत्थो मरणेन मय्हं; ",
"ja546:217.3":	"अमानुसस्सेव तवज्ज वण्णो, ",
"ja546:217.4":	"आचिक्ख मे त्वं कतमासि देवता”। ",
"ja546:218.1":	"“यदि ते सुतो पुण्णको नाम यक्खो, ",
"ja546:218.2":	"रञ्ञो कुवेरस्स हि सो सजिब्बो; ",
"ja546:218.3":	"भूमिन्धरो वरुणो नाम नागो, ",
"ja546:218.4":	"ब्रहा सुची वण्णबलूपपन्नो। ",
"ja546:219.1":	"तस्सानुजं धीतरं कामयामि, ",
"ja546:219.2":	"इरन्धती नाम सा नागकञ्ञा; ",
"ja546:219.3":	"तस्सा सुमज्झाय पियाय हेतु, ",
"ja546:219.4":	"पतारयिं तुय्ह वधाय धीर”। ",
"ja546:220.1":	"“मा हेव त्वं यक्ख अहोसि मूळ्हो, ",
"ja546:220.2":	"नट्ठा बहू दुग्गहीतेन लोके; ",
"ja546:220.3":	"किं ते सुमज्झाय पियाय किच्चं, ",
"ja546:220.4":	"मरणेन मे इङ्घ सुणोमि सब्बं”। ",
"ja546:221.1":	"“महानुभावस्स महोरगस्स, ",
"ja546:221.2":	"धीतुकामो ञातिभतोहमस्मि; ",
"ja546:221.3":	"तं याचमानं ससुरो अवोच, ",
"ja546:221.4":	"यथा ममञ्ञिंसु सुकामनीतं। ",
"ja546:222.1":	"दज्जेमु खो ते सुतनुं सुनेत्तं, ",
"ja546:222.2":	"सुचिम्हितं चन्दनलित्तगत्तं; ",
"ja546:222.3":	"सचे तुवं हदयं पण्डितस्स, ",
"ja546:222.4":	"धम्मेन लद्धा इध माहरेसि; ",
"ja546:222.5":	"एतेन वित्तेन कुमारि लब्भा, ",
"ja546:222.6":	"नञ्ञं धनं उत्तरि पत्थयाम। ",
"ja546:223.1":	"एवं न मूळ्होस्मि सुणोहि कत्ते, ",
"ja546:223.2":	"न चापि मे दुग्गहितत्थि किञ्चि; ",
"ja546:223.3":	"हदयेन ते धम्मलद्धेन नागा, ",
"ja546:223.4":	"इरन्धतिं नागकञ्ञं ददन्ति। ",
"ja546:224.1":	"तस्मा अहं तुय्हं वधाय युत्तो, ",
"ja546:224.2":	"एवं ममत्थो मरणेन तुय्हं; ",
"ja546:224.3":	"इधेव तं नरके पातयित्वा, ",
"ja546:224.4":	"हन्त्वान तं हदयमानयिस्सं”। ",
"ja546:225.1":	"“खिप्पं ममं उद्धर कातियान, ",
"ja546:225.2":	"हदयेन मे यदि ते अत्थि किच्चं; ",
"ja546:225.3":	"ये केचिमे साधुनरस्स धम्मा, ",
"ja546:225.4":	"सब्बेव ते पातुकरोमि अज्ज”। ",
"ja546:226.1":	"सो पुण्णको कुरूनं कत्तुसेट्ठं, ",
"ja546:226.2":	"नगमुद्धनि खिप्पं पतिट्ठपेत्वा; ",
"ja546:226.3":	"अस्सत्थमासीनं समेक्खियान, ",
"ja546:226.4":	"परिपुच्छि कत्तारमनोमपञ्ञं। ",
"ja546:227.1":	"“समुद्धतो मेसि तुवं पपाता, ",
"ja546:227.2":	"हदयेन ते अज्ज ममत्थि किच्चं; ",
"ja546:227.3":	"ये केचिमे साधुनरस्स धम्मा, ",
"ja546:227.4":	"सब्बेव मे पातुकरोहि अज्ज”। ",
"ja546:228.1":	"“समुद्धतो त्यस्मि अहं पपाता, ",
"ja546:228.2":	"हदयेन मे यदि ते अत्थि किच्चं; ",
"ja546:228.3":	"ये केचिमे साधुनरस्स धम्मा, ",
"ja546:228.4":	"सब्बेव ते पातुकरोमि अज्ज। ",
"ja546:229.1":	"यातानुयायी च भवाहि माणव, ",
"ja546:229.2":	"अल्लञ्च पाणिं परिवज्जयस्सु; ",
"ja546:229.3":	"मा चस्सु मित्तेसु कदाचि दुब्भी, ",
"ja546:229.4":	"मा च वसं असतीनं निगच्छे”। ",
"ja546:230.1":	"“कथं नु यातं अनुयायी होति, ",
"ja546:230.2":	"अल्लञ्च पाणिं दहते कथं सो; ",
"ja546:230.3":	"असती च का को पन मित्तदुब्भो, ",
"ja546:230.4":	"अक्खाहि मे पुच्छितो एतमत्थं”। ",
"ja546:231.1":	"“असन्थुतं नोपि च दिट्ठपुब्बं, ",
"ja546:231.2":	"यो आसनेनापि निमन्तयेय्य; ",
"ja546:231.3":	"तस्सेव अत्थं पुरिसो करेय्य, ",
"ja546:231.4":	"यातानुयायीति तमाहु पण्डिता। ",
"ja546:232.1":	"यस्सेकरत्तम्पि घरे वसेय्य, ",
"ja546:232.2":	"यत्थन्नपानं पुरिसो लभेय्य; ",
"ja546:232.3":	"न तस्स पापं मनसापि चिन्तये, ",
"ja546:232.4":	"अदुब्भपाणिं दहते मित्तदुब्भो। ",
"ja546:233.1":	"यस्स रुक्खस्स छायाय, ",
"ja546:233.2":	"निसीदेय्य सयेय्य वा; ",
"ja546:233.3":	"न तस्स साखं भञ्जेय्य, ",
"ja546:233.4":	"मित्तदुब्भो हि पापको। ",
"ja546:234.1":	"पुण्णम्पि चेमं पथविं धनेन, ",
"ja546:234.2":	"दज्जित्थिया पुरिसो सम्मताय; ",
"ja546:234.3":	"लद्धा खणं अतिमञ्ञेय्य तम्पि, ",
"ja546:234.4":	"तासं वसं असतीनं न गच्छे। ",
"ja546:235.1":	"एवं खो यातं अनुयायी होति, ",
"ja546:235.2":	"अल्लञ्च पाणिं दहते पुनेवं; ",
"ja546:235.3":	"असती च सा सो पन मित्तदुब्भो, ",
"ja546:235.4":	"सो धम्मिको होहि जहस्सु अधम्मं”। ",
"ja546:236.1":	"साधुनरधम्मकण्डं नाम। ",
"ja546:237.0":	"९। काळागिरिकण्ड ",
"ja546:237.1":	"“अवसिं अहं तुय्ह तीहं अगारे, ",
"ja546:237.2":	"अन्नेन पानेन उपट्ठितोस्मि; ",
"ja546:237.3":	"मित्तो ममासी विसज्जामहं तं, ",
"ja546:237.4":	"कामं घरं उत्तमपञ्ञ गच्छ। ",
"ja546:238.1":	"अपि हायतु नागकुला अत्थो, ",
"ja546:238.2":	"अलम्पि मे नागकञ्ञाय होतु; ",
"ja546:238.3":	"सो त्वं सकेनेव सुभासितेन, ",
"ja546:238.4":	"मुत्तोसि मे अज्ज वधाय पञ्ञ”। ",
"ja546:239.1":	"“हन्द तुवं यक्ख ममम्पि नेहि, ",
"ja546:239.2":	"ससुरं ते अत्थं मयि चरस्सु; ",
"ja546:239.3":	"मयञ्च नागाधिपतिं विमानं, ",
"ja546:239.4":	"दक्खेमु नागस्स अदिट्ठपुब्बं”। ",
"ja546:240.1":	"“यं वे नरस्स अहिताय अस्स, ",
"ja546:240.2":	"न तं पञ्ञो अरहति दस्सनाय; ",
"ja546:240.3":	"अथ केन वण्णेन अमित्तगामं, ",
"ja546:240.4":	"तुवमिच्छसि उत्तमपञ्ञ गन्तुं”। ",
"ja546:241.1":	"“अद्धा पजानामि अहम्पि एतं, ",
"ja546:241.2":	"न तं पञ्ञो अरहति दस्सनाय; ",
"ja546:241.3":	"पापञ्च मे नत्थि कतं कुहिञ्चि, ",
"ja546:241.4":	"तस्मा न सङ्के मरणागमाय”। ",
"ja546:242.1":	"“हन्द च ठानं अतुलानुभावं, ",
"ja546:242.2":	"मया सह दक्खसि एहि कत्ते; ",
"ja546:242.3":	"यत्थच्छति नच्चगीतेहि नागो, ",
"ja546:242.4":	"राजा यथा वेस्सवणो नळिञ्ञं। ",
"ja546:243.1":	"तं नागकञ्ञा चरितं गणेन, ",
"ja546:243.2":	"निकीळितं निच्चमहो च रत्तिं; ",
"ja546:243.3":	"पहूतमाल्यं बहुपुप्फछन्नं, ",
"ja546:243.4":	"ओभासती विज्जुरिवन्तलिक्खे। ",
"ja546:244.1":	"अन्नेन पानेन उपेतरूपं, ",
"ja546:244.2":	"नच्चेहि गीतेहि च वादितेहि; ",
"ja546:244.3":	"परिपूरं कञ्ञाहि अलङ्कताहि, ",
"ja546:244.4":	"उपसोभति वत्थपिलन्धनेन। ",
"ja546:245.1":	"सो पुण्णको कुरूनं कत्तुसेट्ठं, ",
"ja546:245.2":	"निसीदयी पच्छतो आसनस्मिं; ",
"ja546:245.3":	"आदाय कत्तारमनोमपञ्ञं, ",
"ja546:245.4":	"उपानयी भवनं नागरञ्ञो। ",
"ja546:246.1":	"पत्वान ठानं अतुलानुभावं, ",
"ja546:246.2":	"अट्ठासि कत्ता पच्छतो पुण्णकस्स; ",
"ja546:246.3":	"सामग्गिपेक्खमानो नागराजा, ",
"ja546:246.4":	"पुब्बेव जामातरमज्झभासथ। ",
"ja546:247.1":	"यन्नु तुवं अगमा मच्चलोकं, ",
"ja546:247.2":	"अन्वेसमानो हदयं पण्डितस्स; ",
"ja546:247.3":	"कच्चि समिद्धेन इधानुपत्तो, ",
"ja546:247.4":	"आदाय कत्तारमनोमपञ्ञं”। ",
"ja546:248.1":	"“अयञ्हि सो आगतो यं त्वमिच्छसि, ",
"ja546:248.2":	"धम्मेन लद्धो मम धम्मपालो; ",
"ja546:248.3":	"तं पस्सथ सम्मुखा भासमानं, ",
"ja546:248.4":	"सुखो हवे सप्पुरिसेहि सङ्गमो”। ",
"ja546:249.1":	"काळागिरिकण्डं नाम। ",
"ja546:250.1":	"“अदिट्ठपुब्बं दिस्वान, ",
"ja546:250.2":	"मच्चो मच्चुभयट्टितो; ",
"ja546:250.3":	"ब्यम्हितो नाभिवादेसि, ",
"ja546:250.4":	"नयिदं पञ्ञवतामिव”। ",
"ja546:251.1":	"“न चम्हि ब्यम्हितो नाग, ",
"ja546:251.2":	"न च मच्चुभयट्टितो; ",
"ja546:251.3":	"न वज्झो अभिवादेय्य, ",
"ja546:251.4":	"वज्झं वा नाभिवादये। ",
"ja546:252.1":	"कथं नो अभिवादेय्य, ",
"ja546:252.2":	"अभिवादापयेथ वे; ",
"ja546:252.3":	"यं नरो हन्तुमिच्छेय्य, ",
"ja546:252.4":	"तं कम्मं नुपपज्जति”। ",
"ja546:253.1":	"“एवमेतं यथा ब्रूसि, ",
"ja546:253.2":	"सच्चं भाससि पण्डित; ",
"ja546:253.3":	"न वज्झो अभिवादेय्य, ",
"ja546:253.4":	"वज्झं वा नाभिवादये। ",
"ja546:254.1":	"कथं नो अभिवादेय्य, ",
"ja546:254.2":	"अभिवादापयेथ वे; ",
"ja546:254.3":	"यं नरो हन्तुमिच्छेय्य, ",
"ja546:254.4":	"तं कम्मं नुपपज्जति”। ",
"ja546:255.1":	"“असस्सतं सस्सतं नु तवयिदं, ",
"ja546:255.2":	"इद्धी जुती बलवीरियूपपत्ति; ",
"ja546:255.3":	"पुच्छामि तं नागराजेतमत्थं, ",
"ja546:255.4":	"कथं नु ते लद्धमिदं विमानं। ",
"ja546:256.1":	"अधिच्चलद्धं परिणामजं ते, ",
"ja546:256.2":	"सयङ्कतं उदाहु देवेहि दिन्नं; ",
"ja546:256.3":	"अक्खाहि मे नागराजेतमत्थं, ",
"ja546:256.4":	"यथेव ते लद्धमिदं विमानं”। ",
"ja546:257.1":	"“नाधिच्चलद्धं न परिणामजं मे, ",
"ja546:257.2":	"न सयङ्कतं नापि देवेहि दिन्नं; ",
"ja546:257.3":	"सकेहि कम्मेहि अपापकेहि, ",
"ja546:257.4":	"पुञ्ञेहि मे लद्धमिदं विमानं”। ",
"ja546:258.1":	"“किं ते वतं किं पन ब्रह्मचरियं, ",
"ja546:258.2":	"किस्स सुचिण्णस्स अयं विपाको; ",
"ja546:258.3":	"इद्धी जुती बलवीरियूपपत्ति, ",
"ja546:258.4":	"इदञ्च ते नाग महाविमानं”। ",
"ja546:259.1":	"“अहञ्च भरिया च मनुस्सलोके, ",
"ja546:259.2":	"सद्धा उभो दानपती अहुम्हा; ",
"ja546:259.3":	"ओपानभूतं मे घरं तदासि, ",
"ja546:259.4":	"सन्तप्पिता समणब्राह्मणा च। ",
"ja546:260.1":	"मालञ्च गन्धञ्च विलेपनञ्च, ",
"ja546:260.2":	"पदीपियं सेय्यमुपस्सयञ्च; ",
"ja546:260.3":	"अच्छादनं सायनमन्नपानं, ",
"ja546:260.4":	"सक्कच्च दानानि अदम्ह तत्थ। ",
"ja546:261.1":	"तं मे वतं तं पन ब्रह्मचरियं, ",
"ja546:261.2":	"तस्स सुचिण्णस्स अयं विपाको; ",
"ja546:261.3":	"इद्धी जुती बलवीरियूपपत्ति, ",
"ja546:261.4":	"इदञ्च मे धीर महाविमानं”। ",
"ja546:262.1":	"“एवञ्चे ते लद्धमिदं विमानं, ",
"ja546:262.2":	"जानासि पुञ्ञानं फलूपपत्तिं; ",
"ja546:262.3":	"तस्मा हि धम्मं चर अप्पमत्तो, ",
"ja546:262.4":	"यथा विमानं पुन मावसेसि”। ",
"ja546:263.1":	"“नयिध सन्ति समणब्राह्मणा च, ",
"ja546:263.2":	"येसन्नपानानि ददेमु कत्ते; ",
"ja546:263.3":	"अक्खाहि मे पुच्छितो एतमत्थं, ",
"ja546:263.4":	"यथा विमानं पुन मावसेम”। ",
"ja546:264.1":	"“भोगी हि ते सन्ति इधूपपन्ना, ",
"ja546:264.2":	"पुत्ता च दारा अनुजीविनो च; ",
"ja546:264.3":	"तेसु तुवं वचसा कम्मुना च, ",
"ja546:264.4":	"असम्पदुट्ठो च भवाहि निच्चं। ",
"ja546:265.1":	"एवं तुवं नाग असम्पदोसं, ",
"ja546:265.2":	"अनुपालय वचसा कम्मुना च; ",
"ja546:265.3":	"ठत्वा इध यावतायुकं विमाने, ",
"ja546:265.4":	"उद्धं इतो गच्छसि देवलोकं”। ",
"ja546:266.1":	"“अद्धा हि सो सोचति राजसेट्ठो, ",
"ja546:266.2":	"तया विना यस्स तुवं सजिब्बो; ",
"ja546:266.3":	"दुक्खूपनीतोपि तया समेच्च, ",
"ja546:266.4":	"विन्देय्य पोसो सुखमातुरोपि”। ",
"ja546:267.1":	"“अद्धा सतं भाससि नाग धम्मं, ",
"ja546:267.2":	"अनुत्तरं अत्थपदं सुचिण्णं; ",
"ja546:267.3":	"एतादिसियासु हि आपदासु, ",
"ja546:267.4":	"पञ्ञायते मादिसानं विसेसो”। ",
"ja546:268.1":	"“अक्खाहि नो तायं मुधा नु लद्धो, ",
"ja546:268.2":	"अक्खेहि नो तायं अजेसि जूते; ",
"ja546:268.3":	"धम्मेन लद्धो इति तायमाह, ",
"ja546:268.4":	"कथं नु त्वं हत्थमिमस्स मागतो”। ",
"ja546:269.1":	"“यो मिस्सरो तत्थ अहोसि राजा, ",
"ja546:269.2":	"तमायमक्खेहि अजेसि जूते; ",
"ja546:269.3":	"सो मं जितो राजा इमस्सदासि, ",
"ja546:269.4":	"धम्मेन लद्धोस्मि असाहसेन”। ",
"ja546:270.1":	"महोरगो अत्तमनो उदग्गो, ",
"ja546:270.2":	"सुत्वान धीरस्स सुभासितानि; ",
"ja546:270.3":	"हत्थे गहेत्वान अनोमपञ्ञं, ",
"ja546:270.4":	"पावेक्खि भरियाय तदा सकासे। ",
"ja546:271.1":	"“येन त्वं विमले पण्डु, ",
"ja546:271.2":	"येन भत्तं न रुच्चति; ",
"ja546:271.3":	"न च मे तादिसो वण्णो, ",
"ja546:271.4":	"अयमेसो तमोनुदो। ",
"ja546:272.1":	"यस्स ते हदयेनत्थो, ",
"ja546:272.2":	"आगतायं पभङ्करो; ",
"ja546:272.3":	"तस्स वाक्यं निसामेहि, ",
"ja546:272.4":	"दुल्लभं दस्सनं पुन”। ",
"ja546:273.1":	"दिस्वान तं विमला भूरिपञ्ञं, ",
"ja546:273.2":	"दसङ्गुली अञ्जलिं पग्गहेत्वा; ",
"ja546:273.3":	"हट्ठेन भावेन पतीतरूपा, ",
"ja546:273.4":	"इच्चब्रवि कुरूनं कत्तुसेट्ठं। ",
"ja546:274.1":	"“अदिट्ठपुब्बं दिस्वान, ",
"ja546:274.2":	"मच्चो मच्चुभयट्टितो; ",
"ja546:274.3":	"ब्यम्हितो नाभिवादेसि, ",
"ja546:274.4":	"नयिदं पञ्ञवतामिव”। ",
"ja546:275.1":	"“न चम्हि ब्यम्हितो नागि, ",
"ja546:275.2":	"न च मच्चुभयट्टितो; ",
"ja546:275.3":	"न वज्झो अभिवादेय्य, ",
"ja546:275.4":	"वज्झं वा नाभिवादये। ",
"ja546:276.1":	"कथं नो अभिवादेय्य, ",
"ja546:276.2":	"अभिवादापयेथ वे; ",
"ja546:276.3":	"यं नरो हन्तुमिच्छेय्य, ",
"ja546:276.4":	"तं कम्मं नुपपज्जति”। ",
"ja546:277.1":	"“एवमेतं यथा ब्रूसि, ",
"ja546:277.2":	"सच्चं भाससि पण्डित; ",
"ja546:277.3":	"न वज्झो अभिवादेय्य, ",
"ja546:277.4":	"वज्झं वा नाभिवादये। ",
"ja546:278.1":	"कथं नो अभिवादेय्य, ",
"ja546:278.2":	"अभिवादापयेथ वे; ",
"ja546:278.3":	"यं नरो हन्तुमिच्छेय्य, ",
"ja546:278.4":	"तं कम्मं नुपपज्जति”। ",
"ja546:279.1":	"“असस्सतं सस्सतं नु तवयिदं, ",
"ja546:279.2":	"इद्धी जुती बलवीरियूपपत्ति; ",
"ja546:279.3":	"पुच्छामि तं नागकञ्ञेतमत्थं, ",
"ja546:279.4":	"कथं नु ते लद्धमिदं विमानं। ",
"ja546:280.1":	"अधिच्चलद्धं परिणामजं ते, ",
"ja546:280.2":	"सयङ्कतं उदाहु देवेहि दिन्नं; ",
"ja546:280.3":	"अक्खाहि मे नागकञ्ञेतमत्थं, ",
"ja546:280.4":	"यथेव ते लद्धमिदं विमानं”। ",
"ja546:281.1":	"“नाधिच्चलद्धं न परिणामजं मे, ",
"ja546:281.2":	"न सयं कतं नापि देवेहि दिन्नं; ",
"ja546:281.3":	"सकेहि कम्मेहि अपापकेहि, ",
"ja546:281.4":	"पुञ्ञेहि मे लद्धमिदं विमानं”। ",
"ja546:282.1":	"“किं ते वतं किं पन ब्रह्मचरियं, ",
"ja546:282.2":	"किस्स सुचिण्णस्स अयं विपाको; ",
"ja546:282.3":	"इद्धी जुती बलवीरियूपपत्ति, ",
"ja546:282.4":	"इदञ्च ते नागि महाविमानं”। ",
"ja546:283.1":	"“अहञ्च खो सामिको चापि मय्हं, ",
"ja546:283.2":	"सद्धा उभो दानपती अहुम्हा; ",
"ja546:283.3":	"ओपानभूतं मे घरं तदासि, ",
"ja546:283.4":	"सन्तप्पिता समणब्राह्मणा च। ",
"ja546:284.1":	"मालञ्च गन्धञ्च विलेपनञ्च, ",
"ja546:284.2":	"पदीपियं सेय्यमुपस्सयञ्च; ",
"ja546:284.3":	"अच्छादनं सायनमन्नपानं, ",
"ja546:284.4":	"सक्कच्च दानानि अदम्ह तत्थ। ",
"ja546:285.1":	"तं मे वतं तं पन ब्रह्मचरियं, ",
"ja546:285.2":	"तस्स सुचिण्णस्स अयं विपाको; ",
"ja546:285.3":	"इद्धी जुती बलवीरियूपपत्ति, ",
"ja546:285.4":	"इदञ्च मे धीर महाविमानं”। ",
"ja546:286.1":	"“एवञ्चे ते लद्धमिदं विमानं, ",
"ja546:286.2":	"जानासि पुञ्ञानं फलूपपत्तिं; ",
"ja546:286.3":	"तस्मा हि धम्मं चर अप्पमत्ता, ",
"ja546:286.4":	"यथा विमानं पुन मावसेसि”। ",
"ja546:287.1":	"“नयिध सन्ति समणब्राह्मणा च, ",
"ja546:287.2":	"येसन्नपानानि ददेमु कत्ते; ",
"ja546:287.3":	"अक्खाहि मे पुच्छितो एतमत्थं, ",
"ja546:287.4":	"यथा विमानं पुन मावसेम”। ",
"ja546:288.1":	"“भोगी हि ते सन्ति इधूपपन्ना, ",
"ja546:288.2":	"पुत्ता च दारा अनुजीविनो च; ",
"ja546:288.3":	"तेसु तुवं वचसा कम्मुना च, ",
"ja546:288.4":	"असम्पदुट्ठा च भवाहि निच्चं। ",
"ja546:289.1":	"एवं तुवं नागि असम्पदोसं, ",
"ja546:289.2":	"अनुपालय वचसा कम्मुना च; ",
"ja546:289.3":	"ठत्वा इध यावतायुकं विमाने, ",
"ja546:289.4":	"उद्धं इतो गच्छसि देवलोकं”। ",
"ja546:290.1":	"“अद्धा हि सो सोचति राजसेट्ठो, ",
"ja546:290.2":	"तया विना यस्स तुवं सजिब्बो; ",
"ja546:290.3":	"दुक्खूपनीतोपि तया समेच्च, ",
"ja546:290.4":	"विन्देय्य पोसो सुखमातुरोपि”। ",
"ja546:291.1":	"“अद्धा सतं भाससि नागि धम्मं, ",
"ja546:291.2":	"अनुत्तरं अत्थपदं सुचिण्णं; ",
"ja546:291.3":	"एतादिसियासु हि आपदासु, ",
"ja546:291.4":	"पञ्ञायते मादिसानं विसेसो”। ",
"ja546:292.1":	"“अक्खाहि नो तायं मुधा नु लद्धो, ",
"ja546:292.2":	"अक्खेहि नो तायं अजेसि जूते; ",
"ja546:292.3":	"धम्मेन लद्धो इति तायमाह, ",
"ja546:292.4":	"कथं नु त्वं हत्थमिमस्स मागतो”। ",
"ja546:293.1":	"“यो मिस्सरो तत्थ अहोसि राजा, ",
"ja546:293.2":	"तमायमक्खेहि अजेसि जूते; ",
"ja546:293.3":	"सो मं जितो राजा इमस्सदासि, ",
"ja546:293.4":	"धम्मेन लद्धोस्मि असाहसेन”। ",
"ja546:294.1":	"यथेव वरुणो नागो, ",
"ja546:294.2":	"पञ्हं पुच्छित्थ पण्डितं; ",
"ja546:294.3":	"तथेव नागकञ्ञापि, ",
"ja546:294.4":	"पञ्हं पुच्छित्थ पण्डितं। ",
"ja546:295.1":	"यथेव वरुणं नागं, ",
"ja546:295.2":	"धीरो तोसेसि पुच्छितो; ",
"ja546:295.3":	"तथेव नागकञ्ञम्पि, ",
"ja546:295.4":	"धीरो तोसेसि पुच्छितो। ",
"ja546:296.1":	"उभोपि ते अत्तमने विदित्वा, ",
"ja546:296.2":	"महोरगं नागकञ्ञञ्च धीरो; ",
"ja546:296.3":	"अछम्भी अभीतो अलोमहट्ठो, ",
"ja546:296.4":	"इच्चब्रवि वरुणं नागराजानं। ",
"ja546:297.1":	"“मा रोधयि नाग आयाहमस्मि, ",
"ja546:297.2":	"येन तवत्थो इदं सरीरं; ",
"ja546:297.3":	"हदयेन मंसेन करोहि किच्चं, ",
"ja546:297.4":	"सयं करिस्सामि यथामति ते”। ",
"ja546:298.1":	"“पञ्ञा हवे हदयं पण्डितानं, ",
"ja546:298.2":	"ते त्यम्ह पञ्ञाय मयं सुतुट्ठा; ",
"ja546:298.3":	"अनूननामो लभतज्ज दारं, ",
"ja546:298.4":	"अज्जेव तं कुरुयो पापयातु”। ",
"ja546:299.1":	"स पुण्णको अत्तमनो उदग्गो, ",
"ja546:299.2":	"इरन्धतिं नागकञ्ञं लभित्वा; ",
"ja546:299.3":	"हट्ठेन भावेन पतीतरूपो, ",
"ja546:299.4":	"इच्चब्रवि कुरूनं कत्तुसेट्ठं। ",
"ja546:300.1":	"“भरियाय मं त्वं अकरि समङ्गिं, ",
"ja546:300.2":	"अहञ्च ते विधुर करोमि किच्चं; ",
"ja546:300.3":	"इदञ्च ते मणिरतनं ददामि, ",
"ja546:300.4":	"अज्जेव तं कुरुयो पापयामि”। ",
"ja546:301.1":	"“अजेय्यमेसा तव होतु मेत्ति, ",
"ja546:301.2":	"भरियाय कच्चान पियाय सद्धिं; ",
"ja546:301.3":	"आनन्दि वित्तो सुमनो पतीतो, ",
"ja546:301.4":	"दत्वा मणिं मञ्च नयिन्दपत्थं”। ",
"ja546:302.1":	"स पुण्णको कुरूनं कत्तुसेट्ठं, ",
"ja546:302.2":	"निसीदयी पुरतो आसनस्मिं; ",
"ja546:302.3":	"आदाय कत्तारमनोमपञ्ञं, ",
"ja546:302.4":	"उपानयी नगरं इन्दपत्थं। ",
"ja546:303.1":	"मनो मनुस्सस्स यथापि गच्छे, ",
"ja546:303.2":	"ततोपिस्स खिप्पतरं अहोसि; ",
"ja546:303.3":	"स पुण्णको कुरूनं कत्तुसेट्ठं, ",
"ja546:303.4":	"उपानयी नगरं इन्दपत्थं। ",
"ja546:304.1":	"“एतिन्दपत्थं नगरं पदिस्सति, ",
"ja546:304.2":	"रम्मानि च अम्बवनानि भागसो; ",
"ja546:304.3":	"अहञ्च भरियाय समङ्गिभूतो, ",
"ja546:304.4":	"तुवञ्च पत्तोसि सकं निकेतं”। ",
"ja546:305.1":	"स पुण्णको कुरूनं कत्तुसेट्ठं, ",
"ja546:305.2":	"ओरोपिय धम्मसभाय मज्झे; ",
"ja546:305.3":	"आजञ्ञमारुय्ह अनोमवण्णो, ",
"ja546:305.4":	"पक्कामि वेहायसमन्तलिक्खे। ",
"ja546:306.1":	"तं दिस्वा राजा परमप्पतीतो, ",
"ja546:306.2":	"उट्ठाय बाहाहि पलिस्सजित्वा; ",
"ja546:306.3":	"अविकम्पयं धम्मसभाय मज्झे, ",
"ja546:306.4":	"निसीदयी पमुखमासनस्मिं। ",
"ja546:307.1":	"“त्वं नो विनेतासि रथंव नद्धं, ",
"ja546:307.2":	"नन्दन्ति तं कुरुयो दस्सनेन; ",
"ja546:307.3":	"अक्खाहि मे पुच्छितो एतमत्थं, ",
"ja546:307.4":	"कथं पमोक्खो अहु माणवस्स”। ",
"ja546:308.1":	"“यं माणवोत्याभिवदी जनिन्द, ",
"ja546:308.2":	"न सो मनुस्सो नरवीरसेट्ठ; ",
"ja546:308.3":	"यदि ते सुतो पुण्णको नाम यक्खो, ",
"ja546:308.4":	"रञ्ञो कुवेरस्स हि सो सजिब्बो। ",
"ja546:309.1":	"भूमिन्धरो वरुणो नाम नागो, ",
"ja546:309.2":	"ब्रहा सुची वण्णबलूपपन्नो; ",
"ja546:309.3":	"तस्सानुजं धीतरं कामयानो, ",
"ja546:309.4":	"इरन्धती नाम सा नागकञ्ञा। ",
"ja546:310.1":	"तस्सा सुमज्झाय पियाय हेतु, ",
"ja546:310.2":	"पतारयित्थ मरणाय मय्हं; ",
"ja546:310.3":	"सो चेव भरियाय समङ्गिभूतो, ",
"ja546:310.4":	"अहञ्च अनुञ्ञातो मणि च लद्धो”। ",
"ja546:311.1":	"“रुक्खो हि मय्हं पद्वारे सुजातो, ",
"ja546:311.2":	"पञ्ञाक्खन्धो सीलमयस्स साखा; ",
"ja546:311.3":	"अत्थे च धम्मे च ठितो निपाको, ",
"ja546:311.4":	"गवप्फलो हत्थिगवास्सछन्नो। ",
"ja546:312.1":	"नच्चगीततूरियाभिनादिते, ",
"ja546:312.2":	"उच्छिज्ज सेनं पुरिसो अहासि; ",
"ja546:312.3":	"सो नो अयं आगतो सन्निकेतं, ",
"ja546:312.4":	"रुक्खस्सिमस्सापचितिं करोथ। ",
"ja546:313.1":	"ये केचि वित्ता मम पच्चयेन, ",
"ja546:313.2":	"सब्बेव ते पातुकरोन्तु अज्ज; ",
"ja546:313.3":	"तिब्बानि कत्वान उपायनानि, ",
"ja546:313.4":	"रुक्खस्सिमस्सापचितिं करोथ। ",
"ja546:314.1":	"ये केचि बद्धा मम अत्थि रट्ठे, ",
"ja546:314.2":	"सब्बेव ते बन्धना मोचयन्तु; ",
"ja546:314.3":	"यथेव यं बन्धनस्मा पमुत्तो, ",
"ja546:314.4":	"एवमेते मुञ्चरे बन्धनस्मा। ",
"ja546:315.1":	"उन्नङ्गला मासमिमं करोन्तु, ",
"ja546:315.2":	"मंसोदनं ब्राह्मणा भक्खयन्तु; ",
"ja546:315.3":	"अमज्जपा मज्जरहा पिवन्तु, ",
"ja546:315.4":	"पुण्णाहि थालाहि पलिस्सुताहि। ",
"ja546:316.1":	"महापथं निच्च समव्हयन्तु, ",
"ja546:316.2":	"तिब्बञ्च रक्खं विदहन्तु रट्ठे; ",
"ja546:316.3":	"यथाञ्ञमञ्ञं न विहेठयेय्युं, ",
"ja546:316.4":	"रुक्खस्सिमस्सापचितिं करोथ”। ",
"ja546:317.1":	"ओरोधा च कुमारा च, ",
"ja546:317.2":	"वेसियाना च ब्राह्मणा; ",
"ja546:317.3":	"बहुं अन्नञ्च पानञ्च, ",
"ja546:317.4":	"पण्डितस्साभिहारयुं। ",
"ja546:318.1":	"हत्थारोहा अनीकट्ठा, ",
"ja546:318.2":	"रथिका पत्तिकारका; ",
"ja546:318.3":	"बहुं अन्नञ्च पानञ्च, ",
"ja546:318.4":	"पण्डितस्साभिहारयुं। ",
"ja546:319.1":	"समागता जानपदा, ",
"ja546:319.2":	"नेगमा च समागता; ",
"ja546:319.3":	"बहुं अन्नञ्च पानञ्च, ",
"ja546:319.4":	"पण्डितस्साभिहारयुं। ",
"ja546:320.1":	"बहुजनो पसन्नोसि, ",
"ja546:320.2":	"दिस्वा पण्डितमागते; ",
"ja546:320.3":	"पण्डितम्हि अनुप्पत्ते, ",
"ja546:320.4":	"चेलुक्खेपो पवत्तथाति। ",
"ja546:321.1":	"विधुरजातकं नवमं। "
}	
