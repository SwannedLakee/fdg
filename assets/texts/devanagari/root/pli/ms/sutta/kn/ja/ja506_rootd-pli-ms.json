{	
"ja506:0.1":	"जातक ",
"ja506:0.2":	"वीसतिनिपात ",
"ja506:0.3":	"मातङ्गवग्ग ",
"ja506:0.4":	"१०। चम्पेय्यजातक ",
"ja506:1.1":	"“का नु विज्जुरिवाभासि, ",
"ja506:1.2":	"ओसधी विय तारका; ",
"ja506:1.3":	"देवता नुसि गन्धब्बी, ",
"ja506:1.4":	"न तं मञ्ञामि मानुसिं”। ",
"ja506:2.1":	"“नम्हि देवी न गन्धब्बी, ",
"ja506:2.2":	"न महाराज मानुसी; ",
"ja506:2.3":	"नागकञ्ञास्मि भद्दन्ते, ",
"ja506:2.4":	"अत्थेनम्हि इधागता”। ",
"ja506:3.1":	"“विब्भन्तचित्ता कुपितिन्द्रियासि, ",
"ja506:3.2":	"नेत्तेहि ते वारिगणा सवन्ति; ",
"ja506:3.3":	"किं ते नट्ठं किं पन पत्थयाना, ",
"ja506:3.4":	"इधागता नारि तदिङ्घ ब्रूहि”। ",
"ja506:4.1":	"“यमुग्गतेजो उरगोति चाहु, ",
"ja506:4.2":	"नागोति नं आहु जना जनिन्द; ",
"ja506:4.3":	"तमग्गही पुरिसो जीविकत्थो, ",
"ja506:4.4":	"तं बन्धना मुञ्च पती ममेसो”। ",
"ja506:5.1":	"“कथं न्वयं बलविरियूपपन्नो, ",
"ja506:5.2":	"हत्थत्तमागच्छि वनिब्बकस्स; ",
"ja506:5.3":	"अक्खाहि मे नागकञ्ञे तमत्थं, ",
"ja506:5.4":	"कथं विजानेमु गहीतनागं”। ",
"ja506:6.1":	"“नगरम्पि नागो भस्मं करेय्य, ",
"ja506:6.2":	"तथा हि सो बलविरियूपपन्नो; ",
"ja506:6.3":	"धम्मञ्च नागो अपचायमानो, ",
"ja506:6.4":	"तस्मा परक्कम्म तपो करोति। ",
"ja506:7.1":	"चातुद्दसिं पञ्चदसिञ्च राज, ",
"ja506:7.2":	"चतुप्पथे सम्मति नागराजा; ",
"ja506:7.3":	"तमग्गही पुरिसो जीविकत्थो, ",
"ja506:7.4":	"तं बन्धना मुञ्च पती ममेसो”। ",
"ja506:8.1":	"“सोळसित्थिसहस्सानि, ",
"ja506:8.2":	"आमुत्तमणिकुण्डला; ",
"ja506:8.3":	"वारिगेहसया नारी, ",
"ja506:8.4":	"तापि तं सरणं गता। ",
"ja506:9.1":	"धम्मेन मोचेहि असाहसेन, ",
"ja506:9.2":	"गामेन निक्खेन गवं सतेन; ",
"ja506:9.3":	"ओस्सट्ठकायो उरगो चरातु, ",
"ja506:9.4":	"पुञ्ञत्थिको मुञ्चतु बन्धनस्मा”। ",
"ja506:10.1":	"“धम्मेन मोचेमि असाहसेन, ",
"ja506:10.2":	"गामेन निक्खेन गवं सतेन; ",
"ja506:10.3":	"ओस्सट्ठकायो उरगो चरातु, ",
"ja506:10.4":	"पुञ्ञत्थिको मुञ्चतु बन्धनस्मा। ",
"ja506:11.1":	"दम्मि निक्खसतं लुद्द, ",
"ja506:11.2":	"थूलञ्च मणिकुण्डलं; ",
"ja506:11.3":	"चतुस्सदञ्च पल्लङ्कं, ",
"ja506:11.4":	"उमापुप्फसरिन्निभं। ",
"ja506:12.1":	"द्वे च सादिसियो भरिया, ",
"ja506:12.2":	"उसभञ्च गवं सतं; ",
"ja506:12.3":	"ओस्सट्ठकायो उरगो चरातु, ",
"ja506:12.4":	"पुञ्ञत्थिको मुञ्चतु बन्धनस्मा”। ",
"ja506:13.1":	"“विनापि दाना तव वचनं जनिन्द, ",
"ja506:13.2":	"मुञ्चेमु नं उरगं बन्धनस्मा; ",
"ja506:13.3":	"ओस्सट्ठकायो उरगो चरातु, ",
"ja506:13.4":	"पुञ्ञत्थिको मुञ्चतु बन्धनस्मा”। ",
"ja506:14.1":	"मुत्तो चम्पेय्यको नागो, ",
"ja506:14.2":	"राजानं एतदब्रवि; ",
"ja506:14.3":	"“नमो ते कासिराजत्थु, ",
"ja506:14.4":	"नमो ते कासिवड्ढन; ",
"ja506:14.5":	"अञ्जलिं ते पग्गण्हामि, ",
"ja506:14.6":	"पस्सेय्यं मे निवेसनं”। ",
"ja506:15.1":	"“अद्धा हि दुब्बिस्ससमेतमाहु, ",
"ja506:15.2":	"यं मानुसो विस्ससे अमानुसम्हि; ",
"ja506:15.3":	"सचे च मं याचसि एतमत्थं, ",
"ja506:15.4":	"दक्खेमु ते नाग निवेसनानि”। ",
"ja506:16.1":	"“सचेपि वातो गिरिमावहेय्य, ",
"ja506:16.2":	"चन्दो च सुरियो च छमा पतेय्युं; ",
"ja506:16.3":	"सब्बा च नज्जो पटिसोतं वजेय्युं, ",
"ja506:16.4":	"न त्वेवहं राज मुसा भणेय्यं। ",
"ja506:17.1":	"नभं फलेय्य उदधीपि सुस्से, ",
"ja506:17.2":	"संवट्टये भूतधरा वसुन्धरा; ",
"ja506:17.3":	"सिलुच्चयो मेरु समूलमुप्पते, ",
"ja506:17.4":	"न त्वेवहं राज मुसा भणेय्यं”। ",
"ja506:18.1":	"“अद्धा हि दुब्बिस्ससमेतमाहु, ",
"ja506:18.2":	"यं मानुसो विस्ससे अमानुसम्हि; ",
"ja506:18.3":	"सचे च मं याचसि एतमत्थं, ",
"ja506:18.4":	"दक्खेमु ते नाग निवेसनानि। ",
"ja506:19.1":	"तुम्हे खोत्थ घोरविसा उळारा, ",
"ja506:19.2":	"महातेजा खिप्पकोपी च होथ; ",
"ja506:19.3":	"मङ्कारणा बन्धनस्मा पमुत्तो, ",
"ja506:19.4":	"अरहसि नो जानितुये कतानि”। ",
"ja506:20.1":	"“सो पच्चतं निरये घोररूपे, ",
"ja506:20.2":	"मा कायिकं सातमलत्थ किञ्चि; ",
"ja506:20.3":	"पेळाय बद्धो मरणं उपेतु, ",
"ja506:20.4":	"यो तादिसं कम्मकतं न जाने”। ",
"ja506:21.1":	"“सच्चप्पटिञ्ञा तव मेस होतु, ",
"ja506:21.2":	"अक्कोधनो होहि अनुपनाही; ",
"ja506:21.3":	"सब्बञ्च ते नागकुलं सुपण्णा, ",
"ja506:21.4":	"अग्गिंव गिम्हेसु विवज्जयन्तु”। ",
"ja506:22.1":	"“अनुकम्पसी नागकुलं जनिन्द, ",
"ja506:22.2":	"माता यथा सुप्पियं एकपुत्तं; ",
"ja506:22.3":	"अहञ्च ते नागकुलेन सद्धिं, ",
"ja506:22.4":	"काहामि वेय्यावटिकं उळारं”। ",
"ja506:23.1":	"“योजेन्तु वे राजरथे सुचित्ते, ",
"ja506:23.2":	"कम्बोजके अस्सतरे सुदन्ते; ",
"ja506:23.3":	"नागे च योजेन्तु सुवण्णकप्पने, ",
"ja506:23.4":	"दक्खेमु नागस्स निवेसनानि”। ",
"ja506:24.1":	"भेरी मुदिङ्गा पणवा च सङ्खा, ",
"ja506:24.2":	"अवज्जयिंसु उग्गसेनस्स रञ्ञो; ",
"ja506:24.3":	"पायासि राजा बहुसोभमानो, ",
"ja506:24.4":	"पुरक्खतो नारिगणस्स मज्झे। ",
"ja506:25.1":	"सुवण्णचितकं भूमिं, ",
"ja506:25.2":	"अद्दक्खि कासिवड्ढनो; ",
"ja506:25.3":	"सोवण्णमयपासादे, ",
"ja506:25.4":	"वेळुरियफलकत्थते। ",
"ja506:26.1":	"स राजा पाविसि ब्यम्हं, ",
"ja506:26.2":	"चम्पेय्यस्स निवेसनं; ",
"ja506:26.3":	"आदिच्चवण्णसन्निभं, ",
"ja506:26.4":	"कंसविज्जु पभस्सरं। ",
"ja506:27.1":	"नानारुक्खेहि सञ्छन्नं, ",
"ja506:27.2":	"नानागन्धसमीरितं; ",
"ja506:27.3":	"सो पावेक्खि कासिराजा, ",
"ja506:27.4":	"चम्पेय्यस्स निवेसनं। ",
"ja506:28.1":	"पविट्ठस्मिं कासिरञ्ञे, ",
"ja506:28.2":	"चम्पेय्यस्स निवेसनं; ",
"ja506:28.3":	"दिब्बा तूरिया पवज्जिंसु, ",
"ja506:28.4":	"नागकञ्ञा च नच्चिसुं। ",
"ja506:29.1":	"तं नागकञ्ञा चरितं गणेन, ",
"ja506:29.2":	"अन्वारुही कासिराजा पसन्नो; ",
"ja506:29.3":	"निसीदि सोवण्णमयम्हि पीठे, ",
"ja506:29.4":	"सापस्सये चन्दनसारलित्ते। ",
"ja506:30.1":	"सो तत्थ भुत्वा च अथो रमित्वा, ",
"ja506:30.2":	"चम्पेय्यकं कासिराजा अवोच; ",
"ja506:30.3":	"“विमानसेट्ठानि इमानि तुय्हं, ",
"ja506:30.4":	"आदिच्चवण्णानि पभस्सरानि; ",
"ja506:30.5":	"नेतादिसं अत्थि मनुस्सलोके, ",
"ja506:30.6":	"किं पत्थयं नाग तपो करोसि। ",
"ja506:31.1":	"ता कम्बुकायूरधरा सुवत्था, ",
"ja506:31.2":	"वट्टङ्गुली तम्बतलूपपन्ना; ",
"ja506:31.3":	"पग्गय्ह पायेन्ति अनोमवण्णा, ",
"ja506:31.4":	"नेतादिसं अत्थि मनुस्सलोके; ",
"ja506:31.5":	"किं पत्थयं नाग तपो करोसि। ",
"ja506:32.1":	"नज्जो च तेमा पुथुलोममच्छा, ",
"ja506:32.2":	"आटा सकुन्ताभिरुदा सुतित्था; ",
"ja506:32.3":	"नेतादिसं अत्थि मनुस्सलोके, ",
"ja506:32.4":	"किं पत्थयं नाग तपो करोसि। ",
"ja506:33.1":	"कोञ्चा मयूरा दिविया च हंसा, ",
"ja506:33.2":	"वग्गुस्सरा कोकिला सम्पतन्ति; ",
"ja506:33.3":	"नेतादिसं अत्थि मनुस्सलोके, ",
"ja506:33.4":	"किं पत्थयं नाग तपो करोसि। ",
"ja506:34.1":	"अम्बा च साला तिलका च जम्बुयो, ",
"ja506:34.2":	"उद्दालका पाटलियो च फुल्ला; ",
"ja506:34.3":	"नेतादिसं अत्थि मनुस्सलोके, ",
"ja506:34.4":	"किं पत्थयं नाग तपो करोसि। ",
"ja506:35.1":	"इमा च ते पोक्खरञ्ञो समन्ततो, ",
"ja506:35.2":	"दिब्बा च गन्धा सततं पवायन्ति; ",
"ja506:35.3":	"नेतादिसं अत्थि मनुस्सलोके, ",
"ja506:35.4":	"किं पत्थयं नाग तपो करोसि”। ",
"ja506:36.1":	"“न पुत्तहेतु न धनस्स हेतु, ",
"ja506:36.2":	"न आयुनो चापि जनिन्द हेतु; ",
"ja506:36.3":	"मनुस्सयोनिं अभिपत्थयानो, ",
"ja506:36.4":	"तस्मा परक्कम्म तपो करोमि”। ",
"ja506:37.1":	"“त्वं लोहितक्खो विहतन्तरंसो, ",
"ja506:37.2":	"अलङ्कतो कप्पितकेसमस्सु; ",
"ja506:37.3":	"सुरोसितो लोहितचन्दनेन, ",
"ja506:37.4":	"गन्धब्बराजाव दिसा पभाससि। ",
"ja506:38.1":	"देविद्धिपत्तोसि महानुभावो, ",
"ja506:38.2":	"सब्बेहि कामेहि समङ्गिभूतो; ",
"ja506:38.3":	"पुच्छामि तं नागराजेतमत्थं, ",
"ja506:38.4":	"सेय्यो इतो केन मनुस्सलोको”। ",
"ja506:39.1":	"“जनिन्द नाञ्ञत्र मनुस्सलोका, ",
"ja506:39.2":	"सुद्धी व संविज्जति संयमो वा; ",
"ja506:39.3":	"अहञ्च लद्धान मनुस्सयोनिं, ",
"ja506:39.4":	"काहामि जातिमरणस्स अन्तं”। ",
"ja506:40.1":	"“अद्धा हवे सेवितब्बा सपञ्ञा, ",
"ja506:40.2":	"बहुस्सुता ये बहुठानचिन्तिनो; ",
"ja506:40.3":	"नारियो च दिस्वान तुवञ्च नाग, ",
"ja506:40.4":	"काहामि पुञ्ञानि अनप्पकानि”। ",
"ja506:41.1":	"“अद्धा हवे सेवितब्बा सपञ्ञा, ",
"ja506:41.2":	"बहुस्सुता ये बहुठानचिन्तिनो; ",
"ja506:41.3":	"नारियो च दिस्वान ममञ्च राज, ",
"ja506:41.4":	"करोहि पुञ्ञानि अनप्पकानि”। ",
"ja506:42.1":	"“इदञ्च मे जातरूपं पहूतं, ",
"ja506:42.2":	"रासी सुवण्णस्स च तालमत्ता; ",
"ja506:42.3":	"इतो हरित्वान सुवण्णघरानि, ",
"ja506:42.4":	"करस्सु रूपियपाकारं करोन्तु। ",
"ja506:43.1":	"मुत्ता च वाहसहस्सानि पञ्च, ",
"ja506:43.2":	"वेळुरियमिस्सानि इतो हरित्वा; ",
"ja506:43.3":	"अन्तेपुरे भूमियं सन्थरन्तु, ",
"ja506:43.4":	"निक्कद्दमा हेहिति नीरजा च। ",
"ja506:44.1":	"एतादिसं आवस राजसेट्ठ, ",
"ja506:44.2":	"विमानसेट्ठं बहु सोभमानं; ",
"ja506:44.3":	"बाराणसिं नगरं इद्धं फीतं, ",
"ja506:44.4":	"रज्जञ्च कारेहि अनोमपञ्ञा”ति। ",
"ja506:45.1":	"चम्पेय्यजातकं दसमं। "
}	
