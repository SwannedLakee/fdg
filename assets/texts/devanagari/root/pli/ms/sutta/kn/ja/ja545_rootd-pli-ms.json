{	
"ja545:0.1":	"जातक ",
"ja545:0.2":	"महानिपात ",
"ja545:0.3":	"मूगपक्खवग्ग ",
"ja545:0.4":	"८। महानारदकस्सपजातक ",
"ja545:1.1":	"अहु राजा विदेहानं, ",
"ja545:1.2":	"अङ्गति नाम खत्तियो; ",
"ja545:1.3":	"पहूतयोग्गो धनिमा, ",
"ja545:1.4":	"अनन्तबलपोरिसो। ",
"ja545:2.1":	"सो च पन्नरसिं रत्तिं, ",
"ja545:2.2":	"पुरिमयामे अनागते; ",
"ja545:2.3":	"चातुमासा कोमुदिया, ",
"ja545:2.4":	"अमच्चे सन्निपातयि। ",
"ja545:3.1":	"पण्डिते सुतसम्पन्ने, ",
"ja545:3.2":	"म्हितपुब्बे विचक्खणे; ",
"ja545:3.3":	"विजयञ्च सुनामञ्च, ",
"ja545:3.4":	"सेनापतिं अलातकं। ",
"ja545:4.1":	"तमनुपुच्छि वेदेहो, ",
"ja545:4.2":	"“पच्चेकं ब्रूथ सं रुचिं; ",
"ja545:4.3":	"चातुमासा कोमुदज्ज, ",
"ja545:4.4":	"जुण्हं ब्यपहतं तमं; ",
"ja545:4.5":	"कायज्ज रतिया रत्तिं, ",
"ja545:4.6":	"विहरेमु इमं उतुं”। ",
"ja545:5.1":	"ततो सेनापति रञ्ञो, ",
"ja545:5.2":	"अलातो एतदब्रवि; ",
"ja545:5.3":	"“हट्ठं योग्गं बलं सब्बं, ",
"ja545:5.4":	"सेनं सन्नाहयामसे। ",
"ja545:6.1":	"निय्याम देव युद्धाय, ",
"ja545:6.2":	"अनन्तबलपोरिसा; ",
"ja545:6.3":	"ये ते वसं न आयन्ति, ",
"ja545:6.4":	"वसं उपनयामसे; ",
"ja545:6.5":	"एसा मय्हं सका दिट्ठि, ",
"ja545:6.6":	"अजितं ओजिनामसे”। ",
"ja545:7.1":	"अलातस्स वचो सुत्वा, ",
"ja545:7.2":	"सुनामो एतदब्रवि; ",
"ja545:7.3":	"“सब्बे तुय्हं महाराज, ",
"ja545:7.4":	"अमित्ता वसमागता। ",
"ja545:8.1":	"निक्खित्तसत्था पच्चत्था, ",
"ja545:8.2":	"निवातमनुवत्तरे; ",
"ja545:8.3":	"उत्तमो उस्सवो अज्ज, ",
"ja545:8.4":	"न युद्धं मम रुच्चति। ",
"ja545:9.1":	"अन्नपानञ्च खज्जञ्च, ",
"ja545:9.2":	"खिप्पं अभिहरन्तु ते; ",
"ja545:9.3":	"रमस्सु देव कामेहि, ",
"ja545:9.4":	"नच्चगीते सुवादिते”। ",
"ja545:10.1":	"सुनामस्स वचो सुत्वा, ",
"ja545:10.2":	"विजयो एतदब्रवि; ",
"ja545:10.3":	"“सब्बे कामा महाराज, ",
"ja545:10.4":	"निच्चं तव मुपट्ठिता। ",
"ja545:11.1":	"न हेते दुल्लभा देव, ",
"ja545:11.2":	"तव कामेहि मोदितुं; ",
"ja545:11.3":	"सदापि कामा सुलभा, ",
"ja545:11.4":	"नेतं चित्तमतं मम। ",
"ja545:12.1":	"समणं ब्राह्मणं वापि, ",
"ja545:12.2":	"उपासेमु बहुस्सुतं; ",
"ja545:12.3":	"यो नज्ज विनये कङ्खं, ",
"ja545:12.4":	"अत्थधम्मविदू इसे”। ",
"ja545:13.1":	"विजयस्स वचो सुत्वा, ",
"ja545:13.2":	"राजा अङ्गति मब्रवि; ",
"ja545:13.3":	"“यथा विजयो भणति, ",
"ja545:13.4":	"मय्हम्पेतंव रुच्चति। ",
"ja545:14.1":	"समणं ब्राह्मणं वापि, ",
"ja545:14.2":	"उपासेमु बहुस्सुतं; ",
"ja545:14.3":	"यो नज्ज विनये कङ्खं, ",
"ja545:14.4":	"अत्थधम्मविदू इसे। ",
"ja545:15.1":	"सब्बेव सन्ता करोथ मतिं, ",
"ja545:15.2":	"कं उपासेमु पण्डितं; ",
"ja545:15.3":	"यो नज्ज विनये कङ्खं, ",
"ja545:15.4":	"अत्थधम्मविदू इसे”। ",
"ja545:16.1":	"वेदेहस्स वचो सुत्वा, ",
"ja545:16.2":	"अलातो एतदब्रवि; ",
"ja545:16.3":	"“अत्थायं मिगदायस्मिं, ",
"ja545:16.4":	"अचेलो धीरसम्मतो। ",
"ja545:17.1":	"गुणो कस्सपगोत्तायं, ",
"ja545:17.2":	"सुतो चित्रकथी गणी; ",
"ja545:17.3":	"तं देव पयिरुपासेमु, ",
"ja545:17.4":	"सो नो कङ्खं विनेस्सति”। ",
"ja545:18.1":	"अलातस्स वचो सुत्वा, ",
"ja545:18.2":	"राजा चोदेसि सारथिं; ",
"ja545:18.3":	"“मिगदायं गमिस्साम, ",
"ja545:18.4":	"युत्तं यानं इधानय”। ",
"ja545:19.1":	"तस्स यानं अयोजेसुं, ",
"ja545:19.2":	"दन्तं रूपियपक्खरं; ",
"ja545:19.3":	"सुक्कमट्ठपरिवारं, ",
"ja545:19.4":	"पण्डरं दोसिनामुखं। ",
"ja545:20.1":	"तत्रासुं कुमुदायुत्ता, ",
"ja545:20.2":	"चत्तारो सिन्धवा हया; ",
"ja545:20.3":	"अनिलूपमसमुप्पाता, ",
"ja545:20.4":	"सुदन्ता सोण्णमालिनो। ",
"ja545:21.1":	"सेतच्छत्तं सेतरथो, ",
"ja545:21.2":	"सेतस्सा सेतबीजनी; ",
"ja545:21.3":	"वेदेहो सहमच्चेहि, ",
"ja545:21.4":	"निय्यं चन्दोव सोभति। ",
"ja545:22.1":	"तमनुयायिंसु बहवो, ",
"ja545:22.2":	"इन्दिखग्गधरा बली; ",
"ja545:22.3":	"अस्सपिट्ठिगता वीरा, ",
"ja545:22.4":	"नरा नरवराधिपं। ",
"ja545:23.1":	"सो मुहुत्तंव यायित्वा, ",
"ja545:23.2":	"याना ओरुय्ह खत्तियो; ",
"ja545:23.3":	"वेदेहो सहमच्चेहि, ",
"ja545:23.4":	"पत्ती गुणमुपागमि। ",
"ja545:24.1":	"येपि तत्थ तदा आसुं, ",
"ja545:24.2":	"ब्राह्मणिब्भा समागता; ",
"ja545:24.3":	"न ते अपनयी राजा, ",
"ja545:24.4":	"अकतं भूमिमागते। ",
"ja545:25.1":	"ततो सो मुदुका भिसिया, ",
"ja545:25.2":	"मुदुचित्तकसन्थते; ",
"ja545:25.3":	"मुदुपच्चत्थते राजा, ",
"ja545:25.4":	"एकमन्तं उपाविसि। ",
"ja545:26.1":	"निसज्ज राजा सम्मोदि, ",
"ja545:26.2":	"कथं सारणियं ततो; ",
"ja545:26.3":	"“कच्चि यापनियं भन्ते, ",
"ja545:26.4":	"वातानमवियग्गता। ",
"ja545:27.1":	"कच्चि अकसिरा वुत्ति, ",
"ja545:27.2":	"लभसि पिण्डयापनं; ",
"ja545:27.3":	"अपाबाधो चसि कच्चि, ",
"ja545:27.4":	"चक्खुं न परिहायति”। ",
"ja545:28.1":	"तं गुणो पटिसम्मोदि, ",
"ja545:28.2":	"वेदेहं विनये रतं; ",
"ja545:28.3":	"“यापनीयं महाराज, ",
"ja545:28.4":	"सब्बमेतं तदूभयं। ",
"ja545:29.1":	"कच्चि तुय्हम्पि वेदेह, ",
"ja545:29.2":	"पच्चन्ता न बलीयरे; ",
"ja545:29.3":	"कच्चि अरोगं योग्गं ते, ",
"ja545:29.4":	"कच्चि वहति वाहनं; ",
"ja545:29.5":	"कच्चि ते ब्याधयो नत्थि, ",
"ja545:29.6":	"सरीरस्सुपतापिया”। ",
"ja545:30.1":	"पटिसम्मोदितो राजा, ",
"ja545:30.2":	"ततो पुच्छि अनन्तरा; ",
"ja545:30.3":	"अत्थं धम्मञ्च ञायञ्च, ",
"ja545:30.4":	"धम्मकामो रथेसभो। ",
"ja545:31.1":	"“कथं धम्मं चरे मच्चो, ",
"ja545:31.2":	"मातापितूसु कस्सप; ",
"ja545:31.3":	"कथं चरे आचरिये, ",
"ja545:31.4":	"पुत्तदारे कथं चरे। ",
"ja545:32.1":	"कथं चरेय्य वुड्ढेसु, ",
"ja545:32.2":	"कथं समणब्राह्मणे; ",
"ja545:32.3":	"कथञ्च बलकायस्मिं, ",
"ja545:32.4":	"कथं जनपदे चरे। ",
"ja545:33.1":	"कथं धम्मं चरित्वान, ",
"ja545:33.2":	"मच्चा गच्छन्ति सुग्गतिं; ",
"ja545:33.3":	"कथञ्चेके अधम्मट्ठा, ",
"ja545:33.4":	"पतन्ति निरयं अथो”। ",
"ja545:34.1":	"वेदेहस्स वचो सुत्वा, ",
"ja545:34.2":	"कस्सपो एतदब्रवि; ",
"ja545:34.3":	"“सुणोहि मे महाराज, ",
"ja545:34.4":	"सच्चं अवितथं पदं। ",
"ja545:35.1":	"नत्थि धम्मचरितस्स, ",
"ja545:35.2":	"फलं कल्याणपापकं; ",
"ja545:35.3":	"नत्थि देव परो लोको, ",
"ja545:35.4":	"को ततो हि इधागतो। ",
"ja545:36.1":	"नत्थि देव पितरो वा, ",
"ja545:36.2":	"कुतो माता कुतो पिता; ",
"ja545:36.3":	"नत्थि आचरियो नाम, ",
"ja545:36.4":	"अदन्तं को दमेस्सति। ",
"ja545:37.1":	"समतुल्यानि भूतानि, ",
"ja545:37.2":	"नत्थि जेट्ठापचायिका; ",
"ja545:37.3":	"नत्थि बलं वीरियं वा, ",
"ja545:37.4":	"कुतो उट्ठानपोरिसं; ",
"ja545:37.5":	"नियतानि हि भूतानि, ",
"ja545:37.6":	"यथा गोटविसो तथा। ",
"ja545:38.1":	"लद्धेय्यं लभते मच्चो, ",
"ja545:38.2":	"तत्थ दानफलं कुतो; ",
"ja545:38.3":	"नत्थि दानफलं देव, ",
"ja545:38.4":	"अवसो देववीरियो। ",
"ja545:39.1":	"बालेहि दानं पञ्ञत्तं, ",
"ja545:39.2":	"पण्डितेहि पटिच्छितं; ",
"ja545:39.3":	"अवसा देन्ति धीरानं, ",
"ja545:39.4":	"बाला पण्डितमानिनो। ",
"ja545:40.1":	"सत्तिमे सस्सता काया, ",
"ja545:40.2":	"अच्छेज्जा अविकोपिनो; ",
"ja545:40.3":	"तेजो पथवी आपो च, ",
"ja545:40.4":	"वायो सुखं दुखञ्चिमे; ",
"ja545:40.5":	"जीवे च सत्तिमे काया, ",
"ja545:40.6":	"येसं छेत्ता न विज्जति। ",
"ja545:41.1":	"नत्थि हन्ता व छेत्ता वा, ",
"ja545:41.2":	"हञ्ञे येवापि कोचि नं; ",
"ja545:41.3":	"अन्तरेनेव कायानं, ",
"ja545:41.4":	"सत्थानि वीतिवत्तरे। ",
"ja545:42.1":	"यो चापि सिरमादाय, ",
"ja545:42.2":	"परेसं निसितासिना; ",
"ja545:42.3":	"न सो छिन्दति ते काये, ",
"ja545:42.4":	"तत्थ पापफलं कुतो। ",
"ja545:43.1":	"चुल्लासीतिमहाकप्पे, ",
"ja545:43.2":	"सब्बे सुज्झन्ति संसरं; ",
"ja545:43.3":	"अनागते तम्हि काले, ",
"ja545:43.4":	"सञ्ञतोपि न सुज्झति। ",
"ja545:44.1":	"चरित्वापि बहुं भद्रं, ",
"ja545:44.2":	"नेव सुज्झन्तिनागते; ",
"ja545:44.3":	"पापञ्चेपि बहुं कत्वा, ",
"ja545:44.4":	"तं खणं नातिवत्तरे। ",
"ja545:45.1":	"अनुपुब्बेन नो सुद्धि, ",
"ja545:45.2":	"कप्पानं चुल्लसीतिया; ",
"ja545:45.3":	"नियतिं नातिवत्ताम, ",
"ja545:45.4":	"वेलन्तमिव सागरो”। ",
"ja545:46.1":	"कस्सपस्स वचो सुत्वा, ",
"ja545:46.2":	"अलातो एतदब्रवि; ",
"ja545:46.3":	"“यथा भदन्तो भणति, ",
"ja545:46.4":	"मय्हम्पेतंव रुच्चति। ",
"ja545:47.1":	"अहम्पि पुरिमं जातिं, ",
"ja545:47.2":	"सरे संसरितत्तनो; ",
"ja545:47.3":	"पिङ्गलो नामहं आसिं, ",
"ja545:47.4":	"लुद्दो गोघातको पुरे। ",
"ja545:48.1":	"बाराणसियं फीतायं, ",
"ja545:48.2":	"बहुं पापं कतं मया; ",
"ja545:48.3":	"बहू मया हता पाणा, ",
"ja545:48.4":	"महिंसा सूकरा अजा। ",
"ja545:49.1":	"ततो चुतो इध जातो, ",
"ja545:49.2":	"इद्धे सेनापतीकुले; ",
"ja545:49.3":	"नत्थि नून फलं पापं, ",
"ja545:49.4":	"योहं न निरयं गतो”। ",
"ja545:50.1":	"अथेत्थ बीजको नाम, ",
"ja545:50.2":	"दासो आसि पटच्चरी; ",
"ja545:50.3":	"उपोसथं उपवसन्तो, ",
"ja545:50.4":	"गुणसन्तिकुपागमि। ",
"ja545:51.1":	"कस्सपस्स वचो सुत्वा, ",
"ja545:51.2":	"अलातस्स च भासितं; ",
"ja545:51.3":	"पस्ससन्तो मुहुं उण्हं, ",
"ja545:51.4":	"रुदं अस्सूनि वत्तयि। ",
"ja545:52.1":	"तमनुपुच्छि वेदेहो, ",
"ja545:52.2":	"“किमत्थं सम्म रोदसि; ",
"ja545:52.3":	"किं ते सुतं वा दिट्ठं वा, ",
"ja545:52.4":	"किं मं वेदेसि वेदनं”। ",
"ja545:53.1":	"वेदेहस्स वचो सुत्वा, ",
"ja545:53.2":	"बीजको एतदब्रवि; ",
"ja545:53.3":	"“नत्थि मे वेदना दुक्खा, ",
"ja545:53.4":	"महाराज सुणोहि मे। ",
"ja545:54.1":	"अहम्पि पुरिमं जातिं, ",
"ja545:54.2":	"सरामि सुखमत्तनो; ",
"ja545:54.3":	"साकेताहं पुरे आसिं, ",
"ja545:54.4":	"भावसेट्ठि गुणे रतो। ",
"ja545:55.1":	"सम्मतो ब्राह्मणिब्भानं, ",
"ja545:55.2":	"संविभागरतो सुचि; ",
"ja545:55.3":	"न चापि पापकं कम्मं, ",
"ja545:55.4":	"सरामि कतमत्तनो। ",
"ja545:56.1":	"ततो चुताहं वेदेह, ",
"ja545:56.2":	"इध जातो दुरित्थिया; ",
"ja545:56.3":	"गब्भम्हि कुम्भदासिया, ",
"ja545:56.4":	"यतो जातो सुदुग्गतो। ",
"ja545:57.1":	"एवम्पि दुग्गतो सन्तो, ",
"ja545:57.2":	"समचरियं अधिट्ठितो; ",
"ja545:57.3":	"उपड्ढभागं भत्तस्स, ",
"ja545:57.4":	"ददामि यो मे इच्छति। ",
"ja545:58.1":	"चातुद्दसिं पञ्चदसिं, ",
"ja545:58.2":	"सदा उपवसामहं; ",
"ja545:58.3":	"न चापि भूते हिंसामि, ",
"ja545:58.4":	"थेय्यञ्चापि विवज्जयिं। ",
"ja545:59.1":	"सब्बमेव हि नूनेतं, ",
"ja545:59.2":	"सुचिण्णं भवति निप्फलं; ",
"ja545:59.3":	"निरत्थं मञ्ञिदं सीलं, ",
"ja545:59.4":	"अलातो भासती यथा। ",
"ja545:60.1":	"कलिमेव नून गण्हामि, ",
"ja545:60.2":	"असिप्पो धुत्तको यथा; ",
"ja545:60.3":	"कटं अलातो गण्हाति, ",
"ja545:60.4":	"कितवोसिक्खितो यथा। ",
"ja545:61.1":	"द्वारं नप्पटिपस्सामि, ",
"ja545:61.2":	"येन गच्छामि सुग्गतिं; ",
"ja545:61.3":	"तस्मा राज परोदामि, ",
"ja545:61.4":	"सुत्वा कस्सपभासितं”। ",
"ja545:62.1":	"बीजकस्स वचो सुत्वा, ",
"ja545:62.2":	"राजा अङ्गति मब्रवि; ",
"ja545:62.3":	"“नत्थि द्वारं सुगतिया, ",
"ja545:62.4":	"नियतिं कङ्ख बीजक। ",
"ja545:63.1":	"सुखं वा यदि वा दुक्खं, ",
"ja545:63.2":	"नियतिया किर लब्भति; ",
"ja545:63.3":	"संसारसुद्धि सब्बेसं, ",
"ja545:63.4":	"मा तुरित्थो अनागते। ",
"ja545:64.1":	"अहम्पि पुब्बे कल्याणो, ",
"ja545:64.2":	"ब्राह्मणिब्भेसु ब्यावटो; ",
"ja545:64.3":	"वोहारमनुसासन्तो, ",
"ja545:64.4":	"रतिहीनो तदन्तरा। ",
"ja545:65.1":	"पुनपि भन्ते दक्खेमु, ",
"ja545:65.2":	"सङ्गति चे भविस्सति”; ",
"ja545:65.3":	"इदं वत्वान वेदेहो, ",
"ja545:65.4":	"पच्चगा सनिवेसनं। ",
"ja545:66.1":	"ततो रत्या विवसाने, ",
"ja545:66.2":	"उपट्ठानम्हि अङ्गति; ",
"ja545:66.3":	"अमच्चे सन्निपातेत्वा, ",
"ja545:66.4":	"इदं वचनमब्रवि। ",
"ja545:67.1":	"“चन्दके मे विमानस्मिं, ",
"ja545:67.2":	"सदा कामे विधेन्तु मे; ",
"ja545:67.3":	"मा उपगच्छुं अत्थेसु, ",
"ja545:67.4":	"गुय्हप्पकासियेसु च। ",
"ja545:68.1":	"विजयो च सुनामो च, ",
"ja545:68.2":	"सेनापति अलातको; ",
"ja545:68.3":	"एते अत्थे निसीदन्तु, ",
"ja545:68.4":	"वोहारकुसला तयो”। ",
"ja545:69.1":	"इदं वत्वान वेदेहो, ",
"ja545:69.2":	"“कामेव बहुमञ्ञथ; ",
"ja545:69.3":	"न चापि ब्राह्मणिब्भेसु, ",
"ja545:69.4":	"अत्थे किस्मिञ्चि ब्यावटो”। ",
"ja545:70.1":	"ततो द्वेसत्तरत्तस्स, ",
"ja545:70.2":	"वेदेहस्सत्रजा पिया; ",
"ja545:70.3":	"राजकञ्ञा रुचा नाम, ",
"ja545:70.4":	"धातिमातरमब्रवि। ",
"ja545:71.1":	"“अलङ्करोथ मं खिप्पं, ",
"ja545:71.2":	"सखियो चालङ्करोन्तु मे; ",
"ja545:71.3":	"सुवे पन्नरसो दिब्यो, ",
"ja545:71.4":	"गच्छं इस्सरसन्तिके”। ",
"ja545:72.1":	"तस्सा माल्यं अभिहरिंसु, ",
"ja545:72.2":	"चन्दनञ्च महारहं; ",
"ja545:72.3":	"मणिसङ्खमुत्तारतनं, ",
"ja545:72.4":	"नानारत्ते च अम्बरे। ",
"ja545:73.1":	"तञ्च सोण्णमये पीठे, ",
"ja545:73.2":	"निसिन्नं बहुकित्थियो; ",
"ja545:73.3":	"परिकिरिय पसोभिंसु, ",
"ja545:73.4":	"रुचं रुचिरवण्णिनिं। ",
"ja545:74.1":	"सा च सखिमज्झगता, ",
"ja545:74.2":	"सब्बाभरणभूसिता; ",
"ja545:74.3":	"सतेरता अब्भमिव, ",
"ja545:74.4":	"चन्दकं पाविसी रुचा। ",
"ja545:75.1":	"उपसङ्कमित्वा वेदेहं, ",
"ja545:75.2":	"वन्दित्वा विनये रतं; ",
"ja545:75.3":	"सुवण्णखचिते पीठे, ",
"ja545:75.4":	"एकमन्तं उपाविसि। ",
"ja545:76.1":	"तञ्च दिस्वान वेदेहो, ",
"ja545:76.2":	"अच्छरानंव सङ्गमं; ",
"ja545:76.3":	"रुचं सखिमज्झगतं, ",
"ja545:76.4":	"इदं वचनमब्रवि। ",
"ja545:77.1":	"“कच्चि रमसि पासादे, ",
"ja545:77.2":	"अन्तोपोक्खरणिं पति; ",
"ja545:77.3":	"कच्चि बहुविधं खज्जं, ",
"ja545:77.4":	"सदा अभिहरन्ति ते। ",
"ja545:78.1":	"कच्चि बहुविधं माल्यं, ",
"ja545:78.2":	"ओचिनित्वा कुमारियो; ",
"ja545:78.3":	"घरके करोथ पच्चेकं, ",
"ja545:78.4":	"खिड्डारतिरता मुहुं। ",
"ja545:79.1":	"केन वा विकलं तुय्हं, ",
"ja545:79.2":	"किं खिप्पं आहरन्तु ते; ",
"ja545:79.3":	"मनोकरस्सु कुड्डमुखी, ",
"ja545:79.4":	"अपि चन्दसमम्हिपि”। ",
"ja545:80.1":	"वेदेहस्स वचो सुत्वा, ",
"ja545:80.2":	"रुचा पितरमब्रवि; ",
"ja545:80.3":	"“सब्बमेतं महाराज, ",
"ja545:80.4":	"लब्भतिस्सरसन्तिके। ",
"ja545:81.1":	"सुवे पन्नरसो दिब्यो, ",
"ja545:81.2":	"सहस्सं आहरन्तु मे; ",
"ja545:81.3":	"यथादिन्नञ्च दस्सामि, ",
"ja545:81.4":	"दानं सब्बवनीस्वहं”। ",
"ja545:82.1":	"रुचाय वचनं सुत्वा, ",
"ja545:82.2":	"राजा अङ्गति मब्रवि; ",
"ja545:82.3":	"“बहुं विनासितं वित्तं, ",
"ja545:82.4":	"निरत्थं अफलं तया। ",
"ja545:83.1":	"उपोसथे वसं निच्चं, ",
"ja545:83.2":	"अन्नपानं न भुञ्जसि; ",
"ja545:83.3":	"नियतेतं अभुत्तब्बं, ",
"ja545:83.4":	"नत्थि पुञ्ञं अभुञ्जतो। ",
"ja545:84.1":	"बीजकोपि हि सुत्वान, ",
"ja545:84.2":	"तदा कस्सपभासितं; ",
"ja545:84.3":	"पस्ससन्तो मुहुं उण्हं, ",
"ja545:84.4":	"रुदं अस्सूनि वत्तयि। ",
"ja545:85.1":	"याव रुचे जीवमाना, ",
"ja545:85.2":	"मा भत्तमपनामयि; ",
"ja545:85.3":	"नत्थि भद्दे परो लोको, ",
"ja545:85.4":	"किं निरत्थं विहञ्ञसि”। ",
"ja545:86.1":	"वेदेहस्स वचो सुत्वा, ",
"ja545:86.2":	"रुचा रुचिरवण्णिनी; ",
"ja545:86.3":	"जानं पुब्बापरं धम्मं, ",
"ja545:86.4":	"पितरं एतदब्रवि। ",
"ja545:87.1":	"“सुतमेव पुरे आसि, ",
"ja545:87.2":	"सक्खि दिट्ठमिदं मया; ",
"ja545:87.3":	"बालूपसेवी यो होति, ",
"ja545:87.4":	"बालोव समपज्जथ। ",
"ja545:88.1":	"मूळ्हो हि मूळ्हमागम्म, ",
"ja545:88.2":	"भिय्यो मोहं निगच्छति; ",
"ja545:88.3":	"पतिरूपं अलातेन, ",
"ja545:88.4":	"बीजकेन च मुय्हितुं। ",
"ja545:89.1":	"त्वञ्च देवासि सप्पञ्ञो, ",
"ja545:89.2":	"धिरो अत्थस्स कोविदो; ",
"ja545:89.3":	"कथं बालेहि सदिसं, ",
"ja545:89.4":	"हीनदिट्ठिं उपागमि। ",
"ja545:90.1":	"सचेपि संसारपथेन सुज्झति, ",
"ja545:90.2":	"निरत्थिया पब्बज्जा गुणस्स; ",
"ja545:90.3":	"कीटोव अग्गिं जलितं अपापतं, ",
"ja545:90.4":	"उपपज्जति मोहमूळ्हो नग्गभावं। ",
"ja545:91.1":	"संसारसुद्धीति पुरे निविट्ठा, ",
"ja545:91.2":	"कम्मं विदूसेन्ति बहू अजानं; ",
"ja545:91.3":	"पुब्बे कली दुग्गहितोवनत्था, ",
"ja545:91.4":	"दुम्मो च या बलिसा अम्बुजोव। ",
"ja545:92.1":	"उपमं ते करिस्सामि, ",
"ja545:92.2":	"महाराज तवत्थिया; ",
"ja545:92.3":	"उपमाय मिधेकच्चे, ",
"ja545:92.4":	"अत्थं जानन्ति पण्डिता। ",
"ja545:93.1":	"वाणिजानं यथा नावा, ",
"ja545:93.2":	"अप्पमाणभरा गरु; ",
"ja545:93.3":	"अतिभारं समादाय, ",
"ja545:93.4":	"अण्णवे अवसीदति। ",
"ja545:94.1":	"एवमेव नरो पापं, ",
"ja545:94.2":	"थोकं थोकम्पि आचिनं; ",
"ja545:94.3":	"अतिभारं समादाय, ",
"ja545:94.4":	"निरये अवसीदति। ",
"ja545:95.1":	"न ताव भारो परिपूरो, ",
"ja545:95.2":	"अलातस्स महीपति; ",
"ja545:95.3":	"आचिनाति च तं पापं, ",
"ja545:95.4":	"येन गच्छति दुग्गतिं। ",
"ja545:96.1":	"पुब्बेवस्स कतं पुञ्ञं, ",
"ja545:96.2":	"अलातस्स महीपति; ",
"ja545:96.3":	"तस्सेव देव निस्सन्दो, ",
"ja545:96.4":	"यञ्चेसो लभते सुखं। ",
"ja545:97.1":	"खीयते चस्स तं पुञ्ञं, ",
"ja545:97.2":	"तथा हि अगुणे रतो; ",
"ja545:97.3":	"उजुमग्गं अवहाय, ",
"ja545:97.4":	"कुम्मग्गमनुधावति। ",
"ja545:98.1":	"तुला यथा पग्गहिता, ",
"ja545:98.2":	"ओहिते तुलमण्डले; ",
"ja545:98.3":	"उन्नमेति तुलासीसं, ",
"ja545:98.4":	"भारे ओरोपिते सति। ",
"ja545:99.1":	"एवमेव नरो पुञ्ञं, ",
"ja545:99.2":	"थोकं थोकम्पि आचिनं; ",
"ja545:99.3":	"सग्गातिमानो दासोव, ",
"ja545:99.4":	"बीजको सातवे रतो। ",
"ja545:100.1":	"यमज्ज बीजको दासो, ",
"ja545:100.2":	"दुक्खं पस्सति अत्तनि; ",
"ja545:100.3":	"पुब्बेवस्स कतं पापं, ",
"ja545:100.4":	"तमेसो पटिसेवति। ",
"ja545:101.1":	"खीयते चस्स तं पापं, ",
"ja545:101.2":	"तथा हि विनये रतो; ",
"ja545:101.3":	"कस्सपञ्च समापज्ज, ",
"ja545:101.4":	"मा हेवुप्पथमागमा। ",
"ja545:102.1":	"यं यञ्हि राज भजति, ",
"ja545:102.2":	"सन्तं वा यदि वा असं; ",
"ja545:102.3":	"सीलवन्तं विसीलं वा, ",
"ja545:102.4":	"वसं तस्सेव गच्छति। ",
"ja545:103.1":	"यादिसं कुरुते मित्तं, ",
"ja545:103.2":	"यादिसं चूपसेवति; ",
"ja545:103.3":	"सोपि तादिसको होति, ",
"ja545:103.4":	"सहवासो हि तादिसो। ",
"ja545:104.1":	"सेवमानो सेवमानं, ",
"ja545:104.2":	"सम्फुट्ठो सम्फुसं परं; ",
"ja545:104.3":	"सरो दिद्धो कलापंव, ",
"ja545:104.4":	"अलित्तमुपलिम्पति; ",
"ja545:104.5":	"उपलेपभया धीरो, ",
"ja545:104.6":	"नेव पापसखा सिया। ",
"ja545:105.1":	"पूतिमच्छं कुसग्गेन, ",
"ja545:105.2":	"यो नरो उपनय्हति; ",
"ja545:105.3":	"कुसापि पूति वायन्ति, ",
"ja545:105.4":	"एवं बालूपसेवना। ",
"ja545:106.1":	"तगरञ्च पलासेन, ",
"ja545:106.2":	"यो नरो उपनय्हति; ",
"ja545:106.3":	"पत्तापि सुरभि वायन्ति, ",
"ja545:106.4":	"एवं धीरूपसेवना। ",
"ja545:107.1":	"तस्मा पत्तपुटस्सेव, ",
"ja545:107.2":	"ञत्वा सम्पाकमत्तनो; ",
"ja545:107.3":	"असन्ते नोपसेवेय्य, ",
"ja545:107.4":	"सन्ते सेवेय्य पण्डितो; ",
"ja545:107.5":	"असन्तो निरयं नेन्ति, ",
"ja545:107.6":	"सन्तो पापेन्ति सुग्गतिं। ",
"ja545:108.1":	"अहम्पि जातियो सत्त, ",
"ja545:108.2":	"सरे संसरितत्तनो; ",
"ja545:108.3":	"अनागतापि सत्तेव, ",
"ja545:108.4":	"या गमिस्सं इतो चुता। ",
"ja545:109.1":	"या मे सा सत्तमी जाति, ",
"ja545:109.2":	"अहु पुब्बे जनाधिप; ",
"ja545:109.3":	"कम्मारपुत्तो मगधेसु, ",
"ja545:109.4":	"अहुं राजगहे पुरे। ",
"ja545:110.1":	"पापं सहायमागम्म, ",
"ja545:110.2":	"बहुं पापं कतं मया; ",
"ja545:110.3":	"परदारस्स हेठेन्तो, ",
"ja545:110.4":	"चरिम्हा अमरा विय। ",
"ja545:111.1":	"तं कम्मं निहितं अट्ठा, ",
"ja545:111.2":	"भस्मच्छन्नोव पावको; ",
"ja545:111.3":	"अथ अञ्ञेहि कम्मेहि, ",
"ja545:111.4":	"अजायिं वंसभूमियं। ",
"ja545:112.1":	"कोसम्बियं सेट्ठिकुले, ",
"ja545:112.2":	"इद्धे फीते महद्धने; ",
"ja545:112.3":	"एकपुत्तो महाराज, ",
"ja545:112.4":	"निच्चं सक्कतपूजितो। ",
"ja545:113.1":	"तत्थ मित्तं असेविस्सं, ",
"ja545:113.2":	"सहायं सातवे रतं; ",
"ja545:113.3":	"पण्डितं सुतसम्पन्नं, ",
"ja545:113.4":	"सो मं अत्थे निवेसयि। ",
"ja545:114.1":	"चातुद्दसिं पञ्चदसिं, ",
"ja545:114.2":	"बहुं रत्तिं उपावसिं; ",
"ja545:114.3":	"तं कम्मं निहितं अट्ठा, ",
"ja545:114.4":	"निधीव उदकन्तिके। ",
"ja545:115.1":	"अथ पापान कम्मानं, ",
"ja545:115.2":	"यमेतं मगधे कतं; ",
"ja545:115.3":	"फलं परियाग मं पच्छा, ",
"ja545:115.4":	"भुत्वा दुट्ठविसं यथा। ",
"ja545:116.1":	"ततो चुताहं वेदेह, ",
"ja545:116.2":	"रोरुवे निरये चिरं; ",
"ja545:116.3":	"सकम्मुना अपच्चिस्सं, ",
"ja545:116.4":	"तं सरं न सुखं लभे। ",
"ja545:117.1":	"बहुवस्सगणे तत्थ, ",
"ja545:117.2":	"खेपयित्वा बहुं दुखं; ",
"ja545:117.3":	"भिन्नागते अहुं राज, ",
"ja545:117.4":	"छगलो उद्धतप्फलो। ",
"ja545:118.1":	"सातपुत्ता मया वूळ्हा, ",
"ja545:118.2":	"पिट्ठिया च रथेन च; ",
"ja545:118.3":	"तस्स कम्मस्स निस्सन्दो, ",
"ja545:118.4":	"परदारगमनस्स मे। ",
"ja545:119.1":	"ततो चुताहं वेदेह, ",
"ja545:119.2":	"कपि आसिं ब्रहावने; ",
"ja545:119.3":	"निलुञ्चितफलोयेव, ",
"ja545:119.4":	"यूथपेन पगब्भिना; ",
"ja545:119.5":	"तस्स कम्मस्स निस्सन्दो, ",
"ja545:119.6":	"परदारगमनस्स मे। ",
"ja545:120.1":	"ततो चुताहं वेदेह, ",
"ja545:120.2":	"दस्सनेसु पसू अहुं; ",
"ja545:120.3":	"निलुञ्चितो जवो भद्रो, ",
"ja545:120.4":	"योग्गं वूळ्हं चिरं मया; ",
"ja545:120.5":	"तस्स कम्मस्स निस्सन्दो, ",
"ja545:120.6":	"परदारगमनस्स मे। ",
"ja545:121.1":	"ततो चुताहं वेदेह, ",
"ja545:121.2":	"वज्जीसु कुलमागमा; ",
"ja545:121.3":	"नेवित्थी न पुमा आसिं, ",
"ja545:121.4":	"मनुस्सत्ते सुदुल्लभे; ",
"ja545:121.5":	"तस्स कम्मस्स निस्सन्दो, ",
"ja545:121.6":	"परदारगमनस्स मे। ",
"ja545:122.1":	"ततो चुताहं वेदेह, ",
"ja545:122.2":	"अजायिं नन्दने वने; ",
"ja545:122.3":	"भवने तावतिंसाहं, ",
"ja545:122.4":	"अच्छरा कामवण्णिनी। ",
"ja545:123.1":	"विचित्तवत्थाभरणा, ",
"ja545:123.2":	"आमुत्तमणिकुण्डला; ",
"ja545:123.3":	"कुसला नच्चगीतस्स, ",
"ja545:123.4":	"सक्कस्स परिचारिका। ",
"ja545:124.1":	"तत्थ ठिताहं वेदेह, ",
"ja545:124.2":	"सरामि जातियो इमा; ",
"ja545:124.3":	"अनागतापि सत्तेव, ",
"ja545:124.4":	"या गमिस्सं इतो चुता। ",
"ja545:125.1":	"परियागतं तं कुसलं, ",
"ja545:125.2":	"यं मे कोसम्बियं कतं; ",
"ja545:125.3":	"देवे चेव मनुस्से च, ",
"ja545:125.4":	"सन्धाविस्सं इतो चुता। ",
"ja545:126.1":	"सत्त जच्चो महाराज, ",
"ja545:126.2":	"निच्चं सक्कतपूजिता; ",
"ja545:126.3":	"थीभावापि न मुच्चिस्सं, ",
"ja545:126.4":	"छट्ठा निगतियो इमा। ",
"ja545:127.1":	"सत्तमी च गति देव, ",
"ja545:127.2":	"देवपुत्तो महिद्धिको; ",
"ja545:127.3":	"पुमा देवो भविस्सामि, ",
"ja545:127.4":	"देवकायस्मिमुत्तमो। ",
"ja545:128.1":	"अज्जापि सन्तानमयं, ",
"ja545:128.2":	"मालं गन्थेन्ति नन्दने; ",
"ja545:128.3":	"देवपुत्तो जवो नाम, ",
"ja545:128.4":	"यो मे मालं पटिच्छति। ",
"ja545:129.1":	"मुहुत्तो विय सो दिब्यो, ",
"ja545:129.2":	"इध वस्सानि सोळस; ",
"ja545:129.3":	"रत्तिन्दिवो च सो दिब्यो, ",
"ja545:129.4":	"मानुसिं सरदोसतं। ",
"ja545:130.1":	"इति कम्मानि अन्वेन्ति, ",
"ja545:130.2":	"असङ्खेय्यापि जातियो; ",
"ja545:130.3":	"कल्याणं यदि वा पापं, ",
"ja545:130.4":	"न हि कम्मं विनस्सति। ",
"ja545:131.1":	"यो इच्छे पुरिसो होतुं, ",
"ja545:131.2":	"जातिं जातिं पुनप्पुनं; ",
"ja545:131.3":	"परदारं विवज्जेय्य, ",
"ja545:131.4":	"धोतपादोव कद्दमं। ",
"ja545:132.1":	"या इच्छे पुरिसो होतुं, ",
"ja545:132.2":	"जातिं जातिं पुनप्पुनं; ",
"ja545:132.3":	"सामिकं अपचायेय्य, ",
"ja545:132.4":	"इन्दंव परिचारिका। ",
"ja545:133.1":	"यो इच्छे दिब्यभोगञ्च, ",
"ja545:133.2":	"दिब्बमायुं यसं सुखं; ",
"ja545:133.3":	"पापानि परिवज्जेत्वा, ",
"ja545:133.4":	"तिविधं धम्ममाचरे। ",
"ja545:134.1":	"कायेन वाचा मनसा, ",
"ja545:134.2":	"अप्पमत्तो विचक्खणो; ",
"ja545:134.3":	"अत्तनो होति अत्थाय, ",
"ja545:134.4":	"इत्थी वा यदि वा पुमा। ",
"ja545:135.1":	"ये केचिमे मानुजा जीवलोके, ",
"ja545:135.2":	"यसस्सिनो सब्बसमन्तभोगा; ",
"ja545:135.3":	"असंसयं तेहि पुरे सुचिण्णं, ",
"ja545:135.4":	"कम्मस्सकासे पुथु सब्बसत्ता। ",
"ja545:136.1":	"इङ्घानुचिन्तेसि सयम्पि देव, ",
"ja545:136.2":	"कुतोनिदाना ते इमा जनिन्द; ",
"ja545:136.3":	"या ते इमा अच्छरासन्निकासा, ",
"ja545:136.4":	"अलङ्कता कञ्चनजालछन्ना”। ",
"ja545:137.1":	"इच्चेवं पितरं कञ्ञा, ",
"ja545:137.2":	"रुचा तोसेसि अङ्गतिं; ",
"ja545:137.3":	"मूळ्हस्स मग्गमाचिक्खि, ",
"ja545:137.4":	"धम्ममक्खासि सुब्बता। ",
"ja545:138.1":	"अथागमा ब्रह्मलोका, ",
"ja545:138.2":	"नारदो मानुसिं पजं; ",
"ja545:138.3":	"जम्बुदीपं अवेक्खन्तो, ",
"ja545:138.4":	"अद्दा राजानमङ्गतिं। ",
"ja545:139.1":	"ततो पतिट्ठा पासादे, ",
"ja545:139.2":	"वेदेहस्स पुरत्थतो; ",
"ja545:139.3":	"तञ्च दिस्वानानुप्पत्तं, ",
"ja545:139.4":	"रुचा इसिमवन्दथ। ",
"ja545:140.1":	"अथासनम्हा ओरुय्ह, ",
"ja545:140.2":	"राजा ब्यथितमानसो; ",
"ja545:140.3":	"नारदं परिपुच्छन्तो, ",
"ja545:140.4":	"इदं वचनमब्रवि। ",
"ja545:141.1":	"“कुतो नु आगच्छसि देववण्णि, ",
"ja545:141.2":	"ओभासयं सब्बदिसा चन्दिमाव; ",
"ja545:141.3":	"अक्खाहि मे पुच्छितो नामगोत्तं, ",
"ja545:141.4":	"कथं तं जानन्ति मनुस्सलोके”। ",
"ja545:142.1":	"“अहञ्हि देवतो इदानि एमि, ",
"ja545:142.2":	"ओभासयं सब्बदिसा चन्दिमाव; ",
"ja545:142.3":	"अक्खामि ते पुच्छितो नामगोत्तं, ",
"ja545:142.4":	"जानन्ति मं नारदो कस्सपो च”। ",
"ja545:143.1":	"“अच्छेररूपं तव यादिसञ्च, ",
"ja545:143.2":	"वेहायसं गच्छसि तिट्ठसी च; ",
"ja545:143.3":	"पुच्छामि तं नारद एतमत्थं, ",
"ja545:143.4":	"अथ केन वण्णेन तवायमिद्धि”। ",
"ja545:144.1":	"“सच्चञ्च धम्मो च दमो च चागो, ",
"ja545:144.2":	"गुणा ममेते पकता पुराणा; ",
"ja545:144.3":	"तेहेव धम्मेहि सुसेवितेहि, ",
"ja545:144.4":	"मनोजवो येन कामं गतोस्मि”। ",
"ja545:145.1":	"“अच्छेरमाचिक्खसि पुञ्ञसिद्धिं, ",
"ja545:145.2":	"सचे हि एतेहि यथा वदेसि; ",
"ja545:145.3":	"पुच्छामि तं नारद एतमत्थं, ",
"ja545:145.4":	"पुट्ठो च मे साधु वियाकरोहि”। ",
"ja545:146.1":	"“पुच्छस्सु मं राज तवेस अत्थो, ",
"ja545:146.2":	"यं संसयं कुरुसे भूमिपाल; ",
"ja545:146.3":	"अहं तं निस्संसयतं गमेमि, ",
"ja545:146.4":	"नयेहि ञायेहि च हेतुभी च”। ",
"ja545:147.1":	"“पुच्छामि तं नारद एतमत्थं, ",
"ja545:147.2":	"पुट्ठो च मे नारद मा मुसा भणि; ",
"ja545:147.3":	"अत्थि नु देवा पितरो नु अत्थि, ",
"ja545:147.4":	"लोको परो अत्थि जनो यमाहु”। ",
"ja545:148.1":	"“अत्थेव देवा पितरो च अत्थि, ",
"ja545:148.2":	"लोको परो अत्थि जनो यमाहु; ",
"ja545:148.3":	"कामेसु गिद्धा च नरा पमूळ्हा, ",
"ja545:148.4":	"लोकं परं न विदू मोहयुत्ता”। ",
"ja545:149.1":	"“अत्थीति चे नारद सद्दहासि, ",
"ja545:149.2":	"निवेसनं परलोके मतानं; ",
"ja545:149.3":	"इधेव मे पञ्च सतानि देहि, ",
"ja545:149.4":	"दस्सामि ते परलोके सहस्सं”। ",
"ja545:150.1":	"“दज्जेमु खो पञ्च सतानि भोतो, ",
"ja545:150.2":	"जञ्ञामु चे सीलवन्तं वदञ्ञुं; ",
"ja545:150.3":	"लुद्दं तं भोन्तं निरये वसन्तं, ",
"ja545:150.4":	"को चोदये परलोके सहस्सं। ",
"ja545:151.1":	"इधेव यो होति अधम्मसीलो, ",
"ja545:151.2":	"पापाचारो अलसो लुद्दकम्मो; ",
"ja545:151.3":	"न पण्डिता तस्मिं इणं ददन्ति, ",
"ja545:151.4":	"न हि आगमो होति तथाविधम्हा। ",
"ja545:152.1":	"दक्खञ्च पोसं मनुजा विदित्वा, ",
"ja545:152.2":	"उट्ठानकं सीलवन्तं वदञ्ञुं; ",
"ja545:152.3":	"सयमेव भोगेहि निमन्तयन्ति, ",
"ja545:152.4":	"कम्मं करित्वा पुन माहरेसि। ",
"ja545:153.1":	"इतो चुतो दक्खसि तत्थ राज, ",
"ja545:153.2":	"काकोलसङ्घेहि विकस्समानं; ",
"ja545:153.3":	"तं खज्जमानं निरये वसन्तं, ",
"ja545:153.4":	"काकेहि गिज्झेहि च सेनकेहि; ",
"ja545:153.5":	"सञ्छिन्नगत्तं रुहिरं सवन्तं, ",
"ja545:153.6":	"को चोदये परलोके सहस्सं। ",
"ja545:154.1":	"अन्धंतमं तत्थ न चन्दसूरिया, ",
"ja545:154.2":	"निरयो सदा तुमुलो घोररूपो; ",
"ja545:154.3":	"सा नेव रत्ती न दिवा पञ्ञायति, ",
"ja545:154.4":	"तथाविधे को विचरे धनत्थिको। ",
"ja545:155.1":	"सबलो च सामो च दुवे सुवाना, ",
"ja545:155.2":	"पवद्धकाया बलिनो महन्ता; ",
"ja545:155.3":	"खादन्ति दन्तेहि अयोमयेहि, ",
"ja545:155.4":	"इतो पणुन्नं परलोकपत्तं। ",
"ja545:156.1":	"तं खज्जमानं निरये वसन्तं, ",
"ja545:156.2":	"लुद्देहि वाळेहि अघम्मिगेहि च; ",
"ja545:156.3":	"सञ्छिन्नगत्तं रुहिरं सवन्तं, ",
"ja545:156.4":	"को चोदये परलोके सहस्सं। ",
"ja545:157.1":	"उसूहि सत्तीहि च सुनिसिताहि, ",
"ja545:157.2":	"हनन्ति विज्झन्ति च पच्चमित्ता; ",
"ja545:157.3":	"काळूपकाळा निरयम्हि घोरे, ",
"ja545:157.4":	"पुब्बे नरं दुक्कटकम्मकारिं। ",
"ja545:158.1":	"तं हञ्ञमानं निरये वजन्तं, ",
"ja545:158.2":	"कुच्छिस्मिं पस्सस्मिं विप्फालितूदरं; ",
"ja545:158.3":	"सञ्छिन्नगत्तं रुहिरं सवन्तं, ",
"ja545:158.4":	"को चोदये परलोके सहस्सं। ",
"ja545:159.1":	"सत्ती उसू तोमरभिण्डिवाला, ",
"ja545:159.2":	"विविधावुधा वस्सन्ति तत्थ देवा; ",
"ja545:159.3":	"पतन्ति अङ्गारमिवच्चिमन्तो, ",
"ja545:159.4":	"सिलासनी वस्सति लुद्दकम्मे। ",
"ja545:160.1":	"उण्हो च वातो निरयम्हि दुस्सहो, ",
"ja545:160.2":	"न तम्हि सुखं लब्भति इत्तरम्पि; ",
"ja545:160.3":	"तं तं विधावन्तमलेनमातुरं, ",
"ja545:160.4":	"को चोदये परलोके सहस्सं। ",
"ja545:161.1":	"सन्धावमानम्पि रथेसु युत्तं, ",
"ja545:161.2":	"सजोतिभूतं पथविं कमन्तं; ",
"ja545:161.3":	"पतोदलट्ठीहि सुचोदयन्तं, ",
"ja545:161.4":	"को चोदये परलोके सहस्सं। ",
"ja545:162.1":	"तमारुहन्तं खुरसञ्चितं गिरिं, ",
"ja545:162.2":	"विभिंसनं पज्जलितं भयानकं; ",
"ja545:162.3":	"सञ्छिन्नगत्तं रुहिरं सवन्तं, ",
"ja545:162.4":	"को चोदये परलोके सहस्सं। ",
"ja545:163.1":	"तमारुहन्तं पब्बतसन्निकासं, ",
"ja545:163.2":	"अङ्गाररासिं जलितं भयानकं; ",
"ja545:163.3":	"सुदड्ढगत्तं कपणं रुदन्तं, ",
"ja545:163.4":	"को चोदये परलोके सहस्सं। ",
"ja545:164.1":	"अब्भकूटसमा उच्चा, ",
"ja545:164.2":	"कण्टकनिचिता दुमा; ",
"ja545:164.3":	"अयोमयेहि तिक्खेहि, ",
"ja545:164.4":	"नरलोहितपायिभि। ",
"ja545:165.1":	"तमारुहन्ति नारियो, ",
"ja545:165.2":	"नरा च परदारगू; ",
"ja545:165.3":	"चोदिता सत्तिहत्थेहि, ",
"ja545:165.4":	"यमनिद्देसकारिभि। ",
"ja545:166.1":	"तमारुहन्तं निरयं, ",
"ja545:166.2":	"सिम्बलिं रुहिरमक्खितं; ",
"ja545:166.3":	"विदड्ढकायं वितचं, ",
"ja545:166.4":	"आतुरं गाळ्हवेदनं। ",
"ja545:167.1":	"पस्ससन्तं मुहुं उण्हं, ",
"ja545:167.2":	"पुब्बकम्मापराधिकं; ",
"ja545:167.3":	"दुमग्गे वितचं गत्तं, ",
"ja545:167.4":	"को तं याचेय्य तं धनं। ",
"ja545:168.1":	"अब्भकूटसमा उच्चा, ",
"ja545:168.2":	"असिपत्ताचिता दुमा; ",
"ja545:168.3":	"अयोमयेहि तिक्खेहि, ",
"ja545:168.4":	"नरलोहितपायिभि। ",
"ja545:169.1":	"तमारुहन्तं असिपत्तपादपं, ",
"ja545:169.2":	"असीहि तिक्खेहि च छिज्जमानं; ",
"ja545:169.3":	"सञ्छिन्नगत्तं रुहिरं सवन्तं, ",
"ja545:169.4":	"को चोदये परलोके सहस्सं। ",
"ja545:170.1":	"ततो निक्खन्तमत्तं तं, ",
"ja545:170.2":	"असिपत्ताचिता दुमा; ",
"ja545:170.3":	"सम्पतितं वेतरणिं, ",
"ja545:170.4":	"को तं याचेय्य तं धनं। ",
"ja545:171.1":	"खरा खरोदका तत्ता, ",
"ja545:171.2":	"दुग्गा वेतरणी नदी; ",
"ja545:171.3":	"अयोपोक्खरसञ्छन्ना, ",
"ja545:171.4":	"तिक्खा पत्तेहि सन्दति। ",
"ja545:172.1":	"तत्थ सञ्छिन्नगत्तं तं, ",
"ja545:172.2":	"वुय्हन्तं रुहिरमक्खितं; ",
"ja545:172.3":	"वेतरञ्ञे अनालम्बे, ",
"ja545:172.4":	"को तं याचेय्य तं धनं”। ",
"ja545:173.1":	"“वेधामि रुक्खो विय छिज्जमानो, ",
"ja545:173.2":	"दिसं न जानामि पमूळ्हसञ्ञो; ",
"ja545:173.3":	"भयानुतप्पामि महा च मे भया, ",
"ja545:173.4":	"सुत्वान कथा तव भासिता इसे। ",
"ja545:174.1":	"आदित्ते वारिमज्झंव, ",
"ja545:174.2":	"दीपंवोघे महण्णवे; ",
"ja545:174.3":	"अन्धकारेव पज्जोतो, ",
"ja545:174.4":	"त्वं नोसि सरणं इसे। ",
"ja545:175.1":	"अत्थञ्च धम्मं अनुसास मं इसे, ",
"ja545:175.2":	"अतीतमद्धा अपराधितं मया; ",
"ja545:175.3":	"आचिक्ख मे नारद सुद्धिमग्गं, ",
"ja545:175.4":	"यथा अहं नो निरयं पतेय्यं”। ",
"ja545:176.1":	"“यथा अहू धतरट्ठो, ",
"ja545:176.2":	"वेस्सामित्तो अट्ठको यामतग्गि; ",
"ja545:176.3":	"उसिन्दरो चापि सिवी च राजा, ",
"ja545:176.4":	"परिचारका समणब्राह्मणानं। ",
"ja545:177.1":	"एते चञ्ञे च राजानो, ",
"ja545:177.2":	"ये सग्गविसयं गता; ",
"ja545:177.3":	"अधम्मं परिवज्जेत्वा, ",
"ja545:177.4":	"धम्मं चर महीपति। ",
"ja545:178.1":	"अन्नहत्था च ते ब्यम्हे, ",
"ja545:178.2":	"घोसयन्तु पुरे तव; ",
"ja545:178.3":	"को छातो को च तसितो, ",
"ja545:178.4":	"को मालं को विलेपनं; ",
"ja545:178.5":	"नानारत्तानं वत्थानं, ",
"ja545:178.6":	"को नग्गो परिदहिस्सति। ",
"ja545:179.1":	"को पन्थे छत्तमानेति, ",
"ja545:179.2":	"पादुका च मुदू सुभा; ",
"ja545:179.3":	"इति सायञ्च पातो च, ",
"ja545:179.4":	"घोसयन्तु पुरे तव। ",
"ja545:180.1":	"जिण्णं पोसं गवास्सञ्च, ",
"ja545:180.2":	"मास्सु युञ्ज यथा पुरे; ",
"ja545:180.3":	"परिहारञ्च दज्जासि, ",
"ja545:180.4":	"अधिकारकतो बली। ",
"ja545:181.1":	"कायो ते रथसञ्ञातो, ",
"ja545:181.2":	"मनोसारथिको लहु; ",
"ja545:181.3":	"अविहिंसासारितक्खो, ",
"ja545:181.4":	"संविभागपटिच्छदो। ",
"ja545:182.1":	"पादसञ्ञमनेमियो, ",
"ja545:182.2":	"हत्थसञ्ञमपक्खरो; ",
"ja545:182.3":	"कुच्छिसञ्ञमनब्भन्तो, ",
"ja545:182.4":	"वाचासञ्ञमकूजनो। ",
"ja545:183.1":	"सच्चवाक्यसमत्तङ्गो, ",
"ja545:183.2":	"अपेसुञ्ञसुसञ्ञतो; ",
"ja545:183.3":	"गिरासखिलनेलङ्गो, ",
"ja545:183.4":	"मितभाणिसिलेसितो। ",
"ja545:184.1":	"सद्धालोभसुसङ्खारो, ",
"ja545:184.2":	"निवातञ्जलिकुब्बरो; ",
"ja545:184.3":	"अथद्धतानतीसाको, ",
"ja545:184.4":	"सीलसंवरनन्धनो। ",
"ja545:185.1":	"अक्कोधनमनुग्घाती, ",
"ja545:185.2":	"धम्मपण्डरछत्तको; ",
"ja545:185.3":	"बाहुसच्चमपालम्बो, ",
"ja545:185.4":	"ठितचित्तमुपाधियो। ",
"ja545:186.1":	"कालञ्ञुताचित्तसारो, ",
"ja545:186.2":	"वेसारज्जतिदण्डको; ",
"ja545:186.3":	"निवातवुत्तियोत्तको, ",
"ja545:186.4":	"अनतिमानयुगो लहु। ",
"ja545:187.1":	"अलीनचित्तसन्थारो, ",
"ja545:187.2":	"वुद्धिसेवी रजोहतो; ",
"ja545:187.3":	"सति पतोदो धीरस्स, ",
"ja545:187.4":	"धिति योगो च रस्मियो। ",
"ja545:188.1":	"मनो दन्तं पथं नेति, ",
"ja545:188.2":	"समदन्तेहि वाहिभि; ",
"ja545:188.3":	"इच्छा लोभो च कुम्मग्गो, ",
"ja545:188.4":	"उजुमग्गो च संयमो। ",
"ja545:189.1":	"रूपे सद्दे रसे गन्धे, ",
"ja545:189.2":	"वाहनस्स पधावतो; ",
"ja545:189.3":	"पञ्ञा आकोटनी राज, ",
"ja545:189.4":	"तत्थ अत्ताव सारथि। ",
"ja545:190.1":	"सचे एतेन यानेन, ",
"ja545:190.2":	"समचरिया दळ्हा धिति; ",
"ja545:190.3":	"सब्बकामदुहो राज, ",
"ja545:190.4":	"न जातु निरयं वजे”। ",
"ja545:191.1":	"“अलातो देवदत्तोसि, ",
"ja545:191.2":	"सुनामो आसि भद्दजि; ",
"ja545:191.3":	"विजयो सारिपुत्तोसि, ",
"ja545:191.4":	"मोग्गल्लानोसि बीजको। ",
"ja545:192.1":	"सुनक्खत्तो लिच्छविपुत्तो, ",
"ja545:192.2":	"गुणो आसि अचेलको; ",
"ja545:192.3":	"आनन्दो सा रुचा आसि, ",
"ja545:192.4":	"या राजानं पसादयि। ",
"ja545:193.1":	"उरुवेलकस्सपो राजा, ",
"ja545:193.2":	"पापदिट्ठि तदा अहु; ",
"ja545:193.3":	"महाब्रह्मा बोधिसत्तो, ",
"ja545:193.4":	"एवं धारेथ जातकन्”ति। ",
"ja545:194.1":	"महानारदकस्सपजातकं अट्ठमं। "
}	
