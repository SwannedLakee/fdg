{	
"ud6.8:0.1":	"उदान ६।८ ",
"ud6.8:0.2":	"गणिकासुत्त ",
"ud6.8:1.1":	"एवं मे सुतं—",
"ud6.8:1.2":	"एकं समयं भगवा राजगहे विहरति वेळुवने कलन्दकनिवापे। ",
"ud6.8:1.3":	"तेन खो पन समयेन राजगहे द्वे पूगा अञ्ञतरिस्सा गणिकाय सारत्ता होन्ति पटिबद्धचित्ता; ",
"ud6.8:1.4":	"भण्डनजाता कलहजाता विवादापन्ना अञ्ञमञ्ञं पाणीहिपि उपक्कमन्ति, लेड्डूहिपि उपक्कमन्ति, दण्डेहिपि उपक्कमन्ति, सत्थेहिपि उपक्कमन्ति। ",
"ud6.8:1.5":	"ते तत्थ मरणम्पि निगच्छन्ति मरणमत्तम्पि दुक्खं। ",
"ud6.8:2.1":	"अथ खो सम्बहुला भिक्खू पुब्बण्हसमयं निवासेत्वा पत्तचीवरमादाय राजगहं पिण्डाय पाविसिंसु। ",
"ud6.8:2.2":	"राजगहे पिण्डाय चरित्वा पच्छाभत्तं पिण्डपातपटिक्कन्ता येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। ",
"ud6.8:2.3":	"एकमन्तं निसिन्ना खो ते भिक्खू भगवन्तं एतदवोचुं: ",
"ud6.8:3.1":	"“इध, भन्ते, राजगहे द्वे पूगा अञ्ञतरिस्सा गणिकाय सारत्ता पटिबद्धचित्ता; ",
"ud6.8:3.2":	"भण्डनजाता कलहजाता विवादापन्ना अञ्ञमञ्ञं पाणीहिपि उपक्कमन्ति, लेड्डूहिपि उपक्कमन्ति, दण्डेहिपि उपक्कमन्ति, सत्थेहिपि उपक्कमन्ति। ",
"ud6.8:3.3":	"ते तत्थ मरणम्पि निगच्छन्ति मरणमत्तम्पि दुक्खन्”ति। ",
"ud6.8:4.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud6.8:5.1":	"“यञ्च पत्तं यञ्च पत्तब्बं, उभयमेतं रजानुकिण्णं, आतुरस्सानुसिक्खतो। ",
"ud6.8:5.2":	"ये च सिक्खासारा सीलब्बतं जीवितं ब्रह्मचरियं उपट्ठानसारा, अयमेको अन्तो। ",
"ud6.8:5.3":	"ये च एवंवादिनो: ",
"ud6.8:5.4":	"‘नत्थि कामेसु दोसो’ति, अयं दुतियो अन्तो। ",
"ud6.8:5.5":	"इच्चेते उभो अन्ता कटसिवड्ढना, कटसियो दिट्ठिं वड्ढेन्ति। ",
"ud6.8:5.6":	"एतेते उभो अन्ते अनभिञ्ञाय ओलीयन्ति एके, अतिधावन्ति एके। ",
"ud6.8:5.7":	"ये च खो ते अभिञ्ञाय तत्र च नाहेसुं, तेन च नामञ्ञिंसु, वट्टं तेसं नत्थि पञ्ञापनाया”ति। ",
"ud6.8:5.8":	"अट्ठमं। "
}	
