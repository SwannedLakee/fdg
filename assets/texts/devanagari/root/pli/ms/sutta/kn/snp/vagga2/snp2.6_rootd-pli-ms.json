{	
"snp2.6:0.1":	"सुत्त निपात २।६ ",
"snp2.6:0.2":	"कपिलसुत्त (धम्मचरियसुत्त) ",
"snp2.6:1.1":	"धम्मचरियं ब्रह्मचरियं, ",
"snp2.6:1.2":	"एतदाहु वसुत्तमं; ",
"snp2.6:1.3":	"पब्बजितोपि चे होति, ",
"snp2.6:1.4":	"अगारा अनगारियं। ",
"snp2.6:2.1":	"सो चे मुखरजातिको, ",
"snp2.6:2.2":	"विहेसाभिरतो मगो; ",
"snp2.6:2.3":	"जीवितं तस्स पापियो, ",
"snp2.6:2.4":	"रजं वड्ढेति अत्तनो। ",
"snp2.6:3.1":	"कलहाभिरतो भिक्खु, ",
"snp2.6:3.2":	"मोहधम्मेन आवुतो; ",
"snp2.6:3.3":	"अक्खातम्पि न जानाति, ",
"snp2.6:3.4":	"धम्मं बुद्धेन देसितं। ",
"snp2.6:4.1":	"विहेसं भावितत्तानं, ",
"snp2.6:4.2":	"अविज्जाय पुरक्खतो; ",
"snp2.6:4.3":	"सङ्किलेसं न जानाति, ",
"snp2.6:4.4":	"मग्गं निरयगामिनं। ",
"snp2.6:5.1":	"विनिपातं समापन्नो, ",
"snp2.6:5.2":	"गब्भा गब्भं तमा तमं; ",
"snp2.6:5.3":	"स वे तादिसको भिक्खु, ",
"snp2.6:5.4":	"पेच्च दुक्खं निगच्छति। ",
"snp2.6:6.1":	"गूथकूपो यथा अस्स, ",
"snp2.6:6.2":	"सम्पुण्णो गणवस्सिको; ",
"snp2.6:6.3":	"यो च एवरूपो अस्स, ",
"snp2.6:6.4":	"दुब्बिसोधो हि साङ्गणो। ",
"snp2.6:7.1":	"यं एवरूपं जानाथ, ",
"snp2.6:7.2":	"भिक्खवो गेहनिस्सितं; ",
"snp2.6:7.3":	"पापिच्छं पापसङ्कप्पं, ",
"snp2.6:7.4":	"पापआचारगोचरं। ",
"snp2.6:8.1":	"सब्बे समग्गा हुत्वान, ",
"snp2.6:8.2":	"अभिनिब्बज्जियाथ नं; ",
"snp2.6:8.3":	"कारण्डवं निद्धमथ, ",
"snp2.6:8.4":	"कसम्बुं अपकस्सथ। ",
"snp2.6:9.1":	"ततो पलापे वाहेथ, ",
"snp2.6:9.2":	"अस्समणे समणमानिने; ",
"snp2.6:9.3":	"निद्धमित्वान पापिच्छे, ",
"snp2.6:9.4":	"पापआचारगोचरे। ",
"snp2.6:10.1":	"सुद्धा सुद्धेहि संवासं, ",
"snp2.6:10.2":	"कप्पयव्हो पतिस्सता; ",
"snp2.6:10.3":	"ततो समग्गा निपका, ",
"snp2.6:10.4":	"दुक्खस्सन्तं करिस्सथाति। ",
"snp2.6:10.5":	"धम्मचरियसुत्तं छट्ठं। "
}	
