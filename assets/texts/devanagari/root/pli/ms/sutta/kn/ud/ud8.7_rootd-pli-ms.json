{	
"ud8.7:0.1":	"उदान ८।७ ",
"ud8.7:0.2":	"द्विधापथसुत्त ",
"ud8.7:1.1":	"एवं मे सुतं—",
"ud8.7:1.2":	"एकं समयं भगवा कोसलेसु अद्धानमग्गप्पटिपन्नो होति आयस्मता नागसमालेन पच्छासमणेन। ",
"ud8.7:1.3":	"अद्दसा खो आयस्मा नागसमालो अन्तरामग्गे द्विधापथं। ",
"ud8.7:1.4":	"दिस्वान भगवन्तं एतदवोच: ",
"ud8.7:1.5":	"“अयं, भन्ते, भगवा पन्थो; ",
"ud8.7:1.6":	"इमिना गच्छामा”ति। ",
"ud8.7:1.7":	"एवं वुत्ते, भगवा आयस्मन्तं नागसमालं एतदवोच: ",
"ud8.7:1.8":	"“अयं, नागसमाल, पन्थो; ",
"ud8.7:1.9":	"इमिना गच्छामा”ति। ",
"ud8.7:2.1":	"दुतियम्पि खो …पे… ",
"ud8.7:2.2":	"ततियम्पि खो आयस्मा नागसमालो भगवन्तं एतदवोच: ",
"ud8.7:2.3":	"“अयं, भन्ते, भगवा पन्थो; ",
"ud8.7:2.4":	"इमिना गच्छामा”ति। ",
"ud8.7:2.5":	"ततियम्पि खो भगवा आयस्मन्तं नागसमालं एतदवोच: ",
"ud8.7:2.6":	"“अयं, नागसमाल, पन्थो; ",
"ud8.7:2.7":	"इमिना गच्छामा”ति। ",
"ud8.7:2.8":	"अथ खो आयस्मा नागसमालो भगवतो पत्तचीवरं तत्थेव छमायं निक्खिपित्वा पक्कामि: ",
"ud8.7:2.9":	"“इदं, भन्ते, भगवतो पत्तचीवरन्”ति। ",
"ud8.7:3.1":	"अथ खो आयस्मतो नागसमालस्स तेन पन्थेन गच्छन्तस्स अन्तरामग्गे चोरा निक्खमित्वा हत्थेहि च पादेहि च आकोटेसुं पत्तञ्च भिन्दिंसु सङ्घाटिञ्च विप्फालेसुं। ",
"ud8.7:3.2":	"अथ खो आयस्मा नागसमालो भिन्नेन पत्तेन विप्फालिताय सङ्घाटिया येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। ",
"ud8.7:3.3":	"एकमन्तं निसिन्नो खो आयस्मा नागसमालो भगवन्तं एतदवोच: ",
"ud8.7:3.4":	"“इध मय्हं, भन्ते, तेन पन्थेन गच्छन्तस्स अन्तरामग्गे चोरा निक्खमित्वा हत्थेहि च पादेहि च आकोटेसुं, पत्तञ्च भिन्दिंसु, सङ्घाटिञ्च विप्फालेसुन्”ति। ",
"ud8.7:4.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud8.7:5.1":	"“सद्धिं चरमेकतो वसं, ",
"ud8.7:5.2":	"मिस्सो अञ्ञजनेन वेदगू; ",
"ud8.7:5.3":	"विद्वा पजहाति पापकं, ",
"ud8.7:5.4":	"कोञ्चो खीरपकोव निन्नगन्”ति। ",
"ud8.7:5.5":	"सत्तमं। "
}	
