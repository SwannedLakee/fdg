{	
"snp1.5:0.1":	"सुत्त निपात १।५ ",
"snp1.5:0.2":	"चुन्दसुत्त ",
"snp1.5:1.1":	"“पुच्छामि मुनिं पहूतपञ्ञं, ",
"snp1.5:1.2":	"(इति चुन्दो कम्मारपुत्तो) ",
"snp1.5:1.3":	"बुद्धं धम्मस्सामिं वीततण्हं; ",
"snp1.5:1.4":	"द्विपदुत्तमं सारथीनं पवरं, ",
"snp1.5:1.5":	"कति लोके समणा तदिङ्घ ब्रूहि”। ",
"snp1.5:2.1":	"“चतुरो समणा न पञ्चमत्थि, ",
"snp1.5:2.2":	"(चुन्दाति भगवा) ",
"snp1.5:2.3":	"ते ते आविकरोमि सक्खिपुट्ठो; ",
"snp1.5:2.4":	"मग्गजिनो मग्गदेसको च, ",
"snp1.5:2.5":	"मग्गे जीवति यो च मग्गदूसी”। ",
"snp1.5:3.1":	"“कं मग्गजिनं वदन्ति बुद्धा, ",
"snp1.5:3.2":	"(इति चुन्दो कम्मारपुत्तो) ",
"snp1.5:3.3":	"मग्गक्खायी कथं अतुल्यो होति; ",
"snp1.5:3.4":	"मग्गे जीवति मे ब्रूहि पुट्ठो, ",
"snp1.5:3.5":	"अथ मे आविकरोहि मग्गदूसिं”। ",
"snp1.5:4.1":	"“यो तिण्णकथङ्कथो विसल्लो, ",
"snp1.5:4.2":	"निब्बानाभिरतो अनानुगिद्धो; ",
"snp1.5:4.3":	"लोकस्स सदेवकस्स नेता, ",
"snp1.5:4.4":	"तादिं मग्गजिनं वदन्ति बुद्धा। ",
"snp1.5:5.1":	"परमं परमन्ति योध ञत्वा, ",
"snp1.5:5.2":	"अक्खाति विभजते इधेव धम्मं; ",
"snp1.5:5.3":	"तं कङ्खछिदं मुनिं अनेजं, ",
"snp1.5:5.4":	"दुतियं भिक्खुनमाहु मग्गदेसिं। ",
"snp1.5:6.1":	"यो धम्मपदे सुदेसिते, ",
"snp1.5:6.2":	"मग्गे जीवति सञ्ञतो सतीमा; ",
"snp1.5:6.3":	"अनवज्जपदानि सेवमानो, ",
"snp1.5:6.4":	"ततियं भिक्खुनमाहु मग्गजीविं। ",
"snp1.5:7.1":	"छदनं कत्वान सुब्बतानं, ",
"snp1.5:7.2":	"पक्खन्दी कुलदूसको पगब्भो; ",
"snp1.5:7.3":	"मायावी असञ्ञतो पलापो, ",
"snp1.5:7.4":	"पतिरूपेन चरं स मग्गदूसी। ",
"snp1.5:8.1":	"एते च पटिविज्झि यो गहट्ठो, ",
"snp1.5:8.2":	"सुतवा अरियसावको सपञ्ञो; ",
"snp1.5:8.3":	"सब्बे नेतादिसाति ञत्वा, ",
"snp1.5:8.4":	"इति दिस्वा न हापेति तस्स सद्धा; ",
"snp1.5:8.5":	"कथं हि दुट्ठेन असम्पदुट्ठं, ",
"snp1.5:8.6":	"सुद्धं असुद्धेन समं करेय्या”ति। ",
"snp1.5:8.7":	"चुन्दसुत्तं पञ्चमं। "
}	
