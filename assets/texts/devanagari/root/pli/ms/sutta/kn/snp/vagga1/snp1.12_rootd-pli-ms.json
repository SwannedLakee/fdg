{	
"snp1.12:0.1":	"सुत्त निपात १।१२ ",
"snp1.12:0.2":	"मुनिसुत्त ",
"snp1.12:1.1":	"सन्थवातो भयं जातं, ",
"snp1.12:1.2":	"निकेता जायते रजो; ",
"snp1.12:1.3":	"अनिकेतमसन्थवं, ",
"snp1.12:1.4":	"एतं वे मुनिदस्सनं। ",
"snp1.12:2.1":	"यो जातमुच्छिज्ज न रोपयेय्य, ",
"snp1.12:2.2":	"जायन्तमस्स नानुप्पवेच्छे; ",
"snp1.12:2.3":	"तमाहु एकं मुनिनं चरन्तं, ",
"snp1.12:2.4":	"अद्दक्खि सो सन्तिपदं महेसि। ",
"snp1.12:3.1":	"सङ्खाय वत्थूनि पमाय बीजं, ",
"snp1.12:3.2":	"सिनेहमस्स नानुप्पवेच्छे; ",
"snp1.12:3.3":	"स वे मुनी जातिखयन्तदस्सी, ",
"snp1.12:3.4":	"तक्कं पहाय न उपेति सङ्खं। ",
"snp1.12:4.1":	"अञ्ञाय सब्बानि निवेसनानि, ",
"snp1.12:4.2":	"अनिकामयं अञ्ञतरम्पि तेसं; ",
"snp1.12:4.3":	"स वे मुनी वीतगेधो अगिद्धो, ",
"snp1.12:4.4":	"नायूहती पारगतो हि होति। ",
"snp1.12:5.1":	"सब्बाभिभुं सब्बविदुं सुमेधं, ",
"snp1.12:5.2":	"सब्बेसु धम्मेसु अनूपलित्तं; ",
"snp1.12:5.3":	"सब्बञ्जहं तण्हक्खये विमुत्तं, ",
"snp1.12:5.4":	"तं वापि धीरा मुनि वेदयन्ति। ",
"snp1.12:6.1":	"पञ्ञाबलं सीलवतूपपन्नं, ",
"snp1.12:6.2":	"समाहितं झानरतं सतीमं; ",
"snp1.12:6.3":	"सङ्गा पमुत्तं अखिलं अनासवं, ",
"snp1.12:6.4":	"तं वापि धीरा मुनि वेदयन्ति। ",
"snp1.12:7.1":	"एकं चरन्तं मुनिमप्पमत्तं, ",
"snp1.12:7.2":	"निन्दापसंसासु अवेधमानं; ",
"snp1.12:7.3":	"सीहंव सद्देसु असन्तसन्तं, ",
"snp1.12:7.4":	"वातंव जालम्हि असज्जमानं; ",
"snp1.12:7.5":	"पद्मंव तोयेन अलिप्पमानं, ",
"snp1.12:7.6":	"नेतारमञ्ञेसमनञ्ञनेय्यं; ",
"snp1.12:7.7":	"तं वापि धीरा मुनि वेदयन्ति। ",
"snp1.12:8.1":	"यो ओगहणे थम्भोरिवाभिजायति, ",
"snp1.12:8.2":	"यस्मिं परे वाचापरियन्तं वदन्ति; ",
"snp1.12:8.3":	"तं वीतरागं सुसमाहितिन्द्रियं, ",
"snp1.12:8.4":	"तं वापि धीरा मुनि वेदयन्ति। ",
"snp1.12:9.1":	"यो वे ठितत्तो तसरंव उज्जु, ",
"snp1.12:9.2":	"जिगुच्छति कम्मेहि पापकेहि; ",
"snp1.12:9.3":	"वीमंसमानो विसमं समञ्च, ",
"snp1.12:9.4":	"तं वापि धीरा मुनि वेदयन्ति। ",
"snp1.12:10.1":	"यो सञ्ञतत्तो न करोति पापं, ",
"snp1.12:10.2":	"दहरो मज्झिमो च मुनि यतत्तो; ",
"snp1.12:10.3":	"अरोसनेय्यो न सो रोसेति कञ्चि, ",
"snp1.12:10.4":	"तं वापि धीरा मुनि वेदयन्ति। ",
"snp1.12:11.1":	"यदग्गतो मज्झतो सेसतो वा, ",
"snp1.12:11.2":	"पिण्डं लभेथ परदत्तूपजीवी; ",
"snp1.12:11.3":	"नालं थुतुं नोपि निपच्चवादी, ",
"snp1.12:11.4":	"तं वापि धीरा मुनि वेदयन्ति। ",
"snp1.12:12.1":	"मुनिं चरन्तं विरतं मेथुनस्मा, ",
"snp1.12:12.2":	"यो योब्बने नोपनिबज्झते क्वचि; ",
"snp1.12:12.3":	"मदप्पमादा विरतं विप्पमुत्तं, ",
"snp1.12:12.4":	"तं वापि धीरा मुनि वेदयन्ति। ",
"snp1.12:13.1":	"अञ्ञाय लोकं परमत्थदस्सिं, ",
"snp1.12:13.2":	"ओघं समुद्दं अतितरिय तादिं; ",
"snp1.12:13.3":	"तं छिन्नगन्थं असितं अनासवं, ",
"snp1.12:13.4":	"तं वापि धीरा मुनि वेदयन्ति। ",
"snp1.12:14.1":	"असमा उभो दूरविहारवुत्तिनो, ",
"snp1.12:14.2":	"गिही दारपोसी अममो च सुब्बतो; ",
"snp1.12:14.3":	"परपाणरोधाय गिही असञ्ञतो, ",
"snp1.12:14.4":	"निच्चं मुनी रक्खति पाणिने यतो। ",
"snp1.12:15.1":	"सिखी यथा नीलगीवो विहङ्गमो, ",
"snp1.12:15.2":	"हंसस्स नोपेति जवं कुदाचनं; ",
"snp1.12:15.3":	"एवं गिही नानुकरोति भिक्खुनो, ",
"snp1.12:15.4":	"मुनिनो विवित्तस्स वनम्हि झायतोति। ",
"snp1.12:15.5":	"मुनिसुत्तं द्वादसमं। ",
"snp1.12:15.6":	"उरगवग्गो पठमो। ",
"snp1.12:16.0":	"तस्सुद्दानं ",
"snp1.12:16.1":	"उरगो धनियो चेव, ",
"snp1.12:16.2":	"विसाणञ्च तथा कसि; ",
"snp1.12:16.3":	"चुन्दो पराभवो चेव, ",
"snp1.12:16.4":	"वसलो मेत्तभावना। ",
"snp1.12:17.1":	"सातागिरो आळवको, ",
"snp1.12:17.2":	"विजयो च तथा मुनि; ",
"snp1.12:17.3":	"द्वादसेतानि सुत्तानि, ",
"snp1.12:17.4":	"उरगवग्गोति वुच्चतीति। "
}	
