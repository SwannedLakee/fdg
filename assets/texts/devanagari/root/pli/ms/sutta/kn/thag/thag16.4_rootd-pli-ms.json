{	
"thag16.4:0.1":	"थेरगाथा १६।४ ",
"thag16.4:0.2":	"वीसतिनिपात ",
"thag16.4:0.3":	"पठमवग्ग ",
"thag16.4:0.4":	"रट्ठपालत्थेरगाथा ",
"thag16.4:1.1":	"“पस्स चित्तकतं बिम्बं, ",
"thag16.4:1.2":	"अरुकायं समुस्सितं; ",
"thag16.4:1.3":	"आतुरं बहुसङ्कप्पं, ",
"thag16.4:1.4":	"यस्स नत्थि धुवं ठिति। ",
"thag16.4:2.1":	"पस्स चित्तकतं रूपं, ",
"thag16.4:2.2":	"मणिना कुण्डलेन च; ",
"thag16.4:2.3":	"अट्ठिं तचेन ओनद्धं, ",
"thag16.4:2.4":	"सह वत्थेहि सोभति। ",
"thag16.4:3.1":	"अलत्तककता पादा, ",
"thag16.4:3.2":	"मुखं चुण्णकमक्खितं; ",
"thag16.4:3.3":	"अलं बालस्स मोहाय, ",
"thag16.4:3.4":	"नो च पारगवेसिनो। ",
"thag16.4:4.1":	"अट्ठपदकता केसा, ",
"thag16.4:4.2":	"नेत्ता अञ्जनमक्खिता; ",
"thag16.4:4.3":	"अलं बालस्स मोहाय, ",
"thag16.4:4.4":	"नो च पारगवेसिनो। ",
"thag16.4:5.1":	"अञ्जनीव नवा चित्ता, ",
"thag16.4:5.2":	"पूतिकायो अलङ्कतो; ",
"thag16.4:5.3":	"अलं बालस्स मोहाय, ",
"thag16.4:5.4":	"नो च पारगवेसिनो। ",
"thag16.4:6.1":	"ओदहि मिगवो पासं, ",
"thag16.4:6.2":	"नासदा वागुरं मिगो; ",
"thag16.4:6.3":	"भुत्वा निवापं गच्छाम, ",
"thag16.4:6.4":	"कन्दन्ते मिगबन्धके। ",
"thag16.4:7.1":	"छिन्नो पासो मिगवस्स, ",
"thag16.4:7.2":	"नासदा वागुरं मिगो; ",
"thag16.4:7.3":	"भुत्वा निवापं गच्छाम, ",
"thag16.4:7.4":	"सोचन्ते मिगलुद्दके। ",
"thag16.4:8.1":	"पस्सामि लोके सधने मनुस्से, ",
"thag16.4:8.2":	"लद्धान वित्तं न ददन्ति मोहा; ",
"thag16.4:8.3":	"लुद्धा धनं सन्निचयं करोन्ति, ",
"thag16.4:8.4":	"भिय्योव कामे अभिपत्थयन्ति। ",
"thag16.4:9.1":	"राजा पसय्हप्पथविं विजेत्वा, ",
"thag16.4:9.2":	"ससागरन्तं महिमावसन्तो; ",
"thag16.4:9.3":	"ओरं समुद्दस्स अतित्तरूपो, ",
"thag16.4:9.4":	"पारं समुद्दस्सपि पत्थयेथ। ",
"thag16.4:10.1":	"राजा च अञ्ञे च बहू मनुस्सा, ",
"thag16.4:10.2":	"अवीततण्हा मरणं उपेन्ति; ",
"thag16.4:10.3":	"ऊनाव हुत्वान जहन्ति देहं, ",
"thag16.4:10.4":	"कामेहि लोकम्हि न हत्थि तित्ति। ",
"thag16.4:11.1":	"कन्दन्ति नं ञाती पकिरिय केसे, ",
"thag16.4:11.2":	"अहो वता नो अमराति चाहु; ",
"thag16.4:11.3":	"वत्थेन नं पारुतं नीहरित्वा, ",
"thag16.4:11.4":	"चितं समोधाय ततो डहन्ति। ",
"thag16.4:12.1":	"सो डय्हति सूलेहि तुज्जमानो, ",
"thag16.4:12.2":	"एकेन वत्थेन पहाय भोगे; ",
"thag16.4:12.3":	"न मीयमानस्स भवन्ति ताणा, ",
"thag16.4:12.4":	"ञाती च मित्ता अथ वा सहाया। ",
"thag16.4:13.1":	"दायादका तस्स धनं हरन्ति, ",
"thag16.4:13.2":	"सत्तो पन गच्छति येन कम्मं; ",
"thag16.4:13.3":	"न मीयमानं धनमन्वेति किञ्चि, ",
"thag16.4:13.4":	"पुत्ता च दारा च धनञ्च रट्ठं। ",
"thag16.4:14.1":	"न दीघमायुं लभते धनेन, ",
"thag16.4:14.2":	"न चापि वित्तेन जरं विहन्ति; ",
"thag16.4:14.3":	"अप्पं हिदं जीवितमाहु धीरा, ",
"thag16.4:14.4":	"असस्सतं विप्परिणामधम्मं। ",
"thag16.4:15.1":	"अड्ढा दलिद्दा च फुसन्ति फस्सं, ",
"thag16.4:15.2":	"बालो च धीरो च तथेव फुट्ठो; ",
"thag16.4:15.3":	"बालो हि बाल्या वधितोव सेति, ",
"thag16.4:15.4":	"धीरो च नो वेधति फस्सफुट्ठो। ",
"thag16.4:16.1":	"तस्मा हि पञ्ञाव धनेन सेय्या, ",
"thag16.4:16.2":	"याय वोसानमिधाधिगच्छति; ",
"thag16.4:16.3":	"अब्योसितत्ता हि भवाभवेसु, ",
"thag16.4:16.4":	"पापानि कम्मानि करोति मोहा। ",
"thag16.4:17.1":	"उपेति गब्भञ्च परञ्च लोकं, ",
"thag16.4:17.2":	"संसारमापज्ज परम्पराय; ",
"thag16.4:17.3":	"तस्सप्पपञ्ञो अभिसद्दहन्तो, ",
"thag16.4:17.4":	"उपेति गब्भञ्च परञ्च लोकं। ",
"thag16.4:18.1":	"चोरो यथा सन्धिमुखे गहीतो, ",
"thag16.4:18.2":	"सकम्मुना हञ्ञति पापधम्मो; ",
"thag16.4:18.3":	"एवं पजा पेच्च परम्हि लोके, ",
"thag16.4:18.4":	"सकम्मुना हञ्ञति पापधम्मो। ",
"thag16.4:19.1":	"कामा हि चित्रा मधुरा मनोरमा, ",
"thag16.4:19.2":	"विरूपरूपेन मथेन्ति चित्तं; ",
"thag16.4:19.3":	"आदीनवं कामगुणेसु दिस्वा, ",
"thag16.4:19.4":	"तस्मा अहं पब्बजितोम्हि राज। ",
"thag16.4:20.1":	"दुमप्फलानीव पतन्ति माणवा, ",
"thag16.4:20.2":	"दहरा च वुड्ढा च सरीरभेदा; ",
"thag16.4:20.3":	"एतम्पि दिस्वा पब्बजितोम्हि राज, ",
"thag16.4:20.4":	"अपण्णकं सामञ्ञमेव सेय्यो। ",
"thag16.4:21.1":	"सद्धायाहं पब्बजितो, ",
"thag16.4:21.2":	"उपेतो जिनसासने; ",
"thag16.4:21.3":	"अवञ्झा मय्हं पब्बज्जा, ",
"thag16.4:21.4":	"अनणो भुञ्जामि भोजनं। ",
"thag16.4:22.1":	"कामे आदित्ततो दिस्वा, ",
"thag16.4:22.2":	"जातरूपानि सत्थतो; ",
"thag16.4:22.3":	"गब्भवोक्कन्तितो दुक्खं, ",
"thag16.4:22.4":	"निरयेसु महब्भयं। ",
"thag16.4:23.1":	"एतमादीनवं ञत्वा, ",
"thag16.4:23.2":	"संवेगं अलभिं तदा; ",
"thag16.4:23.3":	"सोहं विद्धो तदा सन्तो, ",
"thag16.4:23.4":	"सम्पत्तो आसवक्खयं। ",
"thag16.4:24.1":	"परिचिण्णो मया सत्था, ",
"thag16.4:24.2":	"कतं बुद्धस्स सासनं; ",
"thag16.4:24.3":	"ओहितो गरुको भारो, ",
"thag16.4:24.4":	"भवनेत्ति समूहता। ",
"thag16.4:25.1":	"यस्सत्थाय पब्बजितो, ",
"thag16.4:25.2":	"अगारस्मानगारियं; ",
"thag16.4:25.3":	"सो मे अत्थो अनुप्पत्तो, ",
"thag16.4:25.4":	"सब्बसंयोजनक्खयो”ति। ",
"thag16.4:25.5":	"… रट्ठपालो थेरो …। "
}	
