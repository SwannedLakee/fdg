{	
"thag16.5:0.1":	"थेरगाथा १६।५ ",
"thag16.5:0.2":	"वीसतिनिपात ",
"thag16.5:0.3":	"पठमवग्ग ",
"thag16.5:0.4":	"मालुक्यपुत्तत्थेरगाथा ",
"thag16.5:1.1":	"“रूपं दिस्वा सति मुट्ठा, ",
"thag16.5:1.2":	"पियं निमित्तं मनसि करोतो; ",
"thag16.5:1.3":	"सारत्तचित्तो वेदेति, ",
"thag16.5:1.4":	"तञ्च अज्झोस तिट्ठति। ",
"thag16.5:2.1":	"तस्स वड्ढन्ति वेदना, ",
"thag16.5:2.2":	"अनेका रूपसम्भवा; ",
"thag16.5:2.3":	"अभिज्झा च विहेसा च, ",
"thag16.5:2.4":	"चित्तमस्सूपहञ्ञति; ",
"thag16.5:2.5":	"एवमाचिनतो दुक्खं, ",
"thag16.5:2.6":	"आरा निब्बान वुच्चति। ",
"thag16.5:3.1":	"सद्दं सुत्वा सति मुट्ठा, ",
"thag16.5:3.2":	"पियं निमित्तं मनसि करोतो; ",
"thag16.5:3.3":	"सारत्तचित्तो वेदेति, ",
"thag16.5:3.4":	"तञ्च अज्झोस तिट्ठति। ",
"thag16.5:4.1":	"तस्स वड्ढन्ति वेदना, ",
"thag16.5:4.2":	"अनेका सद्दसम्भवा; ",
"thag16.5:4.3":	"अभिज्झा च विहेसा च, ",
"thag16.5:4.4":	"चित्तमस्सूपहञ्ञति; ",
"thag16.5:4.5":	"एवमाचिनतो दुक्खं, ",
"thag16.5:4.6":	"आरा निब्बान वुच्चति। ",
"thag16.5:5.1":	"गन्धं घत्वा सति मुट्ठा, ",
"thag16.5:5.2":	"पियं निमित्तं मनसि करोतो; ",
"thag16.5:5.3":	"सारत्तचित्तो वेदेति, ",
"thag16.5:5.4":	"तञ्च अज्झोस तिट्ठति। ",
"thag16.5:6.1":	"तस्स वड्ढन्ति वेदना, ",
"thag16.5:6.2":	"अनेका गन्धसम्भवा; ",
"thag16.5:6.3":	"अभिज्झा च विहेसा च, ",
"thag16.5:6.4":	"चित्तमस्सूपहञ्ञति; ",
"thag16.5:6.5":	"एवमाचिनतो दुक्खं, ",
"thag16.5:6.6":	"आरा निब्बान वुच्चति। ",
"thag16.5:7.1":	"रसं भोत्वा सति मुट्ठा, ",
"thag16.5:7.2":	"पियं निमित्तं मनसि करोतो; ",
"thag16.5:7.3":	"सारत्तचित्तो वेदेति, ",
"thag16.5:7.4":	"तञ्च अज्झोस तिट्ठति। ",
"thag16.5:8.1":	"तस्स वड्ढन्ति वेदना, ",
"thag16.5:8.2":	"अनेका रससम्भवा; ",
"thag16.5:8.3":	"अभिज्झा च विहेसा च, ",
"thag16.5:8.4":	"चित्तमस्सूपहञ्ञति; ",
"thag16.5:8.5":	"एवमाचिनतो दुक्खं, ",
"thag16.5:8.6":	"आरा निब्बान वुच्चति। ",
"thag16.5:9.1":	"फस्सं फुस्स सति मुट्ठा, ",
"thag16.5:9.2":	"पियं निमित्तं मनसि करोतो; ",
"thag16.5:9.3":	"सारत्तचित्तो वेदेति, ",
"thag16.5:9.4":	"तञ्च अज्झोस तिट्ठति। ",
"thag16.5:10.1":	"तस्स वड्ढन्ति वेदना, ",
"thag16.5:10.2":	"अनेका फस्ससम्भवा; ",
"thag16.5:10.3":	"अभिज्झा च विहेसा च, ",
"thag16.5:10.4":	"चित्तमस्सूपहञ्ञति; ",
"thag16.5:10.5":	"एवमाचिनतो दुक्खं, ",
"thag16.5:10.6":	"आरा निब्बान वुच्चति। ",
"thag16.5:11.1":	"धम्मं ञत्वा सति मुट्ठा, ",
"thag16.5:11.2":	"पियं निमित्तं मनसि करोतो; ",
"thag16.5:11.3":	"सारत्तचित्तो वेदेति, ",
"thag16.5:11.4":	"तञ्च अज्झोस तिट्ठति। ",
"thag16.5:12.1":	"तस्स वड्ढन्ति वेदना, ",
"thag16.5:12.2":	"अनेका धम्मसम्भवा; ",
"thag16.5:12.3":	"अभिज्झा च विहेसा च, ",
"thag16.5:12.4":	"चित्तमस्सूपहञ्ञति; ",
"thag16.5:12.5":	"एवमाचिनतो दुक्खं, ",
"thag16.5:12.6":	"आरा निब्बान वुच्चति। ",
"thag16.5:13.1":	"न सो रज्जति रूपेसु, ",
"thag16.5:13.2":	"रूपं दिस्वा पतिस्सतो; ",
"thag16.5:13.3":	"विरत्तचित्तो वेदेति, ",
"thag16.5:13.4":	"तञ्च नाज्झोस तिट्ठति। ",
"thag16.5:14.1":	"यथास्स पस्सतो रूपं, ",
"thag16.5:14.2":	"सेवतो चापि वेदनं; ",
"thag16.5:14.3":	"खीयति नोपचीयति, ",
"thag16.5:14.4":	"एवं सो चरती सतो; ",
"thag16.5:14.5":	"एवं अपचिनतो दुक्खं, ",
"thag16.5:14.6":	"सन्तिके निब्बान वुच्चति। ",
"thag16.5:15.1":	"न सो रज्जति सद्देसु, ",
"thag16.5:15.2":	"सद्दं सुत्वा पतिस्सतो; ",
"thag16.5:15.3":	"विरत्तचित्तो वेदेति, ",
"thag16.5:15.4":	"तञ्च नाज्झोस तिट्ठति। ",
"thag16.5:16.1":	"यथास्स सुणतो सद्दं, ",
"thag16.5:16.2":	"सेवतो चापि वेदनं; ",
"thag16.5:16.3":	"खीयति नोपचीयति, ",
"thag16.5:16.4":	"एवं सो चरती सतो; ",
"thag16.5:16.5":	"एवं अपचिनतो दुक्खं, ",
"thag16.5:16.6":	"सन्तिके निब्बान वुच्चति। ",
"thag16.5:17.1":	"न सो रज्जति गन्धेसु, ",
"thag16.5:17.2":	"गन्धं घत्वा पतिस्सतो; ",
"thag16.5:17.3":	"विरत्तचित्तो वेदेति, ",
"thag16.5:17.4":	"तञ्च नाज्झोस तिट्ठति। ",
"thag16.5:18.1":	"यथास्स घायतो गन्धं, ",
"thag16.5:18.2":	"सेवतो चापि वेदनं; ",
"thag16.5:18.3":	"खीयति नोपचीयति, ",
"thag16.5:18.4":	"एवं सो चरती सतो; ",
"thag16.5:18.5":	"एवं अपचिनतो दुक्खं, ",
"thag16.5:18.6":	"सन्तिके निब्बान वुच्चति। ",
"thag16.5:19.1":	"न सो रज्जति रसेसु, ",
"thag16.5:19.2":	"रसं भोत्वा पतिस्सतो; ",
"thag16.5:19.3":	"विरत्तचित्तो वेदेति, ",
"thag16.5:19.4":	"तञ्च नाज्झोस तिट्ठति। ",
"thag16.5:20.1":	"यथास्स सायरतो रसं, ",
"thag16.5:20.2":	"सेवतो चापि वेदनं; ",
"thag16.5:20.3":	"खीयति नोपचीयति, ",
"thag16.5:20.4":	"एवं सो चरती सतो; ",
"thag16.5:20.5":	"एवं अपचिनतो दुक्खं, ",
"thag16.5:20.6":	"सन्तिके निब्बान वुच्चति। ",
"thag16.5:21.1":	"न सो रज्जति फस्सेसु, ",
"thag16.5:21.2":	"फस्सं फुस्स पतिस्सतो; ",
"thag16.5:21.3":	"विरत्तचित्तो वेदेति, ",
"thag16.5:21.4":	"तञ्च नाज्झोस तिट्ठति। ",
"thag16.5:22.1":	"यथास्स फुसतो फस्सं, ",
"thag16.5:22.2":	"सेवतो चापि वेदनं; ",
"thag16.5:22.3":	"खीयति नोपचीयति, ",
"thag16.5:22.4":	"एवं सो चरती सतो; ",
"thag16.5:22.5":	"एवं अपचिनतो दुक्खं, ",
"thag16.5:22.6":	"सन्तिके निब्बान वुच्चति। ",
"thag16.5:23.1":	"न सो रज्जति धम्मेसु, ",
"thag16.5:23.2":	"धम्मं ञत्वा पतिस्सतो; ",
"thag16.5:23.3":	"विरत्तचित्तो वेदेति, ",
"thag16.5:23.4":	"तञ्च नाज्झोस तिट्ठति। ",
"thag16.5:24.1":	"यथास्स विजानतो धम्मं, ",
"thag16.5:24.2":	"सेवतो चापि वेदनं; ",
"thag16.5:24.3":	"खीयति नोपचीयति, ",
"thag16.5:24.4":	"एवं सो चरती सतो; ",
"thag16.5:24.5":	"एवं अपचिनतो दुक्खं, ",
"thag16.5:24.6":	"सन्तिके निब्बान वुच्चति”। ",
"thag16.5:24.7":	"… मालुक्यपुत्तो थेरो …। "
}	
