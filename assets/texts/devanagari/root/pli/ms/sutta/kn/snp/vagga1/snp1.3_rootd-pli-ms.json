{	
"snp1.3:0.1":	"सुत्त निपात १।३ ",
"snp1.3:0.2":	"खग्गविसाणसुत्त ",
"snp1.3:1.1":	"“सब्बेसु भूतेसु निधाय दण्डं, ",
"snp1.3:1.2":	"अविहेठयं अञ्ञतरम्पि तेसं; ",
"snp1.3:1.3":	"न पुत्तमिच्छेय्य कुतो सहायं, ",
"snp1.3:1.4":	"एको चरे खग्गविसाणकप्पो”। ",
"snp1.3:2.1":	"“संसग्गजातस्स भवन्ति स्नेहा, ",
"snp1.3:2.2":	"स्नेहन्वयं दुक्खमिदं पहोति; ",
"snp1.3:2.3":	"आदीनवं स्नेहजं पेक्खमानो, ",
"snp1.3:2.4":	"एको चरे खग्गविसाणकप्पो”। ",
"snp1.3:3.1":	"“मित्ते सुहज्जे अनुकम्पमानो, ",
"snp1.3:3.2":	"हापेति अत्थं पटिबद्धचित्तो; ",
"snp1.3:3.3":	"एतं भयं सन्थवे पेक्खमानो, ",
"snp1.3:3.4":	"एको चरे खग्गविसाणकप्पो”। ",
"snp1.3:4.1":	"“वंसो विसालोव यथा विसत्तो, ",
"snp1.3:4.2":	"पुत्तेसु दारेसु च या अपेक्खा; ",
"snp1.3:4.3":	"वंसक्कळीरोव असज्जमानो, ",
"snp1.3:4.4":	"एको चरे खग्गविसाणकप्पो”। ",
"snp1.3:5.1":	"“मिगो अरञ्ञम्हि यथा अबद्धो, ",
"snp1.3:5.2":	"येनिच्छकं गच्छति गोचराय; ",
"snp1.3:5.3":	"विञ्ञू नरो सेरितं पेक्खमानो, ",
"snp1.3:5.4":	"एको चरे खग्गविसाणकप्पो”। ",
"snp1.3:6.1":	"“आमन्तना होति सहायमज्झे, ",
"snp1.3:6.2":	"वासे ठाने गमने चारिकाय; ",
"snp1.3:6.3":	"अनभिज्झितं सेरितं पेक्खमानो, ",
"snp1.3:6.4":	"एको चरे खग्गविसाणकप्पो”। ",
"snp1.3:7.1":	"“खिड्डा रती होति सहायमज्झे, ",
"snp1.3:7.2":	"पुत्तेसु च विपुलं होति पेमं; ",
"snp1.3:7.3":	"पियविप्पयोगं विजिगुच्छमानो, ",
"snp1.3:7.4":	"एको चरे खग्गविसाणकप्पो”। ",
"snp1.3:8.1":	"“चातुद्दिसो अप्पटिघो च होति, ",
"snp1.3:8.2":	"सन्तुस्समानो इतरीतरेन; ",
"snp1.3:8.3":	"परिस्सयानं सहिता अछम्भी, ",
"snp1.3:8.4":	"एको चरे खग्गविसाणकप्पो”। ",
"snp1.3:9.1":	"“दुस्सङ्गहा पब्बजितापि एके, ",
"snp1.3:9.2":	"अथो गहट्ठा घरमावसन्ता; ",
"snp1.3:9.3":	"अप्पोस्सुक्को परपुत्तेसु हुत्वा, ",
"snp1.3:9.4":	"एको चरे खग्गविसाणकप्पो”। ",
"snp1.3:10.1":	"“ओरोपयित्वा गिहिब्यञ्जनानि, ",
"snp1.3:10.2":	"सञ्छिन्नपत्तो यथा कोविळारो; ",
"snp1.3:10.3":	"छेत्वान वीरो गिहिबन्धनानि, ",
"snp1.3:10.4":	"एको चरे खग्गविसाणकप्पो”। ",
"snp1.3:11.1":	"“सचे लभेथ निपकं सहायं, ",
"snp1.3:11.2":	"सद्धिं चरं साधुविहारिधीरं; ",
"snp1.3:11.3":	"अभिभुय्य सब्बानि परिस्सयानि, ",
"snp1.3:11.4":	"चरेय्य तेनत्तमनो सतीमा”। ",
"snp1.3:12.1":	"“नो चे लभेथ निपकं सहायं, ",
"snp1.3:12.2":	"सद्धिं चरं साधुविहारिधीरं; ",
"snp1.3:12.3":	"राजाव रट्ठं विजितं पहाय, ",
"snp1.3:12.4":	"एको चरे मातङ्गरञ्ञेव नागो”। ",
"snp1.3:13.1":	"“अद्धा पसंसाम सहायसम्पदं, ",
"snp1.3:13.2":	"सेट्ठा समा सेवितब्बा सहाया; ",
"snp1.3:13.3":	"एते अलद्धा अनवज्जभोजी, ",
"snp1.3:13.4":	"एको चरे खग्गविसाणकप्पो”। ",
"snp1.3:14.1":	"“दिस्वा सुवण्णस्स पभस्सरानि, ",
"snp1.3:14.2":	"कम्मारपुत्तेन सुनिट्ठितानि; ",
"snp1.3:14.3":	"सङ्घट्टमानानि दुवे भुजस्मिं, ",
"snp1.3:14.4":	"एको चरे खग्गविसाणकप्पो”। ",
"snp1.3:15.1":	"“एवं दुतीयेन सहा ममस्स, ",
"snp1.3:15.2":	"वाचाभिलापो अभिसज्जना वा; ",
"snp1.3:15.3":	"एतं भयं आयतिं पेक्खमानो, ",
"snp1.3:15.4":	"एको चरे खग्गविसाणकप्पो”। ",
"snp1.3:16.1":	"“कामा हि चित्रा मधुरा मनोरमा, ",
"snp1.3:16.2":	"विरूपरूपेन मथेन्ति चित्तं; ",
"snp1.3:16.3":	"आदीनवं कामगुणेसु दिस्वा, ",
"snp1.3:16.4":	"एको चरे खग्गविसाणकप्पो”। ",
"snp1.3:17.1":	"“ईती च गण्डो च उपद्दवो च, ",
"snp1.3:17.2":	"रोगो च सल्लञ्च भयञ्च मेतं; ",
"snp1.3:17.3":	"एतं भयं कामगुणेसु दिस्वा, ",
"snp1.3:17.4":	"एको चरे खग्गविसाणकप्पो”। ",
"snp1.3:18.1":	"“सीतञ्च उण्हञ्च खुदं पिपासं, ",
"snp1.3:18.2":	"वातातपे डंससरीसपे च; ",
"snp1.3:18.3":	"सब्बानिपेतानि अभिसम्भवित्वा, ",
"snp1.3:18.4":	"एको चरे खग्गविसाणकप्पो”। ",
"snp1.3:19.1":	"“नागोव यूथानि विवज्जयित्वा, ",
"snp1.3:19.2":	"सञ्जातखन्धो पदुमी उळारो; ",
"snp1.3:19.3":	"यथाभिरन्तं विहरं अरञ्ञे, ",
"snp1.3:19.4":	"एको चरे खग्गविसाणकप्पो”। ",
"snp1.3:20.1":	"“अट्ठानतं सङ्गणिकारतस्स, ",
"snp1.3:20.2":	"यं फस्सये सामयिकं विमुत्तिं; ",
"snp1.3:20.3":	"आदिच्चबन्धुस्स वचो निसम्म, ",
"snp1.3:20.4":	"एको चरे खग्गविसाणकप्पो”। ",
"snp1.3:21.1":	"“दिट्ठीविसूकानि उपातिवत्तो, ",
"snp1.3:21.2":	"पत्तो नियामं पटिलद्धमग्गो; ",
"snp1.3:21.3":	"उप्पन्नञाणोम्हि अनञ्ञनेय्यो, ",
"snp1.3:21.4":	"एको चरे खग्गविसाणकप्पो”। ",
"snp1.3:22.1":	"“निल्लोलुपो निक्कुहो निप्पिपासो, ",
"snp1.3:22.2":	"निम्मक्खो निद्धन्तकसावमोहो; ",
"snp1.3:22.3":	"निरासयो सब्बलोके भवित्वा, ",
"snp1.3:22.4":	"एको चरे खग्गविसाणकप्पो”। ",
"snp1.3:23.1":	"“पापं सहायं परिवज्जयेथ, ",
"snp1.3:23.2":	"अनत्थदस्सिं विसमे निविट्ठं; ",
"snp1.3:23.3":	"सयं न सेवे पसुतं पमत्तं, ",
"snp1.3:23.4":	"एको चरे खग्गविसाणकप्पो”। ",
"snp1.3:24.1":	"“बहुस्सुतं धम्मधरं भजेथ, ",
"snp1.3:24.2":	"मित्तं उळारं पटिभानवन्तं; ",
"snp1.3:24.3":	"अञ्ञाय अत्थानि विनेय्य कङ्खं, ",
"snp1.3:24.4":	"एको चरे खग्गविसाणकप्पो”। ",
"snp1.3:25.1":	"“खिड्डं रतिं कामसुखञ्च लोके, ",
"snp1.3:25.2":	"अनलङ्करित्वा अनपेक्खमानो; ",
"snp1.3:25.3":	"विभूसनट्ठाना विरतो सच्चवादी, ",
"snp1.3:25.4":	"एको चरे खग्गविसाणकप्पो”। ",
"snp1.3:26.1":	"“पुत्तञ्च दारं पितरञ्च मातरं, ",
"snp1.3:26.2":	"धनानि धञ्ञानि च बन्धवानि; ",
"snp1.3:26.3":	"हित्वान कामानि यथोधिकानि, ",
"snp1.3:26.4":	"एको चरे खग्गविसाणकप्पो”। ",
"snp1.3:27.1":	"“सङ्गो एसो परित्तमेत्थ सोख्यं, ",
"snp1.3:27.2":	"अप्पस्सादो दुक्खमेत्थ भिय्यो; ",
"snp1.3:27.3":	"गळो एसो इति ञत्वा मतीमा, ",
"snp1.3:27.4":	"एको चरे खग्गविसाणकप्पो”। ",
"snp1.3:28.1":	"“सन्दालयित्वान संयोजनानि, ",
"snp1.3:28.2":	"जालंव भेत्वा सलिलम्बुचारी; ",
"snp1.3:28.3":	"अग्गीव दड्ढं अनिवत्तमानो, ",
"snp1.3:28.4":	"एको चरे खग्गविसाणकप्पो”। ",
"snp1.3:29.1":	"“ओक्खित्तचक्खु न च पादलोलो, ",
"snp1.3:29.2":	"गुत्तिन्द्रियो रक्खितमानसानो; ",
"snp1.3:29.3":	"अनवस्सुतो अपरिडय्हमानो, ",
"snp1.3:29.4":	"एको चरे खग्गविसाणकप्पो”। ",
"snp1.3:30.1":	"“ओहारयित्वा गिहिब्यञ्जनानि, ",
"snp1.3:30.2":	"सञ्छन्नपत्तो यथा पारिछत्तो; ",
"snp1.3:30.3":	"कासायवत्थो अभिनिक्खमित्वा, ",
"snp1.3:30.4":	"एको चरे खग्गविसाणकप्पो”। ",
"snp1.3:31.1":	"“रसेसु गेधं अकरं अलोलो, ",
"snp1.3:31.2":	"अनञ्ञपोसी सपदानचारी; ",
"snp1.3:31.3":	"कुले कुले अप्पटिबद्धचित्तो, ",
"snp1.3:31.4":	"एको चरे खग्गविसाणकप्पो”। ",
"snp1.3:32.1":	"“पहाय पञ्चावरणानि चेतसो, ",
"snp1.3:32.2":	"उपक्किलेसे ब्यपनुज्ज सब्बे; ",
"snp1.3:32.3":	"अनिस्सितो छेत्व सिनेहदोसं, ",
"snp1.3:32.4":	"एको चरे खग्गविसाणकप्पो”। ",
"snp1.3:33.1":	"“विपिट्ठिकत्वान सुखं दुखञ्च, ",
"snp1.3:33.2":	"पुब्बेव च सोमनस्सदोमनस्सं; ",
"snp1.3:33.3":	"लद्धानुपेक्खं समथं विसुद्धं, ",
"snp1.3:33.4":	"एको चरे खग्गविसाणकप्पो”। ",
"snp1.3:34.1":	"“आरद्धविरियो परमत्थपत्तिया, ",
"snp1.3:34.2":	"अलीनचित्तो अकुसीतवुत्ति; ",
"snp1.3:34.3":	"दळ्हनिक्कमो थामबलूपपन्नो, ",
"snp1.3:34.4":	"एको चरे खग्गविसाणकप्पो”। ",
"snp1.3:35.1":	"“पटिसल्लानं झानमरिञ्चमानो, ",
"snp1.3:35.2":	"धम्मेसु निच्चं अनुधम्मचारी; ",
"snp1.3:35.3":	"आदीनवं सम्मसिता भवेसु, ",
"snp1.3:35.4":	"एको चरे खग्गविसाणकप्पो”। ",
"snp1.3:36.1":	"“तण्हक्खयं पत्थयमप्पमत्तो, ",
"snp1.3:36.2":	"अनेळमूगो सुतवा सतीमा; ",
"snp1.3:36.3":	"सङ्खातधम्मो नियतो पधानवा, ",
"snp1.3:36.4":	"एको चरे खग्गविसाणकप्पो”। ",
"snp1.3:37.1":	"“सीहोव सद्देसु असन्तसन्तो, ",
"snp1.3:37.2":	"वातोव जालम्हि असज्जमानो; ",
"snp1.3:37.3":	"पदुमंव तोयेन अलिप्पमानो, ",
"snp1.3:37.4":	"एको चरे खग्गविसाणकप्पो”। ",
"snp1.3:38.1":	"“सीहो यथा दाठबली पसय्ह, ",
"snp1.3:38.2":	"राजा मिगानं अभिभुय्य चारी; ",
"snp1.3:38.3":	"सेवेथ पन्तानि सेनासनानि, ",
"snp1.3:38.4":	"एको चरे खग्गविसाणकप्पो”। ",
"snp1.3:39.1":	"“मेत्तं उपेक्खं करुणं विमुत्तिं, ",
"snp1.3:39.2":	"आसेवमानो मुदितञ्च काले; ",
"snp1.3:39.3":	"सब्बेन लोकेन अविरुज्झमानो, ",
"snp1.3:39.4":	"एको चरे खग्गविसाणकप्पो”। ",
"snp1.3:40.1":	"“रागञ्च दोसञ्च पहाय मोहं, ",
"snp1.3:40.2":	"सन्दालयित्वान संयोजनानि; ",
"snp1.3:40.3":	"असन्तसं जीवितसङ्खयम्हि, ",
"snp1.3:40.4":	"एको चरे खग्गविसाणकप्पो”। ",
"snp1.3:41.1":	"“भजन्ति सेवन्ति च कारणत्था, ",
"snp1.3:41.2":	"निक्कारणा दुल्लभा अज्ज मित्ता; ",
"snp1.3:41.3":	"अत्तट्ठपञ्ञा असुची मनुस्सा, ",
"snp1.3:41.4":	"एको चरे खग्गविसाणकप्पो”। ",
"snp1.3:41.5":	"खग्गविसाणसुत्तं ततियं। "
}	
