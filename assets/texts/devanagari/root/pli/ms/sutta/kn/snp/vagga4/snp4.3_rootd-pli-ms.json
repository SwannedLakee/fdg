{	
"snp4.3:0.1":	"सुत्त निपात ४।३ ",
"snp4.3:0.2":	"दुट्ठट्ठकसुत्त ",
"snp4.3:1.1":	"वदन्ति वे दुट्ठमनापि एके, ",
"snp4.3:1.2":	"अथोपि वे सच्चमना वदन्ति; ",
"snp4.3:1.3":	"वादञ्च जातं मुनि नो उपेति, ",
"snp4.3:1.4":	"तस्मा मुनी नत्थि खिलो कुहिञ्चि। ",
"snp4.3:2.1":	"सकञ्हि दिट्ठिं कथमच्चयेय्य, ",
"snp4.3:2.2":	"छन्दानुनीतो रुचिया निविट्ठो; ",
"snp4.3:2.3":	"सयं समत्तानि पकुब्बमानो, ",
"snp4.3:2.4":	"यथा हि जानेय्य तथा वदेय्य। ",
"snp4.3:3.1":	"यो अत्तनो सीलवतानि जन्तु, ",
"snp4.3:3.2":	"अनानुपुट्ठोव परेस पाव; ",
"snp4.3:3.3":	"अनरियधम्मं कुसला तमाहु, ",
"snp4.3:3.4":	"यो आतुमानं सयमेव पाव। ",
"snp4.3:4.1":	"सन्तो च भिक्खु अभिनिब्बुतत्तो, ",
"snp4.3:4.2":	"इतिहन्ति सीलेसु अकत्थमानो; ",
"snp4.3:4.3":	"तमरियधम्मं कुसला वदन्ति, ",
"snp4.3:4.4":	"यस्सुस्सदा नत्थि कुहिञ्चि लोके। ",
"snp4.3:5.1":	"पकप्पिता सङ्खता यस्स धम्मा, ",
"snp4.3:5.2":	"पुरक्खता सन्ति अवीवदाता; ",
"snp4.3:5.3":	"यदत्तनि पस्सति आनिसंसं, ",
"snp4.3:5.4":	"तं निस्सितो कुप्पपटिच्चसन्तिं। ",
"snp4.3:6.1":	"दिट्ठीनिवेसा न हि स्वातिवत्ता, ",
"snp4.3:6.2":	"धम्मेसु निच्छेय्य समुग्गहीतं; ",
"snp4.3:6.3":	"तस्मा नरो तेसु निवेसनेसु, ",
"snp4.3:6.4":	"निरस्सती आदियती च धम्मं। ",
"snp4.3:7.1":	"धोनस्स हि नत्थि कुहिञ्चि लोके, ",
"snp4.3:7.2":	"पकप्पिता दिट्ठि भवाभवेसु; ",
"snp4.3:7.3":	"मायञ्च मानञ्च पहाय धोनो, ",
"snp4.3:7.4":	"स केन गच्छेय्य अनूपयो सो। ",
"snp4.3:8.1":	"उपयो हि धम्मेसु उपेति वादं, ",
"snp4.3:8.2":	"अनूपयं केन कथं वदेय्य; ",
"snp4.3:8.3":	"अत्ता निरत्ता न हि तस्स अत्थि, ",
"snp4.3:8.4":	"अधोसि सो दिट्ठिमिधेव सब्बन्ति। ",
"snp4.3:8.5":	"दुट्ठट्ठकसुत्तं ततियं। "
}	
