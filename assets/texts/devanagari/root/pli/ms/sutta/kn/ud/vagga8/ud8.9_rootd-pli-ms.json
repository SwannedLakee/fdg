{	
"ud8.9:0.1":	"उदान ८।९ ",
"ud8.9:0.2":	"पठमदब्बसुत्त ",
"ud8.9:1.1":	"एवं मे सुतं—",
"ud8.9:1.2":	"एकं समयं भगवा राजगहे विहरति वेळुवने कलन्दकनिवापे। ",
"ud8.9:1.3":	"अथ खो आयस्मा दब्बो मल्लपुत्तो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। ",
"ud8.9:1.4":	"एकमन्तं निसिन्नो खो आयस्मा दब्बो मल्लपुत्तो भगवन्तं एतदवोच: ",
"ud8.9:1.5":	"“परिनिब्बानकालो मे दानि, सुगता”ति। ",
"ud8.9:1.6":	"“यस्सदानि त्वं, दब्ब, कालं मञ्ञसी”ति। ",
"ud8.9:2.1":	"अथ खो आयस्मा दब्बो मल्लपुत्तो उट्ठायासना भगवन्तं अभिवादेत्वा पदक्खिणं कत्वा वेहासं अब्भुग्गन्त्वा आकासे अन्तलिक्खे पल्लङ्केन निसीदित्वा तेजोधातुं समापज्जित्वा वुट्ठहित्वा परिनिब्बायि। ",
"ud8.9:3.1":	"अथ खो आयस्मतो दब्बस्स मल्लपुत्तस्स वेहासं अब्भुग्गन्त्वा आकासे अन्तलिक्खे पल्लङ्केन निसीदित्वा तेजोधातुं समापज्जित्वा वुट्ठहित्वा परिनिब्बुतस्स सरीरस्स झायमानस्स डय्हमानस्स नेव छारिका पञ्ञायित्थ न मसि। ",
"ud8.9:3.2":	"सेय्यथापि नाम सप्पिस्स वा तेलस्स वा झायमानस्स डय्हमानस्स नेव छारिका पञ्ञायति न मसि; ",
"ud8.9:3.3":	"एवमेवं आयस्मतो दब्बस्स मल्लपुत्तस्स वेहासं अब्भुग्गन्त्वा आकासे अन्तलिक्खे पल्लङ्केन निसीदित्वा तेजोधातुं समापज्जित्वा वुट्ठहित्वा परिनिब्बुतस्स सरीरस्स झायमानस्स डय्हमानस्स नेव छारिका पञ्ञायित्थ न मसीति। ",
"ud8.9:4.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud8.9:5.1":	"“अभेदि कायो निरोधि सञ्ञा, ",
"ud8.9:5.2":	"वेदना सीतिभविंसु सब्बा; ",
"ud8.9:5.3":	"वूपसमिंसु सङ्खारा, ",
"ud8.9:5.4":	"विञ्ञाणं अत्थमागमा”ति। ",
"ud8.9:5.5":	"नवमं। "
}	
