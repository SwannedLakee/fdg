{	
"ja427:0.1":	"जातक ",
"ja427:0.2":	"नवकनिपात ",
"ja427:0.3":	"गिज्झवग्ग ",
"ja427:0.4":	"१। गिज्झजातक ",
"ja427:1.1":	"“परिसङ्कुपथो नाम, ",
"ja427:1.2":	"गिज्झपन्थो सनन्तनो; ",
"ja427:1.3":	"तत्रासि मातापितरो, ",
"ja427:1.4":	"गिज्झो पोसेसि जिण्णके; ",
"ja427:1.5":	"तेसं अजगरमेदं, ",
"ja427:1.6":	"अच्चहासि बहुत्तसो। ",
"ja427:2.1":	"पिता च पुत्तं अवच, ",
"ja427:2.2":	"जानं उच्चं पपातिनं; ",
"ja427:2.3":	"सुपत्तं थामसम्पन्नं, ",
"ja427:2.4":	"तेजस्सिं दूरगामिनं। ",
"ja427:3.1":	"परिप्लवन्तं पथविं, ",
"ja427:3.2":	"यदा तात विजानहि; ",
"ja427:3.3":	"सागरेन परिक्खित्तं, ",
"ja427:3.4":	"चक्कंव परिमण्डलं; ",
"ja427:3.5":	"ततो तात निवत्तस्सु, ",
"ja427:3.6":	"मास्सु एत्तो परं गमि। ",
"ja427:4.1":	"उदपत्तोसि वेगेन, ",
"ja427:4.2":	"बली पक्खी दिजुत्तमो; ",
"ja427:4.3":	"ओलोकयन्तो वक्कङ्गो, ",
"ja427:4.4":	"पब्बतानि वनानि च। ",
"ja427:5.1":	"अद्दस्स पथविं गिज्झो, ",
"ja427:5.2":	"यथासासि पितुस्सुतं; ",
"ja427:5.3":	"सागरेन परिक्खित्तं, ",
"ja427:5.4":	"चक्कंव परिमण्डलं। ",
"ja427:6.1":	"तञ्च सो समतिक्कम्म, ",
"ja427:6.2":	"परमेवच्चवत्तथ; ",
"ja427:6.3":	"तञ्च वातसिखा तिक्खा, ",
"ja427:6.4":	"अच्चहासि बलिं दिजं। ",
"ja427:7.1":	"नासक्खातिगतो पोसो, ",
"ja427:7.2":	"पुनदेव निवत्तितुं; ",
"ja427:7.3":	"दिजो ब्यसनमापादि, ",
"ja427:7.4":	"वेरम्भानं वसं गतो। ",
"ja427:8.1":	"तस्स पुत्ता च दारा च, ",
"ja427:8.2":	"ये चञ्ञे अनुजीविनो; ",
"ja427:8.3":	"सब्बे ब्यसनमापादुं, ",
"ja427:8.4":	"अनोवादकरे दिजे। ",
"ja427:9.1":	"एवम्पि इध वुड्ढानं, ",
"ja427:9.2":	"यो वाक्यं नावबुज्झति; ",
"ja427:9.3":	"अतिसीमचरो दित्तो, ",
"ja427:9.4":	"गिज्झोवातीतसासनो; ",
"ja427:9.5":	"स वे ब्यसनं पप्पोति, ",
"ja427:9.6":	"अकत्वा वुड्ढसासनन्”ति। ",
"ja427:10.1":	"गिज्झजातकं पठमं। "
}	
