{	
"iti69:0.1":	"इतिवुत्तक ६९ ",
"iti69:0.2":	"तिकनिपात ",
"iti69:0.3":	"दुतियवग्ग ",
"iti69:0.4":	"दुतियरागसुत्त ",
"iti69:1.1":	"वुत्तञ्हेतं भगवता वुत्तमरहताति मे सुतं: ",
"iti69:2.1":	"“यस्स कस्सचि, भिक्खवे, भिक्खुस्स वा भिक्खुनिया वा रागो अप्पहीनो, दोसो अप्पहीनो, मोहो अप्पहीनो—",
"iti69:2.2":	"अयं वुच्चति, भिक्खवे, ‘अतिण्णो समुद्दं सऊमिं सवीचिं सावट्टं सगहं सरक्खसं’। ",
"iti69:2.3":	"यस्स कस्सचि, भिक्खवे, भिक्खुस्स वा भिक्खुनिया वा रागो पहीनो, दोसो पहीनो, मोहो पहीनो—",
"iti69:2.4":	"अयं वुच्चति, भिक्खवे, ‘अतरि समुद्दं सऊमिं सवीचिं सावट्टं सगहं सरक्खसं, तिण्णो पारङ्गतो थले तिट्ठति ब्राह्मणो’”ति। ",
"iti69:2.5":	"एतमत्थं भगवा अवोच। ",
"iti69:2.6":	"तत्थेतं इति वुच्चति: ",
"iti69:3.1":	"“यस्स रागो च दोसो च, ",
"iti69:3.2":	"अविज्जा च विराजिता; ",
"iti69:3.3":	"सोमं समुद्दं सगहं सरक्खसं, ",
"iti69:3.4":	"सऊमिभयं दुत्तरं अच्चतारि। ",
"iti69:4.1":	"सङ्गातिगो मच्चुजहो निरूपधि, ",
"iti69:4.2":	"पहासि दुक्खं अपुनब्भवाय; ",
"iti69:4.3":	"अत्थङ्गतो सो न पमाणमेति, ",
"iti69:4.4":	"अमोहयि मच्चुराजन्ति ब्रूमी”ति। ",
"iti69:5.1":	"अयम्पि अत्थो वुत्तो भगवता, इति मे सुतन्ति। ",
"iti69:5.2":	"दसमं। ",
"iti69:5.3":	"दुतियो वग्गो। ",
"iti69:6.0":	"तस्सुद्दानं ",
"iti69:6.1":	"पुञ्ञं चक्खु अथ इन्द्रियानि, ",
"iti69:6.2":	"अद्धा च चरितं दुवे सोचि; ",
"iti69:6.3":	"मुनो अथ रागदुवे, ",
"iti69:6.4":	"पुन वग्गमाहु दुतियमुत्तमन्ति। "
}	
