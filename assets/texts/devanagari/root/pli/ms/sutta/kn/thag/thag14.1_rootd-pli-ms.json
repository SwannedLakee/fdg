{	
"thag14.1:0.1":	"थेरगाथा १४।१ ",
"thag14.1:0.2":	"चुद्दसकनिपात ",
"thag14.1:0.3":	"पठमवग्ग ",
"thag14.1:0.4":	"खदिरवनियरेवतत्थेरगाथा ",
"thag14.1:1.1":	"“यदा अहं पब्बजितो, ",
"thag14.1:1.2":	"अगारस्मानगारियं; ",
"thag14.1:1.3":	"नाभिजानामि सङ्कप्पं, ",
"thag14.1:1.4":	"अनरियं दोससंहितं। ",
"thag14.1:2.1":	"‘इमे हञ्ञन्तु वज्झन्तु, ",
"thag14.1:2.2":	"दुक्खं पप्पोन्तु पाणिनो’; ",
"thag14.1:2.3":	"सङ्कप्पं नाभिजानामि, ",
"thag14.1:2.4":	"इमस्मिं दीघमन्तरे। ",
"thag14.1:3.1":	"मेत्तञ्च अभिजानामि, ",
"thag14.1:3.2":	"अप्पमाणं सुभावितं; ",
"thag14.1:3.3":	"अनुपुब्बं परिचितं, ",
"thag14.1:3.4":	"यथा बुद्धेन देसितं। ",
"thag14.1:4.1":	"सब्बमित्तो सब्बसखो, ",
"thag14.1:4.2":	"सब्बभूतानुकम्पको; ",
"thag14.1:4.3":	"मेत्तचित्तञ्च भावेमि, ",
"thag14.1:4.4":	"अब्यापज्जरतो सदा। ",
"thag14.1:5.1":	"असंहीरं असङ्कुप्पं, ",
"thag14.1:5.2":	"चित्तं आमोदयामहं; ",
"thag14.1:5.3":	"ब्रह्मविहारं भावेमि, ",
"thag14.1:5.4":	"अकापुरिससेवितं। ",
"thag14.1:6.1":	"अवितक्कं समापन्नो, ",
"thag14.1:6.2":	"सम्मासम्बुद्धसावको; ",
"thag14.1:6.3":	"अरियेन तुण्हीभावेन, ",
"thag14.1:6.4":	"उपेतो होति तावदे। ",
"thag14.1:7.1":	"यथापि पब्बतो सेलो, ",
"thag14.1:7.2":	"अचलो सुप्पतिट्ठितो; ",
"thag14.1:7.3":	"एवं मोहक्खया भिक्खु, ",
"thag14.1:7.4":	"पब्बतोव न वेधति। ",
"thag14.1:8.1":	"अनङ्गणस्स पोसस्स, ",
"thag14.1:8.2":	"निच्चं सुचिगवेसिनो; ",
"thag14.1:8.3":	"वालग्गमत्तं पापस्स, ",
"thag14.1:8.4":	"अब्भमत्तंव खायति। ",
"thag14.1:9.1":	"नगरं यथा पच्चन्तं, ",
"thag14.1:9.2":	"गुत्तं सन्तरबाहिरं; ",
"thag14.1:9.3":	"एवं गोपेथ अत्तानं, ",
"thag14.1:9.4":	"खणो वो मा उपच्चगा। ",
"thag14.1:10.1":	"नाभिनन्दामि मरणं, ",
"thag14.1:10.2":	"नाभिनन्दामि जीवितं; ",
"thag14.1:10.3":	"कालञ्च पटिकङ्खामि, ",
"thag14.1:10.4":	"निब्बिसं भतको यथा। ",
"thag14.1:11.1":	"नाभिनन्दामि मरणं, ",
"thag14.1:11.2":	"… पे ",
"thag14.1:11.3":	"… ",
"thag14.1:11.4":	"सम्पजानो पतिस्सतो। ",
"thag14.1:12.1":	"परिचिण्णो मया सत्था, ",
"thag14.1:12.2":	"कतं बुद्धस्स सासनं; ",
"thag14.1:12.3":	"ओहितो गरुको भारो, ",
"thag14.1:12.4":	"भवनेत्ति समूहता। ",
"thag14.1:13.1":	"यस्स चत्थाय पब्बजितो, ",
"thag14.1:13.2":	"अगारस्मानगारियं; ",
"thag14.1:13.3":	"सो मे अत्थो अनुप्पत्तो, ",
"thag14.1:13.4":	"सब्बसंयोजनक्खयो। ",
"thag14.1:14.1":	"सम्पादेथप्पमादेन, ",
"thag14.1:14.2":	"एसा मे अनुसासनी; ",
"thag14.1:14.3":	"हन्दाहं परिनिब्बिस्सं, ",
"thag14.1:14.4":	"विप्पमुत्तोम्हि सब्बधी”ति। ",
"thag14.1:14.5":	"… खदिरवनियरेवतो थेरो …। "
}	
