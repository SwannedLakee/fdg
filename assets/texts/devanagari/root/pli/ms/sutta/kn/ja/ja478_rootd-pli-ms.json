{	
"ja478:0.1":	"जातक ",
"ja478:0.2":	"तेरसकनिपात ",
"ja478:0.3":	"अम्बवग्ग ",
"ja478:0.4":	"५। दूतजातक ",
"ja478:1.1":	"“दूते ते ब्रह्मे पाहेसिं, ",
"ja478:1.2":	"गङ्गातीरस्मि झायतो; ",
"ja478:1.3":	"तेसं पुट्ठो न ब्याकासि, ",
"ja478:1.4":	"दुक्खं गुय्हमतं नु ते”। ",
"ja478:2.1":	"“सचे ते दुक्खमुप्पज्जे, ",
"ja478:2.2":	"कासीनं रट्ठवड्ढन; ",
"ja478:2.3":	"मा खो नं तस्स अक्खाहि, ",
"ja478:2.4":	"यो तं दुक्खा न मोचये। ",
"ja478:3.1":	"यो तस्स दुक्खजातस्स, ",
"ja478:3.2":	"एकङ्गमपि भागसो; ",
"ja478:3.3":	"विप्पमोचेय्य धम्मेन, ",
"ja478:3.4":	"कामं तस्स पवेदय। ",
"ja478:4.1":	"सुविजानं सिङ्गालानं, ",
"ja478:4.2":	"सकुणानञ्च वस्सितं; ",
"ja478:4.3":	"मनुस्सवस्सितं राज, ",
"ja478:4.4":	"दुब्बिजानतरं ततो। ",
"ja478:5.1":	"अपि चे मञ्ञती पोसो, ",
"ja478:5.2":	"ञाति मित्तो सखाति वा; ",
"ja478:5.3":	"यो पुब्बे सुमनो हुत्वा, ",
"ja478:5.4":	"पच्छा सम्पज्जते दिसो। ",
"ja478:6.1":	"यो अत्तनो दुक्खमनानुपुट्ठो, ",
"ja478:6.2":	"पवेदये जन्तु अकालरूपे; ",
"ja478:6.3":	"आनन्दिनो तस्स भवन्तिमित्ता, ",
"ja478:6.4":	"हितेसिनो तस्स दुखी भवन्ति। ",
"ja478:7.1":	"कालञ्च ञत्वान तथाविधस्स, ",
"ja478:7.2":	"मेधावीनं एकमनं विदित्वा; ",
"ja478:7.3":	"अक्खेय्य तिब्बानि परस्स धीरो, ",
"ja478:7.4":	"सण्हं गिरं अत्थवतिं पमुञ्चे। ",
"ja478:8.1":	"सचे च जञ्ञा अविसय्हमत्तनो, ",
"ja478:8.2":	"न ते हि मय्हं सुखागमाय; ",
"ja478:8.3":	"एकोव तिब्बानि सहेय्य धीरो, ",
"ja478:8.4":	"सच्चं हिरोत्तप्पमपेक्खमानो। ",
"ja478:9.1":	"अहं रट्ठे विचरन्तो, ",
"ja478:9.2":	"निगमे राजधानियो; ",
"ja478:9.3":	"भिक्खमानो महाराज, ",
"ja478:9.4":	"आचरियस्स धनत्थिको। ",
"ja478:10.1":	"गहपती राजपुरिसे, ",
"ja478:10.2":	"महासाले च ब्राह्मणे; ",
"ja478:10.3":	"अलत्थं सत्त निक्खानि, ",
"ja478:10.4":	"सुवण्णस्स जनाधिप; ",
"ja478:10.5":	"ते मे नट्ठा महाराज, ",
"ja478:10.6":	"तस्मा सोचामहं भुसं। ",
"ja478:11.1":	"पुरिसा ते महाराज, ",
"ja478:11.2":	"मनसानुविचिन्तिता; ",
"ja478:11.3":	"नालं दुक्खा पमोचेतुं, ",
"ja478:11.4":	"तस्मा तेसं न ब्याहरिं। ",
"ja478:12.1":	"त्वञ्च खो मे महाराज, ",
"ja478:12.2":	"मनसानुविचिन्तितो; ",
"ja478:12.3":	"अलं दुक्खा पमोचेतुं, ",
"ja478:12.4":	"तस्मा तुय्हं पवेदयिं”। ",
"ja478:13.1":	"“तस्सादासि पसन्नत्तो, ",
"ja478:13.2":	"कासीनं रट्ठवड्ढनो; ",
"ja478:13.3":	"जातरूपमये निक्खे, ",
"ja478:13.4":	"सुवण्णस्स चतुद्दसा”ति। ",
"ja478:14.1":	"दूतजातकं पञ्चमं। "
}	
