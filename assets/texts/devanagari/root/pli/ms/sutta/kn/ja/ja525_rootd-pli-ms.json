{	
"ja525:0.1":	"जातक ",
"ja525:0.2":	"चत्तालीसनिपात ",
"ja525:0.3":	"तेसकुणवग्ग ",
"ja525:0.4":	"५ चूळसुतसोमजातक ",
"ja525:1.1":	"“आमन्तयामि निगमं, ",
"ja525:1.2":	"मित्तामच्चे परिस्सजे; ",
"ja525:1.3":	"सिरस्मिं पलितं जातं, ",
"ja525:1.4":	"पब्बज्जं दानि रोचहं”। ",
"ja525:2.1":	"“अभुम्मे कथं नु भणसि, ",
"ja525:2.2":	"सल्लं मे देव उरसि कप्पेसि; ",
"ja525:2.3":	"सत्तसता ते भरिया, ",
"ja525:2.4":	"कथं नु ते ता भविस्सन्ति”। ",
"ja525:3.1":	"“पञ्ञायिहिन्ति एता, ",
"ja525:3.2":	"दहरा अञ्ञम्पि ता गमिस्सन्ति; ",
"ja525:3.3":	"सग्गञ्चस्स पत्थयानो, ",
"ja525:3.4":	"तेन अहं पब्बजिस्सामि”। ",
"ja525:4.1":	"“दुल्लद्धं मे आसि सुतसोम, ",
"ja525:4.2":	"यस्स ते होमहं माता; ",
"ja525:4.3":	"यं मे विलपन्तिया, ",
"ja525:4.4":	"अनपेक्खो पब्बजसि देव। ",
"ja525:5.1":	"दुल्लद्धं मे आसि सुतसोम, ",
"ja525:5.2":	"यं तं अहं विजायिस्सं; ",
"ja525:5.3":	"यं मे विलपन्तिया, ",
"ja525:5.4":	"अनपेक्खो पब्बजसि देव”। ",
"ja525:6.1":	"“को नामेसो धम्मो, ",
"ja525:6.2":	"सुतसोम का च नाम पब्बज्जा; ",
"ja525:6.3":	"यं नो अम्हे जिण्णे, ",
"ja525:6.4":	"अनपेक्खो पब्बजसि देव। ",
"ja525:7.1":	"पुत्तापि तुय्हं बहवो, ",
"ja525:7.2":	"दहरा अप्पत्तयोब्बना; ",
"ja525:7.3":	"मञ्जू तेपि तं अपस्सन्ता, ",
"ja525:7.4":	"मञ्ञे दुक्खं निगच्छन्ति”। ",
"ja525:8.1":	"“पुत्तेहि च मे एतेहि, ",
"ja525:8.2":	"दहरेहि अप्पत्तयोब्बनेहि; ",
"ja525:8.3":	"मञ्जूहि सब्बेहिपि तुम्हेहि, ",
"ja525:8.4":	"चिरम्पि ठत्वा विनासभावो”। ",
"ja525:9.1":	"“छिन्नं नु तुय्हं हदयं, ",
"ja525:9.2":	"अदु ते करुणा च नत्थि अम्हेसु; ",
"ja525:9.3":	"यं नो विकन्दन्तियो, ",
"ja525:9.4":	"अनपेक्खो पब्बजसि देव”। ",
"ja525:10.1":	"“न च मय्हं छिन्नं हदयं, ",
"ja525:10.2":	"अत्थि करुणापि मय्हं तुम्हेसु; ",
"ja525:10.3":	"सग्गञ्च पत्थयानो, ",
"ja525:10.4":	"तेन अहं पब्बजिस्सामि”। ",
"ja525:11.1":	"“दुल्लद्धं मे आसि, ",
"ja525:11.2":	"सुतसोम यस्स ते अहं भरिया; ",
"ja525:11.3":	"यं मे विलपन्तिया, ",
"ja525:11.4":	"अनपेक्खो पब्बजसि देव। ",
"ja525:12.1":	"दुल्लद्धं मे आसि, ",
"ja525:12.2":	"सुतसोम यस्स ते अहं भरिया; ",
"ja525:12.3":	"यं मे कुच्छिपटिसन्धिं, ",
"ja525:12.4":	"अनपेक्खो पब्बजसि देव। ",
"ja525:13.1":	"परिपक्को मे गब्भो, ",
"ja525:13.2":	"कुच्छिगतो याव नं विजायामि; ",
"ja525:13.3":	"माहं एका विधवा, ",
"ja525:13.4":	"पच्छा दुक्खानि अद्दक्खिं”। ",
"ja525:14.1":	"“परिपक्को ते गब्भो, ",
"ja525:14.2":	"कुच्छिगतो इङ्घ त्वं विजायस्सु; ",
"ja525:14.3":	"पुत्तं अनोमवण्णं, ",
"ja525:14.4":	"तं हित्वा पब्बजिस्सामि”। ",
"ja525:15.1":	"“मा त्वं चन्दे रुदि, ",
"ja525:15.2":	"मा सोचि वनतिमिरमत्तक्खि; ",
"ja525:15.3":	"आरोह वरपासादं, ",
"ja525:15.4":	"अनपेक्खो अहं गमिस्सामि”। ",
"ja525:16.1":	"“को तं अम्म कोपेसि, ",
"ja525:16.2":	"किं रोदसि पेक्खसि च मं बाळ्हं; ",
"ja525:16.3":	"कं अवज्झं घातेमि, ",
"ja525:16.4":	"ञातीनं उदिक्खमानानं”। ",
"ja525:17.1":	"“न हि सो सक्का हन्तुं, ",
"ja525:17.2":	"विजितावी यो मं तात कोपेसि; ",
"ja525:17.3":	"पिता ते मं तात अवच, ",
"ja525:17.4":	"अनपेक्खो अहं गमिस्सामि”। ",
"ja525:18.1":	"“योहं पुब्बे निय्यामि, ",
"ja525:18.2":	"उय्यानं मत्तकुञ्जरे च योधेमि; ",
"ja525:18.3":	"सुतसोमे पब्बजिते, ",
"ja525:18.4":	"कथं नु दानि करिस्सामि”। ",
"ja525:19.1":	"“मातुच्च मे रुदन्त्या, ",
"ja525:19.2":	"जेट्ठस्स च भातुनो अकामस्स; ",
"ja525:19.3":	"हत्थेपि ते गहेस्सं, ",
"ja525:19.4":	"न हि गच्छसि नो अकामानं”। ",
"ja525:20.1":	"“उट्ठेहि त्वं धाति, ",
"ja525:20.2":	"इमं कुमारं रमेहि अञ्ञत्थ; ",
"ja525:20.3":	"मा मे परिपन्थमकासि, ",
"ja525:20.4":	"सग्गं मम पत्थयानस्स”। ",
"ja525:21.1":	"“यंनूनिमं ददेय्यं पभङ्करं, ",
"ja525:21.2":	"को नु मे इमिनात्थो; ",
"ja525:21.3":	"सुतसोमे पब्बजिते, ",
"ja525:21.4":	"किं नु मेनं करिस्सामि”। ",
"ja525:22.1":	"“कोसो च तुय्हं विपुलो, ",
"ja525:22.2":	"कोट्ठागारञ्च तुय्हं परिपूरं; ",
"ja525:22.3":	"पथवी च तुय्हं विजिता, ",
"ja525:22.4":	"रमस्सु मा पब्बजि देव”। ",
"ja525:23.1":	"“कोसो च मय्हं विपुलो, ",
"ja525:23.2":	"कोट्ठागारञ्च मय्हं परिपूरं; ",
"ja525:23.3":	"पथवी च मय्हं विजिता, ",
"ja525:23.4":	"तं हित्वा पब्बजिस्सामि”। ",
"ja525:24.1":	"“मय्हम्पि धनं पहूतं, ",
"ja525:24.2":	"सङ्खातुं नोपि देव सक्कोमि; ",
"ja525:24.3":	"तं ते ददामि सब्बम्पि, ",
"ja525:24.4":	"रमस्सु मा पब्बजि देव”। ",
"ja525:25.1":	"“जानामि धनं पहूतं, ",
"ja525:25.2":	"कुलवद्धन पूजितो तया चस्मि; ",
"ja525:25.3":	"सग्गञ्च पत्थयानो, ",
"ja525:25.4":	"तेन अहं पब्बजिस्सामि। ",
"ja525:26.1":	"उक्कण्ठितोस्मि बाळ्हं, ",
"ja525:26.2":	"अरति मं सोमदत्त आविसति; ",
"ja525:26.3":	"बहुकापि मे अन्तराया, ",
"ja525:26.4":	"अज्जेवाहं पब्बजिस्सामि”। ",
"ja525:27.1":	"“इदञ्च तुय्हं रुचितं, ",
"ja525:27.2":	"सुतसोम अज्जेव दानि त्वं पब्बज; ",
"ja525:27.3":	"अहम्पि पब्बजिस्सामि, ",
"ja525:27.4":	"न उस्सहे तया विना अहं ठातुं”। ",
"ja525:28.1":	"“न हि सक्का पब्बजितुं, ",
"ja525:28.2":	"नगरे न हि पच्चति जनपदे च; ",
"ja525:28.3":	"सुतसोमे पब्बजिते, ",
"ja525:28.4":	"कथं नु दानि करिस्साम। ",
"ja525:29.1":	"उपनीयतिदं मञ्ञे, ",
"ja525:29.2":	"परित्तं उदकंव चङ्कवारम्हि; ",
"ja525:29.3":	"एवं सुपरित्तके जीविते, ",
"ja525:29.4":	"न च पमज्जितुं कालो। ",
"ja525:30.1":	"उपनीयतिदं मञ्ञे, ",
"ja525:30.2":	"परित्तं उदकंव चङ्कवारम्हि; ",
"ja525:30.3":	"एवं सुपरित्तके जीविते, ",
"ja525:30.4":	"अन्धबाला पमज्जन्ति। ",
"ja525:31.1":	"ते वड्ढयन्ति निरयं, ",
"ja525:31.2":	"तिरच्छानयोनिञ्च पेत्तिविसयञ्च; ",
"ja525:31.3":	"तण्हाय बन्धनबद्धा, ",
"ja525:31.4":	"वड्ढेन्ति असुरकायं”। ",
"ja525:32.1":	"“ऊहञ्ञते रजग्गं, ",
"ja525:32.2":	"अविदूरे पुब्बकम्हि च पासादे; ",
"ja525:32.3":	"मञ्ञे नो केसा छिन्ना, ",
"ja525:32.4":	"यसस्सिनो धम्मराजस्स”। ",
"ja525:33.1":	"“अयमस्स पासादो, ",
"ja525:33.2":	"सोवण्णपुप्फमाल्यवीतिकिण्णो; ",
"ja525:33.3":	"यहिमनुविचरि राजा, ",
"ja525:33.4":	"परिकिण्णो इत्थागारेहि। ",
"ja525:34.1":	"अयमस्स पासादो, ",
"ja525:34.2":	"सोवण्णपुप्फमाल्यवीतिकिण्णो; ",
"ja525:34.3":	"यहिमनुविचरि राजा, ",
"ja525:34.4":	"परिकिण्णो ञातिसङ्घेन। ",
"ja525:35.1":	"इदमस्स कूटागारं, ",
"ja525:35.2":	"सोवण्णपुप्फमाल्यवीतिकिण्णं; ",
"ja525:35.3":	"यहिमनुविचरि राजा, ",
"ja525:35.4":	"परिकिण्णो इत्थागारेहि। ",
"ja525:36.1":	"इदमस्स कूटागारं, ",
"ja525:36.2":	"सोवण्णपुप्फमाल्यवीतिकिण्णं; ",
"ja525:36.3":	"यहिमनुविचरि राजा, ",
"ja525:36.4":	"परिकिण्णो ञातिसङ्घेन। ",
"ja525:37.1":	"अयमस्स असोकवनिका, ",
"ja525:37.2":	"सुपुप्फिता सब्बकालिका रम्मा; ",
"ja525:37.3":	"यहिमनुविचरि राजा, ",
"ja525:37.4":	"परिकिण्णो इत्थागारेहि। ",
"ja525:38.1":	"अयमस्स असोकवनिका, ",
"ja525:38.2":	"सुपुप्फिता सब्बकालिका रम्मा; ",
"ja525:38.3":	"यहिमनुविचरि राजा, ",
"ja525:38.4":	"परिकिण्णो ञातिसङ्घेन। ",
"ja525:39.1":	"इदमस्स उय्यानं, ",
"ja525:39.2":	"सुपुप्फितं सब्बकालिकं रम्मं; ",
"ja525:39.3":	"यहिमनुविचरि राजा, ",
"ja525:39.4":	"परिकिण्णो इत्थागारेहि। ",
"ja525:40.1":	"इदमस्स उय्यानं, ",
"ja525:40.2":	"सुपुप्फितं सब्बकालिकं रम्मं; ",
"ja525:40.3":	"यहिमनुविचरि राजा, ",
"ja525:40.4":	"परिकिण्णो ञातिसङ्घेन। ",
"ja525:41.1":	"इदमस्स कणिकारवनं, ",
"ja525:41.2":	"सुपुप्फितं सब्बकालिकं रम्मं; ",
"ja525:41.3":	"यहिमनुविचरि राजा, ",
"ja525:41.4":	"परिकिण्णो इत्थागारेहि। ",
"ja525:42.1":	"इदमस्स कणिकारवनं, ",
"ja525:42.2":	"सुपुप्फितं सब्बकालिकं रम्मं; ",
"ja525:42.3":	"यहिमनुविचरि राजा, ",
"ja525:42.4":	"परिकिण्णो ञातिसङ्घेन। ",
"ja525:43.1":	"इदमस्स पाटलिवनं, ",
"ja525:43.2":	"सुपुप्फितं सब्बकालिकं रम्मं; ",
"ja525:43.3":	"यहिमनुविचरि राजा, ",
"ja525:43.4":	"परिकिण्णो इत्थागारेहि। ",
"ja525:44.1":	"इदमस्स पाटलिवनं, ",
"ja525:44.2":	"सुपुप्फितं सब्बकालिकं रम्मं; ",
"ja525:44.3":	"यहिमनुविचरि राजा, ",
"ja525:44.4":	"परिकिण्णो ञातिसङ्घेन। ",
"ja525:45.1":	"इदमस्स अम्बवनं, ",
"ja525:45.2":	"सुपुप्फितं सब्बकालिकं रम्मं; ",
"ja525:45.3":	"यहिमनुविचरि राजा, ",
"ja525:45.4":	"परिकिण्णो इत्थागारेहि। ",
"ja525:46.1":	"इदमस्स अम्बवनं, ",
"ja525:46.2":	"सुपुप्फितं सब्बकालिकं रम्मं; ",
"ja525:46.3":	"यहिमनुविचरि राजा, ",
"ja525:46.4":	"परिकिण्णो ञातिसङ्घेन। ",
"ja525:47.1":	"अयमस्स पोक्खरणी, ",
"ja525:47.2":	"सञ्छन्ना अण्डजेहि वीतिकिण्णा; ",
"ja525:47.3":	"यहिमनुविचरि राजा, ",
"ja525:47.4":	"परिकिण्णो इत्थागारेहि। ",
"ja525:48.1":	"अयमस्स पोक्खरणी, ",
"ja525:48.2":	"सञ्छन्ना अण्डजेहि वीतिकिण्णा; ",
"ja525:48.3":	"यहिमनुविचरि राजा, ",
"ja525:48.4":	"परिकिण्णो ञातिसङ्घेन। ",
"ja525:49.1":	"राजा वो खो पब्बजितो, ",
"ja525:49.2":	"सुतसोमो रज्जं इमं पहत्वान; ",
"ja525:49.3":	"कासायवत्थवसनो, ",
"ja525:49.4":	"नागोव एकको चरति”। ",
"ja525:50.1":	"“मास्सु पुब्बे रतिकीळितानि, ",
"ja525:50.2":	"हसितानि च अनुस्सरित्थ; ",
"ja525:50.3":	"मा वो कामा हनिंसु, ",
"ja525:50.4":	"रम्मं हि सुदस्सनं नगरं। ",
"ja525:51.1":	"मेत्तचित्तञ्च भावेथ, ",
"ja525:51.2":	"अप्पमाणं दिवा च रत्तो च; ",
"ja525:51.3":	"अगच्छित्थ देवपुरं, ",
"ja525:51.4":	"आवासं पुञ्ञकम्मिनन्”ति। ",
"ja525:52.1":	"चूळसुतसोमजातकं पञ्चमं। ",
"ja525:53.1":	"चत्तालीसनिपातं निट्ठितं। ",
"ja525:54.1":	"तस्सुद्दानं ",
"ja525:55.1":	"सुवपण्डितजम्बुककुण्डलिनो, ",
"ja525:55.2":	"वरकञ्ञमलम्बुसजातकञ्च; ",
"ja525:55.3":	"पवरुत्तमसङ्खसिरीव्हयको, ",
"ja525:55.4":	"सुतसोमअरिन्धमराजवरो। "
}	
