{	
"ja430:0.1":	"जातक ",
"ja430:0.2":	"नवकनिपात ",
"ja430:0.3":	"गिज्झवग्ग ",
"ja430:0.4":	"४। चूळसुवजातक ",
"ja430:1.1":	"“सन्ति रुक्खा हरिपत्ता, ",
"ja430:1.2":	"दुमा नेकफला बहू; ",
"ja430:1.3":	"कस्मा नु सुक्खे कोळापे, ",
"ja430:1.4":	"सुवस्स निरतो मनो”। ",
"ja430:2.1":	"“फलस्स उपभुञ्जिम्हा, ",
"ja430:2.2":	"नेकवस्सगणे बहू; ",
"ja430:2.3":	"अफलम्पि विदित्वान, ",
"ja430:2.4":	"साव मेत्ति यथा पुरे”। ",
"ja430:3.1":	"“सुक्खञ्च रुक्खं कोळापं, ",
"ja430:3.2":	"ओपत्तमफलं दुमं; ",
"ja430:3.3":	"ओहाय सकुणा यन्ति, ",
"ja430:3.4":	"किं दोसं पस्ससे दिज”। ",
"ja430:4.1":	"“ये फलत्था सम्भजन्ति, ",
"ja430:4.2":	"अफलोति जहन्ति नं; ",
"ja430:4.3":	"अत्तत्थपञ्ञा दुम्मेधा, ",
"ja430:4.4":	"ते होन्ति पक्खपातिनो”। ",
"ja430:5.1":	"“साधु सक्खि कतं होति, ",
"ja430:5.2":	"मेत्ति संसति सन्थवो; ",
"ja430:5.3":	"सचेतं धम्मं रोचेसि, ",
"ja430:5.4":	"पासंसोसि विजानतं। ",
"ja430:6.1":	"सो ते सुव वरं दम्मि, ",
"ja430:6.2":	"पत्तयान विहङ्गम; ",
"ja430:6.3":	"वरं वरस्सु वक्कङ्ग, ",
"ja430:6.4":	"यं किञ्चि मनसिच्छसि”। ",
"ja430:7.1":	"“अपि नाम नं पस्सेय्यं, ",
"ja430:7.2":	"सपत्तं सफलं दुमं; ",
"ja430:7.3":	"दलिद्दोव निधिं लद्धा, ",
"ja430:7.4":	"नन्देय्याहं पुनप्पुनं”। ",
"ja430:8.1":	"“ततो अमतमादाय, ",
"ja430:8.2":	"अभिसिञ्चि महीरुहं; ",
"ja430:8.3":	"तस्स साखा विरूहिंसु, ",
"ja430:8.4":	"सीतच्छाया मनोरमा”। ",
"ja430:9.1":	"“एवं सक्क सुखी होहि, ",
"ja430:9.2":	"सह सब्बेहि ञातिभि; ",
"ja430:9.3":	"यथाहमज्ज सुखितो, ",
"ja430:9.4":	"दिस्वान सफलं दुमं। ",
"ja430:10.1":	"सुवस्स च वरं दत्वा, ",
"ja430:10.2":	"कत्वान सफलं दुमं; ",
"ja430:10.3":	"पक्कामि सह भरियाय, ",
"ja430:10.4":	"देवानं नन्दनं वनन्”ति। ",
"ja430:11.1":	"चूळसुवजातकं चतुत्थं। "
}	
