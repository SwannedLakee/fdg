{	
"ja446:0.1":	"जातक ",
"ja446:0.2":	"दसकनिपात ",
"ja446:0.3":	"चतुद्वारवग्ग ",
"ja446:0.4":	"८। तक्कलजातक ",
"ja446:1.1":	"“न तक्कला सन्ति न आलुवानि, ",
"ja446:1.2":	"न बिळालियो न कळम्बानि तात; ",
"ja446:1.3":	"एको अरञ्ञम्हि सुसानमज्झे, ",
"ja446:1.4":	"किमत्थिको तात खणासि कासुं”। ",
"ja446:2.1":	"“पितामहो तात सुदुब्बलो ते, ",
"ja446:2.2":	"अनेकब्याधीहि दुखेन फुट्ठो; ",
"ja446:2.3":	"तमज्जहं निखणिस्सामि सोब्भे, ",
"ja446:2.4":	"न हिस्स तं जीवितं रोचयामि”। ",
"ja446:3.1":	"“सङ्कप्पमेतं पटिलद्ध पापकं, ",
"ja446:3.2":	"अच्चाहितं कम्म करोसि लुद्दं; ",
"ja446:3.3":	"मयापि तात पटिलच्छसे तुवं, ",
"ja446:3.4":	"एतादिसं कम्म जरूपनीतो; ",
"ja446:3.5":	"तं कुल्लवत्तं अनुवत्तमानो, ",
"ja446:3.6":	"अहम्पि तं निखणिस्सामि सोब्भे”। ",
"ja446:4.1":	"“फरुसाहि वाचाहि पकुब्बमानो, ",
"ja446:4.2":	"आसज्ज मं त्वं वदसे कुमार; ",
"ja446:4.3":	"पुत्तो ममं ओरसको समानो, ",
"ja446:4.4":	"अहितानुकम्पी मम त्वंसि पुत्त”। ",
"ja446:5.1":	"“न ताहं तात अहितानुकम्पी, ",
"ja446:5.2":	"हितानुकम्पी ते अहम्पि तात; ",
"ja446:5.3":	"पापञ्च तं कम्म पकुब्बमानं, ",
"ja446:5.4":	"अरहामि नो वारयितुं ततो”। ",
"ja446:6.1":	"“यो मातरं वा पितरं सविट्ठ, ",
"ja446:6.2":	"अदूसके हिंसति पापधम्मो; ",
"ja446:6.3":	"कायस्स भेदा अभिसम्परायं, ",
"ja446:6.4":	"असंसयं सो निरयं उपेति। ",
"ja446:7.1":	"यो मातरं वा पितरं सविट्ठ, ",
"ja446:7.2":	"अन्नेन पानेन उपट्ठहाति; ",
"ja446:7.3":	"कायस्स भेदा अभिसम्परायं, ",
"ja446:7.4":	"असंसयं सो सुगतिं उपेति। ",
"ja446:8.1":	"न मे त्वं पुत्त अहितानुकम्पी, ",
"ja446:8.2":	"हितानुकम्पी मे त्वंसि पुत्त; ",
"ja446:8.3":	"अहञ्च तं मातरा वुच्चमानो, ",
"ja446:8.4":	"एतादिसं कम्म करोमि लुद्दं”। ",
"ja446:9.1":	"“या ते सा भरिया अनरियरूपा, ",
"ja446:9.2":	"माता ममेसा सकिया जनेत्ति; ",
"ja446:9.3":	"निद्धापये तञ्च सका अगारा, ",
"ja446:9.4":	"अञ्ञम्पि ते सा दुखमावहेय्य। ",
"ja446:10.1":	"या ते सा भरिया अनरियरूपा, ",
"ja446:10.2":	"माता ममेसा सकिया जनेत्ति; ",
"ja446:10.3":	"दन्ता करेणूव वसूपनीता, ",
"ja446:10.4":	"सा पापधम्मा पुनरावजातू”ति। ",
"ja446:11.1":	"तक्कलजातकं अट्ठमं। "
}	
