{	
"thag12.1:0.1":	"थेरगाथा १२।१ ",
"thag12.1:0.2":	"द्वादसकनिपात ",
"thag12.1:0.3":	"पठमवग्ग ",
"thag12.1:0.4":	"सीलवत्थेरगाथा ",
"thag12.1:1.1":	"“सीलमेविध सिक्खेथ, ",
"thag12.1:1.2":	"अस्मिं लोके सुसिक्खितं; ",
"thag12.1:1.3":	"सीलञ्हि सब्बसम्पत्तिं, ",
"thag12.1:1.4":	"उपनामेति सेवितं। ",
"thag12.1:2.1":	"सीलं रक्खेय्य मेधावी, ",
"thag12.1:2.2":	"पत्थयानो तयो सुखे; ",
"thag12.1:2.3":	"पसंसं वित्तिलाभञ्च, ",
"thag12.1:2.4":	"पेच्च सग्गे पमोदनं। ",
"thag12.1:3.1":	"सीलवा हि बहू मित्ते, ",
"thag12.1:3.2":	"सञ्ञमेनाधिगच्छति; ",
"thag12.1:3.3":	"दुस्सीलो पन मित्तेहि, ",
"thag12.1:3.4":	"धंसते पापमाचरं। ",
"thag12.1:4.1":	"अवण्णञ्च अकित्तिञ्च, ",
"thag12.1:4.2":	"दुस्सीलो लभते नरो; ",
"thag12.1:4.3":	"वण्णं कित्तिं पसंसञ्च, ",
"thag12.1:4.4":	"सदा लभति सीलवा। ",
"thag12.1:5.1":	"आदि सीलं पतिट्ठा च, ",
"thag12.1:5.2":	"कल्याणानञ्च मातुकं; ",
"thag12.1:5.3":	"पमुखं सब्बधम्मानं, ",
"thag12.1:5.4":	"तस्मा सीलं विसोधये। ",
"thag12.1:6.1":	"वेला च संवरं सीलं, ",
"thag12.1:6.2":	"चित्तस्स अभिहासनं; ",
"thag12.1:6.3":	"तित्थञ्च सब्बबुद्धानं, ",
"thag12.1:6.4":	"तस्मा सीलं विसोधये। ",
"thag12.1:7.1":	"सीलं बलं अप्पटिमं, ",
"thag12.1:7.2":	"सीलं आवुधमुत्तमं; ",
"thag12.1:7.3":	"सीलमाभरणं सेट्ठं, ",
"thag12.1:7.4":	"सीलं कवचमब्भुतं। ",
"thag12.1:8.1":	"सीलं सेतु महेसक्खो, ",
"thag12.1:8.2":	"सीलं गन्धो अनुत्तरो; ",
"thag12.1:8.3":	"सीलं विलेपनं सेट्ठं, ",
"thag12.1:8.4":	"येन वाति दिसोदिसं। ",
"thag12.1:9.1":	"सीलं सम्बलमेवग्गं, ",
"thag12.1:9.2":	"सीलं पाथेय्यमुत्तमं; ",
"thag12.1:9.3":	"सीलं सेट्ठो अतिवाहो, ",
"thag12.1:9.4":	"येन याति दिसोदिसं। ",
"thag12.1:10.1":	"इधेव निन्दं लभति, ",
"thag12.1:10.2":	"पेच्चापाये च दुम्मनो; ",
"thag12.1:10.3":	"सब्बत्थ दुम्मनो बालो, ",
"thag12.1:10.4":	"सीलेसु असमाहितो। ",
"thag12.1:11.1":	"इधेव कित्तिं लभति, ",
"thag12.1:11.2":	"पेच्च सग्गे च सुम्मनो; ",
"thag12.1:11.3":	"सब्बत्थ सुमनो धीरो, ",
"thag12.1:11.4":	"सीलेसु सुसमाहितो। ",
"thag12.1:12.1":	"सीलमेव इध अग्गं, ",
"thag12.1:12.2":	"पञ्ञवा पन उत्तमो; ",
"thag12.1:12.3":	"मनुस्सेसु च देवेसु, ",
"thag12.1:12.4":	"सीलपञ्ञाणतो जयन्”ति। ",
"thag12.1:12.5":	"… सीलवो थेरो …। "
}	
