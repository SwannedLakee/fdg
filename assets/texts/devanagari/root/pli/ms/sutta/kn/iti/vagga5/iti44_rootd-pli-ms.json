{	
"iti44:0.1":	"इतिवुत्तक ४४ ",
"iti44:0.2":	"दुकनिपात ",
"iti44:0.3":	"दुतियवग्ग ",
"iti44:0.4":	"निब्बानधातुसुत्त ",
"iti44:1.1":	"वुत्तञ्हेतं भगवता वुत्तमरहताति मे सुतं: ",
"iti44:2.1":	"“द्वेमा, भिक्खवे, निब्बानधातुयो। ",
"iti44:2.2":	"कतमा द्वे? ",
"iti44:2.3":	"सौपादिसेसा च निब्बानधातु, अनुपादिसेसा च निब्बानधातु। ",
"iti44:3.1":	"कतमा च, भिक्खवे, सौपादिसेसा निब्बानधातु? ",
"iti44:3.2":	"इध, भिक्खवे, भिक्खु अरहं होति खीणासवो वुसितवा कतकरणीयो ओहितभारो अनुप्पत्तसदत्थो परिक्खीणभवसंयोजनो सम्मदञ्ञाविमुत्तो। ",
"iti44:3.3":	"तस्स तिट्ठन्तेव पञ्चिन्द्रियानि येसं अविघातत्ता मनापामनापं पच्चनुभोति, सुखदुक्खं पटिसंवेदेति। ",
"iti44:3.4":	"तस्स यो रागक्खयो, दोसक्खयो, मोहक्खयो—",
"iti44:3.5":	"अयं वुच्चति, भिक्खवे, सौपादिसेसा निब्बानधातु। ",
"iti44:4.1":	"कतमा च, भिक्खवे, अनुपादिसेसा निब्बानधातु? ",
"iti44:4.2":	"इध, भिक्खवे, भिक्खु अरहं होति खीणासवो वुसितवा कतकरणीयो ओहितभारो अनुप्पत्तसदत्थो परिक्खीणभवसंयोजनो सम्मदञ्ञाविमुत्तो। ",
"iti44:4.3":	"तस्स इधेव, भिक्खवे, सब्बवेदयितानि अनभिनन्दितानि सीति भविस्सन्ति। ",
"iti44:4.4":	"अयं वुच्चति, भिक्खवे, अनुपादिसेसा निब्बानधातु। ",
"iti44:4.5":	"इमा खो, भिक्खवे, द्वे निब्बानधातुयो”ति। ",
"iti44:4.6":	"एतमत्थं भगवा अवोच। ",
"iti44:4.7":	"तत्थेतं इति वुच्चति: ",
"iti44:5.1":	"“दुवे इमा चक्खुमता पकासिता, ",
"iti44:5.2":	"निब्बानधातू अनिस्सितेन तादिना; ",
"iti44:5.3":	"एका हि धातु इध दिट्ठधम्मिका, ",
"iti44:5.4":	"सौपादिसेसा भवनेत्तिसङ्खया; ",
"iti44:5.5":	"अनुपादिसेसा पन सम्परायिका, ",
"iti44:5.6":	"यम्हि निरुज्झन्ति भवानि सब्बसो। ",
"iti44:6.1":	"ये एतदञ्ञाय पदं असङ्खतं, ",
"iti44:6.2":	"विमुत्तचित्ता भवनेत्तिसङ्खया; ",
"iti44:6.3":	"ते धम्मसाराधिगमा खये रता, ",
"iti44:6.4":	"पहंसु ते सब्बभवानि तादिनो”ति। ",
"iti44:7.1":	"अयम्पि अत्थो वुत्तो भगवता, इति मे सुतन्ति। ",
"iti44:7.2":	"सत्तमं। "
}	
