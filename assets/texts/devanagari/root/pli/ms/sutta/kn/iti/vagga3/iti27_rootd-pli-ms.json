{	
"iti27:0.1":	"इतिवुत्तक २७ ",
"iti27:0.2":	"एककनिपात ",
"iti27:0.3":	"ततियवग्ग ",
"iti27:0.4":	"मेत्ताभावनासुत्त ",
"iti27:1.1":	"वुत्तञ्हेतं भगवता वुत्तमरहताति मे सुतं: ",
"iti27:2.1":	"“यानि कानिचि, भिक्खवे, ओपधिकानि पुञ्ञकिरियवत्थूनि सब्बानि तानि मेत्ताय चेतोविमुत्तिया कलं नाग्घन्ति सोळसिं। ",
"iti27:2.2":	"मेत्तायेव तानि चेतोविमुत्ति अधिग्गहेत्वा भासते च तपते च विरोचति च। ",
"iti27:3.1":	"सेय्यथापि, भिक्खवे, या काचि तारकरूपानं पभा सब्बा ता चन्दिया पभाय कलं नाग्घन्ति सोळसिं, चन्दपभायेव ता अधिग्गहेत्वा भासते च तपते च विरोचति च; ",
"iti27:3.2":	"एवमेवं खो, भिक्खवे, यानि कानिचि ओपधिकानि पुञ्ञकिरियवत्थूनि सब्बानि तानि मेत्ताय चेतोविमुत्तिया कलं नाग्घन्ति सोळसिं, मेत्तायेव तानि चेतोविमुत्ति अधिग्गहेत्वा भासते च तपते च विरोचति च। ",
"iti27:4.1":	"सेय्यथापि, भिक्खवे, वस्सानं पच्छिमे मासे सरदसमये विद्धे विगतवलाहके देवे आदिच्चो नभं अब्भुस्सक्कमानो सब्बं आकासगतं तमगतं अभिविहच्च भासते च तपते च विरोचति च; ",
"iti27:4.2":	"एवमेवं खो, भिक्खवे, यानि कानिचि ओपधिकानि पुञ्ञकिरियवत्थूनि सब्बानि तानि मेत्ताय चेतोविमुत्तिया कलं नाग्घन्ति सोळसिं, मेत्तायेव तानि चेतोविमुत्ति अधिग्गहेत्वा भासते च तपते च विरोचति च। ",
"iti27:5.1":	"सेय्यथापि, भिक्खवे, रत्तिया पच्चूससमयं ओसधितारका भासते च तपते च विरोचति च; ",
"iti27:5.2":	"एवमेवं खो, भिक्खवे, यानि कानिचि ओपधिकानि पुञ्ञकिरियवत्थूनि सब्बानि तानि मेत्ताय चेतोविमुत्तिया कलं नाग्घन्ति सोळसिं, मेत्तायेव तानि चेतोविमुत्ति अधिग्गहेत्वा भासते च तपते च विरोचति चा”ति। ",
"iti27:5.3":	"एतमत्थं भगवा अवोच। ",
"iti27:5.4":	"तत्थेतं इति वुच्चति: ",
"iti27:6.1":	"“यो च मेत्तं भावयति, ",
"iti27:6.2":	"अप्पमाणं पटिस्सतो; ",
"iti27:6.3":	"तनू संयोजना होन्ति, ",
"iti27:6.4":	"पस्सतो उपधिक्खयं। ",
"iti27:7.1":	"एकम्पि चे पाणमदुट्ठचित्तो, ",
"iti27:7.2":	"मेत्तायति कुसलो तेन होति; ",
"iti27:7.3":	"सब्बे च पाणे मनसानुकम्पं, ",
"iti27:7.4":	"पहूतमरियो पकरोति पुञ्ञं। ",
"iti27:8.1":	"ये सत्तसण्डं पथविं विजित्वा, ",
"iti27:8.2":	"राजिसयो यजमानानुपरियगा; ",
"iti27:8.3":	"अस्समेधं पुरिसमेधं, ",
"iti27:8.4":	"सम्मापासं वाजपेय्यं निरग्गळं। ",
"iti27:9.1":	"मेत्तस्स चित्तस्स सुभावितस्स, ",
"iti27:9.2":	"कलम्पि ते नानुभवन्ति सोळसिं; ",
"iti27:9.3":	"चन्दप्पभा तारगणाव सब्बे। ",
"iti27:10.1":	"यो न हन्ति न घातेति, ",
"iti27:10.2":	"न जिनाति न जापये; ",
"iti27:10.3":	"मेत्तंसो सब्बभूतेसु, ",
"iti27:10.4":	"वेरं तस्स न केनची”ति। ",
"iti27:11.1":	"अयम्पि अत्थो वुत्तो भगवता, इति मे सुतन्ति। ",
"iti27:11.2":	"सत्तमं। ",
"iti27:11.3":	"ततियो वग्गो। ",
"iti27:12.0":	"तस्सुद्दानं ",
"iti27:12.1":	"चित्तं मेत्तं उभो अत्थे, ",
"iti27:12.2":	"पुञ्जं वेपुल्लपब्बतं; ",
"iti27:12.3":	"सम्पजानमुसावादो, ",
"iti27:12.4":	"दानञ्च मेत्तभावना। ",
"iti27:13.1":	"सत्तिमानि च सुत्तानि, ",
"iti27:13.2":	"पुरिमानि च वीसति; ",
"iti27:13.3":	"एकधम्मेसु सुत्तन्ता, ",
"iti27:13.4":	"सत्तवीसतिसङ्गहाति। ",
"iti27:13.5":	"एककनिपातो निट्ठितो। "
}	
