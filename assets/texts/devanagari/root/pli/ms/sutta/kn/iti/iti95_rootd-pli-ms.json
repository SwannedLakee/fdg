{	
"iti95:0.1":	"इतिवुत्तक ९५ ",
"iti95:0.2":	"तिकनिपात ",
"iti95:0.3":	"पञ्चमवग्ग ",
"iti95:0.4":	"कामूपपत्तिसुत्त ",
"iti95:1.1":	"वुत्तञ्हेतं भगवता वुत्तमरहताति मे सुतं: ",
"iti95:2.1":	"“तिस्सो इमा, भिक्खवे, कामूपपत्तियो। ",
"iti95:2.2":	"कतमा तिस्सो? ",
"iti95:2.3":	"पच्चुपट्ठितकामा, निम्मानरतिनो, परनिम्मितवसवत्तिनो—",
"iti95:2.4":	"इमा खो, भिक्खवे, तिस्सो कामूपपत्तियो”ति। ",
"iti95:2.5":	"एतमत्थं भगवा अवोच। ",
"iti95:2.6":	"तत्थेतं इति वुच्चति: ",
"iti95:3.1":	"“पच्चुपट्ठितकामा च, ",
"iti95:3.2":	"ये देवा वसवत्तिनो; ",
"iti95:3.3":	"निम्मानरतिनो देवा, ",
"iti95:3.4":	"ये चञ्ञे कामभोगिनो; ",
"iti95:3.5":	"इत्थभावञ्ञथाभावं, ",
"iti95:3.6":	"संसारं नातिवत्तरे। ",
"iti95:4.1":	"एतमादीनवं ञत्वा, ",
"iti95:4.2":	"कामभोगेसु पण्डितो; ",
"iti95:4.3":	"सब्बे परिच्चजे कामे, ",
"iti95:4.4":	"ये दिब्बा ये च मानुसा। ",
"iti95:5.1":	"पियरूपसातगधितं, ",
"iti95:5.2":	"छेत्वा सोतं दुरच्चयं; ",
"iti95:5.3":	"असेसं परिनिब्बन्ति, ",
"iti95:5.4":	"असेसं दुक्खमच्चगुं। ",
"iti95:6.1":	"अरियद्दसा वेदगुनो, ",
"iti95:6.2":	"सम्मदञ्ञाय पण्डिता; ",
"iti95:6.3":	"जातिक्खयमभिञ्ञाय, ",
"iti95:6.4":	"नागच्छन्ति पुनब्भवन्”ति। ",
"iti95:7.1":	"अयम्पि अत्थो वुत्तो भगवता, इति मे सुतन्ति। ",
"iti95:7.2":	"छट्ठं। "
}	
