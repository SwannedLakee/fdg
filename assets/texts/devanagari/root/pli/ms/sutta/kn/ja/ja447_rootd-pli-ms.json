{	
"ja447:0.1":	"जातक ",
"ja447:0.2":	"दसकनिपात ",
"ja447:0.3":	"चतुद्वारवग्ग ",
"ja447:0.4":	"९। महाधम्मपालजातक ",
"ja447:1.1":	"“किं ते वतं किं पन ब्रह्मचरियं, ",
"ja447:1.2":	"किस्स सुचिण्णस्स अयं विपाको; ",
"ja447:1.3":	"अक्खाहि मे ब्राह्मण एतमत्थं, ",
"ja447:1.4":	"कस्मा नु तुम्हं दहरा न मिय्यरे”। ",
"ja447:2.1":	"“धम्मं चराम न मुसा भणाम, ",
"ja447:2.2":	"पापानि कम्मानि परिवज्जयाम; ",
"ja447:2.3":	"अनरियं परिवज्जेमु सब्बं, ",
"ja447:2.4":	"तस्मा हि अम्हं दहरा न मिय्यरे। ",
"ja447:3.1":	"सुणोम धम्मं असतं सतञ्च, ",
"ja447:3.2":	"न चापि धम्मं असतं रोचयाम; ",
"ja447:3.3":	"हित्वा असन्ते न जहाम सन्ते, ",
"ja447:3.4":	"तस्मा हि अम्हं दहरा न मिय्यरे। ",
"ja447:4.1":	"पुब्बेव दाना सुमना भवाम, ",
"ja447:4.2":	"ददम्पि वे अत्तमना भवाम; ",
"ja447:4.3":	"दत्वापि वे नानुतप्पाम पच्छा, ",
"ja447:4.4":	"तस्मा हि अम्हं दहरा न मिय्यरे। ",
"ja447:5.1":	"समणे मयं ब्राह्मणे अद्धिके च, ",
"ja447:5.2":	"वनिब्बके याचनके दलिद्दे; ",
"ja447:5.3":	"अन्नेन पानेन अभितप्पयाम, ",
"ja447:5.4":	"तस्मा हि अम्हं दहरा न मिय्यरे। ",
"ja447:6.1":	"मयञ्च भरियं नातिक्कमाम, ",
"ja447:6.2":	"अम्हे च भरिया नातिक्कमन्ति; ",
"ja447:6.3":	"अञ्ञत्र ताहि ब्रह्मचरियं चराम, ",
"ja447:6.4":	"तस्मा हि अम्हं दहरा न मिय्यरे। ",
"ja447:7.1":	"पाणातिपाता विरमाम सब्बे, ",
"ja447:7.2":	"लोके अदिन्नं परिवज्जयाम; ",
"ja447:7.3":	"अमज्जपा नोपि मुसा भणाम, ",
"ja447:7.4":	"तस्मा हि अम्हं दहरा न मिय्यरे। ",
"ja447:8.1":	"एतासु वे जायरे सुत्तमासु, ",
"ja447:8.2":	"मेधाविनो होन्ति पहूतपञ्ञा; ",
"ja447:8.3":	"बहुस्सुता वेदगुनो च होन्ति, ",
"ja447:8.4":	"तस्मा हि अम्हं दहरा न मिय्यरे। ",
"ja447:9.1":	"माता पिता च भगिनी भातरो च, ",
"ja447:9.2":	"पुत्ता च दारा च मयञ्च सब्बे; ",
"ja447:9.3":	"धम्मं चराम परलोकहेतु, ",
"ja447:9.4":	"तस्मा हि अम्हं दहरा न मिय्यरे। ",
"ja447:10.1":	"दासा च दास्यो अनुजीविनो च, ",
"ja447:10.2":	"परिचारका कम्मकरा च सब्बे; ",
"ja447:10.3":	"धम्मं चरन्ति परलोकहेतु, ",
"ja447:10.4":	"तस्मा हि अम्हं दहरा न मिय्यरे”। ",
"ja447:11.1":	"“धम्मो हवे रक्खति धम्मचारिं, ",
"ja447:11.2":	"धम्मो सुचिण्णो सुखमावहाति; ",
"ja447:11.3":	"एसानिसंसो धम्मे सुचिण्णे, ",
"ja447:11.4":	"न दुग्गतिं गच्छति धम्मचारी। ",
"ja447:12.1":	"धम्मो हवे रक्खति धम्मचारिं, ",
"ja447:12.2":	"छत्तं महन्तं विय वस्सकाले; ",
"ja447:12.3":	"धम्मेन गुत्तो मम धम्मपालो, ",
"ja447:12.4":	"अञ्ञस्स अट्ठीनि सुखी कुमारो”ति। ",
"ja447:13.1":	"महाधम्मपालजातकं नवमं। "
}	
