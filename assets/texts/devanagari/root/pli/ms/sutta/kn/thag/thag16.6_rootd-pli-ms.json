{	
"thag16.6:0.1":	"थेरगाथा १६।६ ",
"thag16.6:0.2":	"वीसतिनिपात ",
"thag16.6:0.3":	"पठमवग्ग ",
"thag16.6:0.4":	"सेलत्थेरगाथा ",
"thag16.6:1.1":	"“परिपुण्णकायो सुरुचि, ",
"thag16.6:1.2":	"सुजातो चारुदस्सनो; ",
"thag16.6:1.3":	"सुवण्णवण्णोसि भगवा, ",
"thag16.6:1.4":	"सुसुक्कदाठोसि वीरियवा। ",
"thag16.6:2.1":	"नरस्स हि सुजातस्स, ",
"thag16.6:2.2":	"ये भवन्ति वियञ्जना; ",
"thag16.6:2.3":	"सब्बे ते तव कायस्मिं, ",
"thag16.6:2.4":	"महापुरिसलक्खणा। ",
"thag16.6:3.1":	"पसन्ननेत्तो सुमुखो, ",
"thag16.6:3.2":	"ब्रहा उजु पतापवा; ",
"thag16.6:3.3":	"मज्झे समणसङ्घस्स, ",
"thag16.6:3.4":	"आदिच्चोव विरोचसि। ",
"thag16.6:4.1":	"कल्याणदस्सनो भिक्खु, ",
"thag16.6:4.2":	"कञ्चनसन्निभत्तचो; ",
"thag16.6:4.3":	"किं ते समणभावेन, ",
"thag16.6:4.4":	"एवं उत्तमवण्णिनो। ",
"thag16.6:5.1":	"राजा अरहसि भवितुं, ",
"thag16.6:5.2":	"चक्कवत्ती रथेसभो; ",
"thag16.6:5.3":	"चातुरन्तो विजितावी, ",
"thag16.6:5.4":	"जम्बुसण्डस्स इस्सरो। ",
"thag16.6:6.1":	"खत्तिया भोगी राजानो, ",
"thag16.6:6.2":	"अनुयन्ता भवन्ति ते; ",
"thag16.6:6.3":	"राजाभिराजा मनुजिन्दो, ",
"thag16.6:6.4":	"रज्जं कारेहि गोतम”। ",
"thag16.6:7.1":	"“राजाहमस्मि सेल, ",
"thag16.6:7.2":	"(सेलाति भगवा) ",
"thag16.6:7.3":	"धम्मराजा अनुत्तरो; ",
"thag16.6:7.4":	"धम्मेन चक्कं वत्तेमि, ",
"thag16.6:7.5":	"चक्कं अप्पटिवत्तियं”। ",
"thag16.6:8.1":	"“सम्बुद्धो पटिजानासि, ",
"thag16.6:8.2":	"(इति सेलो ब्राह्मणो) ",
"thag16.6:8.3":	"धम्मराजा अनुत्तरो; ",
"thag16.6:8.4":	"‘धम्मेन चक्कं वत्तेमि’, ",
"thag16.6:8.5":	"इति भासथ गोतम। ",
"thag16.6:9.1":	"को नु सेनापति भोतो, ",
"thag16.6:9.2":	"सावको सत्थुरन्वयो; ",
"thag16.6:9.3":	"को तेतमनुवत्तेति, ",
"thag16.6:9.4":	"धम्मचक्कं पवत्तितं”। ",
"thag16.6:10.1":	"“मया पवत्तितं चक्कं, ",
"thag16.6:10.2":	"(सेलाति भगवा) ",
"thag16.6:10.3":	"धम्मचक्कं अनुत्तरं; ",
"thag16.6:10.4":	"सारिपुत्तो अनुवत्तेति, ",
"thag16.6:10.5":	"अनुजातो तथागतं। ",
"thag16.6:11.1":	"अभिञ्ञेय्यं अभिञ्ञातं, ",
"thag16.6:11.2":	"भावेतब्बञ्च भावितं; ",
"thag16.6:11.3":	"पहातब्बं पहीनं मे, ",
"thag16.6:11.4":	"तस्मा बुद्धोस्मि ब्राह्मण। ",
"thag16.6:12.1":	"विनयस्सु मयि कङ्खं, ",
"thag16.6:12.2":	"अधिमुच्चस्सु ब्राह्मण; ",
"thag16.6:12.3":	"दुल्लभं दस्सनं होति, ",
"thag16.6:12.4":	"सम्बुद्धानं अभिण्हसो। ",
"thag16.6:13.1":	"येसं वे दुल्लभो लोके, ",
"thag16.6:13.2":	"पातुभावो अभिण्हसो; ",
"thag16.6:13.3":	"सोहं ब्राह्मण बुद्धोस्मि, ",
"thag16.6:13.4":	"सल्लकत्तो अनुत्तरो। ",
"thag16.6:14.1":	"ब्रह्मभूतो अतितुलो, ",
"thag16.6:14.2":	"मारसेनप्पमद्दनो; ",
"thag16.6:14.3":	"सब्बामित्ते वसे कत्वा, ",
"thag16.6:14.4":	"मोदामि अकुतोभयो”। ",
"thag16.6:15.1":	"“इदं भोन्तो निसामेथ, ",
"thag16.6:15.2":	"यथा भासति चक्खुमा; ",
"thag16.6:15.3":	"सल्लकत्तो महावीरो, ",
"thag16.6:15.4":	"सीहोव नदती वने। ",
"thag16.6:16.1":	"ब्रह्मभूतं अतितुलं, ",
"thag16.6:16.2":	"मारसेनप्पमद्दनं; ",
"thag16.6:16.3":	"को दिस्वा नप्पसीदेय्य, ",
"thag16.6:16.4":	"अपि कण्हाभिजातिको। ",
"thag16.6:17.1":	"यो मं इच्छति अन्वेतु, ",
"thag16.6:17.2":	"यो वा निच्छति गच्छतु; ",
"thag16.6:17.3":	"इधाहं पब्बजिस्सामि, ",
"thag16.6:17.4":	"वरपञ्ञस्स सन्तिके”। ",
"thag16.6:18.1":	"“एतञ्चे रुच्चति भोतो, ",
"thag16.6:18.2":	"सम्मासम्बुद्धसासनं; ",
"thag16.6:18.3":	"मयम्पि पब्बजिस्साम, ",
"thag16.6:18.4":	"वरपञ्ञस्स सन्तिके”। ",
"thag16.6:19.1":	"“ब्राह्मणा तिसता इमे, ",
"thag16.6:19.2":	"याचन्ति पञ्जलीकता; ",
"thag16.6:19.3":	"‘ब्रह्मचरियं चरिस्साम, ",
"thag16.6:19.4":	"भगवा तव सन्तिके’”। ",
"thag16.6:20.1":	"“स्वाक्खातं ब्रह्मचरियं, ",
"thag16.6:20.2":	"(सेलाति भगवा) ",
"thag16.6:20.3":	"सन्दिट्ठिकमकालिकं; ",
"thag16.6:20.4":	"यत्थ अमोघा पब्बज्जा, ",
"thag16.6:20.5":	"अप्पमत्तस्स सिक्खतो”। ",
"thag16.6:21.1":	"“यं तं सरणमागम्ह, ",
"thag16.6:21.2":	"इतो अट्ठमे चक्खुम; ",
"thag16.6:21.3":	"सत्तरत्तेन भगवा, ",
"thag16.6:21.4":	"दन्ताम्ह तव सासने। ",
"thag16.6:22.1":	"तुवं बुद्धो तुवं सत्था, ",
"thag16.6:22.2":	"तुवं माराभिभू मुनि; ",
"thag16.6:22.3":	"तुवं अनुसये छेत्वा, ",
"thag16.6:22.4":	"तिण्णो तारेसिमं पजं। ",
"thag16.6:23.1":	"उपधी ते समतिक्कन्ता, ",
"thag16.6:23.2":	"आसवा ते पदालिता; ",
"thag16.6:23.3":	"सीहोव अनुपादानो, ",
"thag16.6:23.4":	"पहीनभयभेरवो। ",
"thag16.6:24.1":	"भिक्खवो तिसता इमे, ",
"thag16.6:24.2":	"तिट्ठन्ति पञ्जलीकता; ",
"thag16.6:24.3":	"पादे वीर पसारेहि, ",
"thag16.6:24.4":	"नागा वन्दन्तु सत्थुनो”ति। ",
"thag16.6:24.5":	"… सेलो थेरो …। "
}	
