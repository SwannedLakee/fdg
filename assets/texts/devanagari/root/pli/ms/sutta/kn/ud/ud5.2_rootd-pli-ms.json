{	
"ud5.2:0.1":	"उदान ५।२ ",
"ud5.2:0.2":	"अप्पायुकसुत्त ",
"ud5.2:1.1":	"एवं मे सुतं—",
"ud5.2:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"ud5.2:1.3":	"अथ खो आयस्मा आनन्दो सायन्हसमयं पटिसल्लाना वुट्ठितो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा आनन्दो भगवन्तं एतदवोच: ",
"ud5.2:1.4":	"“अच्छरियं, भन्ते, अब्भुतं, भन्ते। ",
"ud5.2:1.5":	"याव अप्पायुका हि, भन्ते, भगवतो माता अहोसि, सत्ताहजाते भगवति भगवतो माता कालमकासि, तुसितं कायं उपपज्जी”ति। ",
"ud5.2:2.1":	"“एवमेतं, आनन्द, अप्पायुका हि, आनन्द, बोधिसत्तमातरो होन्ति। ",
"ud5.2:2.2":	"सत्ताहजातेसु बोधिसत्तेसु बोधिसत्तमातरो कालं करोन्ति, तुसितं कायं उपपज्जन्ती”ति। ",
"ud5.2:3.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud5.2:4.1":	"“ये केचि भूता भविस्सन्ति ये वापि, ",
"ud5.2:4.2":	"सब्बे गमिस्सन्ति पहाय देहं; ",
"ud5.2:4.3":	"तं सब्बजानिं कुसलो विदित्वा, ",
"ud5.2:4.4":	"आतापियो ब्रह्मचरियं चरेय्या”ति। ",
"ud5.2:4.5":	"दुतियं। "
}	
