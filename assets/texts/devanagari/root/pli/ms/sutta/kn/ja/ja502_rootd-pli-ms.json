{	
"ja502:0.1":	"जातक ",
"ja502:0.2":	"वीसतिनिपात ",
"ja502:0.3":	"मातङ्गवग्ग ",
"ja502:0.4":	"६। चूळहंसजातक ",
"ja502:1.1":	"“एते हंसा पक्कमन्ति, ",
"ja502:1.2":	"वक्कङ्गा भयमेरिता; ",
"ja502:1.3":	"हरित्तच हेमवण्ण, ",
"ja502:1.4":	"कामं सुमुख पक्कम। ",
"ja502:2.1":	"ओहाय मं ञातिगणा, ",
"ja502:2.2":	"एकं पासवसं गतं; ",
"ja502:2.3":	"अनपेक्खमाना गच्छन्ति, ",
"ja502:2.4":	"किं एको अवहिय्यसि। ",
"ja502:3.1":	"पतेव पततं सेट्ठ, ",
"ja502:3.2":	"नत्थि बद्धे सहायता; ",
"ja502:3.3":	"मा अनीघाय हापेसि, ",
"ja502:3.4":	"कामं सुमुख पक्कम”। ",
"ja502:4.1":	"“नाहं ‘दुक्खपरेतो’ति, ",
"ja502:4.2":	"धतरट्ठ तुवं जहे; ",
"ja502:4.3":	"जीवितं मरणं वा मे, ",
"ja502:4.4":	"तया सद्धिं भविस्सति”। ",
"ja502:5.1":	"“एतदरियस्स कल्याणं, ",
"ja502:5.2":	"यं त्वं सुमुख भाससि; ",
"ja502:5.3":	"तञ्च वीमंसमानोहं, ",
"ja502:5.4":	"‘पततेतं’ अवस्सजिं”। ",
"ja502:6.1":	"“अपदेन पदं याति, ",
"ja502:6.2":	"अन्तलिक्खचरो दिजो; ",
"ja502:6.3":	"आरा पासं न बुज्झि त्वं, ",
"ja502:6.4":	"हंसानं पवरुत्तम”। ",
"ja502:7.1":	"“यदा पराभवो होति, ",
"ja502:7.2":	"पोसो जीवितसङ्खये; ",
"ja502:7.3":	"अथ जालञ्च पासञ्च, ",
"ja502:7.4":	"आसज्जापि न बुज्झति”। ",
"ja502:8.1":	"“एते हंसा पक्कमन्ति, ",
"ja502:8.2":	"वक्कङ्गा भयमेरिता; ",
"ja502:8.3":	"हरित्तच हेमवण्ण, ",
"ja502:8.4":	"त्वञ्ञेव अवहिय्यसि। ",
"ja502:9.1":	"एते भुत्वा च पित्वा च, ",
"ja502:9.2":	"पक्कमन्ति विहङ्गमा; ",
"ja502:9.3":	"अनपेक्खमाना वक्कङ्गा, ",
"ja502:9.4":	"त्वञ्ञेवेको उपाससि। ",
"ja502:10.1":	"किं नु त्यायं दिजो होति, ",
"ja502:10.2":	"मुत्तो बद्धं उपाससि; ",
"ja502:10.3":	"ओहाय सकुणा यन्ति, ",
"ja502:10.4":	"किं एको अवहिय्यसि”। ",
"ja502:11.1":	"“राजा मे सो दिजो मित्तो, ",
"ja502:11.2":	"सखा पाणसमो च मे; ",
"ja502:11.3":	"नेव नं विजहिस्सामि, ",
"ja502:11.4":	"याव कालस्स परियायं”। ",
"ja502:12.1":	"“यो च त्वं सखिनो हेतु, ",
"ja502:12.2":	"पाणं चजितुमिच्छसि; ",
"ja502:12.3":	"सो ते सहायं मुञ्चामि, ",
"ja502:12.4":	"होतु राजा तवानुगो”। ",
"ja502:13.1":	"“एवं लुद्दक नन्दस्सु, ",
"ja502:13.2":	"सह सब्बेहि ञातिभि; ",
"ja502:13.3":	"यथाहमज्ज नन्दामि, ",
"ja502:13.4":	"मुत्तं दिस्वा दिजाधिपं”। ",
"ja502:14.1":	"“कच्चिन्नु भोतो कुसलं, ",
"ja502:14.2":	"कच्चि भोतो अनामयं; ",
"ja502:14.3":	"कच्चि रट्ठमिदं फीतं, ",
"ja502:14.4":	"धम्मेन मनुसाससि”। ",
"ja502:15.1":	"“कुसलञ्चेव मे हंस, ",
"ja502:15.2":	"अथो हंस अनामयं; ",
"ja502:15.3":	"अथो रट्ठमिदं फीतं, ",
"ja502:15.4":	"धम्मेन मनुसासहं”। ",
"ja502:16.1":	"“कच्चि भोतो अमच्चेसु, ",
"ja502:16.2":	"दोसो कोचि न विज्जति; ",
"ja502:16.3":	"कच्चि आरा अमित्ता ते, ",
"ja502:16.4":	"छाया दक्खिणतोरिव”। ",
"ja502:17.1":	"“अथोपि मे अमच्चेसु, ",
"ja502:17.2":	"दोसो कोचि न विज्जति; ",
"ja502:17.3":	"अथो आरा अमित्ता मे, ",
"ja502:17.4":	"छाया दक्खिणतोरिव”। ",
"ja502:18.1":	"“कच्चि ते सादिसी भरिया, ",
"ja502:18.2":	"अस्सवा पियभाणिनी; ",
"ja502:18.3":	"पुत्तरूपयसूपेता, ",
"ja502:18.4":	"तव छन्दवसानुगा”। ",
"ja502:19.1":	"“अथो मे सादिसी भरिया, ",
"ja502:19.2":	"अस्सवा पियभाणिनी; ",
"ja502:19.3":	"पुत्तरूपयसूपेता, ",
"ja502:19.4":	"मम छन्दवसानुगा”। ",
"ja502:20.1":	"“कच्चि ते बहवो पुत्ता, ",
"ja502:20.2":	"सुजाता रट्ठवड्ढन; ",
"ja502:20.3":	"पञ्ञाजवेन सम्पन्ना, ",
"ja502:20.4":	"सम्मोदन्ति ततो ततो”। ",
"ja502:21.1":	"“सतमेको च मे पुत्ता, ",
"ja502:21.2":	"धतरट्ठ मया सुता; ",
"ja502:21.3":	"तेसं त्वं किच्चमक्खाहि, ",
"ja502:21.4":	"नावरुज्झन्ति ते वचो”। ",
"ja502:22.1":	"“उपपन्नोपि चे होति, ",
"ja502:22.2":	"जातिया विनयेन वा; ",
"ja502:22.3":	"अथ पच्छा कुरुते योगं, ",
"ja502:22.4":	"किच्छे आपासु सीदति। ",
"ja502:23.1":	"तस्स संहीरपञ्ञस्स, ",
"ja502:23.2":	"विवरो जायते महा; ",
"ja502:23.3":	"रत्तिमन्धोव रूपानि, ",
"ja502:23.4":	"थूलानि मनुपस्सति। ",
"ja502:24.1":	"असारे सारयोगञ्ञू, ",
"ja502:24.2":	"मतिं न त्वेव विन्दति; ",
"ja502:24.3":	"सरभोव गिरिदुग्गस्मिं, ",
"ja502:24.4":	"अन्तरायेव सीदति। ",
"ja502:25.1":	"हीनजच्चोपि चे होति, ",
"ja502:25.2":	"उट्ठाता धितिमा नरो; ",
"ja502:25.3":	"आचारसीलसम्पन्नो, ",
"ja502:25.4":	"निसे अग्गीव भासति। ",
"ja502:26.1":	"एतं मे उपमं कत्वा, ",
"ja502:26.2":	"पुत्ते विज्जासु वाचय; ",
"ja502:26.3":	"संविरूळ्हेथ मेधावी, ",
"ja502:26.4":	"खेत्ते बीजंव वुट्ठिया”ति। ",
"ja502:27.1":	"चूळहंसजातकं छट्ठं। "
}	
