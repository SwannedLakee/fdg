{	
"iti47:0.1":	"इतिवुत्तक ४७ ",
"iti47:0.2":	"दुकनिपात ",
"iti47:0.3":	"दुतियवग्ग ",
"iti47:0.4":	"जागरियसुत्त ",
"iti47:1.1":	"वुत्तञ्हेतं भगवता वुत्तमरहताति मे सुतं: ",
"iti47:2.1":	"“जागरो चस्स, भिक्खवे, भिक्खु विहरेय्य सतो सम्पजानो समाहितो पमुदितो विप्पसन्नो च तत्थ कालविपस्सी च कुसलेसु धम्मेसु। ",
"iti47:2.2":	"जागरस्स, भिक्खवे, भिक्खुनो विहरतो सतस्स सम्पजानस्स समाहितस्स पमुदितस्स विप्पसन्नस्स तत्थ कालविपस्सिनो कुसलेसु धम्मेसु द्विन्नं फलानं अञ्ञतरं फलं पाटिकङ्खं—",
"iti47:2.3":	"दिट्ठेव धम्मे अञ्ञा, सति वा उपादिसेसे अनागामिता”ति। ",
"iti47:2.4":	"एतमत्थं भगवा अवोच। ",
"iti47:2.5":	"तत्थेतं इति वुच्चति: ",
"iti47:3.1":	"“जागरन्ता सुणाथेतं, ",
"iti47:3.2":	"ये सुत्ता ते पबुज्झथ; ",
"iti47:3.3":	"सुत्ता जागरितं सेय्यो, ",
"iti47:3.4":	"नत्थि जागरतो भयं। ",
"iti47:4.1":	"यो जागरो च सतिमा सम्पजानो, ",
"iti47:4.2":	"समाहितो मुदितो विप्पसन्नो च; ",
"iti47:4.3":	"कालेन सो सम्मा धम्मं परिवीमंसमानो, ",
"iti47:4.4":	"एकोदिभूतो विहने तमं सो। ",
"iti47:5.1":	"तस्मा हवे जागरियं भजेथ, ",
"iti47:5.2":	"आतापी भिक्खु निपको झानलाभी; ",
"iti47:5.3":	"संयोजनं जातिजराय छेत्वा, ",
"iti47:5.4":	"इधेव सम्बोधिमनुत्तरं फुसे”ति। ",
"iti47:6.1":	"अयम्पि अत्थो वुत्तो भगवता, इति मे सुतन्ति। ",
"iti47:6.2":	"दसमं। "
}	
