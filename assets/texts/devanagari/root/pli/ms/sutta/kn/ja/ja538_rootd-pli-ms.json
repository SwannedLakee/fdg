{	
"ja538:0.1":	"जातक ",
"ja538:0.2":	"महानिपात ",
"ja538:0.3":	"मूगपक्खवग्ग ",
"ja538:0.4":	"१ मूगपक्खजातक ",
"ja538:1.1":	"“मा पण्डिच्चयं विभावय, ",
"ja538:1.2":	"बालमतो भव सब्बपाणिनं; ",
"ja538:1.3":	"सब्बो तं जनो ओचिनायतु, ",
"ja538:1.4":	"एवं तव अत्थो भविस्सति”। ",
"ja538:2.1":	"“करोमि ते तं वचनं, ",
"ja538:2.2":	"यं मं भणसि देवते; ",
"ja538:2.3":	"अत्थकामासि मे अम्म, ",
"ja538:2.4":	"हितकामासि देवते”। ",
"ja538:3.1":	"“किं नु सन्तरमानोव, ",
"ja538:3.2":	"कासुं खणसि सारथि; ",
"ja538:3.3":	"पुट्ठो मे सम्म अक्खाहि, ",
"ja538:3.4":	"किं कासुया करिस्ससि”। ",
"ja538:4.1":	"“रञ्ञो मूगो च पक्खो च, ",
"ja538:4.2":	"पुत्तो जातो अचेतसो; ",
"ja538:4.3":	"सोम्हि रञ्ञा समज्झिट्ठो, ",
"ja538:4.4":	"पुत्तं मे निखणं वने”। ",
"ja538:5.1":	"“न बधिरो न मूगोस्मि, ",
"ja538:5.2":	"न पक्खो न च वीकलो; ",
"ja538:5.3":	"अधम्मं सारथि कयिरा, ",
"ja538:5.4":	"मञ्चे त्वं निखणं वने। ",
"ja538:6.1":	"ऊरू बाहुञ्च मे पस्स, ",
"ja538:6.2":	"भासितञ्च सुणोहि मे; ",
"ja538:6.3":	"अधम्मं सारथि कयिरा, ",
"ja538:6.4":	"मञ्चे त्वं निखणं वने”। ",
"ja538:7.1":	"“देवता नुसि गन्धब्बो, ",
"ja538:7.2":	"अदु सक्को पुरिन्ददो; ",
"ja538:7.3":	"को वा त्वं कस्स वा पुत्तो, ",
"ja538:7.4":	"कथं जानेमु तं मयं”। ",
"ja538:8.1":	"“नम्हि देवो न गन्धब्बो, ",
"ja538:8.2":	"नापि सक्को पुरिन्ददो; ",
"ja538:8.3":	"कासिरञ्ञो अहं पुत्तो, ",
"ja538:8.4":	"यं कासुया निखञ्ञसि। ",
"ja538:9.1":	"तस्स रञ्ञो अहं पुत्तो, ",
"ja538:9.2":	"यं त्वं सम्मूपजीवसि; ",
"ja538:9.3":	"अधम्मं सारथि कयिरा, ",
"ja538:9.4":	"मञ्चे त्वं निखणं वने। ",
"ja538:10.1":	"यस्स रुक्खस्स छायाय, ",
"ja538:10.2":	"निसीदेय्य सयेय्य वा; ",
"ja538:10.3":	"न तस्स साखं भञ्जेय्य, ",
"ja538:10.4":	"मित्तदुब्भो हि पापको। ",
"ja538:11.1":	"यथा रुक्खो तथा राजा, ",
"ja538:11.2":	"यथा साखा तथा अहं; ",
"ja538:11.3":	"यथा छायूपगो पोसो, ",
"ja538:11.4":	"एवं त्वमसि सारथि; ",
"ja538:11.5":	"अधम्मं सारथि कयिरा, ",
"ja538:11.6":	"मञ्चे त्वं निखणं वने। ",
"ja538:12.1":	"पहूतभक्खो भवति, ",
"ja538:12.2":	"विप्पवुत्थो सकं घरा; ",
"ja538:12.3":	"बहू नं उपजीवन्ति, ",
"ja538:12.4":	"यो मित्तानं न दुब्भति। ",
"ja538:13.1":	"यं यं जनपदं याति, ",
"ja538:13.2":	"निगमे राजधानियो; ",
"ja538:13.3":	"सब्बत्थ पूजितो होति, ",
"ja538:13.4":	"यो मित्तानं न दुब्भति। ",
"ja538:14.1":	"नास्स चोरा पसाहन्ति, ",
"ja538:14.2":	"नातिमञ्ञन्ति खत्तिया; ",
"ja538:14.3":	"सब्बे अमित्ते तरति, ",
"ja538:14.4":	"यो मित्तानं न दुब्भति। ",
"ja538:15.1":	"अक्कुद्धो सघरं एति, ",
"ja538:15.2":	"सभायं पटिनन्दितो; ",
"ja538:15.3":	"ञातीनं उत्तमो होति, ",
"ja538:15.4":	"यो मित्तानं न दुब्भति। ",
"ja538:16.1":	"सक्कत्वा सक्कतो होति, ",
"ja538:16.2":	"गरु होति सगारवो; ",
"ja538:16.3":	"वण्णकित्तिभतो होति, ",
"ja538:16.4":	"यो मित्तानं न दुब्भति। ",
"ja538:17.1":	"पूजको लभते पूजं, ",
"ja538:17.2":	"वन्दको पटिवन्दनं; ",
"ja538:17.3":	"यसो कित्तिञ्च पप्पोति, ",
"ja538:17.4":	"यो मित्तानं न दुब्भति। ",
"ja538:18.1":	"अग्गि यथा पज्जलति, ",
"ja538:18.2":	"देवताव विरोचति; ",
"ja538:18.3":	"सिरिया अजहितो होति, ",
"ja538:18.4":	"यो मित्तानं न दुब्भति। ",
"ja538:19.1":	"गावो तस्स पजायन्ति, ",
"ja538:19.2":	"खेत्ते वुत्तं विरूहति; ",
"ja538:19.3":	"वुत्तानं फलमस्नाति, ",
"ja538:19.4":	"यो मित्तानं न दुब्भति। ",
"ja538:20.1":	"दरितो पब्बतातो वा, ",
"ja538:20.2":	"रुक्खतो पतितो नरो; ",
"ja538:20.3":	"चुतो पतिट्ठं लभति, ",
"ja538:20.4":	"यो मित्तानं न दुब्भति। ",
"ja538:21.1":	"विरूळ्हमूलसन्तानं, ",
"ja538:21.2":	"निग्रोधमिव मालुतो; ",
"ja538:21.3":	"अमित्ता नप्पसाहन्ति, ",
"ja538:21.4":	"यो मित्तानं न दुब्भति”। ",
"ja538:22.1":	"“एहि तं पटिनेस्सामि, ",
"ja538:22.2":	"राजपुत्त सकं घरं; ",
"ja538:22.3":	"रज्जं कारेहि भद्दन्ते, ",
"ja538:22.4":	"किं अरञ्ञे करिस्ससि”। ",
"ja538:23.1":	"“अलं मे तेन रज्जेन, ",
"ja538:23.2":	"ञातकेहि धनेन वा; ",
"ja538:23.3":	"यं मे अधम्मचरियाय, ",
"ja538:23.4":	"रज्जं लब्भेथ सारथि”। ",
"ja538:24.1":	"“पुण्णपत्तं मं लाभेहि, ",
"ja538:24.2":	"राजपुत्त इतो गतो; ",
"ja538:24.3":	"पिता माता च मे दज्जुं, ",
"ja538:24.4":	"राजपुत्त तयी गते। ",
"ja538:25.1":	"ओरोधा च कुमारा च, ",
"ja538:25.2":	"वेसियाना च ब्राह्मणा; ",
"ja538:25.3":	"तेपि अत्तमना दज्जुं, ",
"ja538:25.4":	"राजपुत्त तयी गते। ",
"ja538:26.1":	"हत्थारोहा अनीकट्ठा, ",
"ja538:26.2":	"रथिका पत्तिकारका; ",
"ja538:26.3":	"तेपि अत्तमना दज्जुं, ",
"ja538:26.4":	"राजपुत्त तयी गते। ",
"ja538:27.1":	"बहुधञ्ञा जानपदा, ",
"ja538:27.2":	"नेगमा च समागता; ",
"ja538:27.3":	"उपायनानि मे दज्जुं, ",
"ja538:27.4":	"राजपुत्त तयी गते”। ",
"ja538:28.1":	"“पितु मातु चहं चत्तो, ",
"ja538:28.2":	"रट्ठस्स निगमस्स च; ",
"ja538:28.3":	"अथो सब्बकुमारानं, ",
"ja538:28.4":	"नत्थि मय्हं सकं घरं। ",
"ja538:29.1":	"अनुञ्ञातो अहं मत्या, ",
"ja538:29.2":	"सञ्चत्तो पितरा महं; ",
"ja538:29.3":	"एकोरञ्ञे पब्बजितो, ",
"ja538:29.4":	"न कामे अभिपत्थये। ",
"ja538:30.1":	"अपि अतरमानानं, ",
"ja538:30.2":	"फलासाव समिज्झति; ",
"ja538:30.3":	"विपक्कब्रह्मचरियोस्मि, ",
"ja538:30.4":	"एवं जानाहि सारथि। ",
"ja538:31.1":	"अपि अतरमानानं, ",
"ja538:31.2":	"सम्मदत्थो विपच्चति; ",
"ja538:31.3":	"विपक्कब्रह्मचरियोस्मि, ",
"ja538:31.4":	"निक्खन्तो अकुतोभयो”। ",
"ja538:32.1":	"“एवं वग्गुकथो सन्तो, ",
"ja538:32.2":	"विसट्ठवचनो चसि; ",
"ja538:32.3":	"कस्मा पितु च मातुच्च, ",
"ja538:32.4":	"सन्तिके न भणी तदा”। ",
"ja538:33.1":	"“नाहं असन्धिता पक्खो, ",
"ja538:33.2":	"न बधिरो असोतता; ",
"ja538:33.3":	"नाहं अजिव्हता मूगो, ",
"ja538:33.4":	"मा मं मूगमधारयि। ",
"ja538:34.1":	"पुरिमं सरामहं जातिं, ",
"ja538:34.2":	"यत्थ रज्जमकारयिं; ",
"ja538:34.3":	"कारयित्वा तहिं रज्जं, ",
"ja538:34.4":	"पापत्थं निरयं भुसं। ",
"ja538:35.1":	"वीसतिञ्चेव वस्सानि, ",
"ja538:35.2":	"तहिं रज्जमकारयिं; ",
"ja538:35.3":	"असीतिवस्ससहस्सानि, ",
"ja538:35.4":	"निरयम्हि अपच्चिसं। ",
"ja538:36.1":	"तस्स रज्जस्सहं भीतो, ",
"ja538:36.2":	"मा मं रज्जाभिसेचयुं; ",
"ja538:36.3":	"तस्मा पितु च मातुच्च, ",
"ja538:36.4":	"सन्तिके न भणिं तदा। ",
"ja538:37.1":	"उच्छङ्गे मं निसादेत्वा, ",
"ja538:37.2":	"पिता अत्थानुसासति; ",
"ja538:37.3":	"एकं हनथ बन्धथ, ",
"ja538:37.4":	"एकं खारापतच्छिकं; ",
"ja538:37.5":	"एकं सूलस्मिं उप्पेथ, ",
"ja538:37.6":	"इच्चस्स मनुसासति। ",
"ja538:38.1":	"तायाहं फरुसं सुत्वा, ",
"ja538:38.2":	"वाचायो समुदीरिता; ",
"ja538:38.3":	"अमूगो मूगवण्णेन, ",
"ja538:38.4":	"अपक्खो पक्खसम्मतो; ",
"ja538:38.5":	"सके मुत्तकरीसस्मिं, ",
"ja538:38.6":	"अच्छाहं सम्परिप्लुतो। ",
"ja538:39.1":	"कसिरञ्च परित्तञ्च, ",
"ja538:39.2":	"तञ्च दुक्खेन संयुतं; ",
"ja538:39.3":	"कोमं जीवितमागम्म, ",
"ja538:39.4":	"वेरं कयिराथ केनचि। ",
"ja538:40.1":	"पञ्ञाय च अलाभेन, ",
"ja538:40.2":	"धम्मस्स च अदस्सना; ",
"ja538:40.3":	"कोमं जीवितमागम्म, ",
"ja538:40.4":	"वेरं कयिराथ केनचि। ",
"ja538:41.1":	"अपि अतरमानानं, ",
"ja538:41.2":	"फलासाव समिज्झति; ",
"ja538:41.3":	"विपक्कब्रह्मचरियोस्मि, ",
"ja538:41.4":	"एवं जानाहि सारथि। ",
"ja538:42.1":	"अपि अतरमानानं, ",
"ja538:42.2":	"सम्मदत्थो विपच्चति; ",
"ja538:42.3":	"विपक्कब्रह्मचरियोस्मि, ",
"ja538:42.4":	"निक्खन्तो अकुतोभयो”। ",
"ja538:43.1":	"“अहम्पि पब्बजिस्सामि, ",
"ja538:43.2":	"राजपुत्त तवन्तिके; ",
"ja538:43.3":	"अव्हायस्सु मं भद्दन्ते, ",
"ja538:43.4":	"पब्बज्जा मम रुच्चति”। ",
"ja538:44.1":	"“रथं निय्यादयित्वान, ",
"ja538:44.2":	"अनणो एहि सारथि; ",
"ja538:44.3":	"अनणस्स हि पब्बज्जा, ",
"ja538:44.4":	"एतं इसीहि वण्णितं”। ",
"ja538:45.1":	"“यदेव त्याहं वचनं, ",
"ja538:45.2":	"अकरं भद्दमत्थु ते; ",
"ja538:45.3":	"तदेव मे त्वं वचनं, ",
"ja538:45.4":	"याचितो कत्तुमरहसि। ",
"ja538:46.1":	"इधेव ताव अच्छस्सु, ",
"ja538:46.2":	"याव राजानमानये; ",
"ja538:46.3":	"अप्पेव ते पिता दिस्वा, ",
"ja538:46.4":	"पतीतो सुमनो सिया”। ",
"ja538:47.1":	"“करोमि तेतं वचनं, ",
"ja538:47.2":	"यं मं भणसि सारथि; ",
"ja538:47.3":	"अहम्पि दट्ठुकामोस्मि, ",
"ja538:47.4":	"पितरं मे इधागतं। ",
"ja538:48.1":	"एहि सम्म निवत्तस्सु, ",
"ja538:48.2":	"कुसलं वज्जासि ञातिनं; ",
"ja538:48.3":	"मातरं पितरं मय्हं, ",
"ja538:48.4":	"वुत्तो वज्जासि वन्दनं”। ",
"ja538:49.1":	"तस्स पादे गहेत्वान, ",
"ja538:49.2":	"कत्वा च नं पदक्खिणं; ",
"ja538:49.3":	"सारथि रथमारुय्ह, ",
"ja538:49.4":	"राजद्वारं उपागमि। ",
"ja538:50.1":	"सुञ्ञं माता रथं दिस्वा, ",
"ja538:50.2":	"एकं सारथिमागतं; ",
"ja538:50.3":	"अस्सुपुण्णेहि नेत्तेहि, ",
"ja538:50.4":	"रोदन्ती नं उदिक्खति। ",
"ja538:51.1":	"“अयं सो सारथि एति, ",
"ja538:51.2":	"निहन्त्वा मम अत्रजं; ",
"ja538:51.3":	"निहतो नून मे पुत्तो, ",
"ja538:51.4":	"पथब्या भूमिवड्ढनो। ",
"ja538:52.1":	"अमित्ता नून नन्दन्ति, ",
"ja538:52.2":	"पतीता नून वेरिनो; ",
"ja538:52.3":	"आगतं सारथिं दिस्वा, ",
"ja538:52.4":	"निहन्त्वा मम अत्रजं”। ",
"ja538:53.1":	"सुञ्ञं माता रथं दिस्वा, ",
"ja538:53.2":	"एकं सारथिमागतं; ",
"ja538:53.3":	"अस्सुपुण्णेहि नेत्तेहि, ",
"ja538:53.4":	"रोदन्ती परिपुच्छि नं। ",
"ja538:54.1":	"“किं नु मूगो किं नु पक्खो, ",
"ja538:54.2":	"किं नु सो विलपी तदा; ",
"ja538:54.3":	"निहञ्ञमानो भूमिया, ",
"ja538:54.4":	"तं मे अक्खाहि सारथि। ",
"ja538:55.1":	"कथं हत्थेहि पादेहि, ",
"ja538:55.2":	"मूगपक्खो विवज्जयि; ",
"ja538:55.3":	"निहञ्ञमानो भूमिया, ",
"ja538:55.4":	"तं मे अक्खाहि पुच्छितो”। ",
"ja538:56.1":	"“अक्खेय्यं ते अहं अय्ये, ",
"ja538:56.2":	"दज्जासि अभयं मम; ",
"ja538:56.3":	"यं मे सुतं वा दिट्ठं वा, ",
"ja538:56.4":	"राजपुत्तस्स सन्तिके”। ",
"ja538:57.1":	"“अभयं सम्म ते दम्मि, ",
"ja538:57.2":	"अभीतो भण सारथि; ",
"ja538:57.3":	"यं ते सुतं वा दिट्ठं वा, ",
"ja538:57.4":	"राजपुत्तस्स सन्तिके”। ",
"ja538:58.1":	"“न सो मूगो न सो पक्खो, ",
"ja538:58.2":	"विसट्ठवचनो च सो; ",
"ja538:58.3":	"रज्जस्स किर सो भीतो, ",
"ja538:58.4":	"अकरा आलये बहू। ",
"ja538:59.1":	"पुरिमं सरति सो जातिं, ",
"ja538:59.2":	"यत्थ रज्जमकारयि; ",
"ja538:59.3":	"कारयित्वा तहिं रज्जं, ",
"ja538:59.4":	"पापत्थ निरयं भुसं। ",
"ja538:60.1":	"वीसतिञ्चेव वस्सानि, ",
"ja538:60.2":	"तहिं रज्जमकारयि; ",
"ja538:60.3":	"असीतिवस्ससहस्सानि, ",
"ja538:60.4":	"निरयम्हि अपच्चि सो। ",
"ja538:61.1":	"तस्स रज्जस्स सो भीतो, ",
"ja538:61.2":	"मा मं रज्जाभिसेचयुं; ",
"ja538:61.3":	"तस्मा पितु च मातुच्च, ",
"ja538:61.4":	"सन्तिके न भणी तदा। ",
"ja538:62.1":	"अङ्गपच्चङ्गसम्पन्नो, ",
"ja538:62.2":	"आरोहपरिणाहवा; ",
"ja538:62.3":	"विसट्ठवचनो पञ्ञो, ",
"ja538:62.4":	"मग्गे सग्गस्स तिट्ठति। ",
"ja538:63.1":	"सचे त्वं दट्ठुकामासि, ",
"ja538:63.2":	"राजपुत्तं तवत्रजं; ",
"ja538:63.3":	"एहि तं पापयिस्सामि, ",
"ja538:63.4":	"यत्थ सम्मति तेमियो”। ",
"ja538:64.1":	"“योजयन्तु रथे अस्से, ",
"ja538:64.2":	"कच्छं नागान बन्धथ; ",
"ja538:64.3":	"उदीरयन्तु सङ्खपणवा, ",
"ja538:64.4":	"वादन्तु एकपोक्खरा। ",
"ja538:65.1":	"वादन्तु भेरी सन्नद्धा, ",
"ja538:65.2":	"वग्गू वादन्तु दुन्दुभी; ",
"ja538:65.3":	"नेगमा च मं अन्वेन्तु, ",
"ja538:65.4":	"गच्छं पुत्तनिवेदको। ",
"ja538:66.1":	"ओरोधा च कुमारा च, ",
"ja538:66.2":	"वेसियाना च ब्राह्मणा; ",
"ja538:66.3":	"खिप्पं यानानि योजेन्तु, ",
"ja538:66.4":	"गच्छं पुत्तनिवेदको। ",
"ja538:67.1":	"हत्थारोहा अनीकट्ठा, ",
"ja538:67.2":	"रथिका पत्तिकारका; ",
"ja538:67.3":	"खिप्पं यानानि योजेन्तु, ",
"ja538:67.4":	"गच्छं पुत्तनिवेदको। ",
"ja538:68.1":	"समागता जानपदा, ",
"ja538:68.2":	"नेगमा च समागता; ",
"ja538:68.3":	"खिप्पं यानानि योजेन्तु, ",
"ja538:68.4":	"गच्छं पुत्तनिवेदको”। ",
"ja538:69.1":	"अस्से च सारथी युत्ते, ",
"ja538:69.2":	"सिन्धवे सीघवाहने; ",
"ja538:69.3":	"राजद्वारं उपागच्छुं, ",
"ja538:69.4":	"“युत्ता देव इमे हया”। ",
"ja538:70.1":	"“थूला जवेन हायन्ति, ",
"ja538:70.2":	"किसा हायन्ति थामुना; ",
"ja538:70.3":	"किसे थूले विवज्जेत्वा, ",
"ja538:70.4":	"संसट्ठा योजिता हया”। ",
"ja538:71.1":	"ततो राजा तरमानो, ",
"ja538:71.2":	"युत्तमारुय्ह सन्दनं; ",
"ja538:71.3":	"इत्थागारं अज्झभासि, ",
"ja538:71.4":	"“सब्बाव अनुयाथ मं। ",
"ja538:72.1":	"वालबीजनिमुण्हीसं, ",
"ja538:72.2":	"खग्गं छत्तञ्च पण्डरं; ",
"ja538:72.3":	"उपाधी रथमारुय्ह, ",
"ja538:72.4":	"सुवण्णेहि अलङ्कता”। ",
"ja538:73.1":	"ततो स राजा पायासि, ",
"ja538:73.2":	"पुरक्खत्वान सारथिं; ",
"ja538:73.3":	"खिप्पमेव उपागच्छि, ",
"ja538:73.4":	"यत्थ सम्मति तेमियो। ",
"ja538:74.1":	"तञ्च दिस्वान आयन्तं, ",
"ja538:74.2":	"जलन्तमिव तेजसा; ",
"ja538:74.3":	"खत्तसङ्घपरिब्यूळ्हं, ",
"ja538:74.4":	"तेमियो एतदब्रवि। ",
"ja538:75.1":	"“कच्चि नु तात कुसलं, ",
"ja538:75.2":	"कच्चि तात अनामयं; ",
"ja538:75.3":	"सब्बा च राजकञ्ञायो, ",
"ja538:75.4":	"अरोगा मय्ह मातरो”। ",
"ja538:76.1":	"“कुसलञ्चेव मे पुत्त, ",
"ja538:76.2":	"अथो पुत्त अनामयं; ",
"ja538:76.3":	"सब्बा च राजकञ्ञायो, ",
"ja538:76.4":	"अरोगा तुय्ह मातरो”। ",
"ja538:77.1":	"“कच्चि अमज्जपो तात, ",
"ja538:77.2":	"कच्चि ते सुरमप्पियं; ",
"ja538:77.3":	"कच्चि सच्चे च धम्मे च, ",
"ja538:77.4":	"दाने ते रमते मनो”। ",
"ja538:78.1":	"“अमज्जपो अहं पुत्त, ",
"ja538:78.2":	"अथो मे सुरमप्पियं; ",
"ja538:78.3":	"अथो सच्चे च धम्मे च, ",
"ja538:78.4":	"दाने मे रमते मनो”। ",
"ja538:79.1":	"“कच्चि अरोगं योग्गं ते, ",
"ja538:79.2":	"कच्चि वहति वाहनं; ",
"ja538:79.3":	"कच्चि ते ब्याधयो नत्थि, ",
"ja538:79.4":	"सरीरस्सुपतापना”। ",
"ja538:80.1":	"“अथो अरोगं योग्गं मे, ",
"ja538:80.2":	"अथो वहति वाहनं; ",
"ja538:80.3":	"अथो मे ब्याधयो नत्थि, ",
"ja538:80.4":	"सरीरस्सुपतापना”। ",
"ja538:81.1":	"“कच्चि अन्ता च ते फीता, ",
"ja538:81.2":	"मज्झे च बहला तव; ",
"ja538:81.3":	"कोट्ठागारञ्च कोसञ्च, ",
"ja538:81.4":	"कच्चि ते पटिसन्थतं”। ",
"ja538:82.1":	"“अथो अन्ता च मे फीता, ",
"ja538:82.2":	"मज्झे च बहला मम; ",
"ja538:82.3":	"कोट्ठागारञ्च कोसञ्च, ",
"ja538:82.4":	"सब्बं मे पटिसन्थतं”। ",
"ja538:83.1":	"“स्वागतं ते महाराज, ",
"ja538:83.2":	"अथो ते अदुरागतं; ",
"ja538:83.3":	"पतिट्ठपेन्तु पल्लङ्कं, ",
"ja538:83.4":	"यत्थ राजा निसक्कति। ",
"ja538:84.1":	"इधेव ते निसीदस्सु, ",
"ja538:84.2":	"नियते पण्णसन्थरे; ",
"ja538:84.3":	"एत्तो उदकमादाय, ",
"ja538:84.4":	"पादे पक्खालयस्सु ते। ",
"ja538:85.1":	"इदम्पि पण्णकं मय्हं, ",
"ja538:85.2":	"रन्धं राज अलोणकं; ",
"ja538:85.3":	"परिभुञ्ज महाराज, ",
"ja538:85.4":	"पाहुनो मेसिधागतो”। ",
"ja538:86.1":	"“न चाहं पण्णं भुञ्जामि, ",
"ja538:86.2":	"न हेतं मय्ह भोजनं; ",
"ja538:86.3":	"सालीनं ओदनं भुञ्जे, ",
"ja538:86.4":	"सुचिं मंसूपसेचनं”। ",
"ja538:87.1":	"“अच्छेरकं मं पटिभाति, ",
"ja538:87.2":	"एककम्पि रहोगतं; ",
"ja538:87.3":	"एदिसं भुञ्जमानानं, ",
"ja538:87.4":	"केन वण्णो पसीदति”। ",
"ja538:88.1":	"“एको राज निपज्जामि, ",
"ja538:88.2":	"नियते पण्णसन्थरे; ",
"ja538:88.3":	"ताय मे एकसेय्याय, ",
"ja538:88.4":	"राज वण्णो पसीदति। ",
"ja538:89.1":	"न च नेत्तिंसबन्धा मे, ",
"ja538:89.2":	"राजरक्खा उपट्ठिता; ",
"ja538:89.3":	"ताय मे सुखसेय्याय, ",
"ja538:89.4":	"राज वण्णो पसीदति। ",
"ja538:90.1":	"अतीतं नानुसोचामि, ",
"ja538:90.2":	"नप्पजप्पामिनागतं; ",
"ja538:90.3":	"पच्चुप्पन्नेन यापेमि, ",
"ja538:90.4":	"तेन वण्णो पसीदति। ",
"ja538:91.1":	"अनागतप्पजप्पाय, ",
"ja538:91.2":	"अतीतस्सानुसोचना; ",
"ja538:91.3":	"एतेन बाला सुस्सन्ति, ",
"ja538:91.4":	"नळोव हरितो लुतो”। ",
"ja538:92.1":	"“हत्थानीकं रथानीकं, ",
"ja538:92.2":	"अस्से पत्ती च वम्मिनो; ",
"ja538:92.3":	"निवेसनानि रम्मानि, ",
"ja538:92.4":	"अहं पुत्त ददामि ते। ",
"ja538:93.1":	"इत्थागारम्पि ते दम्मि, ",
"ja538:93.2":	"सब्बालङ्कारभूसितं; ",
"ja538:93.3":	"ता पुत्त पटिपज्जस्सु, ",
"ja538:93.4":	"त्वं नो राजा भविस्ससि। ",
"ja538:94.1":	"कुसला नच्चगीतस्स, ",
"ja538:94.2":	"सिक्खिता चातुरित्थियो; ",
"ja538:94.3":	"कामे तं रमयिस्सन्ति, ",
"ja538:94.4":	"किं अरञ्ञे करिस्ससि। ",
"ja538:95.1":	"पटिराजूहि ते कञ्ञा, ",
"ja538:95.2":	"आनयिस्सं अलङ्कता; ",
"ja538:95.3":	"तासु पुत्ते जनेत्वान, ",
"ja538:95.4":	"अथ पच्छा पब्बजिस्ससि। ",
"ja538:96.1":	"युवा च दहरो चासि, ",
"ja538:96.2":	"पठमुप्पत्तिको सुसु; ",
"ja538:96.3":	"रज्जं कारेहि भद्दन्ते, ",
"ja538:96.4":	"किं अरञ्ञे करिस्ससि”। ",
"ja538:97.1":	"“युवा चरे ब्रह्मचरियं, ",
"ja538:97.2":	"ब्रह्मचारी युवा सिया; ",
"ja538:97.3":	"दहरस्स हि पब्बज्जा, ",
"ja538:97.4":	"एतं इसीहि वण्णितं। ",
"ja538:98.1":	"युवा चरे ब्रह्मचरियं, ",
"ja538:98.2":	"ब्रह्मचारी युवा सिया; ",
"ja538:98.3":	"ब्रह्मचरियं चरिस्सामि, ",
"ja538:98.4":	"नाहं रज्जेन मत्थिको। ",
"ja538:99.1":	"पस्सामि वोहं दहरं, ",
"ja538:99.2":	"अम्म तात वदन्तरं; ",
"ja538:99.3":	"किच्छालद्धं पियं पुत्तं, ",
"ja538:99.4":	"अप्पत्वाव जरं मतं। ",
"ja538:100.1":	"पस्सामि वोहं दहरिं, ",
"ja538:100.2":	"कुमारिं चारुदस्सनिं; ",
"ja538:100.3":	"नववंसकळीरंव, ",
"ja538:100.4":	"पलुग्गं जीवितक्खयं। ",
"ja538:101.1":	"दहरापि हि मिय्यन्ति, ",
"ja538:101.2":	"नरा च अथ नारियो; ",
"ja538:101.3":	"तत्थ को विस्ससे पोसो, ",
"ja538:101.4":	"दहरोम्हीति जीविते। ",
"ja538:102.1":	"यस्स रत्या विवसाने, ",
"ja538:102.2":	"आयु अप्पतरं सिया; ",
"ja538:102.3":	"अप्पोदकेव मच्छानं, ",
"ja538:102.4":	"किं नु कोमारकं तहिं। ",
"ja538:103.1":	"निच्चमब्भाहतो लोको, ",
"ja538:103.2":	"निच्चञ्च परिवारितो; ",
"ja538:103.3":	"अमोघासु वजन्तीसु, ",
"ja538:103.4":	"किं मं रज्जेभिसिञ्चसि”। ",
"ja538:104.1":	"“केन मब्भाहतो लोको, ",
"ja538:104.2":	"केन च परिवारितो; ",
"ja538:104.3":	"कायो अमोघा गच्छन्ति, ",
"ja538:104.4":	"तं मे अक्खाहि पुच्छितो”। ",
"ja538:105.1":	"“मच्चुनाब्भाहतो लोको, ",
"ja538:105.2":	"जराय परिवारितो; ",
"ja538:105.3":	"रत्यो अमोघा गच्छन्ति, ",
"ja538:105.4":	"एवं जानाहि खत्तिय। ",
"ja538:106.1":	"यथापि तन्ते वितते, ",
"ja538:106.2":	"यं यदेवूपविय्यति; ",
"ja538:106.3":	"अप्पकं होति वेतब्बं, ",
"ja538:106.4":	"एवं मच्चान जीवितं। ",
"ja538:107.1":	"यथा वारिवहो पूरो, ",
"ja538:107.2":	"गच्छन्नुपनिवत्तति; ",
"ja538:107.3":	"एवमायु मनुस्सानं, ",
"ja538:107.4":	"गच्छन्नुपनिवत्तति। ",
"ja538:108.1":	"यथा वारिवहो पूरो, ",
"ja538:108.2":	"वहे रुक्खेपकूलजे; ",
"ja538:108.3":	"एवं जरामरणेन, ",
"ja538:108.4":	"वुय्हन्ते सब्बपाणिनो”। ",
"ja538:109.1":	"“हत्थानीकं रथानीकं, ",
"ja538:109.2":	"अस्से पत्ती च वम्मिनो; ",
"ja538:109.3":	"निवेसनानि रम्मानि, ",
"ja538:109.4":	"अहं पुत्त ददामि ते। ",
"ja538:110.1":	"इत्थागारम्पि ते दम्मि, ",
"ja538:110.2":	"सब्बालङ्कारभूसितं; ",
"ja538:110.3":	"ता पुत्त पटिपज्जस्सु, ",
"ja538:110.4":	"त्वं नो राजा भविस्ससि। ",
"ja538:111.1":	"कुसला नच्चगीतस्स, ",
"ja538:111.2":	"सिक्खिता चातुरित्थियो; ",
"ja538:111.3":	"कामे तं रमयिस्सन्ति, ",
"ja538:111.4":	"किं अरञ्ञे करिस्ससि। ",
"ja538:112.1":	"पटिराजूहि ते कञ्ञा, ",
"ja538:112.2":	"आनयिस्सं अलङ्कता; ",
"ja538:112.3":	"तासु पुत्ते जनेत्वान, ",
"ja538:112.4":	"अथ पच्छा पब्बजिस्ससि। ",
"ja538:113.1":	"युवा च दहरो चासि, ",
"ja538:113.2":	"पठमुप्पत्तिको सुसु; ",
"ja538:113.3":	"रज्जं कारेहि भद्दन्ते, ",
"ja538:113.4":	"किं अरञ्ञे करिस्ससि। ",
"ja538:114.1":	"कोट्ठागारञ्च कोसञ्च, ",
"ja538:114.2":	"वाहनानि बलानि च; ",
"ja538:114.3":	"निवेसनानि रम्मानि, ",
"ja538:114.4":	"अहं पुत्त ददामि ते। ",
"ja538:115.1":	"गोमण्डलपरिब्यूळ्हो, ",
"ja538:115.2":	"दासिसङ्घपुरक्खतो; ",
"ja538:115.3":	"रज्जं कारेहि भद्दन्ते, ",
"ja538:115.4":	"किं अरञ्ञे करिस्ससि”। ",
"ja538:116.1":	"“किं धनेन यं खीयेथ, ",
"ja538:116.2":	"किं भरियाय मरिस्सति; ",
"ja538:116.3":	"किं योब्बनेन जिण्णेन, ",
"ja538:116.4":	"यं जरायाभिभुय्यति। ",
"ja538:117.1":	"तत्थ का नन्दि का खिड्डा, ",
"ja538:117.2":	"का रति का धनेसना; ",
"ja538:117.3":	"किं मे पुत्तेहि दारेहि, ",
"ja538:117.4":	"राज मुत्तोस्मि बन्धना। ",
"ja538:118.1":	"योहं एवं पजानामि, ",
"ja538:118.2":	"मच्चु मे नप्पमज्जति; ",
"ja538:118.3":	"अन्तकेनाधिपन्नस्स, ",
"ja538:118.4":	"का रती का धनेसना। ",
"ja538:119.1":	"फलानमिव पक्कानं, ",
"ja538:119.2":	"निच्चं पतनतो भयं; ",
"ja538:119.3":	"एवं जातान मच्चानं, ",
"ja538:119.4":	"निच्चं मरणतो भयं। ",
"ja538:120.1":	"सायमेके न दिस्सन्ति, ",
"ja538:120.2":	"पातो दिट्ठा बहू जना; ",
"ja538:120.3":	"पातो एके न दिस्सन्ति, ",
"ja538:120.4":	"सायं दिट्ठा बहू जना। ",
"ja538:121.1":	"अज्जेव किच्चं आतपं, ",
"ja538:121.2":	"को जञ्ञा मरणं सुवे; ",
"ja538:121.3":	"न हि नो सङ्गरं तेन, ",
"ja538:121.4":	"महासेनेन मच्चुना। ",
"ja538:122.1":	"चोरा धनस्स पत्थेन्ति, ",
"ja538:122.2":	"राज मुत्तोस्मि बन्धना; ",
"ja538:122.3":	"एहि राज निवत्तस्सु, ",
"ja538:122.4":	"नाहं रज्जेन मत्थिको”ति। ",
"ja538:123.1":	"मूगपक्खजातकं पठमं। "
}	
