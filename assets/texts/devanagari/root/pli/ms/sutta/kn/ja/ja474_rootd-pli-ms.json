{	
"ja474:0.1":	"जातक ",
"ja474:0.2":	"तेरसकनिपात ",
"ja474:0.3":	"अम्बवग्ग ",
"ja474:0.4":	"१। अम्बजातक ",
"ja474:1.1":	"“अहासि मे अम्बफलानि पुब्बे, ",
"ja474:1.2":	"अणूनि थूलानि च ब्रह्मचारि; ",
"ja474:1.3":	"तेहेव मन्तेहि न दानि तुय्हं, ",
"ja474:1.4":	"दुमप्फला पातुभवन्ति ब्रह्मे”। ",
"ja474:2.1":	"“नक्खत्तयोगं पटिमानयामि, ",
"ja474:2.2":	"खणं मुहुत्तञ्च मन्ते न पस्सं; ",
"ja474:2.3":	"नक्खत्तयोगञ्च खणञ्च लद्धा, ",
"ja474:2.4":	"अद्धाहरिस्सम्बफलं पहूतं”। ",
"ja474:3.1":	"“नक्खत्तयोगं न पुरे अभाणि, ",
"ja474:3.2":	"खणं मुहुत्तं न पुरे असंसि; ",
"ja474:3.3":	"सयं हरी अम्बफलं पहूतं, ",
"ja474:3.4":	"वण्णेन गन्धेन रसेनुपेतं। ",
"ja474:4.1":	"मन्ताभिजप्पेन पुरे हि तुय्हं, ",
"ja474:4.2":	"दुमप्फला पातुभवन्ति ब्रह्मे; ",
"ja474:4.3":	"स्वाज्ज न पारेसि जप्पम्पि मन्तं, ",
"ja474:4.4":	"अयं सो को नाम तवज्ज धम्मो”। ",
"ja474:5.1":	"“चण्डालपुत्तो मम सम्पदासि, ",
"ja474:5.2":	"धम्मेन मन्ते पकतिञ्च संसि; ",
"ja474:5.3":	"मा चस्सु मे पुच्छितो नामगोत्तं, ",
"ja474:5.4":	"गुय्हित्थो अत्थं विजहेय्य मन्तो। ",
"ja474:6.1":	"सोहं जनिन्देन जनम्हि पुट्ठो, ",
"ja474:6.2":	"मक्खाभिभूतो अलिकं अभाणिं; ",
"ja474:6.3":	"‘मन्ता इमे ब्राह्मणस्सा’ति मिच्छा, ",
"ja474:6.4":	"पहीनमन्तो कपणो रुदामि”। ",
"ja474:7.1":	"“एरण्डा पुचिमन्दा वा, ",
"ja474:7.2":	"अथ वा पालिभद्दका; ",
"ja474:7.3":	"मधुं मधुत्थिको विन्दे, ",
"ja474:7.4":	"सो हि तस्स दुमुत्तमो। ",
"ja474:8.1":	"खत्तिया ब्राह्मणा वेस्सा, ",
"ja474:8.2":	"सुद्दा चण्डालपुक्कुसा; ",
"ja474:8.3":	"यम्हा धम्मं विजानेय्य, ",
"ja474:8.4":	"सो हि तस्स नरुत्तमो। ",
"ja474:9.1":	"इमस्स दण्डञ्च वधञ्च दत्वा, ",
"ja474:9.2":	"गले गहेत्वा खलयाथ जम्मं; ",
"ja474:9.3":	"यो उत्तमत्थं कसिरेन लद्धं, ",
"ja474:9.4":	"मानातिमानेन विनासयित्थ”। ",
"ja474:10.1":	"“यथा समं मञ्ञमानो पतेय्य, ",
"ja474:10.2":	"सोब्भं गुहं नरकं पूतिपादं; ",
"ja474:10.3":	"रज्जूति वा अक्कमे कण्हसप्पं, ",
"ja474:10.4":	"अन्धो यथा जोतिमधिट्ठहेय्य; ",
"ja474:10.5":	"एवम्पि मं त्वं खलितं सपञ्ञ, ",
"ja474:10.6":	"पहीनमन्तस्स पुनप्पदाहि”। ",
"ja474:11.1":	"“धम्मेन मन्तं तव सम्पदासिं, ",
"ja474:11.2":	"तुवम्पि धम्मेन परिग्गहेसि; ",
"ja474:11.3":	"पकतिम्पि ते अत्तमनो असंसिं, ",
"ja474:11.4":	"धम्मे ठितं तं न जहेय्य मन्तो। ",
"ja474:12.1":	"यो बाल मन्तं कसिरेन लद्धं, ",
"ja474:12.2":	"यं दुल्लभं अज्ज मनुस्सलोके; ",
"ja474:12.3":	"किञ्चापि लद्धा जीवितुं अप्पपञ्ञो, ",
"ja474:12.4":	"विनासयी अलिकं भासमानो। ",
"ja474:13.1":	"बालस्स मूळ्हस्स अकतञ्ञुनो च, ",
"ja474:13.2":	"मुसा भणन्तस्स असञ्ञतस्स; ",
"ja474:13.3":	"मन्ते मयं तादिसके न देम, ",
"ja474:13.4":	"कुतो मन्ता गच्छ न मय्ह रुच्चसी”ति। ",
"ja474:14.1":	"अम्बजातकं पठमं। "
}	
