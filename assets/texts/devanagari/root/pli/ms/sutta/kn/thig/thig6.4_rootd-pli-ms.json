{	
"thig6.4:0.1":	"थेरीगाथा ६।४ ",
"thig6.4:0.2":	"छक्कनिपात ",
"thig6.4:0.3":	"सुजाताथेरीगाथा ",
"thig6.4:1.1":	"“अलङ्कता सुवसना, ",
"thig6.4:1.2":	"मालिनी चन्दनोक्खिता; ",
"thig6.4:1.3":	"सब्बाभरणसञ्छन्ना, ",
"thig6.4:1.4":	"दासीगणपुरक्खता। ",
"thig6.4:2.1":	"अन्नं पानञ्च आदाय, ",
"thig6.4:2.2":	"खज्जं भोज्जं अनप्पकं; ",
"thig6.4:2.3":	"गेहतो निक्खमित्वान, ",
"thig6.4:2.4":	"उय्यानमभिहारयिं। ",
"thig6.4:3.1":	"तत्थ रमित्वा कीळित्वा, ",
"thig6.4:3.2":	"आगच्छन्ती सकं घरं; ",
"thig6.4:3.3":	"विहारं दट्ठुं पाविसिं, ",
"thig6.4:3.4":	"साकेते अञ्जनं वनं। ",
"thig6.4:4.1":	"दिस्वान लोकपज्जोतं, ",
"thig6.4:4.2":	"वन्दित्वान उपाविसिं; ",
"thig6.4:4.3":	"सो मे धम्ममदेसेसि, ",
"thig6.4:4.4":	"अनुकम्पाय चक्खुमा। ",
"thig6.4:5.1":	"सुत्वा च खो महेसिस्स, ",
"thig6.4:5.2":	"सच्चं सम्पटिविज्झहं; ",
"thig6.4:5.3":	"तत्थेव विरजं धम्मं, ",
"thig6.4:5.4":	"फुसयिं अमतं पदं। ",
"thig6.4:6.1":	"ततो विञ्ञातसद्धम्मा, ",
"thig6.4:6.2":	"पब्बजिं अनगारियं; ",
"thig6.4:6.3":	"तिस्सो विज्जा अनुप्पत्ता, ",
"thig6.4:6.4":	"अमोघं बुद्धसासनन्”ति। ",
"thig6.4:7.1":	"… सुजाता थेरी …। "
}	
