{	
"ja532:0.1":	"जातक ",
"ja532:0.2":	"सत्ततिनिपात ",
"ja532:0.3":	"कुसवग्ग ",
"ja532:0.4":	"२। सोणनन्दजातक ",
"ja532:1.1":	"“देवता नुसि गन्धब्बो, ",
"ja532:1.2":	"अदु सक्को पुरिन्ददो; ",
"ja532:1.3":	"मनुस्सभूतो इद्धिमा, ",
"ja532:1.4":	"कथं जानेमु तं मयं”। ",
"ja532:2.1":	"“नापि देवो न गन्धब्बो, ",
"ja532:2.2":	"नापि सक्को पुरिन्ददो; ",
"ja532:2.3":	"मनुस्सभूतो इद्धिमा, ",
"ja532:2.4":	"एवं जानाहि भारध”। ",
"ja532:3.1":	"“कतरूपमिदं भोतो, ",
"ja532:3.2":	"वेय्यावच्चं अनप्पकं; ",
"ja532:3.3":	"देवम्हि वस्समानम्हि, ",
"ja532:3.4":	"अनोवस्सं भवं अका। ",
"ja532:4.1":	"ततो वातातपे घोरे, ",
"ja532:4.2":	"सीतच्छायं भवं अका; ",
"ja532:4.3":	"ततो अमित्तमज्झेसु, ",
"ja532:4.4":	"सरताणं भवं अका। ",
"ja532:5.1":	"ततो फीतानि रट्ठानि, ",
"ja532:5.2":	"वसिनो ते भवं अका; ",
"ja532:5.3":	"ततो एकसतं खत्ये, ",
"ja532:5.4":	"अनुयन्ते भवं अका। ",
"ja532:6.1":	"पतीतास्सु मयं भोतो, ",
"ja532:6.2":	"वद तं भञ्जमिच्छसि; ",
"ja532:6.3":	"हत्थियानं अस्सरथं, ",
"ja532:6.4":	"नारियो च अलङ्कता; ",
"ja532:6.5":	"निवेसनानि रम्मानि, ",
"ja532:6.6":	"मयं भोतो ददामसे। ",
"ja532:7.1":	"अथ वङ्गे वा मगधे, ",
"ja532:7.2":	"मयं भोतो ददामसे; ",
"ja532:7.3":	"अथ वा अस्सकावन्ती, ",
"ja532:7.4":	"सुमना दम्म ते मयं। ",
"ja532:8.1":	"उपड्ढं वापि रज्जस्स, ",
"ja532:8.2":	"मयं भोतो ददामसे; ",
"ja532:8.3":	"सचे ते अत्थो रज्जेन, ",
"ja532:8.4":	"अनुसास यदिच्छसि”। ",
"ja532:9.1":	"“न मे अत्थोपि रज्जेन, ",
"ja532:9.2":	"नगरेन धनेन वा; ",
"ja532:9.3":	"अथोपि जनपदेन, ",
"ja532:9.4":	"अत्थो मय्हं न विज्जति। ",
"ja532:10.1":	"भोतोव रट्ठे विजिते, ",
"ja532:10.2":	"अरञ्ञे अत्थि अस्समो; ",
"ja532:10.3":	"पिता मय्हं जनेत्ती च, ",
"ja532:10.4":	"उभो सम्मन्ति अस्समे। ",
"ja532:11.1":	"तेसाहं पुब्बाचरियेसु, ",
"ja532:11.2":	"पुञ्ञं न लभामि कातवे; ",
"ja532:11.3":	"भवन्तं अज्झावरं कत्वा, ",
"ja532:11.4":	"सोणं याचेमु संवरं”। ",
"ja532:12.1":	"“करोमि ते तं वचनं, ",
"ja532:12.2":	"यं मं भणसि ब्राह्मण; ",
"ja532:12.3":	"एतञ्च खो नो अक्खाहि, ",
"ja532:12.4":	"कीवन्तो होन्तु याचका”। ",
"ja532:13.1":	"“परोसतं जानपदा, ",
"ja532:13.2":	"महासाला च ब्राह्मणा; ",
"ja532:13.3":	"इमे च खत्तिया सब्बे, ",
"ja532:13.4":	"अभिजाता यसस्सिनो; ",
"ja532:13.5":	"भवञ्च राजा मनोजो, ",
"ja532:13.6":	"अलं हेस्सन्ति याचका”। ",
"ja532:14.1":	"“हत्थी अस्से च योजेन्तु, ",
"ja532:14.2":	"रथं सन्नय्ह सारथि; ",
"ja532:14.3":	"आबन्धनानि गण्हाथ, ",
"ja532:14.4":	"पादासुस्सारयद्धजे; ",
"ja532:14.5":	"अस्समं तं गमिस्सामि, ",
"ja532:14.6":	"यत्थ सम्मति कोसियो”। ",
"ja532:15.1":	"ततो च राजा पायासि, ",
"ja532:15.2":	"सेनाय चतुरङ्गिनी; ",
"ja532:15.3":	"अगमा अस्समं रम्मं, ",
"ja532:15.4":	"यत्थ सम्मति कोसियो। ",
"ja532:16.1":	"“कस्स कादम्बयो काजो, ",
"ja532:16.2":	"वेहासं चतुरङ्गुलं; ",
"ja532:16.3":	"अंसं असम्फुसं एति, ",
"ja532:16.4":	"उदहाराय गच्छतो”। ",
"ja532:17.1":	"“अहं सोणो महाराज, ",
"ja532:17.2":	"तापसो सहितब्बतो; ",
"ja532:17.3":	"भरामि मातापितरो, ",
"ja532:17.4":	"रत्तिन्दिवमतन्दितो। ",
"ja532:18.1":	"वने फलञ्च मूलञ्च, ",
"ja532:18.2":	"आहरित्वा दिसम्पति; ",
"ja532:18.3":	"पोसेमि मातापितरो, ",
"ja532:18.4":	"पुब्बे कतमनुस्सरं”। ",
"ja532:19.1":	"“इच्छाम अस्समं गन्तुं, ",
"ja532:19.2":	"यत्थ सम्मति कोसियो; ",
"ja532:19.3":	"मग्गं नो सोण अक्खाहि, ",
"ja532:19.4":	"येन गच्छेमु अस्समं”। ",
"ja532:20.1":	"“अयं एकपदी राज, ",
"ja532:20.2":	"येनेतं मेघसन्निभं; ",
"ja532:20.3":	"कोविळारेहि सञ्छन्नं, ",
"ja532:20.4":	"एत्थ सम्मति कोसियो”। ",
"ja532:21.1":	"इदं वत्वान पक्कामि, ",
"ja532:21.2":	"तरमानो महाइसि; ",
"ja532:21.3":	"वेहासे अन्तलिक्खस्मिं, ",
"ja532:21.4":	"अनुसासित्वान खत्तिये। ",
"ja532:22.1":	"अस्समं परिमज्जित्वा, ",
"ja532:22.2":	"पञ्ञापेत्वान आसनं; ",
"ja532:22.3":	"पण्णसालं पविसित्वा, ",
"ja532:22.4":	"पितरं पटिबोधयि। ",
"ja532:23.1":	"“इमे आयन्ति राजानो, ",
"ja532:23.2":	"अभिजाता यसस्सिनो; ",
"ja532:23.3":	"अस्समा निक्खमित्वान, ",
"ja532:23.4":	"निसीद त्वं महाइसे”। ",
"ja532:24.1":	"तस्स तं वचनं सुत्वा, ",
"ja532:24.2":	"तरमानो महाइसि; ",
"ja532:24.3":	"अस्समा निक्खमित्वान, ",
"ja532:24.4":	"सद्वारम्हि उपाविसि। ",
"ja532:25.1":	"तञ्च दिस्वान आयन्तं, ",
"ja532:25.2":	"जलन्तंरिव तेजसा; ",
"ja532:25.3":	"खत्यसङ्घपरिब्यूळ्हं, ",
"ja532:25.4":	"कोसियो एतदब्रवि। ",
"ja532:26.1":	"कस्स भेरी मुदिङ्गा च, ",
"ja532:26.2":	"सङ्खा पणवदिन्दिमा; ",
"ja532:26.3":	"पुरतो पटिपन्नानि, ",
"ja532:26.4":	"हासयन्ता रथेसभं। ",
"ja532:27.1":	"कस्स कञ्चनपट्टेन, ",
"ja532:27.2":	"पुथुना विज्जुवण्णिना; ",
"ja532:27.3":	"युवा कलापसन्नद्धो, ",
"ja532:27.4":	"को एति सिरिया जलं। ",
"ja532:28.1":	"उक्कामुखपहट्ठंव, ",
"ja532:28.2":	"खदिरङ्गारसन्निभं; ",
"ja532:28.3":	"मुखञ्च रुचिरा भाति, ",
"ja532:28.4":	"को एति सिरिया जलं। ",
"ja532:29.1":	"कस्स पग्गहितं छत्तं, ",
"ja532:29.2":	"ससलाकं मनोरमं; ",
"ja532:29.3":	"आदिच्चरंसावरणं, ",
"ja532:29.4":	"को एति सिरिया जलं। ",
"ja532:30.1":	"कस्स अङ्गं परिग्गय्ह, ",
"ja532:30.2":	"वाळबीजनिमुत्तमं; ",
"ja532:30.3":	"चरन्ति वरपुञ्ञस्स, ",
"ja532:30.4":	"हत्थिक्खन्धेन आयतो। ",
"ja532:31.1":	"कस्स सेतानि छत्तानि, ",
"ja532:31.2":	"आजानीया च वम्मिता; ",
"ja532:31.3":	"समन्ता परिकीरेन्ति, ",
"ja532:31.4":	"को एति सिरिया जलं। ",
"ja532:32.1":	"कस्स एकसतं खत्या, ",
"ja532:32.2":	"अनुयन्ता यसस्सिनो; ",
"ja532:32.3":	"समन्तानुपरियन्ति, ",
"ja532:32.4":	"को एति सिरिया जलं। ",
"ja532:33.1":	"हत्थि अस्सरथ पत्ति, ",
"ja532:33.2":	"सेना च चतुरङ्गिनी; ",
"ja532:33.3":	"समन्तानुपरियन्ति, ",
"ja532:33.4":	"को एति सिरिया जलं। ",
"ja532:34.1":	"कस्सेसा महती सेना, ",
"ja532:34.2":	"पिट्ठितो अनुवत्तति; ",
"ja532:34.3":	"अक्खोभणी अपरियन्ता, ",
"ja532:34.4":	"सागरस्सेव ऊमियो। ",
"ja532:35.1":	"राजाभिराजा मनोजो, ",
"ja532:35.2":	"इन्दोव जयतं पति; ",
"ja532:35.3":	"नन्दस्सज्झावरं एति, ",
"ja532:35.4":	"अस्समं ब्रह्मचारिनं। ",
"ja532:36.1":	"तस्सेसा महती सेना, ",
"ja532:36.2":	"पिट्ठितो अनुवत्तति; ",
"ja532:36.3":	"अक्खोभणी अपरियन्ता, ",
"ja532:36.4":	"सागरस्सेव ऊमियो। ",
"ja532:37.1":	"अनुलित्ता चन्दनेन, ",
"ja532:37.2":	"कासिकुत्तमधारिनो; ",
"ja532:37.3":	"सब्बे पञ्जलिका हुत्वा, ",
"ja532:37.4":	"इसीनं अज्झुपागमुं। ",
"ja532:38.1":	"“कच्चि नु भोतो कुसलं, ",
"ja532:38.2":	"कच्चि भोतो अनामयं; ",
"ja532:38.3":	"कच्चि उञ्छेन यापेथ, ",
"ja532:38.4":	"कच्चि मूलफला बहू। ",
"ja532:39.1":	"कच्चि डंसा मकसा च, ",
"ja532:39.2":	"अप्पमेव सरीसपा; ",
"ja532:39.3":	"वने वाळमिगाकिण्णे, ",
"ja532:39.4":	"कच्चि हिंसा न विज्जति”। ",
"ja532:40.1":	"“कुसलञ्चेव नो राज, ",
"ja532:40.2":	"अथो राज अनामयं; ",
"ja532:40.3":	"अथो उञ्छेन यापेम, ",
"ja532:40.4":	"अथो मूलफला बहू। ",
"ja532:41.1":	"अथो डंसा मकसा च, ",
"ja532:41.2":	"अप्पमेव सरीसपा; ",
"ja532:41.3":	"वने वाळमिगाकिण्णे, ",
"ja532:41.4":	"हिंसा मय्हं न विज्जति। ",
"ja532:42.1":	"बहूनि वस्सपूगानि, ",
"ja532:42.2":	"अस्समे सम्मतं इध; ",
"ja532:42.3":	"नाभिजानामि उप्पन्नं, ",
"ja532:42.4":	"आबाधं अमनोरमं। ",
"ja532:43.1":	"स्वागतं ते महाराज, ",
"ja532:43.2":	"अथो ते अदुरागतं; ",
"ja532:43.3":	"इस्सरोसि अनुप्पत्तो, ",
"ja532:43.4":	"यं इधत्थि पवेदय। ",
"ja532:44.1":	"तिन्दुकानि पियालानि, ",
"ja532:44.2":	"मधुके कासुमारियो; ",
"ja532:44.3":	"फलानि खुद्दकप्पानि, ",
"ja532:44.4":	"भुञ्ज राज वरं वरं। ",
"ja532:45.1":	"इदम्पि पानीयं सीतं, ",
"ja532:45.2":	"आभतं गिरिगब्भरा; ",
"ja532:45.3":	"ततो पिव महाराज, ",
"ja532:45.4":	"सचे त्वं अभिकङ्खसि”। ",
"ja532:46.1":	"“पटिग्गहितं यं दिन्नं, ",
"ja532:46.2":	"सब्बस्स अग्घियं कतं; ",
"ja532:46.3":	"नन्दस्सापि निसामेथ, ",
"ja532:46.4":	"वचनं सो पवक्खति। ",
"ja532:47.1":	"अज्झावरम्हा नन्दस्स, ",
"ja532:47.2":	"भोतो सन्तिकमागता; ",
"ja532:47.3":	"सुणातु भवं वचनं, ",
"ja532:47.4":	"नन्दस्स परिसाय च”। ",
"ja532:48.1":	"“परोसतं जानपदा, ",
"ja532:48.2":	"महासाला च ब्राह्मणा; ",
"ja532:48.3":	"इमे च खत्तिया सब्बे, ",
"ja532:48.4":	"अभिजाता यसस्सिनो; ",
"ja532:48.5":	"भवञ्च राजा मनोजो, ",
"ja532:48.6":	"अनुमञ्ञन्तु मे वचो। ",
"ja532:49.1":	"ये च सन्ति समीतारो, ",
"ja532:49.2":	"यक्खानि इध मस्समे; ",
"ja532:49.3":	"अरञ्ञे भूतभब्यानि, ",
"ja532:49.4":	"सुणन्तु वचनं मम। ",
"ja532:50.1":	"नमो कत्वान भूतानं, ",
"ja532:50.2":	"इसिं वक्खामि सुब्बतं; ",
"ja532:50.3":	"सो त्याहं दक्खिणा बाहु, ",
"ja532:50.4":	"तव कोसिय सम्मतो। ",
"ja532:51.1":	"पितरं मे जनेत्तिञ्च, ",
"ja532:51.2":	"भत्तुकामस्स मे सतो; ",
"ja532:51.3":	"वीर पुञ्ञमिदं ठानं, ",
"ja532:51.4":	"मा मं कोसिय वारय। ",
"ja532:52.1":	"सब्भि हेतं उपञ्ञातं, ",
"ja532:52.2":	"ममेतं उपनिस्सज; ",
"ja532:52.3":	"उट्ठानपारिचरियाय, ",
"ja532:52.4":	"दीघरत्तं तया कतं; ",
"ja532:52.5":	"मातापितूसु पुञ्ञानि, ",
"ja532:52.6":	"मम लोकददो भव। ",
"ja532:53.1":	"तथेव सन्ति मनुजा, ",
"ja532:53.2":	"धम्मे धम्मपदं विदू; ",
"ja532:53.3":	"मग्गो सग्गस्स लोकस्स, ",
"ja532:53.4":	"यथा जानासि त्वं इसे। ",
"ja532:54.1":	"उट्ठानपारिचरियाय, ",
"ja532:54.2":	"मातापितुसुखावहं; ",
"ja532:54.3":	"तं मं पुञ्ञा निवारेति, ",
"ja532:54.4":	"अरियमग्गावरो नरो”। ",
"ja532:55.1":	"“सुणन्तु भोन्तो वचनं, ",
"ja532:55.2":	"भातुरज्झावरा मम; ",
"ja532:55.3":	"कुलवंसं महाराज, ",
"ja532:55.4":	"पोराणं परिहापयं; ",
"ja532:55.5":	"अधम्मचारी जेट्ठेसु, ",
"ja532:55.6":	"निरयं सोपपज्जति। ",
"ja532:56.1":	"ये च धम्मस्स कुसला, ",
"ja532:56.2":	"पोराणस्स दिसम्पति; ",
"ja532:56.3":	"चारित्तेन च सम्पन्ना, ",
"ja532:56.4":	"न ते गच्छन्ति दुग्गतिं। ",
"ja532:57.1":	"माता पिता च भाता च, ",
"ja532:57.2":	"भगिनी ञातिबन्धवा; ",
"ja532:57.3":	"सब्बे जेट्ठस्स ते भारा, ",
"ja532:57.4":	"एवं जानाहि भारध। ",
"ja532:58.1":	"आदियित्वा गरुं भारं, ",
"ja532:58.2":	"नाविको विय उस्सहे; ",
"ja532:58.3":	"धम्मञ्च नप्पमज्जामि, ",
"ja532:58.4":	"जेट्ठो चस्मि रथेसभ”। ",
"ja532:59.1":	"“अधिगमा तमे ञाणं, ",
"ja532:59.2":	"जालंव जातवेदतो; ",
"ja532:59.3":	"एवमेव नो भवं धम्मं, ",
"ja532:59.4":	"कोसियो पविदंसयि। ",
"ja532:60.1":	"यथा उदयमादिच्चो, ",
"ja532:60.2":	"वासुदेवो पभङ्करो; ",
"ja532:60.3":	"पाणीनं पविदंसेति, ",
"ja532:60.4":	"रूपं कल्याणपापकं; ",
"ja532:60.5":	"एवमेव नो भवं धम्मं, ",
"ja532:60.6":	"कोसियो पविदंसयि”। ",
"ja532:61.1":	"“एवं मे याचमानस्स, ",
"ja532:61.2":	"अञ्जलिं नावबुज्झथ; ",
"ja532:61.3":	"तव पद्धचरो हेस्सं, ",
"ja532:61.4":	"वुट्ठितो परिचारको”। ",
"ja532:62.1":	"“अद्धा नन्द विजानासि, ",
"ja532:62.2":	"सद्धम्मं सब्भि देसितं; ",
"ja532:62.3":	"अरियो अरियसमाचारो, ",
"ja532:62.4":	"बाळ्हं त्वं मम रुच्चसि। ",
"ja532:63.1":	"भवन्तं वदामि भोतिञ्च, ",
"ja532:63.2":	"सुणाथ वचनं मम; ",
"ja532:63.3":	"नायं भारो भारमतो, ",
"ja532:63.4":	"अहु मय्हं कुदाचनं। ",
"ja532:64.1":	"तं मं उपट्ठितं सन्तं, ",
"ja532:64.2":	"मातापितुसुखावहं; ",
"ja532:64.3":	"नन्दो अज्झावरं कत्वा, ",
"ja532:64.4":	"उपट्ठानाय याचति। ",
"ja532:65.1":	"यो वे इच्छति कामेन, ",
"ja532:65.2":	"सन्तानं ब्रह्मचारिनं; ",
"ja532:65.3":	"नन्दं वो वरथ एको, ",
"ja532:65.4":	"कं नन्दो उपतिट्ठतु”। ",
"ja532:66.1":	"“तया तात अनुञ्ञाता, ",
"ja532:66.2":	"सोण तं निस्सिता मयं; ",
"ja532:66.3":	"उपघातुं लभे नन्दं, ",
"ja532:66.4":	"मुद्धनि ब्रह्मचारिनं। ",
"ja532:67.1":	"अस्सत्थस्सेव तरुणं, ",
"ja532:67.2":	"पवाळं मालुतेरितं; ",
"ja532:67.3":	"चिरस्सं नन्दं दिस्वान, ",
"ja532:67.4":	"हदयं मे पवेधति। ",
"ja532:68.1":	"यदा सुत्तापि सुपिने, ",
"ja532:68.2":	"नन्दं पस्सामि आगतं; ",
"ja532:68.3":	"उदग्गा सुमना होमि, ",
"ja532:68.4":	"नन्दो नो आगतो अयं। ",
"ja532:69.1":	"यदा च पटिबुज्झित्वा, ",
"ja532:69.2":	"नन्दं पस्सामि नागतं; ",
"ja532:69.3":	"भिय्यो आविसती सोको, ",
"ja532:69.4":	"दोमनस्सञ्चनप्पकं। ",
"ja532:70.1":	"साहं अज्ज चिरस्सम्पि, ",
"ja532:70.2":	"नन्दं पस्सामि आगतं; ",
"ja532:70.3":	"भत्तुच्च मय्हञ्च पियो, ",
"ja532:70.4":	"नन्दो नो पाविसी घरं। ",
"ja532:71.1":	"पितुपि नन्दो सुप्पियो, ",
"ja532:71.2":	"यं नन्दो नप्पवसे घरा; ",
"ja532:71.3":	"लभतू तात नन्दो तं, ",
"ja532:71.4":	"मं नन्दो उपतिट्ठतु”। ",
"ja532:72.1":	"“अनुकम्पिका पतिट्ठा च, ",
"ja532:72.2":	"पुब्बे रसददी च नो; ",
"ja532:72.3":	"मग्गो सग्गस्स लोकस्स, ",
"ja532:72.4":	"माता तं वरते इसे। ",
"ja532:73.1":	"पुब्बे रसददी गोत्ती, ",
"ja532:73.2":	"माता पुञ्ञूपसंहिता; ",
"ja532:73.3":	"मग्गो सग्गस्स लोकस्स, ",
"ja532:73.4":	"माता तं वरते इसे”। ",
"ja532:74.1":	"“आकङ्खमाना पुत्तफलं, ",
"ja532:74.2":	"देवताय नमस्सति; ",
"ja532:74.3":	"नक्खत्तानि च पुच्छति, ",
"ja532:74.4":	"उतुसंवच्छरानि च। ",
"ja532:75.1":	"तस्सा उतुम्हि न्हाताय, ",
"ja532:75.2":	"होति गब्भस्स वोक्कमो; ",
"ja532:75.3":	"तेन दोहळिनी होति, ",
"ja532:75.4":	"सुहदा तेन वुच्चति। ",
"ja532:76.1":	"संवच्छरं वा ऊनं वा, ",
"ja532:76.2":	"परिहरित्वा विजायति; ",
"ja532:76.3":	"तेन सा जनयन्तीति, ",
"ja532:76.4":	"जनेत्ति तेन वुच्चति। ",
"ja532:77.1":	"थनखीरेन गीतेन, ",
"ja532:77.2":	"अङ्गपावुरणेन च; ",
"ja532:77.3":	"रोदन्तं पुत्तं तोसेति, ",
"ja532:77.4":	"तोसेन्ती तेन वुच्चति। ",
"ja532:78.1":	"ततो वातातपे घोरे, ",
"ja532:78.2":	"ममं कत्वा उदिक्खति; ",
"ja532:78.3":	"दारकं अप्पजानन्तं, ",
"ja532:78.4":	"पोसेन्ती तेन वुच्चति। ",
"ja532:79.1":	"यञ्च मातुधनं होति, ",
"ja532:79.2":	"यञ्च होति पितुद्धनं; ",
"ja532:79.3":	"उभयम्पेतस्स गोपेति, ",
"ja532:79.4":	"अपि पुत्तस्स नो सिया। ",
"ja532:80.1":	"एवं पुत्त अदुं पुत्त, ",
"ja532:80.2":	"इति माता विहञ्ञति; ",
"ja532:80.3":	"पमत्तं परदारेसु, ",
"ja532:80.4":	"निसीथे पत्तयोब्बने; ",
"ja532:80.5":	"सायं पुत्तं अनायन्तं, ",
"ja532:80.6":	"इति माता विहञ्ञति। ",
"ja532:81.1":	"एवं किच्छा भतो पोसो, ",
"ja532:81.2":	"मातु अपरिचारको; ",
"ja532:81.3":	"मातरि मिच्छा चरित्वान, ",
"ja532:81.4":	"निरयं सोपपज्जति। ",
"ja532:82.1":	"एवं किच्छा भतो पोसो, ",
"ja532:82.2":	"पितु अपरिचारको; ",
"ja532:82.3":	"पितरि मिच्छा चरित्वान, ",
"ja532:82.4":	"निरयं सोपपज्जति। ",
"ja532:83.1":	"धनापि धनकामानं, ",
"ja532:83.2":	"नस्सति इति मे सुतं; ",
"ja532:83.3":	"मातरं अपरिचरित्वान, ",
"ja532:83.4":	"किच्छं वा सो निगच्छति। ",
"ja532:84.1":	"धनापि धनकामानं, ",
"ja532:84.2":	"नस्सति इति मे सुतं; ",
"ja532:84.3":	"पितरं अपरिचरित्वान, ",
"ja532:84.4":	"किच्छं वा सो निगच्छति। ",
"ja532:85.1":	"आनन्दो च पमोदो च, ",
"ja532:85.2":	"सदा हसितकीळितं; ",
"ja532:85.3":	"मातरं परिचरित्वान, ",
"ja532:85.4":	"लब्भमेतं विजानतो। ",
"ja532:86.1":	"आनन्दो च पमोदो च, ",
"ja532:86.2":	"सदा हसितकीळितं; ",
"ja532:86.3":	"पितरं परिचरित्वान, ",
"ja532:86.4":	"लब्भमेतं विजानतो। ",
"ja532:87.1":	"दानञ्च पियवाचा च, ",
"ja532:87.2":	"अत्थचरिया च या इध; ",
"ja532:87.3":	"समानत्तता च धम्मेसु, ",
"ja532:87.4":	"तत्थ तत्थ यथारहं; ",
"ja532:87.5":	"एते खो सङ्गहा लोके, ",
"ja532:87.6":	"रथस्साणीव यायतो। ",
"ja532:88.1":	"एते च सङ्गहा नास्सु, ",
"ja532:88.2":	"न माता पुत्तकारणा; ",
"ja532:88.3":	"लभेथ मानं पूजं वा, ",
"ja532:88.4":	"पिता वा पुत्तकारणा। ",
"ja532:89.1":	"यस्मा च सङ्गहा एते, ",
"ja532:89.2":	"सम्मपेक्खन्ति पण्डिता; ",
"ja532:89.3":	"तस्मा महत्तं पप्पोन्ति, ",
"ja532:89.4":	"पासंसा च भवन्ति ते। ",
"ja532:90.1":	"ब्रह्माति मातापितरो, ",
"ja532:90.2":	"पुब्बाचरियाति वुच्चरे; ",
"ja532:90.3":	"आहुनेय्या च पुत्तानं, ",
"ja532:90.4":	"पजाय अनुकम्पका। ",
"ja532:91.1":	"तस्मा हि ने नमस्सेय्य, ",
"ja532:91.2":	"सक्करेय्य च पण्डितो; ",
"ja532:91.3":	"अन्नेन अथो पानेन, ",
"ja532:91.4":	"वत्थेन सयनेन च; ",
"ja532:91.5":	"उच्छादनेन न्हापनेन, ",
"ja532:91.6":	"पादानं धोवनेन च। ",
"ja532:92.1":	"ताय नं पारिचरियाय, ",
"ja532:92.2":	"मातापितूसु पण्डिता; ",
"ja532:92.3":	"इधेव नं पसंसन्ति, ",
"ja532:92.4":	"पेच्च सग्गे पमोदती”ति। ",
"ja532:93.1":	"सोणनन्दजातकं दुतियं। ",
"ja532:94.1":	"सत्ततिनिपातं निट्ठितं। ",
"ja532:95.1":	"तस्सुद्दानं ",
"ja532:96.1":	"अथ सत्ततिमम्हि निपातवरे, ",
"ja532:96.2":	"सभावन्तु कुसावतिराजवरो; ",
"ja532:96.3":	"अथ सोणसुनन्दवरो च पुन, ",
"ja532:96.4":	"अभिवासितसत्ततिमम्हि सुतेति। "
}	
