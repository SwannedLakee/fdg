{	
"iti48:0.1":	"इतिवुत्तक ४८ ",
"iti48:0.2":	"दुकनिपात ",
"iti48:0.3":	"दुतियवग्ग ",
"iti48:0.4":	"आपायिकसुत्त ",
"iti48:1.1":	"वुत्तञ्हेतं भगवता वुत्तमरहताति मे सुतं: ",
"iti48:2.1":	"“द्वेमे, भिक्खवे, आपायिका नेरयिका इदमप्पहाय। ",
"iti48:2.2":	"कतमे द्वे? ",
"iti48:2.3":	"यो च अब्रह्मचारी ब्रह्मचारिपटिञ्ञो, यो च परिपुण्णं परिसुद्धं ब्रह्मचरियं चरन्तं अमूलकेन अब्रह्मचरियेन अनुद्धंसेति। ",
"iti48:2.4":	"इमे खो, भिक्खवे, द्वे आपायिका नेरयिका इदमप्पहाया”ति। ",
"iti48:2.5":	"एतमत्थं भगवा अवोच। ",
"iti48:2.6":	"तत्थेतं इति वुच्चति: ",
"iti48:3.1":	"“अभूतवादी निरयं उपेति, ",
"iti48:3.2":	"यो वापि कत्वा न करोमि चाह; ",
"iti48:3.3":	"उभोपि ते पेच्च समा भवन्ति, ",
"iti48:3.4":	"निहीनकम्मा मनुजा परत्थ। ",
"iti48:4.1":	"कासावकण्ठा बहवो, ",
"iti48:4.2":	"पापधम्मा असञ्ञता; ",
"iti48:4.3":	"पापा पापेहि कम्मेहि, ",
"iti48:4.4":	"निरयं ते उपपज्जरे। ",
"iti48:5.1":	"सेय्यो अयोगुळो भुत्तो, ",
"iti48:5.2":	"तत्तो अग्गिसिखूपमो; ",
"iti48:5.3":	"यञ्चे भुञ्जेय्य दुस्सीलो, ",
"iti48:5.4":	"रट्ठपिण्डमसञ्ञतो”ति। ",
"iti48:6.1":	"अयम्पि अत्थो वुत्तो भगवता, इति मे सुतन्ति। ",
"iti48:6.2":	"एकादसमं। "
}	
