{	
"ud8.10:0.1":	"उदान ८।१० ",
"ud8.10:0.2":	"दुतियदब्बसुत्त ",
"ud8.10:1.1":	"एवं मे सुतं—",
"ud8.10:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"ud8.10:1.3":	"तत्र खो भगवा भिक्खू आमन्तेसि: ",
"ud8.10:1.4":	"“भिक्खवो”ति। ",
"ud8.10:1.5":	"“भदन्ते”ति ते भिक्खू भगवतो पच्चस्सोसुं। ",
"ud8.10:1.6":	"भगवा एतदवोच: ",
"ud8.10:2.1":	"“दब्बस्स, भिक्खवे, मल्लपुत्तस्स वेहासं अब्भुग्गन्त्वा आकासे अन्तलिक्खे पल्लङ्केन निसीदित्वा तेजोधातुं समापज्जित्वा वुट्ठहित्वा परिनिब्बुतस्स सरीरस्स झायमानस्स डय्हमानस्स नेव छारिका पञ्ञायित्थ न मसि। ",
"ud8.10:2.2":	"सेय्यथापि नाम सप्पिस्स वा तेलस्स वा झायमानस्स डय्हमानस्स नेव छारिका पञ्ञायति न मसि; ",
"ud8.10:2.3":	"एवमेवं खो, भिक्खवे, दब्बस्स मल्लपुत्तस्स वेहासं अब्भुग्गन्त्वा आकासे अन्तलिक्खे पल्लङ्केन निसीदित्वा तेजोधातुं समापज्जित्वा वुट्ठहित्वा परिनिब्बुतस्स सरीरस्स झायमानस्स डय्हमानस्स नेव छारिका पञ्ञायित्थ न मसी”ति। ",
"ud8.10:3.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud8.10:4.1":	"“अयोघनहतस्सेव, ",
"ud8.10:4.2":	"जलतो जातवेदसो; ",
"ud8.10:4.3":	"अनुपुब्बूपसन्तस्स, ",
"ud8.10:4.4":	"यथा न ञायते गति। ",
"ud8.10:5.1":	"एवं सम्माविमुत्तानं, ",
"ud8.10:5.2":	"कामबन्धोघतारिनं; ",
"ud8.10:5.3":	"पञ्ञापेतुं गति नत्थि, ",
"ud8.10:5.4":	"पत्तानं अचलं सुखन्”ति। ",
"ud8.10:5.5":	"दसमं। ",
"ud8.10:5.6":	"पाटलिगामियवग्गो अट्ठमो। ",
"ud8.10:6.0":	"तस्सुद्दानं ",
"ud8.10:6.1":	"निब्बाना चतुरो वुत्ता, ",
"ud8.10:6.2":	"चुन्दो पाटलिगामिया; ",
"ud8.10:6.3":	"द्विधापथो विसाखा च, ",
"ud8.10:6.4":	"दब्बेन सह ते दसाति। ",
"ud8.10:7.0":	"उदाने वग्गानमुद्दानं ",
"ud8.10:7.1":	"वग्गमिदं पठमं वरबोधि, ",
"ud8.10:7.2":	"वग्गमिदं दुतियं मुचलिन्दो; ",
"ud8.10:7.3":	"नन्दकवग्गवरो ततियो तु, ",
"ud8.10:7.4":	"मेघियवग्गवरो च चतुत्थो। ",
"ud8.10:8.1":	"पञ्चमवग्गवरन्तिध सोणो, ",
"ud8.10:8.2":	"छट्ठमवग्गवरन्ति जच्चन्धो; ",
"ud8.10:8.3":	"सत्तमवग्गवरन्ति च चूळो, ",
"ud8.10:8.4":	"पाटलिगामियमट्ठमवग्गो। ",
"ud8.10:9.1":	"असीतिमनूनकसुत्तवरं, ",
"ud8.10:9.2":	"वग्गमिदट्ठकं सुविभत्तं; ",
"ud8.10:9.3":	"दस्सितं चक्खुमता विमलेन, ",
"ud8.10:9.4":	"अद्धा हि तं उदानमितीदमाहु। ",
"ud8.10:9.5":	"उदानपाळि निट्ठिता। "
}	
