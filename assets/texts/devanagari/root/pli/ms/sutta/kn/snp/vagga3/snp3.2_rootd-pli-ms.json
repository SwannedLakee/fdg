{	
"snp3.2:0.1":	"सुत्त निपात ३।२ ",
"snp3.2:0.2":	"पधानसुत्त ",
"snp3.2:1.1":	"“तं मं पधानपहितत्तं, ",
"snp3.2:1.2":	"नदिं नेरञ्जरं पति; ",
"snp3.2:1.3":	"विपरक्कम्म झायन्तं, ",
"snp3.2:1.4":	"योगक्खेमस्स पत्तिया। ",
"snp3.2:2.1":	"नमुची करुणं वाचं, ",
"snp3.2:2.2":	"भासमानो उपागमि; ",
"snp3.2:2.3":	"‘किसो त्वमसि दुब्बण्णो, ",
"snp3.2:2.4":	"सन्तिके मरणं तव। ",
"snp3.2:3.1":	"सहस्सभागो मरणस्स, ",
"snp3.2:3.2":	"एकंसो तव जीवितं; ",
"snp3.2:3.3":	"जीव भो जीवितं सेय्यो, ",
"snp3.2:3.4":	"जीवं पुञ्ञानि काहसि। ",
"snp3.2:4.1":	"चरतो च ते ब्रह्मचरियं, ",
"snp3.2:4.2":	"अग्गिहुत्तञ्च जूहतो; ",
"snp3.2:4.3":	"पहूतं चीयते पुञ्ञं, ",
"snp3.2:4.4":	"किं पधानेन काहसि। ",
"snp3.2:5.1":	"दुग्गो मग्गो पधानाय, ",
"snp3.2:5.2":	"दुक्करो दुरभिसम्भवो’”; ",
"snp3.2:5.3":	"इमा गाथा भणं मारो, ",
"snp3.2:5.4":	"अट्ठा बुद्धस्स सन्तिके। ",
"snp3.2:6.1":	"तं तथावादिनं मारं, ",
"snp3.2:6.2":	"भगवा एतदब्रवि; ",
"snp3.2:6.3":	"“पमत्तबन्धु पापिम, ",
"snp3.2:6.4":	"येनत्थेन इधागतो। ",
"snp3.2:7.1":	"अणुमत्तोपि पुञ्ञेन, ",
"snp3.2:7.2":	"अत्थो मय्हं न विज्जति; ",
"snp3.2:7.3":	"येसञ्च अत्थो पुञ्ञेन, ",
"snp3.2:7.4":	"ते मारो वत्तुमरहति। ",
"snp3.2:8.1":	"अत्थि सद्धा तथा विरियं, ",
"snp3.2:8.2":	"पञ्ञा च मम विज्जति; ",
"snp3.2:8.3":	"एवं मं पहितत्तम्पि, ",
"snp3.2:8.4":	"किं जीवमनुपुच्छसि। ",
"snp3.2:9.1":	"नदीनमपि सोतानि, ",
"snp3.2:9.2":	"अयं वातो विसोसये; ",
"snp3.2:9.3":	"किञ्च मे पहितत्तस्स, ",
"snp3.2:9.4":	"लोहितं नुपसुस्सये। ",
"snp3.2:10.1":	"लोहिते सुस्समानम्हि, ",
"snp3.2:10.2":	"पित्तं सेम्हञ्च सुस्सति; ",
"snp3.2:10.3":	"मंसेसु खीयमानेसु, ",
"snp3.2:10.4":	"भिय्यो चित्तं पसीदति; ",
"snp3.2:10.5":	"भिय्यो सति च पञ्ञा च, ",
"snp3.2:10.6":	"समाधि मम तिट्ठति। ",
"snp3.2:11.1":	"तस्स मेवं विहरतो, ",
"snp3.2:11.2":	"पत्तस्सुत्तमवेदनं; ",
"snp3.2:11.3":	"कामेसु नापेक्खते चित्तं, ",
"snp3.2:11.4":	"पस्स सत्तस्स सुद्धतं। ",
"snp3.2:12.1":	"कामा ते पठमा सेना, ",
"snp3.2:12.2":	"दुतिया अरति वुच्चति; ",
"snp3.2:12.3":	"ततिया खुप्पिपासा ते, ",
"snp3.2:12.4":	"चतुत्थी तण्हा पवुच्चति। ",
"snp3.2:13.1":	"पञ्चमं थिनमिद्धं ते, ",
"snp3.2:13.2":	"छट्ठा भीरू पवुच्चति; ",
"snp3.2:13.3":	"सत्तमी विचिकिच्छा ते, ",
"snp3.2:13.4":	"मक्खो थम्भो ते अट्ठमो। ",
"snp3.2:14.1":	"लाभो सिलोको सक्कारो, ",
"snp3.2:14.2":	"मिच्छालद्धो च यो यसो; ",
"snp3.2:14.3":	"यो चत्तानं समुक्कंसे, ",
"snp3.2:14.4":	"परे च अवजानति। ",
"snp3.2:15.1":	"एसा नमुचि ते सेना, ",
"snp3.2:15.2":	"कण्हस्साभिप्पहारिनी; ",
"snp3.2:15.3":	"न नं असूरो जिनाति, ",
"snp3.2:15.4":	"जेत्वा च लभते सुखं। ",
"snp3.2:16.1":	"एस मुञ्जं परिहरे, ",
"snp3.2:16.2":	"धिरत्थु मम जीवितं; ",
"snp3.2:16.3":	"सङ्गामे मे मतं सेय्यो, ",
"snp3.2:16.4":	"यञ्चे जीवे पराजितो। ",
"snp3.2:17.1":	"पगाळ्हेत्थ न दिस्सन्ति, ",
"snp3.2:17.2":	"एके समणब्राह्मणा; ",
"snp3.2:17.3":	"तञ्च मग्गं न जानन्ति, ",
"snp3.2:17.4":	"येन गच्छन्ति सुब्बता। ",
"snp3.2:18.1":	"समन्ता धजिनिं दिस्वा, ",
"snp3.2:18.2":	"युत्तं मारं सवाहनं; ",
"snp3.2:18.3":	"युद्धाय पच्चुग्गच्छामि, ",
"snp3.2:18.4":	"मा मं ठाना अचावयि। ",
"snp3.2:19.1":	"यं ते तं नप्पसहति, ",
"snp3.2:19.2":	"सेनं लोको सदेवको; ",
"snp3.2:19.3":	"तं ते पञ्ञाय भेच्छामि, ",
"snp3.2:19.4":	"आमं पत्तंव अस्मना। ",
"snp3.2:20.1":	"वसीकरित्वा सङ्कप्पं, ",
"snp3.2:20.2":	"सतिञ्च सूपतिट्ठितं; ",
"snp3.2:20.3":	"रट्ठा रट्ठं विचरिस्सं, ",
"snp3.2:20.4":	"सावके विनयं पुथू। ",
"snp3.2:21.1":	"ते अप्पमत्ता पहितत्ता, ",
"snp3.2:21.2":	"मम सासनकारका; ",
"snp3.2:21.3":	"अकामस्स ते गमिस्सन्ति, ",
"snp3.2:21.4":	"यत्थ गन्त्वा न सोचरे”। ",
"snp3.2:22.1":	"“सत्त वस्सानि भगवन्तं, ",
"snp3.2:22.2":	"अनुबन्धिं पदापदं; ",
"snp3.2:22.3":	"ओतारं नाधिगच्छिस्सं, ",
"snp3.2:22.4":	"सम्बुद्धस्स सतीमतो। ",
"snp3.2:23.1":	"मेदवण्णंव पासाणं, ",
"snp3.2:23.2":	"वायसो अनुपरियगा; ",
"snp3.2:23.3":	"अपेत्थ मुदुं विन्देम, ",
"snp3.2:23.4":	"अपि अस्सादना सिया। ",
"snp3.2:24.1":	"अलद्धा तत्थ अस्सादं, ",
"snp3.2:24.2":	"वायसेत्तो अपक्कमि; ",
"snp3.2:24.3":	"काकोव सेलमासज्ज, ",
"snp3.2:24.4":	"निब्बिज्जापेम गोतमं”। ",
"snp3.2:25.1":	"तस्स सोकपरेतस्स, ",
"snp3.2:25.2":	"वीणा कच्छा अभस्सथ; ",
"snp3.2:25.3":	"ततो सो दुम्मनो यक्खो, ",
"snp3.2:25.4":	"तत्थेवन्तरधायथाति। ",
"snp3.2:25.5":	"पधानसुत्तं दुतियं। "
}	
