{	
"thag4.12:0.1":	"थेरगाथा ४।१२ ",
"thag4.12:0.2":	"चतुक्कनिपात ",
"thag4.12:0.3":	"पठमवग्ग ",
"thag4.12:0.4":	"मुदितत्थेरगाथा ",
"thag4.12:1.1":	"“पब्बजिं जीविकत्थोहं, ",
"thag4.12:1.2":	"लद्धान उपसम्पदं; ",
"thag4.12:1.3":	"ततो सद्धं पटिलभिं, ",
"thag4.12:1.4":	"दळ्हवीरियो परक्कमिं। ",
"thag4.12:2.1":	"कामं भिज्जतुयं कायो, ",
"thag4.12:2.2":	"मंसपेसी विसीयरुं; ",
"thag4.12:2.3":	"उभो जण्णुकसन्धीहि, ",
"thag4.12:2.4":	"जङ्घायो पपतन्तु मे। ",
"thag4.12:3.1":	"नासिस्सं न पिविस्सामि, ",
"thag4.12:3.2":	"विहारा च न निक्खमे; ",
"thag4.12:3.3":	"नपि पस्सं निपातेस्सं, ",
"thag4.12:3.4":	"तण्हासल्ले अनूहते। ",
"thag4.12:4.1":	"तस्स मेवं विहरतो, ",
"thag4.12:4.2":	"पस्स वीरियपरक्कमं; ",
"thag4.12:4.3":	"तिस्सो विज्जा अनुप्पत्ता, ",
"thag4.12:4.4":	"कतं बुद्धस्स सासनन्”ति। ",
"thag4.12:4.5":	"… मुदितो थेरो … ",
"thag4.12:4.6":	"चतुक्कनिपातो निट्ठितो। ",
"thag4.12:5.0":	"तत्रुद्दानं ",
"thag4.12:5.1":	"नागसमालो भगु च, ",
"thag4.12:5.2":	"सभियो नन्दकोपि च; ",
"thag4.12:5.3":	"जम्बुको सेनको थेरो, ",
"thag4.12:5.4":	"सम्भूतो राहुलोपि च। ",
"thag4.12:6.1":	"भवति चन्दनो थेरो, ",
"thag4.12:6.2":	"दसेते बुद्धसावका; ",
"thag4.12:6.3":	"धम्मिको सप्पको थेरो, ",
"thag4.12:6.4":	"मुदितो चापि ते तयो; ",
"thag4.12:6.5":	"गाथायो द्वे च पञ्ञास, ",
"thag4.12:6.6":	"थेरा सब्बेपि तेरसाति। "
}	
