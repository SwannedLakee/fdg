{	
"ja453:0.1":	"जातक ",
"ja453:0.2":	"दसकनिपात ",
"ja453:0.3":	"चतुद्वारवग्ग ",
"ja453:0.4":	"१५। महामङ्गलजातक ",
"ja453:1.1":	"“किंसु नरो जप्पमधिच्चकाले, ",
"ja453:1.2":	"कं वा विज्जं कतमं वा सुतानं; ",
"ja453:1.3":	"सो मच्चो अस्मिञ्च परम्हि लोके, ",
"ja453:1.4":	"कथं करो सोत्थानेन गुत्तो”। ",
"ja453:2.1":	"“यस्स देवा पितरो च सब्बे, ",
"ja453:2.2":	"सरीसपा सब्बभूतानि चापि; ",
"ja453:2.3":	"मेत्ताय निच्चं अपचितानि होन्ति, ",
"ja453:2.4":	"भूतेसु वे सोत्थानं तदाहु”। ",
"ja453:3.1":	"“यो सब्बलोकस्स निवातवुत्ति, ",
"ja453:3.2":	"इत्थीपुमानं सहदारकानं; ",
"ja453:3.3":	"खन्ता दुरुत्तानमप्पटिकूलवादी, ",
"ja453:3.4":	"अधिवासनं सोत्थानं तदाहु। ",
"ja453:4.1":	"यो नावजानाति सहायमित्ते, ",
"ja453:4.2":	"सिप्पेन कुल्याहि धनेन जच्चा; ",
"ja453:4.3":	"रुचिपञ्ञो अत्थकाले मतीमा, ",
"ja453:4.4":	"सहायेसु वे सोत्थानं तदाहु। ",
"ja453:5.1":	"मित्तानि वे यस्स भवन्ति सन्तो, ",
"ja453:5.2":	"संविस्सत्था अविसंवादकस्स; ",
"ja453:5.3":	"न मित्तदुब्भी संविभागी धनेन, ",
"ja453:5.4":	"मित्तेसु वे सोत्थानं तदाहु। ",
"ja453:6.1":	"यस्स भरिया तुल्यवया समग्गा, ",
"ja453:6.2":	"अनुब्बता धम्मकामा पजाता; ",
"ja453:6.3":	"कोलिनिया सीलवती पतिब्बता, ",
"ja453:6.4":	"दारेसु वे सोत्थानं तदाहु। ",
"ja453:7.1":	"यस्स राजा भूतपति यसस्सी, ",
"ja453:7.2":	"जानाति सोचेय्यं परक्कमञ्च; ",
"ja453:7.3":	"अद्वेज्झता सुहदयं ममन्ति, ",
"ja453:7.4":	"राजूसु वे सोत्थानं तदाहु। ",
"ja453:8.1":	"अन्नञ्च पानञ्च ददाति सद्धो, ",
"ja453:8.2":	"मालञ्च गन्धञ्च विलेपनञ्च; ",
"ja453:8.3":	"पसन्नचित्तो अनुमोदमानो, ",
"ja453:8.4":	"सग्गेसु वे सोत्थानं तदाहु। ",
"ja453:9.1":	"यमरियधम्मेन पुनन्ति वुद्धा, ",
"ja453:9.2":	"आराधिता समचरियाय सन्तो; ",
"ja453:9.3":	"बहुस्सुता इसयो सीलवन्तो, ",
"ja453:9.4":	"अरहन्तमज्झे सोत्थानं तदाहु। ",
"ja453:10.1":	"एतानि खो सोत्थानानि लोके, ",
"ja453:10.2":	"विञ्ञुप्पसत्थानि सुखुद्रयानि; ",
"ja453:10.3":	"तानीध सेवेथ नरो सपञ्ञो, ",
"ja453:10.4":	"न हि मङ्गले किञ्चनमत्थि सच्चन्”ति। ",
"ja453:11.1":	"महामङ्गलजातकं पन्नरसमं। "
}	
