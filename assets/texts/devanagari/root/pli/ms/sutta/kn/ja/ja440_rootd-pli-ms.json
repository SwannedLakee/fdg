{	
"ja440:0.1":	"जातक ",
"ja440:0.2":	"दसकनिपात ",
"ja440:0.3":	"चतुद्वारवग्ग ",
"ja440:0.4":	"२। कण्हजातक ",
"ja440:1.1":	"“कण्हो वतायं पुरिसो, ",
"ja440:1.2":	"कण्हं भुञ्जति भोजनं; ",
"ja440:1.3":	"कण्हे भूमिपदेसस्मिं, ",
"ja440:1.4":	"न मय्हं मनसो पियो”। ",
"ja440:2.1":	"“न कण्हो तचसा होति, ",
"ja440:2.2":	"अन्तोसारो हि ब्राह्मणो; ",
"ja440:2.3":	"यस्मिं पापानि कम्मानि, ",
"ja440:2.4":	"स वे कण्हो सुजम्पति”। ",
"ja440:3.1":	"“एतस्मिं ते सुलपिते, ",
"ja440:3.2":	"पतिरूपे सुभासिते; ",
"ja440:3.3":	"वरं ब्राह्मण ते दम्मि, ",
"ja440:3.4":	"यं किञ्चि मनसिच्छसि”। ",
"ja440:4.1":	"“वरञ्चे मे अदो सक्क, ",
"ja440:4.2":	"सब्बभूतानमिस्सर; ",
"ja440:4.3":	"सुनिक्कोधं सुनिद्दोसं, ",
"ja440:4.4":	"निल्लोभं वुत्तिमत्तनो; ",
"ja440:4.5":	"निस्नेहमभिकङ्खामि, ",
"ja440:4.6":	"एते मे चतुरो वरे”। ",
"ja440:5.1":	"“किं नु कोधे वा दोसे वा, ",
"ja440:5.2":	"लोभे स्नेहे च ब्राह्मण; ",
"ja440:5.3":	"आदीनवं त्वं पस्ससि, ",
"ja440:5.4":	"तं मे अक्खाहि पुच्छितो”। ",
"ja440:6.1":	"“अप्पो हुत्वा बहु होति, ",
"ja440:6.2":	"वड्ढते सो अखन्तिजो; ",
"ja440:6.3":	"आसङ्गी बहुपायासो, ",
"ja440:6.4":	"तस्मा कोधं न रोचये। ",
"ja440:7.1":	"दुट्ठस्स फरुसा वाचा, ",
"ja440:7.2":	"परामासो अनन्तरा; ",
"ja440:7.3":	"ततो पाणि ततो दण्डो, ",
"ja440:7.4":	"सत्थस्स परमा गति; ",
"ja440:7.5":	"दोसो कोधसमुट्ठानो, ",
"ja440:7.6":	"तस्मा दोसं न रोचये। ",
"ja440:8.1":	"आलोप साहसाकारा, ",
"ja440:8.2":	"निकती वञ्चनानि च; ",
"ja440:8.3":	"दिस्सन्ति लोभधम्मेसु, ",
"ja440:8.4":	"तस्मा लोभं न रोचये। ",
"ja440:9.1":	"स्नेहसङ्गथिता गन्था, ",
"ja440:9.2":	"सेन्ति मनोमया पुथू; ",
"ja440:9.3":	"ते भुसं उपतापेन्ति, ",
"ja440:9.4":	"तस्मा स्नेहं न रोचये”। ",
"ja440:10.1":	"“एतस्मिं ते सुलपिते, ",
"ja440:10.2":	"पतिरूपे सुभासिते; ",
"ja440:10.3":	"वरं ब्राह्मण ते दम्मि, ",
"ja440:10.4":	"यं किञ्चि मनसिच्छसि”। ",
"ja440:11.1":	"“वरञ्चे मे अदो सक्क, ",
"ja440:11.2":	"सब्बभूतानमिस्सर; ",
"ja440:11.3":	"अरञ्ञे मे विहरतो, ",
"ja440:11.4":	"निच्चं एकविहारिनो; ",
"ja440:11.5":	"आबाधा मा उप्पज्जेय्युं, ",
"ja440:11.6":	"अन्तरायकरा भुसा”। ",
"ja440:12.1":	"“एतस्मिं ते सुलपिते, ",
"ja440:12.2":	"पतिरूपे सुभासिते; ",
"ja440:12.3":	"वरं ब्राह्मण ते दम्मि, ",
"ja440:12.4":	"यं किञ्चि मनसिच्छसि”। ",
"ja440:13.1":	"“वरञ्चे मे अदो सक्क, ",
"ja440:13.2":	"सब्बभूतानमिस्सर; ",
"ja440:13.3":	"न मनो वा सरीरं वा, ",
"ja440:13.4":	"मं-कते सक्क कस्सचि; ",
"ja440:13.5":	"कदाचि उपहञ्ञेथ, ",
"ja440:13.6":	"एतं सक्क वरं वरे”ति। ",
"ja440:14.1":	"कण्हजातकं दुतियं। "
}	
