{	
"snp3.3:0.1":	"सुत्त निपात ३।३ ",
"snp3.3:0.2":	"सुभासितसुत्त ",
"snp3.3:1.1":	"एवं मे सुतं—",
"snp3.3:1.2":	"एक समयं भगवा सावत्थियं विहरति जेतवने अनाथपिण्डिकस्स आरामे। ",
"snp3.3:1.3":	"तत्र खो भगवा भिक्खू आमन्तेसि: ",
"snp3.3:1.4":	"“भिक्खवो”ति। ",
"snp3.3:1.5":	"“भदन्ते”ति ते भिक्खू भगवतो पच्चस्सोसुं। ",
"snp3.3:1.6":	"भगवा एतदवोच: ",
"snp3.3:2.1":	"“चतूहि, भिक्खवे, अङ्गेहि समन्नागता वाचा सुभासिता होति, न दुब्भासिता, अनवज्जा च अननुवज्जा च विञ्ञूनं। ",
"snp3.3:2.2":	"कतमेहि चतूहि? ",
"snp3.3:2.3":	"इध, भिक्खवे, भिक्खु सुभासितंयेव भासति नो दुब्भासितं, धम्मंयेव भासति नो अधम्मं, पियंयेव भासति नो अप्पियं, सच्चंयेव भासति नो अलिकं। ",
"snp3.3:2.4":	"इमेहि खो, भिक्खवे, चतूहि अङ्गेहि समन्नागता वाचा सुभासिता होति, नो दुब्भासिता, अनवज्जा च अननुवज्जा च विञ्ञूनन्”ति। ",
"snp3.3:2.5":	"इदमवोच भगवा। ",
"snp3.3:2.6":	"इदं वत्वान सुगतो, अथापरं एतदवोच सत्था: ",
"snp3.3:3.1":	"“सुभासितं उत्तममाहु सन्तो, ",
"snp3.3:3.2":	"धम्मं भणे नाधम्मं तं दुतियं; ",
"snp3.3:3.3":	"पियं भणे नाप्पियं तं ततियं, ",
"snp3.3:3.4":	"सच्चं भणे नालिकं तं चतुत्थन्”ति। ",
"snp3.3:4.1":	"अथ खो आयस्मा वङ्गीसो उट्ठायासना एकंसं चीवरं कत्वा येन भगवा तेनञ्जलिं पणामेत्वा भगवन्तं एतदवोच: ",
"snp3.3:4.2":	"“पटिभाति मं, भगवा, पटिभाति मं, सुगता”ति। ",
"snp3.3:4.3":	"“पटिभातु तं, वङ्गीसा”ति भगवा अवोच। ",
"snp3.3:4.4":	"अथ खो आयस्मा वङ्गीसो भगवन्तं सम्मुखा सारुप्पाहि गाथाहि अभित्थवि: ",
"snp3.3:5.1":	"“तमेव वाचं भासेय्य, ",
"snp3.3:5.2":	"यायत्तानं न तापये; ",
"snp3.3:5.3":	"परे च न विहिंसेय्य, ",
"snp3.3:5.4":	"सा वे वाचा सुभासिता। ",
"snp3.3:6.1":	"पियवाचमेव भासेय्य, ",
"snp3.3:6.2":	"या वाचा पटिनन्दिता; ",
"snp3.3:6.3":	"यं अनादाय पापानि, ",
"snp3.3:6.4":	"परेसं भासते पियं। ",
"snp3.3:7.1":	"सच्चं वे अमता वाचा, ",
"snp3.3:7.2":	"एस धम्मो सनन्तनो; ",
"snp3.3:7.3":	"सच्चे अत्थे च धम्मे च, ",
"snp3.3:7.4":	"आहु सन्तो पतिट्ठिता। ",
"snp3.3:8.1":	"यं बुद्धो भासति वाचं, ",
"snp3.3:8.2":	"खेमं निब्बानपत्तिया; ",
"snp3.3:8.3":	"दुक्खस्सन्तकिरियाय, ",
"snp3.3:8.4":	"सा वे वाचानमुत्तमा”ति। ",
"snp3.3:8.5":	"सुभासितसुत्तं ततियं। "
}	
