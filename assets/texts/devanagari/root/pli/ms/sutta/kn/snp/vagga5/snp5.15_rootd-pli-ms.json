{	
"snp5.15:0.1":	"सुत्त निपात ५।१५ ",
"snp5.15:0.2":	"पोसालमाणवपुच्छा ",
"snp5.15:1.1":	"“यो अतीतं आदिसति, ",
"snp5.15:1.2":	"(इच्चायस्मा पोसालो) ",
"snp5.15:1.3":	"अनेजो छिन्नसंसयो; ",
"snp5.15:1.4":	"पारगुं सब्बधम्मानं, ",
"snp5.15:1.5":	"अत्थि पञ्हेन आगमं। ",
"snp5.15:2.1":	"विभूतरूपसञ्ञिस्स, ",
"snp5.15:2.2":	"सब्बकायप्पहायिनो; ",
"snp5.15:2.3":	"अज्झत्तञ्च बहिद्धा च, ",
"snp5.15:2.4":	"नत्थि किञ्चीति पस्सतो; ",
"snp5.15:2.5":	"ञाणं सक्कानुपुच्छामि, ",
"snp5.15:2.6":	"कथं नेय्यो तथाविधो”। ",
"snp5.15:3.1":	"“विञ्ञाणट्ठितियो सब्बा, ",
"snp5.15:3.2":	"(पोसालाति भगवा) ",
"snp5.15:3.3":	"अभिजानं तथागतो; ",
"snp5.15:3.4":	"तिट्ठन्तमेनं जानाति, ",
"snp5.15:3.5":	"विमुत्तं तप्परायणं। ",
"snp5.15:4.1":	"आकिञ्चञ्ञसम्भवं ञत्वा, ",
"snp5.15:4.2":	"नन्दी संयोजनं इति; ",
"snp5.15:4.3":	"एवमेतं अभिञ्ञाय, ",
"snp5.15:4.4":	"ततो तत्थ विपस्सति; ",
"snp5.15:4.5":	"एतं ञाणं तथं तस्स, ",
"snp5.15:4.6":	"ब्राह्मणस्स वुसीमतो”ति। ",
"snp5.15:4.7":	"पोसालमाणवपुच्छा चुद्दसमा। "
}	
