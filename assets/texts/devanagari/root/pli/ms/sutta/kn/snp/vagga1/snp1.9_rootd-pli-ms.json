{	
"snp1.9:0.1":	"सुत्त निपात १।९ ",
"snp1.9:0.2":	"हेमवतसुत्त ",
"snp1.9:1.1":	"“अज्ज पन्नरसो उपोसथो, ",
"snp1.9:1.2":	"(इति सातागिरो यक्खो) ",
"snp1.9:1.3":	"दिब्बा रत्ति उपट्ठिता; ",
"snp1.9:1.4":	"अनोमनामं सत्थारं, ",
"snp1.9:1.5":	"हन्द पस्साम गोतमं”। ",
"snp1.9:2.1":	"“कच्चि मनो सुपणिहितो, ",
"snp1.9:2.2":	"(इति हेमवतो यक्खो) ",
"snp1.9:2.3":	"सब्बभूतेसु तादिनो; ",
"snp1.9:2.4":	"कच्चि इट्ठे अनिट्ठे च, ",
"snp1.9:2.5":	"सङ्कप्पस्स वसीकता”। ",
"snp1.9:3.1":	"“मनो चस्स सुपणिहितो, ",
"snp1.9:3.2":	"(इति सातागिरो यक्खो) ",
"snp1.9:3.3":	"सब्बभूतेसु तादिनो; ",
"snp1.9:3.4":	"अथो इट्ठे अनिट्ठे च, ",
"snp1.9:3.5":	"सङ्कप्पस्स वसीकता”। ",
"snp1.9:4.1":	"“कच्चि अदिन्नं नादियति, ",
"snp1.9:4.2":	"(इति हेमवतो यक्खो) ",
"snp1.9:4.3":	"कच्चि पाणेसु सञ्ञतो; ",
"snp1.9:4.4":	"कच्चि आरा पमादम्हा, ",
"snp1.9:4.5":	"कच्चि झानं न रिञ्चति”। ",
"snp1.9:5.1":	"“न सो अदिन्नं आदियति, ",
"snp1.9:5.2":	"(इति सातागिरो यक्खो) ",
"snp1.9:5.3":	"अथो पाणेसु सञ्ञतो; ",
"snp1.9:5.4":	"अथो आरा पमादम्हा, ",
"snp1.9:5.5":	"बुद्धो झानं न रिञ्चति”। ",
"snp1.9:6.1":	"“कच्चि मुसा न भणति, ",
"snp1.9:6.2":	"(इति हेमवतो यक्खो) ",
"snp1.9:6.3":	"कच्चि न खीणब्यप्पथो; ",
"snp1.9:6.4":	"कच्चि वेभूतियं नाह, ",
"snp1.9:6.5":	"कच्चि सम्फं न भासति”। ",
"snp1.9:7.1":	"“मुसा च सो न भणति, ",
"snp1.9:7.2":	"(इति सातागिरो यक्खो) ",
"snp1.9:7.3":	"अथो न खीणब्यप्पथो; ",
"snp1.9:7.4":	"अथो वेभूतियं नाह, ",
"snp1.9:7.5":	"मन्ता अत्थञ्च भासति”। ",
"snp1.9:8.1":	"“कच्चि न रज्जति कामेसु, ",
"snp1.9:8.2":	"(इति हेमवतो यक्खो) ",
"snp1.9:8.3":	"कच्चि चित्तं अनाविलं; ",
"snp1.9:8.4":	"कच्चि मोहं अतिक्कन्तो, ",
"snp1.9:8.5":	"कच्चि धम्मेसु चक्खुमा”। ",
"snp1.9:9.1":	"“न सो रज्जति कामेसु, ",
"snp1.9:9.2":	"(इति सातागिरो यक्खो) ",
"snp1.9:9.3":	"अथो चित्तं अनाविलं; ",
"snp1.9:9.4":	"सब्बमोहं अतिक्कन्तो, ",
"snp1.9:9.5":	"बुद्धो धम्मेसु चक्खुमा”। ",
"snp1.9:10.1":	"“कच्चि विज्जाय सम्पन्नो, ",
"snp1.9:10.2":	"(इति हेमवतो यक्खो) ",
"snp1.9:10.3":	"कच्चि संसुद्धचारणो; ",
"snp1.9:10.4":	"कच्चिस्स आसवा खीणा, ",
"snp1.9:10.5":	"कच्चि नत्थि पुनब्भवो”। ",
"snp1.9:11.1":	"“विज्जाय चेव सम्पन्नो, ",
"snp1.9:11.2":	"(इति सातागिरो यक्खो) ",
"snp1.9:11.3":	"अथो संसुद्धचारणो; ",
"snp1.9:11.4":	"सब्बस्स आसवा खीणा, ",
"snp1.9:11.5":	"नत्थि तस्स पुनब्भवो”। ",
"snp1.9:12.1":	"“सम्पन्नं मुनिनो चित्तं, ",
"snp1.9:12.2":	"कम्मुना ब्यप्पथेन च; ",
"snp1.9:12.3":	"विज्जाचरणसम्पन्नं, ",
"snp1.9:12.4":	"धम्मतो नं पसंसति”। ",
"snp1.9:13.1":	"“सम्पन्नं मुनिनो चित्तं, ",
"snp1.9:13.2":	"कम्मुना ब्यप्पथेन च; ",
"snp1.9:13.3":	"विज्जाचरणसम्पन्नं, ",
"snp1.9:13.4":	"धम्मतो अनुमोदसि। ",
"snp1.9:14.1":	"सम्पन्नं मुनिनो चित्तं, ",
"snp1.9:14.2":	"कम्मुना ब्यप्पथेन च; ",
"snp1.9:14.3":	"विज्जाचरणसम्पन्नं, ",
"snp1.9:14.4":	"हन्द पस्साम गोतमं”। ",
"snp1.9:15.1":	"“एणिजङ्घं किसं वीरं, ",
"snp1.9:15.2":	"अप्पाहारं अलोलुपं; ",
"snp1.9:15.3":	"मुनिं वनस्मिं झायन्तं, ",
"snp1.9:15.4":	"एहि पस्साम गोतमं। ",
"snp1.9:16.1":	"सीहंवेकचरं नागं, ",
"snp1.9:16.2":	"कामेसु अनपेक्खिनं; ",
"snp1.9:16.3":	"उपसङ्कम्म पुच्छाम, ",
"snp1.9:16.4":	"मच्चुपासप्पमोचनं। ",
"snp1.9:17.1":	"अक्खातारं पवत्तारं, ",
"snp1.9:17.2":	"सब्बधम्मान पारगुं; ",
"snp1.9:17.3":	"बुद्धं वेरभयातीतं, ",
"snp1.9:17.4":	"मयं पुच्छाम गोतमं”। ",
"snp1.9:18.1":	"“किस्मिं लोको समुप्पन्नो, ",
"snp1.9:18.2":	"(इति हेमवतो यक्खो) ",
"snp1.9:18.3":	"किस्मिं कुब्बति सन्थवं; ",
"snp1.9:18.4":	"किस्स लोको उपादाय, ",
"snp1.9:18.5":	"किस्मिं लोको विहञ्ञति”। ",
"snp1.9:19.1":	"“छसु लोको समुप्पन्नो, ",
"snp1.9:19.2":	"(हेमवताति भगवा) ",
"snp1.9:19.3":	"छसु कुब्बति सन्थवं; ",
"snp1.9:19.4":	"छन्नमेव उपादाय, ",
"snp1.9:19.5":	"छसु लोको विहञ्ञति”। ",
"snp1.9:20.1":	"“कतमं तं उपादानं, ",
"snp1.9:20.2":	"यत्थ लोको विहञ्ञति; ",
"snp1.9:20.3":	"निय्यानं पुच्छितो ब्रूहि, ",
"snp1.9:20.4":	"कथं दुक्खा पमुच्चति”। ",
"snp1.9:21.1":	"“पञ्च कामगुणा लोके, ",
"snp1.9:21.2":	"मनोछट्ठा पवेदिता; ",
"snp1.9:21.3":	"एत्थ छन्दं विराजेत्वा, ",
"snp1.9:21.4":	"एवं दुक्खा पमुच्चति। ",
"snp1.9:22.1":	"एतं लोकस्स निय्यानं, ",
"snp1.9:22.2":	"अक्खातं वो यथातथं; ",
"snp1.9:22.3":	"एतं वो अहमक्खामि, ",
"snp1.9:22.4":	"एवं दुक्खा पमुच्चति”। ",
"snp1.9:23.1":	"“को सूध तरति ओघं, ",
"snp1.9:23.2":	"कोध तरति अण्णवं; ",
"snp1.9:23.3":	"अप्पतिट्ठे अनालम्बे, ",
"snp1.9:23.4":	"को गम्भीरे न सीदति”। ",
"snp1.9:24.1":	"“सब्बदा सीलसम्पन्नो, ",
"snp1.9:24.2":	"पञ्ञवा सुसमाहितो; ",
"snp1.9:24.3":	"अज्झत्तचिन्ती सतिमा, ",
"snp1.9:24.4":	"ओघं तरति दुत्तरं। ",
"snp1.9:25.1":	"विरतो कामसञ्ञाय, ",
"snp1.9:25.2":	"सब्बसंयोजनातिगो; ",
"snp1.9:25.3":	"नन्दीभवपरिक्खीणो, ",
"snp1.9:25.4":	"सो गम्भीरे न सीदति”। ",
"snp1.9:26.1":	"“गम्भीरपञ्ञं निपुणत्थदस्सिं, ",
"snp1.9:26.2":	"अकिञ्चनं कामभवे असत्तं; ",
"snp1.9:26.3":	"तं पस्सथ सब्बधि विप्पमुत्तं, ",
"snp1.9:26.4":	"दिब्बे पथे कममानं महेसिं। ",
"snp1.9:27.1":	"अनोमनामं निपुणत्थदस्सिं, ",
"snp1.9:27.2":	"पञ्ञाददं कामालये असत्तं; ",
"snp1.9:27.3":	"तं पस्सथ सब्बविदुं सुमेधं, ",
"snp1.9:27.4":	"अरिये पथे कममानं महेसिं। ",
"snp1.9:28.1":	"सुदिट्ठं वत नो अज्ज, ",
"snp1.9:28.2":	"सुप्पभातं सुहुट्ठितं; ",
"snp1.9:28.3":	"यं अद्दसाम सम्बुद्धं, ",
"snp1.9:28.4":	"ओघतिण्णमनासवं। ",
"snp1.9:29.1":	"इमे दससता यक्खा, ",
"snp1.9:29.2":	"इद्धिमन्तो यसस्सिनो; ",
"snp1.9:29.3":	"सब्बे तं सरणं यन्ति, ",
"snp1.9:29.4":	"त्वं नो सत्था अनुत्तरो। ",
"snp1.9:30.1":	"ते मयं विचरिस्साम, ",
"snp1.9:30.2":	"गामा गामं नगा नगं; ",
"snp1.9:30.3":	"नमस्समाना सम्बुद्धं, ",
"snp1.9:30.4":	"धम्मस्स च सुधम्मतन्”ति। ",
"snp1.9:30.5":	"हेमवतसुत्तं नवमं। "
}	
