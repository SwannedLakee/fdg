{	
"ja515:0.1":	"जातक ",
"ja515:0.2":	"तिंसनिपात ",
"ja515:0.3":	"किंछन्दवग्ग ",
"ja515:0.4":	"५। सम्भवजातक ",
"ja515:1.1":	"“रज्जञ्च पटिपन्नास्म, ",
"ja515:1.2":	"आधिपच्चं सुचीरत; ",
"ja515:1.3":	"महत्तं पत्तुमिच्छामि, ",
"ja515:1.4":	"विजेतुं पथविं इमं। ",
"ja515:2.1":	"धम्मेन नो अधम्मेन, ",
"ja515:2.2":	"अधम्मो मे न रुच्चति; ",
"ja515:2.3":	"किच्चोव धम्मो चरितो, ",
"ja515:2.4":	"रञ्ञो होति सुचीरत। ",
"ja515:3.1":	"इध चेवानिन्दिता येन, ",
"ja515:3.2":	"पेच्च येन अनिन्दिता; ",
"ja515:3.3":	"यसं देवमनुस्सेसु, ",
"ja515:3.4":	"येन पप्पोमु ब्राह्मण। ",
"ja515:4.1":	"योहं अत्थञ्च धम्मञ्च, ",
"ja515:4.2":	"कत्तुमिच्छामि ब्राह्मण; ",
"ja515:4.3":	"तं त्वं अत्थञ्च धम्मञ्च, ",
"ja515:4.4":	"ब्राह्मणक्खाहि पुच्छितो”। ",
"ja515:5.1":	"“नाञ्ञत्र विधुरा राज, ",
"ja515:5.2":	"एतदक्खातुमरहति; ",
"ja515:5.3":	"यं त्वं अत्थञ्च धम्मञ्च, ",
"ja515:5.4":	"कत्तुमिच्छसि खत्तिय”। ",
"ja515:6.1":	"“एहि खो पहितो गच्छ, ",
"ja515:6.2":	"विधुरस्स उपन्तिकं; ",
"ja515:6.3":	"निक्खञ्चिमं सुवण्णस्स, ",
"ja515:6.4":	"हरं गच्छ सुचीरत; ",
"ja515:6.5":	"अभिहारं इमं दज्जा, ",
"ja515:6.6":	"अत्थधम्मानुसिट्ठिया”। ",
"ja515:7.1":	"स्वाधिप्पागा भारद्वाजो, ",
"ja515:7.2":	"विधुरस्स उपन्तिकं; ",
"ja515:7.3":	"तमद्दस महाब्रह्मा, ",
"ja515:7.4":	"असमानं सके घरे। ",
"ja515:8.1":	"“रञ्ञोहं पहितो दूतो, ",
"ja515:8.2":	"कोरब्यस्स यसस्सिनो; ",
"ja515:8.3":	"‘अत्थं धम्मञ्च पुच्छेसि’, ",
"ja515:8.4":	"इच्चब्रवि युधिट्ठिलो; ",
"ja515:8.5":	"तं त्वं अत्थञ्च धम्मञ्च, ",
"ja515:8.6":	"विधुरक्खाहि पुच्छितो”। ",
"ja515:9.1":	"“गङ्गं मे पिदहिस्सन्ति, ",
"ja515:9.2":	"न तं सक्कोमि ब्राह्मण; ",
"ja515:9.3":	"अपिधेतुं महासिन्धुं, ",
"ja515:9.4":	"तं कथं सो भविस्सति; ",
"ja515:9.5":	"न ते सक्कोमि अक्खातुं, ",
"ja515:9.6":	"अत्थं धम्मञ्च पुच्छितो। ",
"ja515:10.1":	"भद्रकारो च मे पुत्तो, ",
"ja515:10.2":	"ओरसो मम अत्रजो; ",
"ja515:10.3":	"तं त्वं अत्थञ्च धम्मञ्च, ",
"ja515:10.4":	"गन्त्वा पुच्छस्सु ब्राह्मण”। ",
"ja515:11.1":	"स्वाधिप्पागा भारद्वाजो, ",
"ja515:11.2":	"भद्रकारस्सुपन्तिकं; ",
"ja515:11.3":	"तमद्दस महाब्रह्मा, ",
"ja515:11.4":	"निसिन्नं सम्हि वेस्मनि। ",
"ja515:12.1":	"“रञ्ञोहं पहितो दूतो, ",
"ja515:12.2":	"कोरब्यस्स यसस्सिनो; ",
"ja515:12.3":	"‘अत्थं धम्मञ्च पुच्छेसि’, ",
"ja515:12.4":	"इच्चब्रवि युधिट्ठिलो; ",
"ja515:12.5":	"तं त्वं अत्थञ्च धम्मञ्च, ",
"ja515:12.6":	"भद्रकार पब्रूहि मे”। ",
"ja515:13.1":	"“मंसकाजं अवहाय, ",
"ja515:13.2":	"गोधं अनुपतामहं; ",
"ja515:13.3":	"न ते सक्कोमि अक्खातुं, ",
"ja515:13.4":	"अत्थं धम्मञ्च पुच्छितो। ",
"ja515:14.1":	"सञ्चयो नाम मे भाता, ",
"ja515:14.2":	"कनिट्ठो मे सुचीरत; ",
"ja515:14.3":	"तं त्वं अत्थञ्च धम्मञ्च, ",
"ja515:14.4":	"गन्त्वा पुच्छस्सु ब्राह्मण”। ",
"ja515:15.1":	"स्वाधिप्पागा भारद्वाजो, ",
"ja515:15.2":	"सञ्चयस्स उपन्तिकं; ",
"ja515:15.3":	"तमद्दस महाब्रह्मा, ",
"ja515:15.4":	"निसिन्नं सम्हि वेस्मनि। ",
"ja515:16.1":	"“रञ्ञोहं पहितो दूतो, ",
"ja515:16.2":	"कोरब्यस्स यसस्सिनो; ",
"ja515:16.3":	"‘अत्थं धम्मञ्च पुच्छेसि’, ",
"ja515:16.4":	"इच्चब्रवि युधिट्ठिलो; ",
"ja515:16.5":	"तं त्वं अत्थञ्च धम्मञ्च, ",
"ja515:16.6":	"सञ्चयक्खाहि पुच्छितो”। ",
"ja515:17.1":	"“सदा मं गिलते मच्चु, ",
"ja515:17.2":	"सायं पातो सुचीरत; ",
"ja515:17.3":	"न ते सक्कोमि अक्खातुं, ",
"ja515:17.4":	"अत्थं धम्मञ्च पुच्छितो। ",
"ja515:18.1":	"सम्भवो नाम मे भाता, ",
"ja515:18.2":	"कनिट्ठो मे सुचीरत; ",
"ja515:18.3":	"तं त्वं अत्थञ्च धम्मञ्च, ",
"ja515:18.4":	"गन्त्वा पुच्छस्सु ब्राह्मण”। ",
"ja515:19.1":	"“अब्भुतो वत भो धम्मो, ",
"ja515:19.2":	"नायं अस्माक रुच्चति; ",
"ja515:19.3":	"तयो जना पितापुत्ता, ",
"ja515:19.4":	"ते सु पञ्ञाय नो विदू। ",
"ja515:20.1":	"न तं सक्कोथ अक्खातुं, ",
"ja515:20.2":	"अत्थं धम्मञ्च पुच्छिता; ",
"ja515:20.3":	"कथं नु दहरो जञ्ञा, ",
"ja515:20.4":	"अत्थं धम्मञ्च पुच्छितो”। ",
"ja515:21.1":	"“मा नं दहरोति उञ्ञासि, ",
"ja515:21.2":	"अपुच्छित्वान सम्भवं; ",
"ja515:21.3":	"पुच्छित्वा सम्भवं जञ्ञा, ",
"ja515:21.4":	"अत्थं धम्मञ्च ब्राह्मण। ",
"ja515:22.1":	"यथापि चन्दो विमलो, ",
"ja515:22.2":	"गच्छं आकासधातुया; ",
"ja515:22.3":	"सब्बे तारागणे लोके, ",
"ja515:22.4":	"आभाय अतिरोचति। ",
"ja515:23.1":	"एवम्पि दहरूपेतो, ",
"ja515:23.2":	"पञ्ञायोगेन सम्भवो; ",
"ja515:23.3":	"मा नं दहरोति उञ्ञासि, ",
"ja515:23.4":	"अपुच्छित्वान सम्भवं; ",
"ja515:23.5":	"पुच्छित्वा सम्भवं जञ्ञा, ",
"ja515:23.6":	"अत्थं धम्मञ्च ब्राह्मण। ",
"ja515:24.1":	"यथापि रम्मको मासो, ",
"ja515:24.2":	"गिम्हानं होति ब्राह्मण; ",
"ja515:24.3":	"अतेवञ्ञेहि मासेहि, ",
"ja515:24.4":	"दुमपुप्फेहि सोभति। ",
"ja515:25.1":	"एवम्पि दहरूपेतो, ",
"ja515:25.2":	"पञ्ञायोगेन सम्भवो; ",
"ja515:25.3":	"मा नं दहरोति उञ्ञासि, ",
"ja515:25.4":	"अपुच्छित्वान सम्भवं; ",
"ja515:25.5":	"पुच्छित्वा सम्भवं जञ्ञा, ",
"ja515:25.6":	"अत्थं धम्मञ्च ब्राह्मण। ",
"ja515:26.1":	"यथापि हिमवा ब्रह्मे, ",
"ja515:26.2":	"पब्बतो गन्धमादनो; ",
"ja515:26.3":	"नानारुक्खेहि सञ्छन्नो, ",
"ja515:26.4":	"महाभूतगणालयो; ",
"ja515:26.5":	"ओसधेहि च दिब्बेहि, ",
"ja515:26.6":	"दिसा भाति पवाति च। ",
"ja515:27.1":	"एवम्पि दहरूपेतो, ",
"ja515:27.2":	"पञ्ञायोगेन सम्भवो; ",
"ja515:27.3":	"मा नं दहरोति उञ्ञासि, ",
"ja515:27.4":	"अपुच्छित्वान सम्भवं; ",
"ja515:27.5":	"पुच्छित्वा सम्भवं जञ्ञा, ",
"ja515:27.6":	"अत्थं धम्मञ्च ब्राह्मण। ",
"ja515:28.1":	"यथापि पावको ब्रह्मे, ",
"ja515:28.2":	"अच्चिमाली यसस्सिमा; ",
"ja515:28.3":	"जलमानो वने गच्छे, ",
"ja515:28.4":	"अनलो कण्हवत्तनी। ",
"ja515:29.1":	"घतासनो धूमकेतु, ",
"ja515:29.2":	"उत्तमाहेवनन्दहो; ",
"ja515:29.3":	"निसीथे पब्बतग्गस्मिं, ",
"ja515:29.4":	"पहूतेधो विरोचति। ",
"ja515:30.1":	"एवम्पि दहरूपेतो, ",
"ja515:30.2":	"पञ्ञायोगेन सम्भवो; ",
"ja515:30.3":	"मा नं दहरोति उञ्ञासि, ",
"ja515:30.4":	"अपुच्छित्वान सम्भवं; ",
"ja515:30.5":	"पुच्छित्वा सम्भवं जञ्ञा, ",
"ja515:30.6":	"अत्थं धम्मञ्च ब्राह्मण। ",
"ja515:31.1":	"जवेन भद्रं जानन्ति, ",
"ja515:31.2":	"बलीबद्दञ्च वाहिये; ",
"ja515:31.3":	"दोहेन धेनुं जानन्ति, ",
"ja515:31.4":	"भासमानञ्च पण्डितं। ",
"ja515:32.1":	"एवम्पि दहरूपेतो, ",
"ja515:32.2":	"पञ्ञायोगेन सम्भवो; ",
"ja515:32.3":	"मा नं दहरोति उञ्ञासि, ",
"ja515:32.4":	"अपुच्छित्वान सम्भवं; ",
"ja515:32.5":	"पुच्छित्वा सम्भवं जञ्ञा, ",
"ja515:32.6":	"अत्थं धम्मञ्च ब्राह्मण”। ",
"ja515:33.1":	"स्वाधिप्पागा भारद्वाजो, ",
"ja515:33.2":	"सम्भवस्स उपन्तिकं; ",
"ja515:33.3":	"तमद्दस महाब्रह्मा, ",
"ja515:33.4":	"कीळमानं बहीपुरे। ",
"ja515:34.1":	"“रञ्ञोहं पहितो दूतो, ",
"ja515:34.2":	"कोरब्यस्स यसस्सिनो; ",
"ja515:34.3":	"‘अत्थं धम्मञ्च पुच्छेसि’, ",
"ja515:34.4":	"इच्चब्रवि युधिट्ठिलो; ",
"ja515:34.5":	"तं त्वं अत्थञ्च धम्मञ्च, ",
"ja515:34.6":	"सम्भवक्खाहि पुच्छितो”। ",
"ja515:35.1":	"“तग्घ ते अहमक्खिस्सं, ",
"ja515:35.2":	"यथापि कुसलो तथा; ",
"ja515:35.3":	"राजा च खो तं जानाति, ",
"ja515:35.4":	"यदि काहति वा न वा। ",
"ja515:36.1":	"‘अज्ज सुवे’ति संसेय्य, ",
"ja515:36.2":	"रञ्ञा पुट्ठो सुचीरत; ",
"ja515:36.3":	"मा कत्वा अवसी राजा, ",
"ja515:36.4":	"अत्थे जाते युधिट्ठिलो। ",
"ja515:37.1":	"अज्झत्तञ्ञेव संसेय्य, ",
"ja515:37.2":	"रञ्ञा पुट्ठो सुचीरत; ",
"ja515:37.3":	"कुम्मग्गं न निवेसेय्य, ",
"ja515:37.4":	"यथा मूळ्हो अचेतसो। ",
"ja515:38.1":	"अत्तानं नातिवत्तेय्य, ",
"ja515:38.2":	"अधम्मं न समाचरे; ",
"ja515:38.3":	"अतित्थे नप्पतारेय्य, ",
"ja515:38.4":	"अनत्थे न युतो सिया। ",
"ja515:39.1":	"यो च एतानि ठानानि, ",
"ja515:39.2":	"कत्तुं जानाति खत्तियो; ",
"ja515:39.3":	"सदा सो वड्ढते राजा, ",
"ja515:39.4":	"सुक्कपक्खेव चन्दिमा। ",
"ja515:40.1":	"ञातीनञ्च पियो होति, ",
"ja515:40.2":	"मित्तेसु च विरोचति; ",
"ja515:40.3":	"कायस्स भेदा सप्पञ्ञो, ",
"ja515:40.4":	"सग्गं सो उपपज्जती”ति। ",
"ja515:41.1":	"सम्भवजातकं पञ्चमं। "
}	
