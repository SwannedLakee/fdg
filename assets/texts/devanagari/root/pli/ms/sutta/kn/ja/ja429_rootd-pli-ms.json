{	
"ja429:0.1":	"जातक ",
"ja429:0.2":	"नवकनिपात ",
"ja429:0.3":	"गिज्झवग्ग ",
"ja429:0.4":	"३। महासुवजातक ",
"ja429:1.1":	"“दुमो यदा होति फलूपपन्नो, ",
"ja429:1.2":	"भुञ्जन्ति नं विहङ्गमा सम्पतन्ता; ",
"ja429:1.3":	"खीणन्ति ञत्वान दुमं फलच्चये, ",
"ja429:1.4":	"दिसोदिसं यन्ति ततो विहङ्गमा। ",
"ja429:2.1":	"चर चारिकं लोहिततुण्ड मामरि, ",
"ja429:2.2":	"किं त्वं सुव सुक्खदुमम्हि झायसि; ",
"ja429:2.3":	"तदिङ्घ मं ब्रूहि वसन्तसन्निभ, ",
"ja429:2.4":	"कस्मा सुव सुक्खदुमं न रिञ्चसि”। ",
"ja429:3.1":	"“ये वे सखीनं सखारो भवन्ति, ",
"ja429:3.2":	"पाणच्चये दुक्खसुखेसु हंस; ",
"ja429:3.3":	"खीणं अखीणम्पि न तं जहन्ति, ",
"ja429:3.4":	"सन्तो सतं धम्ममनुस्सरन्ता। ",
"ja429:4.1":	"सोहं सतं अञ्ञतरोस्मि हंस, ",
"ja429:4.2":	"ञाती च मे होति सखा च रुक्खो; ",
"ja429:4.3":	"तं नुस्सहे जीविकत्थो पहातुं, ",
"ja429:4.4":	"खीणन्ति ञत्वान न हेस धम्मो”। ",
"ja429:5.1":	"“साधु सक्खि कतं होति, ",
"ja429:5.2":	"मेत्ति संसति सन्थवो; ",
"ja429:5.3":	"सचेतं धम्मं रोचेसि, ",
"ja429:5.4":	"पासंसोसि विजानतं। ",
"ja429:6.1":	"सो ते सुव वरं दम्मि, ",
"ja429:6.2":	"पत्तयान विहङ्गम; ",
"ja429:6.3":	"वरं वरस्सु वक्कङ्ग, ",
"ja429:6.4":	"यं किञ्चि मनसिच्छसि”। ",
"ja429:7.1":	"“वरञ्च मे हंस भवं ददेय्य, ",
"ja429:7.2":	"अयञ्च रुक्खो पुनरायुं लभेथ; ",
"ja429:7.3":	"सो साखवा फलिमा संविरूळ्हो, ",
"ja429:7.4":	"मधुत्थिको तिट्ठतु सोभमानो”। ",
"ja429:8.1":	"“तं पस्स सम्म फलिमं उळारं, ",
"ja429:8.2":	"सहाव ते होतु उदुम्बरेन; ",
"ja429:8.3":	"सो साखवा फलिमा संविरूळ्हो, ",
"ja429:8.4":	"मधुत्थिको तिट्ठतु सोभमानो”। ",
"ja429:9.1":	"“एवं सक्क सुखी होहि, ",
"ja429:9.2":	"सह सब्बेहि ञातिभि; ",
"ja429:9.3":	"यथाहमज्ज सुखितो, ",
"ja429:9.4":	"दिस्वान सफलं दुमं”। ",
"ja429:10.1":	"“सुवस्स च वरं दत्वा, ",
"ja429:10.2":	"कत्वान सफलं दुमं; ",
"ja429:10.3":	"पक्कामि सह भरियाय, ",
"ja429:10.4":	"देवानं नन्दनं वनन्”ति। ",
"ja429:11.1":	"महासुवजातकं ततियं। "
}	
