{	
"ud1.10:0.1":	"उदान १।१० ",
"ud1.10:0.2":	"बाहियसुत्त ",
"ud1.10:1.1":	"एवं मे सुतं—",
"ud1.10:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"ud1.10:1.3":	"तेन खो पन समयेन बाहियो दारुचीरियो सुप्पारके पटिवसति समुद्दतीरे सक्कतो गरुकतो मानितो पूजितो अपचितो लाभी चीवरपिण्डपातसेनासनगिलानपच्चयभेसज्जपरिक्खारानं। ",
"ud1.10:1.4":	"अथ खो बाहियस्स दारुचीरियस्स रहोगतस्स पटिसल्लीनस्स एवं चेतसो परिवितक्को उदपादि: ",
"ud1.10:1.5":	"“ये खो केचि लोके अरहन्तो वा अरहत्तमग्गं वा समापन्ना, अहं तेसं अञ्ञतरो”ति। ",
"ud1.10:2.1":	"अथ खो बाहियस्स दारुचीरियस्स पुराणसालोहिता देवता अनुकम्पिका अत्थकामा बाहियस्स दारुचीरियस्स चेतसा चेतोपरिवितक्कमञ्ञाय येन बाहियो दारुचीरियो तेनुपसङ्कमि; उपसङ्कमित्वा बाहियं दारुचीरियं एतदवोच: ",
"ud1.10:2.2":	"“नेव खो त्वं, बाहिय, अरहा, नापि अरहत्तमग्गं वा समापन्नो। ",
"ud1.10:2.3":	"सापि ते पटिपदा नत्थि याय त्वं अरहा वा अस्स अरहत्तमग्गं वा समापन्नो”ति। ",
"ud1.10:3.1":	"“अथ के चरहि सदेवके लोके अरहन्तो वा अरहत्तमग्गं वा समापन्ना”ति? ",
"ud1.10:3.2":	"“अत्थि, बाहिय, उत्तरेसु जनपदेसु सावत्थी नाम नगरं। ",
"ud1.10:3.3":	"तत्थ सो भगवा एतरहि विहरति अरहं सम्मासम्बुद्धो। ",
"ud1.10:3.4":	"सो हि, बाहिय, भगवा अरहा चेव अरहत्ताय च धम्मं देसेती”ति। ",
"ud1.10:4.1":	"अथ खो बाहियो दारुचीरियो ताय देवताय संवेजितो तावदेव सुप्पारकम्हा पक्कामि। ",
"ud1.10:4.2":	"सब्बत्थ एकरत्तिपरिवासेन येन सावत्थी जेतवनं अनाथपिण्डिकस्स आरामो तेनुपसङ्कमि। ",
"ud1.10:4.3":	"तेन खो पन समयेन सम्बहुला भिक्खू अब्भोकासे चङ्कमन्ति। ",
"ud1.10:4.4":	"अथ खो बाहियो दारुचीरियो येन ते भिक्खू तेनुपसङ्कमि; उपसङ्कमित्वा ते भिक्खू एतदवोच: ",
"ud1.10:4.5":	"“कहं नु खो, भन्ते, एतरहि भगवा विहरति अरहं सम्मासम्बुद्धो? ",
"ud1.10:4.6":	"दस्सनकामम्हा मयं तं भगवन्तं अरहन्तं सम्मासम्बुद्धन्”ति। ",
"ud1.10:4.7":	"“अन्तरघरं पविट्ठो खो, बाहिय, भगवा पिण्डाया”ति। ",
"ud1.10:5.1":	"अथ खो बाहियो दारुचीरियो तरमानरूपो जेतवना निक्खमित्वा सावत्थिं पविसित्वा अद्दस भगवन्तं सावत्थियं पिण्डाय चरन्तं पासादिकं पसादनीयं सन्तिन्द्रियं सन्तमानसं उत्तमदमथसमथमनुप्पत्तं दन्तं गुत्तं यतिन्द्रियं नागं। ",
"ud1.10:5.2":	"दिस्वान येन भगवा तेनुपसङ्कमि; उपसङ्कमित्वा भगवतो पादे सिरसा निपतित्वा भगवन्तं एतदवोच: ",
"ud1.10:5.3":	"“देसेतु मे, भन्ते, भगवा धम्मं; देसेतु सुगतो धम्मं, ",
"ud1.10:5.4":	"यं ममस्स दीघरत्तं हिताय सुखाया”ति। ",
"ud1.10:5.5":	"एवं वुत्ते, भगवा बाहियं दारुचीरियं एतदवोच: ",
"ud1.10:5.6":	"“अकालो खो ताव, बाहिय, अन्तरघरं पविट्ठम्हा पिण्डाया”ति। ",
"ud1.10:6.1":	"दुतियम्पि खो बाहियो दारुचीरियो भगवन्तं एतदवोच: ",
"ud1.10:6.2":	"“दुज्जानं खो पनेतं, भन्ते, भगवतो वा जीवितन्तरायानं, मय्हं वा जीवितन्तरायानं। ",
"ud1.10:6.3":	"देसेतु मे, भन्ते, भगवा धम्मं; ",
"ud1.10:6.4":	"देसेतु सुगतो धम्मं, यं ममस्स दीघरत्तं हिताय सुखाया”ति। ",
"ud1.10:6.5":	"दुतियम्पि खो भगवा बाहियं दारुचीरियं एतदवोच: ",
"ud1.10:6.6":	"“अकालो खो ताव, बाहिय, अन्तरघरं पविट्ठम्हा पिण्डाया”ति। ",
"ud1.10:7.1":	"ततियम्पि खो बाहियो दारुचीरियो भगवन्तं एतदवोच: ",
"ud1.10:7.2":	"“दुज्जानं खो पनेतं, भन्ते, भगवतो वा जीवितन्तरायानं, मय्हं वा जीवितन्तरायानं। ",
"ud1.10:7.3":	"देसेतु मे, भन्ते, भगवा धम्मं; ",
"ud1.10:7.4":	"देसेतु सुगतो धम्मं, यं ममस्स दीघरत्तं हिताय सुखाया”ति। ",
"ud1.10:8.1":	"“तस्मातिह ते, बाहिय, एवं सिक्खितब्बं: ",
"ud1.10:8.2":	"‘दिट्ठे दिट्ठमत्तं भविस्सति, सुते सुतमत्तं भविस्सति, मुते मुतमत्तं भविस्सति, विञ्ञाते विञ्ञातमत्तं भविस्सती’ति। ",
"ud1.10:8.3":	"एवञ्हि ते, बाहिय, सिक्खितब्बं। ",
"ud1.10:8.4":	"यतो खो ते, बाहिय, दिट्ठे दिट्ठमत्तं भविस्सति, सुते सुतमत्तं भविस्सति, मुते मुतमत्तं भविस्सति, विञ्ञाते विञ्ञातमत्तं भविस्सति, ",
"ud1.10:8.5":	"ततो त्वं, बाहिय, न तेन। ",
"ud1.10:8.6":	"यतो त्वं, बाहिय, न तेन; ",
"ud1.10:8.7":	"ततो त्वं, बाहिय, न तत्थ। ",
"ud1.10:8.8":	"यतो त्वं, बाहिय, न तत्थ, ",
"ud1.10:8.9":	"ततो त्वं, बाहिय, नेविध न हुरं न उभयमन्तरेन। ",
"ud1.10:8.10":	"एसेवन्तो दुक्खस्सा”ति। ",
"ud1.10:9.1":	"अथ खो बाहियस्स दारुचीरियस्स भगवतो इमाय सङ्खित्ताय धम्मदेसनाय तावदेव अनुपादाय आसवेहि चित्तं विमुच्चि। ",
"ud1.10:10.1":	"अथ खो भगवा बाहियं दारुचीरियं इमिना सङ्खित्तेन ओवादेन ओवदित्वा पक्कामि। ",
"ud1.10:10.2":	"अथ खो अचिरपक्कन्तस्स भगवतो बाहियं दारुचीरियं गावी तरुणवच्छा अधिपतित्वा जीविता वोरोपेसि। ",
"ud1.10:11.1":	"अथ खो भगवा सावत्थियं पिण्डाय चरित्वा पच्छाभत्तं पिण्डपातपटिक्कन्तो सम्बहुलेहि भिक्खूहि सद्धिं नगरम्हा निक्खमित्वा अद्दस बाहियं दारुचीरियं कालङ्कतं; ",
"ud1.10:11.2":	"दिस्वान भिक्खू आमन्तेसि: ",
"ud1.10:11.3":	"“गण्हथ, भिक्खवे, बाहियस्स दारुचीरियस्स सरीरकं; मञ्चकं आरोपेत्वा नीहरित्वा झापेथ; थूपञ्चस्स करोथ। ",
"ud1.10:11.4":	"सब्रह्मचारी वो, भिक्खवे, कालङ्कतो”ति। ",
"ud1.10:12.1":	"“एवं, भन्ते”ति खो ते भिक्खू भगवतो पटिस्सुत्वा बाहियस्स दारुचीरियस्स सरीरकं मञ्चकं आरोपेत्वा नीहरित्वा झापेत्वा थूपञ्चस्स कत्वा येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। ",
"ud1.10:12.2":	"एकमन्तं निसिन्ना खो ते भिक्खू भगवन्तं एतदवोचुं: ",
"ud1.10:12.3":	"“दड्ढं, भन्ते, बाहियस्स दारुचीरियस्स सरीरं, थूपो चस्स कतो। ",
"ud1.10:12.4":	"तस्स का गति, को अभिसम्परायो”ति? ",
"ud1.10:12.5":	"“पण्डितो, भिक्खवे, बाहियो दारुचीरियो पच्चपादि धम्मस्सानुधम्मं; न च मं धम्माधिकरणं विहेसेसि। ",
"ud1.10:12.6":	"परिनिब्बुतो, भिक्खवे, बाहियो दारुचीरियो”ति। ",
"ud1.10:13.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud1.10:14.1":	"“यत्थ आपो च पथवी, ",
"ud1.10:14.2":	"तेजो वायो न गाधति; ",
"ud1.10:14.3":	"न तत्थ सुक्का जोतन्ति, ",
"ud1.10:14.4":	"आदिच्चो नप्पकासति; ",
"ud1.10:14.5":	"न तत्थ चन्दिमा भाति, ",
"ud1.10:14.6":	"तमो तत्थ न विज्जति। ",
"ud1.10:15.1":	"यदा च अत्तनावेदि, ",
"ud1.10:15.2":	"मुनि मोनेन ब्राह्मणो; ",
"ud1.10:15.3":	"अथ रूपा अरूपा च, ",
"ud1.10:15.4":	"सुखदुक्खा पमुच्चती”ति। ",
"ud1.10:15.5":	"दसमं। ",
"ud1.10:16.1":	"अयम्पि उदानो वुत्तो भगवता इति मे सुतन्ति। ",
"ud1.10:16.2":	"बोधिवग्गो पठमो। ",
"ud1.10:17.0":	"तस्सुद्दानं ",
"ud1.10:17.1":	"तयो बोधी च हुंहुङ्को, ",
"ud1.10:17.2":	"ब्राह्मणा कस्सपेन च; ",
"ud1.10:17.3":	"अज सङ्गाम जटिला, ",
"ud1.10:17.4":	"बाहियेनाति ते दसाति। "
}	
