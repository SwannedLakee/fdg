{	
"ja513:0.1":	"जातक ",
"ja513:0.2":	"तिंसनिपात ",
"ja513:0.3":	"किंछन्दवग्ग ",
"ja513:0.4":	"३। जयद्दिसजातक ",
"ja513:1.1":	"“चिरस्सं वत मे उदपादि अज्ज, ",
"ja513:1.2":	"भक्खो महा सत्तमिभत्तकाले; ",
"ja513:1.3":	"कुतोसि को वासि तदिङ्घ ब्रूहि, ",
"ja513:1.4":	"आचिक्ख जातिं विदितो यथासि”। ",
"ja513:2.1":	"“पञ्चालराजा मिगवं पविट्ठो, ",
"ja513:2.2":	"जयद्दिसो नाम यदिस्सुतो ते; ",
"ja513:2.3":	"चरामि कच्छानि वनानि चाहं, ",
"ja513:2.4":	"पसदं इमं खाद ममज्ज मुञ्च”। ",
"ja513:3.1":	"“सेनेव त्वं पणसि सस्समानो, ",
"ja513:3.2":	"ममेस भक्खो पसदो यं वदेसि; ",
"ja513:3.3":	"तं खादियान पसदं जिघञ्ञं, ",
"ja513:3.4":	"खादिस्सं पच्छा न विलापकालो”। ",
"ja513:4.1":	"“न चत्थि मोक्खो मम निक्कयेन, ",
"ja513:4.2":	"गन्त्वान पच्चागमनाय पण्हे; ",
"ja513:4.3":	"तं सङ्गरं ब्राह्मणस्सप्पदाय, ",
"ja513:4.4":	"सच्चानुरक्खी पुनरावजिस्सं”। ",
"ja513:5.1":	"“किं कम्मजातं अनुतप्पते त्वं, ",
"ja513:5.2":	"पत्तं समीपं मरणस्स राज; ",
"ja513:5.3":	"आचिक्ख मे तं अपि सक्कुणेमु, ",
"ja513:5.4":	"अनुजानितुं आगमनाय पण्हे”। ",
"ja513:6.1":	"“कता मया ब्राह्मणस्स धनासा, ",
"ja513:6.2":	"तं सङ्गरं पटिमुक्कं न मुत्तं; ",
"ja513:6.3":	"तं सङ्गरं ब्राह्मणस्सप्पदाय, ",
"ja513:6.4":	"सच्चानुरक्खी पुनरावजिस्सं”। ",
"ja513:7.1":	"“या ते कता ब्राह्मणस्स धनासा, ",
"ja513:7.2":	"तं सङ्गरं पटिमुक्कं न मुत्तं; ",
"ja513:7.3":	"तं सङ्गरं ब्राह्मणस्सप्पदाय, ",
"ja513:7.4":	"सच्चानुरक्खी पुनरावजस्सु”। ",
"ja513:8.1":	"मुत्तो च सो पोरिसादस्स हत्था, ",
"ja513:8.2":	"गन्त्वा सकं मन्दिरं कामकामी; ",
"ja513:8.3":	"तं सङ्गरं ब्राह्मणस्सप्पदाय, ",
"ja513:8.4":	"आमन्तयी पुत्तमलीनसत्तं। ",
"ja513:9.1":	"“अज्जेव रज्जं अभिसिञ्चयस्सु, ",
"ja513:9.2":	"धम्मं चर सेसु परेसु चापि; ",
"ja513:9.3":	"अधम्मकारो च ते माहु रट्ठे, ",
"ja513:9.4":	"गच्छामहं पोरिसादस्स ञत्ते”। ",
"ja513:10.1":	"“किं कम्म कुब्बं तव देव पाव, ",
"ja513:10.2":	"नाराधयी तं तदिच्छामि सोतुं; ",
"ja513:10.3":	"यमज्ज रज्जम्हि उदस्सये तुवं, ",
"ja513:10.4":	"रज्जम्पि निच्छेय्यं तया विनाहं”। ",
"ja513:11.1":	"“न कम्मुना वा वचसा व तात, ",
"ja513:11.2":	"अपराधितोहं तुवियं सरामि; ",
"ja513:11.3":	"सन्धिञ्च कत्वा पुरिसादकेन, ",
"ja513:11.4":	"सच्चानुरक्खी पुनाहं गमिस्सं”। ",
"ja513:12.1":	"“अहं गमिस्सामि इधेव होहि, ",
"ja513:12.2":	"नत्थि ततो जीवतो विप्पमोक्खो; ",
"ja513:12.3":	"सचे तुवं गच्छसियेव राज, ",
"ja513:12.4":	"अहम्पि गच्छामि उभो न होम”। ",
"ja513:13.1":	"“अद्धा हि तात सतानेस धम्मो, ",
"ja513:13.2":	"मरणा च मे दुक्खतरं तदस्स; ",
"ja513:13.3":	"कम्मासपादो तं यदा पचित्वा, ",
"ja513:13.4":	"पसय्ह खादे भिदा रुक्खसूले”। ",
"ja513:14.1":	"“पाणेन ते पाणमहं निमिस्सं, ",
"ja513:14.2":	"मा त्वं अगा पोरिसादस्स ञत्ते; ",
"ja513:14.3":	"एतञ्च ते पाणमहं निमिस्सं, ",
"ja513:14.4":	"तस्मा मतं जीवितस्स वण्णेमि”। ",
"ja513:15.1":	"ततो हवे धितिमा राजपुत्तो, ",
"ja513:15.2":	"वन्दित्वा मातु च पितु च पादे; ",
"ja513:15.3":	"दुखिनिस्स माता निपता पथब्या, ",
"ja513:15.4":	"पितास्स पग्गय्ह भुजानि कन्दति। ",
"ja513:16.1":	"तं गच्छन्तं ताव पिता विदित्वा, ",
"ja513:16.2":	"परम्मुखो वन्दति पञ्जलीको; ",
"ja513:16.3":	"“सोमो च राजा वरुणो च राजा, ",
"ja513:16.4":	"पजापती चन्दिमा सूरियो च; ",
"ja513:16.5":	"एतेहि गुत्तो पुरिसादकम्हा, ",
"ja513:16.6":	"अनुञ्ञातो सोत्थि पच्चेहि तात”। ",
"ja513:17.1":	"“यं दण्डकिरञ्ञो गतस्स माता, ",
"ja513:17.2":	"रामस्सकासि सोत्थानं सुगुत्ता; ",
"ja513:17.3":	"तं ते अहं सोत्थानं करोमि, ",
"ja513:17.4":	"एतेन सच्चेन सरन्तु देवा; ",
"ja513:17.5":	"अनुञ्ञातो सोत्थि पच्चेहि पुत्त”। ",
"ja513:18.1":	"“आवी रहो वापि मनोपदोसं, ",
"ja513:18.2":	"नाहं सरे जातु मलीनसत्ते; ",
"ja513:18.3":	"एतेन सच्चेन सरन्तु देवा, ",
"ja513:18.4":	"अनुञ्ञातो सोत्थि पच्चेहि भातिक”। ",
"ja513:19.1":	"“यस्मा च मे अनधिमनोसि सामि, ",
"ja513:19.2":	"न चापि मे मनसा अप्पियोसि; ",
"ja513:19.3":	"एतेन सच्चेन सरन्तु देवा, ",
"ja513:19.4":	"अनुञ्ञातो सोत्थि पच्चेहि सामि”। ",
"ja513:20.1":	"“ब्रहा उजू चारुमुखो कुतोसि, ",
"ja513:20.2":	"न मं पजानासि वने वसन्तं; ",
"ja513:20.3":	"लुद्दं मं ञत्वा ‘पुरिसादको’ति, ",
"ja513:20.4":	"को सोत्थिमाजानमिधावजेय्य”। ",
"ja513:21.1":	"“जानामि लुद्द पुरिसादको त्वं, ",
"ja513:21.2":	"न तं न जानामि वने वसन्तं; ",
"ja513:21.3":	"अहञ्च पुत्तोस्मि जयद्दिसस्स, ",
"ja513:21.4":	"ममज्ज खाद पितुनो पमोक्खा”। ",
"ja513:22.1":	"“जानामि पुत्तोति जयद्दिसस्स, ",
"ja513:22.2":	"तथा हि वो मुखवण्णो उभिन्नं; ",
"ja513:22.3":	"सुदुक्करञ्ञेव कतं तवेदं, ",
"ja513:22.4":	"यो मत्तुमिच्छे पितुनो पमोक्खा”। ",
"ja513:23.1":	"“न दुक्करं किञ्चि महेत्थ मञ्ञे, ",
"ja513:23.2":	"यो मत्तुमिच्छे पितुनो पमोक्खा; ",
"ja513:23.3":	"मातु च हेतु परलोक गन्त्वा, ",
"ja513:23.4":	"सुखेन सग्गेन च सम्पयुत्तो”। ",
"ja513:24.1":	"“अहञ्च खो अत्तनो पापकिरियं, ",
"ja513:24.2":	"आवी रहो वापि सरे न जातु; ",
"ja513:24.3":	"सङ्खातजातीमरणोहमस्मि, ",
"ja513:24.4":	"यथेव मे इध तथा परत्थ। ",
"ja513:25.1":	"खादज्ज मं दानि महानुभाव, ",
"ja513:25.2":	"करस्सु किच्चानि इमं सरीरं; ",
"ja513:25.3":	"रुक्खस्स वा ते पपतामि अग्गा, ",
"ja513:25.4":	"छादयमानो मय्हं त्वमदेसि मंसं”। ",
"ja513:26.1":	"“इदञ्च ते रुच्चति राजपुत्त, ",
"ja513:26.2":	"चजेसि पाणं पितुनो पमोक्खा; ",
"ja513:26.3":	"तस्मा हि सो त्वं तरमानरूपो, ",
"ja513:26.4":	"सम्भञ्ज कट्ठानि जलेहि अग्गिं”। ",
"ja513:27.1":	"ततो हवे धितिमा राजपुत्तो, ",
"ja513:27.2":	"दारुं समाहत्वा महन्तमग्गिं; ",
"ja513:27.3":	"सन्दीपयित्वा पटिवेदयित्थ, ",
"ja513:27.4":	"“आदीपितो दानि महायमग्गि”। ",
"ja513:28.1":	"“खादज्ज मं दानि पसय्हकारि, ",
"ja513:28.2":	"किं मं मुहुं पेक्खसि हट्ठलोमो; ",
"ja513:28.3":	"तथा तथा तुय्हमहं करोमि, ",
"ja513:28.4":	"यथा यथा मं छादयमानो अदेसि”। ",
"ja513:29.1":	"“को तादिसं अरहति खादिताये, ",
"ja513:29.2":	"धम्मे ठितं सच्चवादिं वदञ्ञुं; ",
"ja513:29.3":	"मुद्धापि तस्स विफलेय्य सत्तधा, ",
"ja513:29.4":	"यो तादिसं सच्चवादिं अदेय्य”। ",
"ja513:30.1":	"“इदञ्हि सो ब्राह्मणं मञ्ञमानो, ",
"ja513:30.2":	"ससो अवासेसि सके सरीरे; ",
"ja513:30.3":	"तेनेव सो चन्दिमा देवपुत्तो, ",
"ja513:30.4":	"ससत्थुतो कामदुहज्ज यक्ख”। ",
"ja513:31.1":	"“चन्दो यथा राहुमुखा पमुत्तो, ",
"ja513:31.2":	"विरोचते पन्नरसेव भाणुमा; ",
"ja513:31.3":	"एवं तुवं पोरिसादा पमुत्तो, ",
"ja513:31.4":	"विरोच कपिले महानुभाव; ",
"ja513:31.5":	"आमोदयं पितरं मातरञ्च, ",
"ja513:31.6":	"सब्बो च ते नन्दतु ञातिपक्खो”। ",
"ja513:32.1":	"ततो हवे धितिमा राजपुत्तो, ",
"ja513:32.2":	"कतञ्जली परियाय पोरिसादं; ",
"ja513:32.3":	"अनुञ्ञातो सोत्थि सुखी अरोगो, ",
"ja513:32.4":	"पच्चागमा कपिलमलीनसत्तो। ",
"ja513:33.1":	"तं नेगमा जानपदा च सब्बे, ",
"ja513:33.2":	"हत्थारोहा रथिका पत्तिका च; ",
"ja513:33.3":	"नमस्समाना पञ्जलिका उपागमुं, ",
"ja513:33.4":	"“नमत्थु ते दुक्करकारकोसी”ति। ",
"ja513:34.1":	"जयद्दिसजातकं ततियं। "
}	
