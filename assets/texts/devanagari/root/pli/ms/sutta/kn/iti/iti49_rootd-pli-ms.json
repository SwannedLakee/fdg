{	
"iti49:0.1":	"इतिवुत्तक ४९ ",
"iti49:0.2":	"दुकनिपात ",
"iti49:0.3":	"दुतियवग्ग ",
"iti49:0.4":	"दिट्ठिगतसुत्त ",
"iti49:1.1":	"वुत्तञ्हेतं भगवता वुत्तमरहताति मे सुतं: ",
"iti49:2.1":	"“द्वीहि, भिक्खवे, दिट्ठिगतेहि परियुट्ठिता देवमनुस्सा ओलीयन्ति एके, अतिधावन्ति एके; चक्खुमन्तो च पस्सन्ति। ",
"iti49:3.1":	"कथञ्च, भिक्खवे, ओलीयन्ति एके? ",
"iti49:3.2":	"भवारामा, भिक्खवे, देवमनुस्सा भवरता भवसम्मुदिता तेसं भवनिरोधाय धम्मे देसियमाने चित्तं न पक्खन्दति न पसीदति न सन्तिट्ठति नाधिमुच्चति। ",
"iti49:3.3":	"एवं खो, भिक्खवे, ओलीयन्ति एके। ",
"iti49:4.1":	"कथञ्च, भिक्खवे, अतिधावन्ति एके? ",
"iti49:4.2":	"भवेनेव खो पनेके अट्टीयमाना हरायमाना जिगुच्छमाना विभवं अभिनन्दन्ति—",
"iti49:4.3":	"यतो किर, भो, अयं अत्ता कायस्स भेदा परं मरणा उच्छिज्जति विनस्सति न होति परं मरणा; ",
"iti49:4.4":	"एतं सन्तं एतं पणीतं एतं याथावन्ति। ",
"iti49:4.5":	"एवं खो, भिक्खवे, अतिधावन्ति एके। ",
"iti49:5.1":	"कथञ्च, भिक्खवे, चक्खुमन्तो पस्सन्ति? ",
"iti49:5.2":	"इध भिक्खु भूतं भूततो पस्सति; ",
"iti49:5.3":	"भूतं भूततो दिस्वा भूतस्स निब्बिदाय विरागाय निरोधाय पटिपन्नो होति। ",
"iti49:5.4":	"एवं खो, भिक्खवे, चक्खुमन्तो पस्सन्ती”ति। ",
"iti49:5.5":	"एतमत्थं भगवा अवोच। ",
"iti49:5.6":	"तत्थेतं इति वुच्चति: ",
"iti49:6.1":	"“ये भूतं भूततो दिस्वा, ",
"iti49:6.2":	"भूतस्स च अतिक्कमं; ",
"iti49:6.3":	"यथाभूते विमुच्चन्ति, ",
"iti49:6.4":	"भवतण्हा परिक्खया। ",
"iti49:7.1":	"स वे भूतपरिञ्ञो सो, ",
"iti49:7.2":	"वीततण्हो भवाभवे; ",
"iti49:7.3":	"भूतस्स विभवा भिक्खु, ",
"iti49:7.4":	"नागच्छति पुनब्भवन्”ति। ",
"iti49:8.1":	"अयम्पि अत्थो वुत्तो भगवता, इति मे सुतन्ति। ",
"iti49:8.2":	"द्वादसमं। ",
"iti49:8.3":	"दुतियो वग्गो। ",
"iti49:9.0":	"तस्सुद्दानं ",
"iti49:9.1":	"द्वे इन्द्रिया द्वे तपनीया, ",
"iti49:9.2":	"सीलेन अपरे दुवे; ",
"iti49:9.3":	"अनोत्तापी कुहना द्वे च, ",
"iti49:9.4":	"संवेजनीयेन ते दस। ",
"iti49:10.1":	"वितक्का देसना विज्जा, ",
"iti49:10.2":	"पञ्ञा धम्मेन पञ्चमं; ",
"iti49:10.3":	"अजातं धातुसल्लानं, ",
"iti49:10.4":	"सिक्खा जागरियेन च; ",
"iti49:10.5":	"अपायदिट्ठिया चेव, ",
"iti49:10.6":	"बावीसति पकासिताति। ",
"iti49:10.7":	"दुकनिपातो निट्ठितो। "
}	
