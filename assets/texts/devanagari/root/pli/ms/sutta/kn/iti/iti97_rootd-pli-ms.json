{	
"iti97:0.1":	"इतिवुत्तक ९७ ",
"iti97:0.2":	"तिकनिपात ",
"iti97:0.3":	"पञ्चमवग्ग ",
"iti97:0.4":	"कल्याणसीलसुत्त ",
"iti97:1.1":	"वुत्तञ्हेतं भगवता वुत्तमरहताति मे सुतं: ",
"iti97:2.1":	"“कल्याणसीलो, भिक्खवे, भिक्खु कल्याणधम्मो कल्याणपञ्ञो इमस्मिं धम्मविनये ‘केवली वुसितवा उत्तमपुरिसो’ति वुच्चति—",
"iti97:3.1":	"कथञ्च, भिक्खवे, भिक्खु कल्याणसीलो होति? ",
"iti97:3.2":	"इध, भिक्खवे, भिक्खु सीलवा होति, पातिमोक्खसंवरसंवुतो विहरति, आचारगोचरसम्पन्नो अणुमत्तेसु वज्जेसु भयदस्सावी, समादाय सिक्खति सिक्खापदेसु। ",
"iti97:3.3":	"एवं खो, भिक्खवे, भिक्खु कल्याणसीलो होति। ",
"iti97:3.4":	"इति कल्याणसीलो। ",
"iti97:4.1":	"कल्याणधम्मो च कथं होति? ",
"iti97:4.2":	"इध, भिक्खवे, भिक्खु सत्तन्नं बोधिपक्खियानं धम्मानं भावनानुयोगमनुयुत्तो विहरति। ",
"iti97:4.3":	"एवं खो, भिक्खवे, भिक्खु कल्याणधम्मो होति। ",
"iti97:4.4":	"इति कल्याणसीलो, कल्याणधम्मो। ",
"iti97:5.1":	"कल्याणपञ्ञो च कथं होति? ",
"iti97:5.2":	"इध, भिक्खवे, भिक्खु आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरति। ",
"iti97:5.3":	"एवं खो, भिक्खवे, भिक्खु कल्याणपञ्ञो होति। ",
"iti97:6.1":	"इति कल्याणसीलो कल्याणधम्मो कल्याणपञ्ञो इमस्मिं धम्मविनये ‘केवली वुसितवा उत्तमपुरिसो’ति वुच्चती”ति। ",
"iti97:6.2":	"एतमत्थं भगवा अवोच। ",
"iti97:6.3":	"तत्थेतं इति वुच्चति: ",
"iti97:7.1":	"“यस्स कायेन वाचाय, ",
"iti97:7.2":	"मनसा नत्थि दुक्कटं; ",
"iti97:7.3":	"तं वे कल्याणसीलोति, ",
"iti97:7.4":	"आहु भिक्खुं हिरीमनं। ",
"iti97:8.1":	"यस्स धम्मा सुभाविता, ",
"iti97:8.2":	"सत्त सम्बोधिगामिनो; ",
"iti97:8.3":	"तं वे कल्याणधम्मोति, ",
"iti97:8.4":	"आहु भिक्खुं अनुस्सदं। ",
"iti97:9.1":	"यो दुक्खस्स पजानाति, ",
"iti97:9.2":	"इधेव खयमत्तनो; ",
"iti97:9.3":	"तं वे कल्याणपञ्ञोति, ",
"iti97:9.4":	"आहु भिक्खुं अनासवं। ",
"iti97:10.1":	"तेहि धम्मेहि सम्पन्नं, ",
"iti97:10.2":	"अनीघं छिन्नसंसयं; ",
"iti97:10.3":	"असितं सब्बलोकस्स, ",
"iti97:10.4":	"आहु सब्बपहायिनन्”ति। ",
"iti97:11.1":	"अयम्पि अत्थो वुत्तो भगवता, इति मे सुतन्ति। ",
"iti97:11.2":	"अट्ठमं। "
}	
