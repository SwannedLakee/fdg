{	
"snp1.11:0.1":	"सुत्त निपात १।११ ",
"snp1.11:0.2":	"विजयसुत्त ",
"snp1.11:1.1":	"चरं वा यदि वा तिट्ठं, ",
"snp1.11:1.2":	"निसिन्नो उद वा सयं; ",
"snp1.11:1.3":	"समिञ्जेति पसारेति, ",
"snp1.11:1.4":	"एसा कायस्स इञ्जना। ",
"snp1.11:2.1":	"अट्ठिनहारुसंयुत्तो, ",
"snp1.11:2.2":	"तचमंसावलेपनो; ",
"snp1.11:2.3":	"छविया कायो पटिच्छन्नो, ",
"snp1.11:2.4":	"यथाभूतं न दिस्सति। ",
"snp1.11:3.1":	"अन्तपूरो उदरपूरो, ",
"snp1.11:3.2":	"यकनपेळस्स वत्थिनो; ",
"snp1.11:3.3":	"हदयस्स पप्फासस्स, ",
"snp1.11:3.4":	"वक्कस्स पिहकस्स च। ",
"snp1.11:4.1":	"सिङ्घाणिकाय खेळस्स, ",
"snp1.11:4.2":	"सेदस्स च मेदस्स च; ",
"snp1.11:4.3":	"लोहितस्स लसिकाय, ",
"snp1.11:4.4":	"पित्तस्स च वसाय च। ",
"snp1.11:5.1":	"अथस्स नवहि सोतेहि, ",
"snp1.11:5.2":	"असुची सवति सब्बदा; ",
"snp1.11:5.3":	"अक्खिम्हा अक्खिगूथको, ",
"snp1.11:5.4":	"कण्णम्हा कण्णगूथको। ",
"snp1.11:6.1":	"सिङ्घाणिका च नासतो, ",
"snp1.11:6.2":	"मुखेन वमतेकदा; ",
"snp1.11:6.3":	"पित्तं सेम्हञ्च वमति, ",
"snp1.11:6.4":	"कायम्हा सेदजल्लिका। ",
"snp1.11:7.1":	"अथस्स सुसिरं सीसं, ",
"snp1.11:7.2":	"मत्थलुङ्गस्स पूरितं; ",
"snp1.11:7.3":	"सुभतो नं मञ्ञति बालो, ",
"snp1.11:7.4":	"अविज्जाय पुरक्खतो। ",
"snp1.11:8.1":	"यदा च सो मतो सेति, ",
"snp1.11:8.2":	"उद्धुमातो विनीलको; ",
"snp1.11:8.3":	"अपविद्धो सुसानस्मिं, ",
"snp1.11:8.4":	"अनपेक्खा होन्ति ञातयो। ",
"snp1.11:9.1":	"खादन्ति नं सुवाना च, ",
"snp1.11:9.2":	"सिङ्गाला च वका किमी; ",
"snp1.11:9.3":	"काका गिज्झा च खादन्ति, ",
"snp1.11:9.4":	"ये चञ्ञे सन्ति पाणिनो। ",
"snp1.11:10.1":	"सुत्वान बुद्धवचनं, ",
"snp1.11:10.2":	"भिक्खु पञ्ञाणवा इध; ",
"snp1.11:10.3":	"सो खो नं परिजानाति, ",
"snp1.11:10.4":	"यथाभूतञ्हि पस्सति। ",
"snp1.11:11.1":	"यथा इदं तथा एतं, ",
"snp1.11:11.2":	"यथा एतं तथा इदं; ",
"snp1.11:11.3":	"अज्झत्तञ्च बहिद्धा च, ",
"snp1.11:11.4":	"काये छन्दं विराजये। ",
"snp1.11:12.1":	"छन्दरागविरत्तो सो, ",
"snp1.11:12.2":	"भिक्खु पञ्ञाणवा इध; ",
"snp1.11:12.3":	"अज्झगा अमतं सन्तिं, ",
"snp1.11:12.4":	"निब्बानं पदमच्चुतं। ",
"snp1.11:13.1":	"द्विपादकोयं असुचि, ",
"snp1.11:13.2":	"दुग्गन्धो परिहीरति; ",
"snp1.11:13.3":	"नानाकुणपपरिपूरो, ",
"snp1.11:13.4":	"विस्सवन्तो ततो ततो। ",
"snp1.11:14.1":	"एतादिसेन कायेन, ",
"snp1.11:14.2":	"यो मञ्ञे उण्णमेतवे; ",
"snp1.11:14.3":	"परं वा अवजानेय्य, ",
"snp1.11:14.4":	"किमञ्ञत्र अदस्सनाति। ",
"snp1.11:14.5":	"विजयसुत्तं एकादसमं। "
}	
