{	
"snp1.1:0.1":	"सुत्त निपात १।१ ",
"snp1.1:0.2":	"उरगसुत्त ",
"snp1.1:1.1":	"यो उप्पतितं विनेति कोधं, ",
"snp1.1:1.2":	"विसटं सप्पविसंव ओसधेहि; ",
"snp1.1:1.3":	"सो भिक्खु जहाति ओरपारं, ",
"snp1.1:1.4":	"उरगो जिण्णमिवत्तचं पुराणं। ",
"snp1.1:2.1":	"यो रागमुदच्छिदा असेसं, ",
"snp1.1:2.2":	"भिसपुप्फंव सरोरुहं विगय्ह; ",
"snp1.1:2.3":	"सो भिक्खु जहाति ओरपारं, ",
"snp1.1:2.4":	"उरगो जिण्णमिवत्तचं पुराणं। ",
"snp1.1:3.1":	"यो तण्हमुदच्छिदा असेसं, ",
"snp1.1:3.2":	"सरितं सीघसरं विसोसयित्वा; ",
"snp1.1:3.3":	"सो भिक्खु जहाति ओरपारं, ",
"snp1.1:3.4":	"उरगो जिण्णमिवत्तचं पुराणं। ",
"snp1.1:4.1":	"यो मानमुदब्बधी असेसं, ",
"snp1.1:4.2":	"नळसेतुंव सुदुब्बलं महोघो; ",
"snp1.1:4.3":	"सो भिक्खु जहाति ओरपारं, ",
"snp1.1:4.4":	"उरगो जिण्णमिवत्तचं पुराणं। ",
"snp1.1:5.1":	"यो नाज्झगमा भवेसु सारं, ",
"snp1.1:5.2":	"विचिनं पुप्फमिवा उदुम्बरेसु; ",
"snp1.1:5.3":	"सो भिक्खु जहाति ओरपारं, ",
"snp1.1:5.4":	"उरगो जिण्णमिवत्तचं पुराणं। ",
"snp1.1:6.1":	"यस्सन्तरतो न सन्ति कोपा, ",
"snp1.1:6.2":	"इतिभवाभवतञ्च वीतिवत्तो; ",
"snp1.1:6.3":	"सो भिक्खु जहाति ओरपारं, ",
"snp1.1:6.4":	"उरगो जिण्णमिवत्तचं पुराणं। ",
"snp1.1:7.1":	"यस्स वितक्का विधूपिता, ",
"snp1.1:7.2":	"अज्झत्तं सुविकप्पिता असेसा; ",
"snp1.1:7.3":	"सो भिक्खु जहाति ओरपारं, ",
"snp1.1:7.4":	"उरगो जिण्णमिवत्तचं पुराणं। ",
"snp1.1:8.1":	"यो नाच्चसारी न पच्चसारी, ",
"snp1.1:8.2":	"सब्बं अच्चगमा इमं पपञ्चं; ",
"snp1.1:8.3":	"सो भिक्खु जहाति ओरपारं, ",
"snp1.1:8.4":	"उरगो जिण्णमिवत्तचं पुराणं। ",
"snp1.1:9.1":	"यो नाच्चसारी न पच्चसारी, ",
"snp1.1:9.2":	"सब्बं वितथमिदन्ति ञत्व लोके; ",
"snp1.1:9.3":	"सो भिक्खु जहाति ओरपारं, ",
"snp1.1:9.4":	"उरगो जिण्णमिवत्तचं पुराणं। ",
"snp1.1:10.1":	"यो नाच्चसारी न पच्चसारी, ",
"snp1.1:10.2":	"सब्बं वितथमिदन्ति वीतलोभो; ",
"snp1.1:10.3":	"सो भिक्खु जहाति ओरपारं, ",
"snp1.1:10.4":	"उरगो जिण्णमिवत्तचं पुराणं। ",
"snp1.1:11.1":	"यो नाच्चसारी न पच्चसारी, ",
"snp1.1:11.2":	"सब्बं वितथमिदन्ति वीतरागो; ",
"snp1.1:11.3":	"सो भिक्खु जहाति ओरपारं, ",
"snp1.1:11.4":	"उरगो जिण्णमिवत्तचं पुराणं। ",
"snp1.1:12.1":	"यो नाच्चसारी न पच्चसारी, ",
"snp1.1:12.2":	"सब्बं वितथमिदन्ति वीतदोसो; ",
"snp1.1:12.3":	"सो भिक्खु जहाति ओरपारं, ",
"snp1.1:12.4":	"उरगो जिण्णमिवत्तचं पुराणं। ",
"snp1.1:13.1":	"यो नाच्चसारी न पच्चसारी, ",
"snp1.1:13.2":	"सब्बं वितथमिदन्ति वीतमोहो; ",
"snp1.1:13.3":	"सो भिक्खु जहाति ओरपारं, ",
"snp1.1:13.4":	"उरगो जिण्णमिवत्तचं पुराणं। ",
"snp1.1:14.1":	"यस्सानुसया न सन्ति केचि, ",
"snp1.1:14.2":	"मूला च अकुसला समूहतासे; ",
"snp1.1:14.3":	"सो भिक्खु जहाति ओरपारं, ",
"snp1.1:14.4":	"उरगो जिण्णमिवत्तचं पुराणं। ",
"snp1.1:15.1":	"यस्स दरथजा न सन्ति केचि, ",
"snp1.1:15.2":	"ओरं आगमनाय पच्चयासे; ",
"snp1.1:15.3":	"सो भिक्खु जहाति ओरपारं, ",
"snp1.1:15.4":	"उरगो जिण्णमिवत्तचं पुराणं। ",
"snp1.1:16.1":	"यस्स वनथजा न सन्ति केचि, ",
"snp1.1:16.2":	"विनिबन्धाय भवाय हेतुकप्पा; ",
"snp1.1:16.3":	"सो भिक्खु जहाति ओरपारं, ",
"snp1.1:16.4":	"उरगो जिण्णमिवत्तचं पुराणं। ",
"snp1.1:17.1":	"यो नीवरणे पहाय पञ्च, ",
"snp1.1:17.2":	"अनिघो तिण्णकथङ्कथो विसल्लो; ",
"snp1.1:17.3":	"सो भिक्खु जहाति ओरपारं, ",
"snp1.1:17.4":	"उरगो जिण्णमिवत्तचं पुराणन्ति। ",
"snp1.1:17.5":	"उरगसुत्तं पठमं। "
}	
