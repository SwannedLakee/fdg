{	
"ja500:0.1":	"जातक ",
"ja500:0.2":	"वीसतिनिपात ",
"ja500:0.3":	"मातङ्गवग्ग ",
"ja500:0.4":	"४। सिरीमन्तजातक ",
"ja500:1.1":	"“पञ्ञायुपेतं सिरिया विहीनं, ",
"ja500:1.2":	"यसस्सिनं वापि अपेतपञ्ञं; ",
"ja500:1.3":	"पुच्छामि तं सेनक एतमत्थं, ",
"ja500:1.4":	"कमेत्थ सेय्यो कुसला वदन्ति”। ",
"ja500:2.1":	"“धीरा च बाला च हवे जनिन्द, ",
"ja500:2.2":	"सिप्पूपपन्ना च असिप्पिनो च; ",
"ja500:2.3":	"सुजातिमन्तोपि अजातिमस्स, ",
"ja500:2.4":	"यसस्सिनो पेसकरा भवन्ति; ",
"ja500:2.5":	"एतम्पि दिस्वान अहं वदामि, ",
"ja500:2.6":	"पञ्ञो निहीनो सिरीमाव सेय्यो”। ",
"ja500:3.1":	"“तुवम्पि पुच्छामि अनोमपञ्ञ, ",
"ja500:3.2":	"महोसध केवलधम्मदस्सि; ",
"ja500:3.3":	"बालं यसस्सिं पण्डितं अप्पभोगं, ",
"ja500:3.4":	"कमेत्थ सेय्यो कुसला वदन्ति”। ",
"ja500:4.1":	"“पापानि कम्मानि करोति बालो, ",
"ja500:4.2":	"इधमेव सेय्यो इति मञ्ञमानो; ",
"ja500:4.3":	"इधलोकदस्सी परलोकमदस्सी, ",
"ja500:4.4":	"उभयत्थ बालो कलिमग्गहेसि; ",
"ja500:4.5":	"एतम्पि दिस्वान अहं वदामि, ",
"ja500:4.6":	"पञ्ञोव सेय्यो न यसस्सि बालो”। ",
"ja500:5.1":	"“न सिप्पमेतं विदधाति भोगं, ",
"ja500:5.2":	"न बन्धुवा न सरीरवण्णो यो; ",
"ja500:5.3":	"पस्सेळमूगं सुखमेधमानं, ",
"ja500:5.4":	"सिरी हि नं भजते गोरविन्दं; ",
"ja500:5.5":	"एतम्पि दिस्वान अहं वदामि, ",
"ja500:5.6":	"पञ्ञो निहीनो सिरीमाव सेय्यो”। ",
"ja500:6.1":	"“लद्धा सुखं मज्जति अप्पपञ्ञो, ",
"ja500:6.2":	"दुक्खेन फुट्ठोपि पमोहमेति; ",
"ja500:6.3":	"आगन्तुना दुक्खसुखेन फुट्ठो, ",
"ja500:6.4":	"पवेधति वारिचरोव घम्मे; ",
"ja500:6.5":	"एतम्पि दिस्वान अहं वदामि, ",
"ja500:6.6":	"पञ्ञोव सेय्यो न यसस्सि बालो”। ",
"ja500:7.1":	"“दुमं यथा सादुफलं अरञ्ञे, ",
"ja500:7.2":	"समन्ततो समभिसरन्ति पक्खी; ",
"ja500:7.3":	"एवम्पि अड्ढं सधनं सभोगं, ",
"ja500:7.4":	"बहुज्जनो भजति अत्थहेतु; ",
"ja500:7.5":	"एतम्पि दिस्वान अहं वदामि, ",
"ja500:7.6":	"पञ्ञो निहीनो सिरीमाव सेय्यो”। ",
"ja500:8.1":	"“न साधु बलवा बालो, ",
"ja500:8.2":	"साहसा विन्दते धनं; ",
"ja500:8.3":	"कन्दन्तमेतं दुम्मेधं, ",
"ja500:8.4":	"कड्ढन्ति निरयं भुसं; ",
"ja500:8.5":	"एतम्पि दिस्वान अहं वदामि, ",
"ja500:8.6":	"पञ्ञोव सेय्यो न यसस्सि बालो”। ",
"ja500:9.1":	"“या काचि नज्जो गङ्गमभिस्सवन्ति, ",
"ja500:9.2":	"सब्बाव ता नामगोत्तं जहन्ति; ",
"ja500:9.3":	"गङ्गा समुद्दं पटिपज्जमाना, ",
"ja500:9.4":	"न खायते इद्धिं पञ्ञोपि लोके; ",
"ja500:9.5":	"एतम्पि दिस्वान अहं वदामि, ",
"ja500:9.6":	"पञ्ञो निहीनो सिरीमाव सेय्यो”। ",
"ja500:10.1":	"“यमेतमक्खा उदधिं महन्तं, ",
"ja500:10.2":	"सवन्ति नज्जो सब्बकालमसङ्ख्यं; ",
"ja500:10.3":	"सो सागरो निच्चमुळारवेगो, ",
"ja500:10.4":	"वेलं न अच्चेति महासमुद्दो। ",
"ja500:11.1":	"एवम्पि बालस्स पजप्पितानि, ",
"ja500:11.2":	"पञ्ञं न अच्चेति सिरी कदाचि; ",
"ja500:11.3":	"एतम्पि दिस्वान अहं वदामि, ",
"ja500:11.4":	"पञ्ञोव सेय्यो न यसस्सि बालो”। ",
"ja500:12.1":	"“असञ्ञतो चेपि परेसमत्थं, ",
"ja500:12.2":	"भणाति सन्धानगतो यसस्सी; ",
"ja500:12.3":	"तस्सेव तं रूहति ञातिमज्झे, ",
"ja500:12.4":	"सिरी हि नं कारयते न पञ्ञा; ",
"ja500:12.5":	"एतम्पि दिस्वान अहं वदामि, ",
"ja500:12.6":	"पञ्ञो निहीनो सिरीमाव सेय्यो”। ",
"ja500:13.1":	"“परस्स वा अत्तनो वापि हेतु, ",
"ja500:13.2":	"बालो मुसा भासति अप्पपञ्ञो; ",
"ja500:13.3":	"सो निन्दितो होति सभाय मज्झे, ",
"ja500:13.4":	"पच्छापि सो दुग्गतिगामी होति; ",
"ja500:13.5":	"एतम्पि दिस्वान अहं वदामि, ",
"ja500:13.6":	"पञ्ञोव सेय्यो न यसस्सि बालो”। ",
"ja500:14.1":	"“अत्थम्पि चे भासति भूरिपञ्ञो, ",
"ja500:14.2":	"अनाळ्हियो अप्पधनो दलिद्दो; ",
"ja500:14.3":	"न तस्स तं रूहति ञातिमज्झे, ",
"ja500:14.4":	"सिरी च पञ्ञाणवतो न होति; ",
"ja500:14.5":	"एतम्पि दिस्वान अहं वदामि, ",
"ja500:14.6":	"पञ्ञो निहीनो सिरीमाव सेय्यो”। ",
"ja500:15.1":	"“परस्स वा अत्तनो वापि हेतु, ",
"ja500:15.2":	"न भासति अलिकं भूरिपञ्ञो; ",
"ja500:15.3":	"सो पूजितो होति सभाय मज्झे, ",
"ja500:15.4":	"पच्छापि सो सुग्गतिगामी होति; ",
"ja500:15.5":	"एतम्पि दिस्वान अहं वदामि, ",
"ja500:15.6":	"पञ्ञोव सेय्यो न यसस्सि बालो”। ",
"ja500:16.1":	"“हत्थी गवस्सा मणिकुण्डला च, ",
"ja500:16.2":	"थियो च इद्धेसु कुलेसु जाता; ",
"ja500:16.3":	"सब्बाव ता उपभोगा भवन्ति, ",
"ja500:16.4":	"इद्धस्स पोसस्स अनिद्धिमन्तो; ",
"ja500:16.5":	"एतम्पि दिस्वान अहं वदामि, ",
"ja500:16.6":	"पञ्ञो निहीनो सिरीमाव सेय्यो”। ",
"ja500:17.1":	"“असंविहितकम्मन्तं, ",
"ja500:17.2":	"बालं दुम्मेधमन्तिनं; ",
"ja500:17.3":	"सिरी जहति दुम्मेधं, ",
"ja500:17.4":	"जिण्णंव उरगो तचं; ",
"ja500:17.5":	"एतम्पि दिस्वान अहं वदामि, ",
"ja500:17.6":	"पञ्ञोव सेय्यो न यसस्सि बालो”। ",
"ja500:18.1":	"“पञ्च पण्डिता मयं भद्दन्ते, ",
"ja500:18.2":	"सब्बे पञ्जलिका उपट्ठिता; ",
"ja500:18.3":	"त्वं नो अभिभुय्य इस्सरोसि, ",
"ja500:18.4":	"सक्कोव भूतपति देवराजा; ",
"ja500:18.5":	"एतम्पि दिस्वान अहं वदामि, ",
"ja500:18.6":	"पञ्ञो निहीनो सिरीमाव सेय्यो”। ",
"ja500:19.1":	"“दासोव पञ्ञस्स यसस्सि बालो, ",
"ja500:19.2":	"अत्थेसु जातेसु तथाविधेसु; ",
"ja500:19.3":	"यं पण्डितो निपुणं संविधेति, ",
"ja500:19.4":	"सम्मोहमापज्जति तत्थ बालो; ",
"ja500:19.5":	"एतम्पि दिस्वान अहं वदामि, ",
"ja500:19.6":	"पञ्ञोव सेय्यो न यसस्सि बालो। ",
"ja500:20.1":	"अद्धा हि पञ्ञाव सतं पसत्था, ",
"ja500:20.2":	"कन्ता सिरी भोगरता मनुस्सा; ",
"ja500:20.3":	"ञाणञ्च बुद्धानमतुल्यरूपं, ",
"ja500:20.4":	"पञ्ञं न अच्चेति सिरी कदाचि”। ",
"ja500:21.1":	"“यं तं अपुच्छिम्ह अकित्तयी नो, ",
"ja500:21.2":	"महोसध केवलधम्मदस्सी; ",
"ja500:21.3":	"गवं सहस्सं उसभञ्च नागं, ",
"ja500:21.4":	"आजञ्ञयुत्ते च रथे दस इमे; ",
"ja500:21.5":	"पञ्हस्स वेय्याकरणेन तुट्ठो, ",
"ja500:21.6":	"ददामि ते गामवरानि सोळसा”ति। ",
"ja500:22.1":	"सिरीमन्तजातकं चतुत्थं। "
}	
