{	
"snp3.1:0.1":	"सुत्त निपात ३।१ ",
"snp3.1:0.2":	"पब्बज्जासुत्त ",
"snp3.1:1.1":	"“पब्बज्जं कित्तयिस्सामि, ",
"snp3.1:1.2":	"यथा पब्बजि चक्खुमा; ",
"snp3.1:1.3":	"यथा वीमंसमानो सो, ",
"snp3.1:1.4":	"पब्बज्जं समरोचयि। ",
"snp3.1:2.1":	"सम्बाधोयं घरावासो, ",
"snp3.1:2.2":	"रजस्सायतनं इति; ",
"snp3.1:2.3":	"अब्भोकासोव पब्बज्जा, ",
"snp3.1:2.4":	"इति दिस्वान पब्बजि। ",
"snp3.1:3.1":	"पब्बजित्वान कायेन, ",
"snp3.1:3.2":	"पापकम्मं विवज्जयि; ",
"snp3.1:3.3":	"वचीदुच्चरितं हित्वा, ",
"snp3.1:3.4":	"आजीवं परिसोधयि। ",
"snp3.1:4.1":	"अगमा राजगहं बुद्धो, ",
"snp3.1:4.2":	"मगधानं गिरिब्बजं; ",
"snp3.1:4.3":	"पिण्डाय अभिहारेसि, ",
"snp3.1:4.4":	"आकिण्णवरलक्खणो”। ",
"snp3.1:5.1":	"तमद्दसा बिम्बिसारो, ",
"snp3.1:5.2":	"पासादस्मिं पतिट्ठितो; ",
"snp3.1:5.3":	"दिस्वा लक्खणसम्पन्नं, ",
"snp3.1:5.4":	"इममत्थं अभासथ। ",
"snp3.1:6.1":	"“इमं भोन्तो निसामेथ, ",
"snp3.1:6.2":	"अभिरूपो ब्रहा सुचि; ",
"snp3.1:6.3":	"चरणेन च सम्पन्नो, ",
"snp3.1:6.4":	"युगमत्तञ्च पेक्खति। ",
"snp3.1:7.1":	"ओक्खित्तचक्खु सतिमा, ",
"snp3.1:7.2":	"नायं नीचकुलामिव; ",
"snp3.1:7.3":	"राजदूताभिधावन्तु, ",
"snp3.1:7.4":	"कुहिं भिक्खु गमिस्सति”। ",
"snp3.1:8.1":	"ते पेसिता राजदूता, ",
"snp3.1:8.2":	"पिट्ठितो अनुबन्धिसुं; ",
"snp3.1:8.3":	"कुहिं गमिस्सति भिक्खु, ",
"snp3.1:8.4":	"कत्थ वासो भविस्सति। ",
"snp3.1:9.1":	"सपदानं चरमानो, ",
"snp3.1:9.2":	"गुत्तद्वारो सुसंवुतो; ",
"snp3.1:9.3":	"खिप्पं पत्तं अपूरेसि, ",
"snp3.1:9.4":	"सम्पजानो पटिस्सतो। ",
"snp3.1:10.1":	"पिण्डचारं चरित्वान, ",
"snp3.1:10.2":	"निक्खम्म नगरा मुनि; ",
"snp3.1:10.3":	"पण्डवं अभिहारेसि, ",
"snp3.1:10.4":	"एत्थ वासो भविस्सति। ",
"snp3.1:11.1":	"दिस्वान वासूपगतं, ",
"snp3.1:11.2":	"तयो दूता उपाविसुं; ",
"snp3.1:11.3":	"तेसु एकोव आगन्त्वा, ",
"snp3.1:11.4":	"राजिनो पटिवेदयि। ",
"snp3.1:12.1":	"“एस भिक्खु महाराज, ",
"snp3.1:12.2":	"पण्डवस्स पुरत्थतो; ",
"snp3.1:12.3":	"निसिन्नो ब्यग्घुसभोव, ",
"snp3.1:12.4":	"सीहोव गिरिगब्भरे”। ",
"snp3.1:13.1":	"सुत्वान दूतवचनं, ",
"snp3.1:13.2":	"भद्दयानेन खत्तियो; ",
"snp3.1:13.3":	"तरमानरूपो निय्यासि, ",
"snp3.1:13.4":	"येन पण्डवपब्बतो। ",
"snp3.1:14.1":	"स यानभूमिं यायित्वा, ",
"snp3.1:14.2":	"याना ओरुय्ह खत्तियो; ",
"snp3.1:14.3":	"पत्तिको उपसङ्कम्म, ",
"snp3.1:14.4":	"आसज्ज नं उपाविसि। ",
"snp3.1:15.1":	"निसज्ज राजा सम्मोदि, ",
"snp3.1:15.2":	"कथं सारणीयं ततो; ",
"snp3.1:15.3":	"कथं सो वीतिसारेत्वा, ",
"snp3.1:15.4":	"इममत्थं अभासथ। ",
"snp3.1:16.1":	"“युवा च दहरो चासि, ",
"snp3.1:16.2":	"पठमुप्पत्तिको सुसु; ",
"snp3.1:16.3":	"वण्णारोहेन सम्पन्नो, ",
"snp3.1:16.4":	"जातिमा विय खत्तियो। ",
"snp3.1:17.1":	"सोभयन्तो अनीकग्गं, ",
"snp3.1:17.2":	"नागसङ्घपुरक्खतो; ",
"snp3.1:17.3":	"ददामि भोगे भुञ्जस्सु, ",
"snp3.1:17.4":	"जातिं अक्खाहि पुच्छितो”। ",
"snp3.1:18.1":	"“उजुं जनपदो राज, ",
"snp3.1:18.2":	"हिमवन्तस्स पस्सतो; ",
"snp3.1:18.3":	"धनविरियेन सम्पन्नो, ",
"snp3.1:18.4":	"कोसलेसु निकेतिनो। ",
"snp3.1:19.1":	"आदिच्चा नाम गोत्तेन, ",
"snp3.1:19.2":	"साकिया नाम जातिया; ",
"snp3.1:19.3":	"तम्हा कुला पब्बजितोम्हि, ",
"snp3.1:19.4":	"न कामे अभिपत्थयं। ",
"snp3.1:20.1":	"कामेस्वादीनवं दिस्वा, ",
"snp3.1:20.2":	"नेक्खम्मं दट्ठु खेमतो; ",
"snp3.1:20.3":	"पधानाय गमिस्सामि, ",
"snp3.1:20.4":	"एत्थ मे रञ्जती मनो”ति। ",
"snp3.1:20.5":	"पब्बज्जासुत्तं पठमं। "
}	
