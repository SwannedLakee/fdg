{	
"ud6.5:0.1":	"उदान ६।५ ",
"ud6.5:0.2":	"दुतियनानातित्थियसुत्त ",
"ud6.5:1.1":	"एवं मे सुतं—",
"ud6.5:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"ud6.5:1.3":	"तेन खो पन समयेन सम्बहुला नानातित्थियसमणब्राह्मणपरिब्बाजका सावत्थियं पटिवसन्ति नानादिट्ठिका नानाखन्तिका नानारुचिका नानादिट्ठिनिस्सयनिस्सिता। ",
"ud6.5:2.1":	"सन्तेके समणब्राह्मणा एवंवादिनो एवंदिट्ठिनो: ",
"ud6.5:2.2":	"“सस्सतो अत्ता च लोको च, इदमेव सच्चं मोघमञ्ञन्”ति। ",
"ud6.5:3.1":	"सन्ति पनेके समणब्राह्मणा एवंवादिनो एवंदिट्ठिनो: ",
"ud6.5:3.2":	"“असस्सतो अत्ता च लोको च, इदमेव सच्चं मोघमञ्ञन्”ति। ",
"ud6.5:4.1":	"सन्तेके समणब्राह्मणा एवंवादिनो एवंदिट्ठिनो: ",
"ud6.5:4.2":	"“सस्सतो च असस्सतो च अत्ता च लोको च, इदमेव सच्चं मोघमञ्ञन्”ति। ",
"ud6.5:5.1":	"सन्ति पनेके समणब्राह्मणा एवंवादिनो एवंदिट्ठिनो: ",
"ud6.5:5.2":	"“नेव सस्सतो नासस्सतो अत्ता च लोको च, इदमेव सच्चं मोघमञ्ञन्”ति। ",
"ud6.5:6.1":	"सन्तेके समणब्राह्मणा एवंवादिनो एवंदिट्ठिनो: ",
"ud6.5:6.2":	"“सयङ्कतो अत्ता च लोको च, इदमेव सच्चं मोघमञ्ञन्”ति। ",
"ud6.5:7.1":	"सन्ति पनेके समणब्राह्मणा एवंवादिनो एवंदिट्ठिनो: ",
"ud6.5:7.2":	"“परङ्कतो अत्ता च लोको च, इदमेव सच्चं मोघमञ्ञन्”ति। ",
"ud6.5:8.1":	"सन्तेके समणब्राह्मणा एवंवादिनो एवंदिट्ठिनो: ",
"ud6.5:8.2":	"“सयङ्कतो च परङ्कतो च अत्ता च लोको च, इदमेव सच्चं मोघमञ्ञन्”ति। ",
"ud6.5:9.1":	"सन्ति पनेके समणब्राह्मणा एवंवादिनो एवंदिट्ठिनो: ",
"ud6.5:9.2":	"“असयङ्कारो अपरङ्कारो अधिच्चसमुप्पन्नो अत्ता च लोको च, इदमेव सच्चं मोघमञ्ञन्”ति। ",
"ud6.5:10.1":	"सन्तेके समणब्राह्मणा एवंवादिनो एवंदिट्ठिनो: ",
"ud6.5:10.2":	"“सस्सतं सुखदुक्खं अत्ता च लोको च, इदमेव सच्चं मोघमञ्ञन्”ति। ",
"ud6.5:11.1":	"सन्ति पनेके समणब्राह्मणा एवंवादिनो एवंदिट्ठिनो: ",
"ud6.5:11.2":	"“असस्सतं सुखदुक्खं अत्ता च लोको च, इदमेव सच्चं मोघमञ्ञन्”ति। ",
"ud6.5:12.1":	"सन्तेके समणब्राह्मणा एवंवादिनो एवंदिट्ठिनो: ",
"ud6.5:12.2":	"“सस्सतञ्च असस्सतञ्च सुखदुक्खं अत्ता च लोको च, इदमेव सच्चं मोघमञ्ञन्”ति। ",
"ud6.5:13.1":	"सन्ति पनेके समणब्राह्मणा एवंवादिनो एवंदिट्ठिनो: ",
"ud6.5:13.2":	"“नेव सस्सतं नासस्सतं सुखदुक्खं अत्ता च लोको च, इदमेव सच्चं मोघमञ्ञन्”ति। ",
"ud6.5:14.1":	"सन्तेके समणब्राह्मणा एवंवादिनो एवंदिट्ठिनो: ",
"ud6.5:14.2":	"“सयङ्कतं सुखदुक्खं अत्ता च लोको च, इदमेव सच्चं मोघमञ्ञन्”ति। ",
"ud6.5:15.1":	"सन्ति पनेके समणब्राह्मणा एवंवादिनो एवंदिट्ठिनो: ",
"ud6.5:15.2":	"“परङ्कतं सुखदुक्खं अत्ता च लोको च, इदमेव सच्चं मोघमञ्ञन्”ति। ",
"ud6.5:16.1":	"सन्तेके समणब्राह्मणा एवंवादिनो एवंदिट्ठिनो: ",
"ud6.5:16.2":	"“सयङ्कतञ्च परङ्कतञ्च सुखदुक्खं अत्ता च लोको च, इदमेव सच्चं मोघमञ्ञन्”ति। ",
"ud6.5:17.1":	"सन्ति पनेके समणब्राह्मणा एवंवादिनो एवंदिट्ठिनो: ",
"ud6.5:17.2":	"“असयङ्कारं अपरङ्कारं अधिच्चसमुप्पन्नं सुखदुक्खं अत्ता च लोको च, इदमेव सच्चं मोघमञ्ञन्”ति। ",
"ud6.5:18.1":	"ते भण्डनजाता कलहजाता विवादापन्ना अञ्ञमञ्ञं मुखसत्तीहि वितुदन्ता विहरन्ति: ",
"ud6.5:18.2":	"“एदिसो धम्मो, नेदिसो धम्मो; ",
"ud6.5:18.3":	"नेदिसो धम्मो, एदिसो धम्मो”ति। ",
"ud6.5:19.1":	"अथ खो सम्बहुला भिक्खू पुब्बण्हसमयं निवासेत्वा पत्तचीवरमादाय सावत्थिं पिण्डाय पाविसिंसु। ",
"ud6.5:19.2":	"सावत्थियं पिण्डाय चरित्वा पच्छाभत्तं पिण्डपातपटिक्कन्ता येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। ",
"ud6.5:19.3":	"एकमन्तं निसिन्ना खो ते भिक्खू भगवन्तं एतदवोचुं: ",
"ud6.5:20.1":	"“इध, भन्ते, सम्बहुला नानातित्थियसमणब्राह्मणपरिब्बाजका सावत्थियं पटिवसन्ति नानादिट्ठिका नानाखन्तिका नानारुचिका नानादिट्ठिनिस्सयनिस्सिता। ",
"ud6.5:21.1":	"सन्तेके समणब्राह्मणा एवंवादिनो एवंदिट्ठिनो: ",
"ud6.5:21.2":	"‘सस्सतो अत्ता च लोको च, इदमेव सच्चं मोघमञ्ञन्’ति …पे… ",
"ud6.5:21.3":	"ते भण्डनजाता कलहजाता विवादापन्ना अञ्ञमञ्ञं मुखसत्तीहि वितुदन्ता विहरन्ति: ",
"ud6.5:21.4":	"‘एदिसो धम्मो, नेदिसो धम्मो; ",
"ud6.5:21.5":	"नेदिसो धम्मो, एदिसो धम्मो’”ति। ",
"ud6.5:22.1":	"“अञ्ञतित्थिया, भिक्खवे, परिब्बाजका अन्धा अचक्खुका; ",
"ud6.5:22.2":	"अत्थं न जानन्ति अनत्थं न जानन्ति, धम्मं न जानन्ति अधम्मं न जानन्ति। ",
"ud6.5:22.3":	"ते अत्थं अजानन्ता अनत्थं अजानन्ता, धम्मं अजानन्ता अधम्मं अजानन्ता भण्डनजाता कलहजाता विवादापन्ना अञ्ञमञ्ञं मुखसत्तीहि वितुदन्ता विहरन्ति: ",
"ud6.5:22.4":	"‘एदिसो धम्मो, नेदिसो धम्मो; ",
"ud6.5:22.5":	"नेदिसो धम्मो, एदिसो धम्मो’”ति। ",
"ud6.5:23.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud6.5:24.1":	"“इमेसु किर सज्जन्ति, ",
"ud6.5:24.2":	"एके समणब्राह्मणा; ",
"ud6.5:24.3":	"अन्तराव विसीदन्ति, ",
"ud6.5:24.4":	"अप्पत्वाव तमोगधन्”ति। ",
"ud6.5:24.5":	"पञ्चमं। "
}	
