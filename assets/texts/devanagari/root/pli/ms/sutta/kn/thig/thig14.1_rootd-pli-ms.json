{	
"thig14.1:0.1":	"थेरीगाथा १४।१ ",
"thig14.1:0.2":	"तिंसनिपात ",
"thig14.1:0.3":	"सुभाजीवकम्बवनिकाथेरीगाथा ",
"thig14.1:1.1":	"जीवकम्बवनं रम्मं, ",
"thig14.1:1.2":	"गच्छन्तिं भिक्खुनिं सुभं; ",
"thig14.1:1.3":	"धुत्तको सन्निवारेसि, ",
"thig14.1:1.4":	"तमेनं अब्रवी सुभा। ",
"thig14.1:2.1":	"“किं ते अपराधितं मया, ",
"thig14.1:2.2":	"यं मं ओवरियान तिट्ठसि; ",
"thig14.1:2.3":	"न हि पब्बजिताय आवुसो, ",
"thig14.1:2.4":	"पुरिसो सम्फुसनाय कप्पति। ",
"thig14.1:3.1":	"गरुके मम सत्थुसासने, ",
"thig14.1:3.2":	"या सिक्खा सुगतेन देसिता; ",
"thig14.1:3.3":	"परिसुद्धपदं अनङ्गणं, ",
"thig14.1:3.4":	"किं मं ओवरियान तिट्ठसि। ",
"thig14.1:4.1":	"आविलचित्तो अनाविलं, ",
"thig14.1:4.2":	"सरजो वीतरजं अनङ्गणं; ",
"thig14.1:4.3":	"सब्बत्थ विमुत्तमानसं, ",
"thig14.1:4.4":	"किं मं ओवरियान तिट्ठसि”। ",
"thig14.1:5.1":	"“दहरा च अपापिका चसि, ",
"thig14.1:5.2":	"किं ते पब्बज्जा करिस्सति; ",
"thig14.1:5.3":	"निक्खिप कासायचीवरं, ",
"thig14.1:5.4":	"एहि रमाम सुपुप्फिते वने। ",
"thig14.1:6.1":	"मधुरञ्च पवन्ति सब्बसो, ",
"thig14.1:6.2":	"कुसुमरजेन समुट्ठिता दुमा; ",
"thig14.1:6.3":	"पठमवसन्तो सुखो उतु, ",
"thig14.1:6.4":	"एहि रमाम सुपुप्फिते वने। ",
"thig14.1:7.1":	"कुसुमितसिखरा च पादपा, ",
"thig14.1:7.2":	"अभिगज्जन्तिव मालुतेरिता; ",
"thig14.1:7.3":	"का तुय्हं रति भविस्सति, ",
"thig14.1:7.4":	"यदि एका वनमोगहिस्ससि। ",
"thig14.1:8.1":	"वाळमिगसङ्घसेवितं, ",
"thig14.1:8.2":	"कुञ्जरमत्तकरेणुलोळितं; ",
"thig14.1:8.3":	"असहायिका गन्तुमिच्छसि, ",
"thig14.1:8.4":	"रहितं भिंसनकं महावनं। ",
"thig14.1:9.1":	"तपनीयकताव धीतिका, ",
"thig14.1:9.2":	"विचरसि चित्तलतेव अच्छरा; ",
"thig14.1:9.3":	"कासिकसुखुमेहि वग्गुभि, ",
"thig14.1:9.4":	"सोभसी सुवसनेहि नूपमे। ",
"thig14.1:10.1":	"अहं तव वसानुगो सियं, ",
"thig14.1:10.2":	"यदि विहरेमसे काननन्तरे; ",
"thig14.1:10.3":	"न हि मत्थि तया पियत्तरो, ",
"thig14.1:10.4":	"पाणो किन्नरिमन्दलोचने। ",
"thig14.1:11.1":	"यदि मे वचनं करिस्ससि, ",
"thig14.1:11.2":	"सुखिता एहि अगारमावस; ",
"thig14.1:11.3":	"पासादनिवातवासिनी, ",
"thig14.1:11.4":	"परिकम्मं ते करोन्तु नारियो। ",
"thig14.1:12.1":	"कासिकसुखुमानि धारय, ",
"thig14.1:12.2":	"अभिरोपेहि च मालवण्णकं; ",
"thig14.1:12.3":	"कञ्चनमणिमुत्तकं बहुं, ",
"thig14.1:12.4":	"विविधं आभरणं करोमि ते। ",
"thig14.1:13.1":	"सुधोतरजपच्छदं सुभं, ",
"thig14.1:13.2":	"गोनकतूलिकसन्थतं नवं; ",
"thig14.1:13.3":	"अभिरुह सयनं महारहं, ",
"thig14.1:13.4":	"चन्दनमण्डितसारगन्धिकं। ",
"thig14.1:14.1":	"उप्पलं चुदका समुग्गतं, ",
"thig14.1:14.2":	"यथा तं अमनुस्ससेवितं; ",
"thig14.1:14.3":	"एवं त्वं ब्रह्मचारिनी, ",
"thig14.1:14.4":	"सकेसङ्गेसु जरं गमिस्ससि”। ",
"thig14.1:15.1":	"“किं ते इध सारसम्मतं, ",
"thig14.1:15.2":	"कुणपपूरम्हि सुसानवड्ढने; ",
"thig14.1:15.3":	"भेदनधम्मे कळेवरे, ",
"thig14.1:15.4":	"यं दिस्वा विमनो उदिक्खसि”। ",
"thig14.1:16.1":	"“अक्खीनि च तूरियारिव, ",
"thig14.1:16.2":	"किन्नरियारिव पब्बतन्तरे; ",
"thig14.1:16.3":	"तव मे नयनानि दक्खिय, ",
"thig14.1:16.4":	"भिय्यो कामरती पवड्ढति। ",
"thig14.1:17.1":	"उप्पलसिखरोपमानि ते, ",
"thig14.1:17.2":	"विमले हाटकसन्निभे मुखे; ",
"thig14.1:17.3":	"तव मे नयनानि दक्खिय, ",
"thig14.1:17.4":	"भिय्यो कामगुणो पवड्ढति। ",
"thig14.1:18.1":	"अपि दूरगता सरम्हसे, ",
"thig14.1:18.2":	"आयतपम्हे विसुद्धदस्सने; ",
"thig14.1:18.3":	"न हि मत्थि तया पियत्तरो, ",
"thig14.1:18.4":	"नयना किन्नरिमन्दलोचने”। ",
"thig14.1:19.1":	"“अपथेन पयातुमिच्छसि, ",
"thig14.1:19.2":	"चन्दं कीळनकं गवेससि; ",
"thig14.1:19.3":	"मेरुं लङ्घेतुमिच्छसि, ",
"thig14.1:19.4":	"यो त्वं बुद्धसुतं मग्गयसि। ",
"thig14.1:20.1":	"नत्थि हि लोके सदेवके, ",
"thig14.1:20.2":	"रागो यत्थपि दानि मे सिया; ",
"thig14.1:20.3":	"नपि नं जानामि कीरिसो, ",
"thig14.1:20.4":	"अथ मग्गेन हतो समूलको। ",
"thig14.1:21.1":	"इङ्गालकुयाव उज्झितो, ",
"thig14.1:21.2":	"विसपत्तोरिव अग्गितो कतो; ",
"thig14.1:21.3":	"नपि नं पस्सामि कीरिसो, ",
"thig14.1:21.4":	"अथ मग्गेन हतो समूलको। ",
"thig14.1:22.1":	"यस्सा सिया अपच्चवेक्खितं, ",
"thig14.1:22.2":	"सत्था वा अनुपासितो सिया; ",
"thig14.1:22.3":	"त्वं तादिसिकं पलोभय, ",
"thig14.1:22.4":	"जानन्तिं सो इमं विहञ्ञसि। ",
"thig14.1:23.1":	"मय्हञ्हि अक्कुट्ठवन्दिते, ",
"thig14.1:23.2":	"सुखदुक्खे च सती उपट्ठिता; ",
"thig14.1:23.3":	"सङ्खतमसुभन्ति जानिय, ",
"thig14.1:23.4":	"सब्बत्थेव मनो न लिम्पति। ",
"thig14.1:24.1":	"साहं सुगतस्स साविका, ",
"thig14.1:24.2":	"मग्गट्ठङ्गिकयानयायिनी; ",
"thig14.1:24.3":	"उद्धटसल्ला अनासवा, ",
"thig14.1:24.4":	"सुञ्ञागारगता रमामहं। ",
"thig14.1:25.1":	"दिट्ठा हि मया सुचित्तिता, ",
"thig14.1:25.2":	"सोम्भा दारुकपिल्लकानि वा; ",
"thig14.1:25.3":	"तन्तीहि च खीलकेहि च, ",
"thig14.1:25.4":	"विनिबद्धा विविधं पनच्चका। ",
"thig14.1:26.1":	"तम्हुद्धटे तन्तिखीलके, ",
"thig14.1:26.2":	"विस्सट्ठे विकले परिक्रिते; ",
"thig14.1:26.3":	"न विन्देय्य खण्डसो कते, ",
"thig14.1:26.4":	"किम्हि तत्थ मनं निवेसये। ",
"thig14.1:27.1":	"तथूपमा देहकानि मं, ",
"thig14.1:27.2":	"तेहि धम्मेहि विना न वत्तन्ति; ",
"thig14.1:27.3":	"धम्मेहि विना न वत्तति, ",
"thig14.1:27.4":	"किम्हि तत्थ मनं निवेसये। ",
"thig14.1:28.1":	"यथा हरितालेन मक्खितं, ",
"thig14.1:28.2":	"अद्दस चित्तिकं भित्तिया कतं; ",
"thig14.1:28.3":	"तम्हि ते विपरीतदस्सनं, ",
"thig14.1:28.4":	"सञ्ञा मानुसिका निरत्थिका। ",
"thig14.1:29.1":	"मायं विय अग्गतो कतं, ",
"thig14.1:29.2":	"सुपिनन्तेव सुवण्णपादपं; ",
"thig14.1:29.3":	"उपगच्छसि अन्ध रित्तकं, ",
"thig14.1:29.4":	"जनमज्झेरिव रुप्परूपकं। ",
"thig14.1:30.1":	"वट्टनिरिव कोटरोहिता, ",
"thig14.1:30.2":	"मज्झे पुब्बुळका सअस्सुका; ",
"thig14.1:30.3":	"पीळकोळिका चेत्थ जायति, ",
"thig14.1:30.4":	"विविधा चक्खुविधा च पिण्डिता”। ",
"thig14.1:31.1":	"उप्पाटिय चारुदस्सना, ",
"thig14.1:31.2":	"न च पज्जित्थ असङ्गमानसा; ",
"thig14.1:31.3":	"“हन्द ते चक्खुं हरस्सु तं”, ",
"thig14.1:31.4":	"तस्स नरस्स अदासि तावदे। ",
"thig14.1:32.1":	"तस्स च विरमासि तावदे, ",
"thig14.1:32.2":	"रागो तत्थ खमापयी च नं; ",
"thig14.1:32.3":	"“सोत्थि सिया ब्रह्मचारिनी, ",
"thig14.1:32.4":	"न पुनो एदिसकं भविस्सति”। ",
"thig14.1:33.1":	"“आसादिय एदिसं जनं, ",
"thig14.1:33.2":	"अग्गिं पज्जलितंव लिङ्गिय; ",
"thig14.1:33.3":	"गण्हिय आसीविसं विय, ",
"thig14.1:33.4":	"अपि नु सोत्थि सिया खमेहि नो”। ",
"thig14.1:34.1":	"मुत्ता च ततो सा भिक्खुनी, ",
"thig14.1:34.2":	"अगमी बुद्धवरस्स सन्तिकं; ",
"thig14.1:34.3":	"पस्सिय वरपुञ्ञलक्खणं, ",
"thig14.1:34.4":	"चक्खु आसि यथा पुराणकन्ति। ",
"thig14.1:35.1":	"… सुभा जीवकम्बवनिका थेरी …। ",
"thig14.1:36.1":	"तिंसनिपातो निट्ठितो। "
}	
