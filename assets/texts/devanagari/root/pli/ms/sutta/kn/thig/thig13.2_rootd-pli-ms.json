{	
"thig13.2:0.1":	"थेरीगाथा १३।२ ",
"thig13.2:0.2":	"वीसतिनिपात ",
"thig13.2:0.3":	"रोहिनीथेरीगाथा ",
"thig13.2:1.1":	"“‘समणा’ति भोति सुपि, ",
"thig13.2:1.2":	"‘समणा’ति पबुज्झसि; ",
"thig13.2:1.3":	"समणानेव कित्तेसि, ",
"thig13.2:1.4":	"समणी नून भविस्ससि। ",
"thig13.2:2.1":	"विपुलं अन्नञ्च पानञ्च, ",
"thig13.2:2.2":	"समणानं पवेच्चसि; ",
"thig13.2:2.3":	"रोहिनी दानि पुच्छामि, ",
"thig13.2:2.4":	"केन ते समणा पिया। ",
"thig13.2:3.1":	"अकम्मकामा अलसा, ",
"thig13.2:3.2":	"परदत्तूपजीविनो; ",
"thig13.2:3.3":	"आसंसुका सादुकामा, ",
"thig13.2:3.4":	"केन ते समणा पिया”। ",
"thig13.2:4.1":	"“चिरस्सं वत मं तात, ",
"thig13.2:4.2":	"समणानं परिपुच्छसि; ",
"thig13.2:4.3":	"तेसं ते कित्तयिस्सामि, ",
"thig13.2:4.4":	"पञ्ञासीलपरक्कमं। ",
"thig13.2:5.1":	"कम्मकामा अनलसा, ",
"thig13.2:5.2":	"कम्मसेट्ठस्स कारका; ",
"thig13.2:5.3":	"रागं दोसं पजहन्ति, ",
"thig13.2:5.4":	"तेन मे समणा पिया। ",
"thig13.2:6.1":	"तीणि पापस्स मूलानि, ",
"thig13.2:6.2":	"धुनन्ति सुचिकारिनो; ",
"thig13.2:6.3":	"सब्बं पापं पहीनेसं, ",
"thig13.2:6.4":	"तेन मे समणा पिया। ",
"thig13.2:7.1":	"कायकम्मं सुचि नेसं, ",
"thig13.2:7.2":	"वचीकम्मञ्च तादिसं; ",
"thig13.2:7.3":	"मनोकम्मं सुचि नेसं, ",
"thig13.2:7.4":	"तेन मे समणा पिया। ",
"thig13.2:8.1":	"विमला सङ्खमुत्ताव, ",
"thig13.2:8.2":	"सुद्धा सन्तरबाहिरा; ",
"thig13.2:8.3":	"पुण्णा सुक्कान धम्मानं, ",
"thig13.2:8.4":	"तेन मे समणा पिया। ",
"thig13.2:9.1":	"बहुस्सुता धम्मधरा, ",
"thig13.2:9.2":	"अरिया धम्मजीविनो; ",
"thig13.2:9.3":	"अत्थं धम्मञ्च देसेन्ति, ",
"thig13.2:9.4":	"तेन मे समणा पिया। ",
"thig13.2:10.1":	"बहुस्सुता धम्मधरा, ",
"thig13.2:10.2":	"अरिया धम्मजीविनो; ",
"thig13.2:10.3":	"एकग्गचित्ता सतिमन्तो, ",
"thig13.2:10.4":	"तेन मे समणा पिया। ",
"thig13.2:11.1":	"दूरङ्गमा सतिमन्तो, ",
"thig13.2:11.2":	"मन्तभाणी अनुद्धता; ",
"thig13.2:11.3":	"दुक्खस्सन्तं पजानन्ति, ",
"thig13.2:11.4":	"तेन मे समणा पिया। ",
"thig13.2:12.1":	"यस्मा गामा पक्कमन्ति, ",
"thig13.2:12.2":	"न विलोकेन्ति किञ्चनं; ",
"thig13.2:12.3":	"अनपेक्खाव गच्छन्ति, ",
"thig13.2:12.4":	"तेन मे समणा पिया। ",
"thig13.2:13.1":	"न ते सं कोट्ठे ओपेन्ति, ",
"thig13.2:13.2":	"न कुम्भिं न खळोपियं; ",
"thig13.2:13.3":	"परिनिट्ठितमेसाना, ",
"thig13.2:13.4":	"तेन मे समणा पिया। ",
"thig13.2:14.1":	"न ते हिरञ्ञं गण्हन्ति, ",
"thig13.2:14.2":	"न सुवण्णं न रूपियं; ",
"thig13.2:14.3":	"पच्चुप्पन्नेन यापेन्ति, ",
"thig13.2:14.4":	"तेन मे समणा पिया। ",
"thig13.2:15.1":	"नानाकुला पब्बजिता, ",
"thig13.2:15.2":	"नानाजनपदेहि च; ",
"thig13.2:15.3":	"अञ्ञमञ्ञं पियायन्ति, ",
"thig13.2:15.4":	"तेन मे समणा पिया”। ",
"thig13.2:16.1":	"“अत्थाय वत नो भोति, ",
"thig13.2:16.2":	"कुले जातासि रोहिनी; ",
"thig13.2:16.3":	"सद्धा बुद्धे च धम्मे च, ",
"thig13.2:16.4":	"सङ्घे च तिब्बगारवा। ",
"thig13.2:17.1":	"तुवं हेतं पजानासि, ",
"thig13.2:17.2":	"पुञ्ञक्खेत्तं अनुत्तरं; ",
"thig13.2:17.3":	"अम्हम्पि एते समणा, ",
"thig13.2:17.4":	"पटिगण्हन्ति दक्खिणं। ",
"thig13.2:18.1":	"पतिट्ठितो हेत्थ यञ्ञो, ",
"thig13.2:18.2":	"विपुलो नो भविस्सति”; ",
"thig13.2:18.3":	"“सचे भायसि दुक्खस्स, ",
"thig13.2:18.4":	"सचे ते दुक्खमप्पियं। ",
"thig13.2:19.1":	"उपेहि सरणं बुद्धं, ",
"thig13.2:19.2":	"धम्मं सङ्घञ्च तादिनं; ",
"thig13.2:19.3":	"समादियाहि सीलानि, ",
"thig13.2:19.4":	"तं ते अत्थाय हेहिति”। ",
"thig13.2:20.1":	"“उपेमि सरणं बुद्धं, ",
"thig13.2:20.2":	"धम्मं सङ्घञ्च तादिनं; ",
"thig13.2:20.3":	"समादियामि सीलानि, ",
"thig13.2:20.4":	"तं मे अत्थाय हेहिति। ",
"thig13.2:21.1":	"ब्रह्मबन्धु पुरे आसिं, ",
"thig13.2:21.2":	"सो इदानिम्हि ब्राह्मणो; ",
"thig13.2:21.3":	"तेविज्जो सोत्तियो चम्हि, ",
"thig13.2:21.4":	"वेदगू चम्हि न्हातको”। ",
"thig13.2:22.1":	"… रोहिनी थेरी …। "
}	
