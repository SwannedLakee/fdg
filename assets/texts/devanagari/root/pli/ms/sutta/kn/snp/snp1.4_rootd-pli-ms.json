{	
"snp1.4:0.1":	"सुत्त निपात १।४ ",
"snp1.4:0.2":	"कसिभारद्वाजसुत्त ",
"snp1.4:1.1":	"एवं मे सुतं—",
"snp1.4:1.2":	"एकं समयं भगवा मगधेसु विहरति दक्खिणागिरिस्मिं एकनाळायं ब्राह्मणगामे। ",
"snp1.4:1.3":	"तेन खो पन समयेन कसिभारद्वाजस्स ब्राह्मणस्स पञ्चमत्तानि नङ्गलसतानि पयुत्तानि होन्ति वप्पकाले। ",
"snp1.4:1.4":	"अथ खो भगवा पुब्बण्हसमयं निवासेत्वा पत्तचीवरमादाय येन कसिभारद्वाजस्स ब्राह्मणस्स कम्मन्तो तेनुपसङ्कमि। ",
"snp1.4:1.5":	"तेन खो पन समयेन कसिभारद्वाजस्स ब्राह्मणस्स परिवेसना वत्तति। ",
"snp1.4:1.6":	"अथ खो भगवा येन परिवेसना तेनुपसङ्कमि; उपसङ्कमित्वा एकमन्तं अट्ठासि। ",
"snp1.4:2.1":	"अद्दसा खो कसिभारद्वाजो ब्राह्मणो भगवन्तं पिण्डाय ठितं। ",
"snp1.4:2.2":	"दिस्वान भगवन्तं एतदवोच: ",
"snp1.4:2.3":	"“अहं खो, समण, कसामि च वपामि च; कसित्वा च वपित्वा च भुञ्जामि। ",
"snp1.4:2.4":	"त्वम्पि, समण, कसस्सु च वपस्सु च; कसित्वा च वपित्वा च भुञ्जस्सू”ति। ",
"snp1.4:3.1":	"“अहम्पि खो, ब्राह्मण, कसामि च वपामि च; कसित्वा च वपित्वा च भुञ्जामी”ति। ",
"snp1.4:3.2":	"“न खो पन मयं पस्साम भोतो गोतमस्स युगं वा नङ्गलं वा फालं वा पाचनं वा बलीबद्दे वा। ",
"snp1.4:3.3":	"अथ च पन भवं गोतमो एवमाह: ",
"snp1.4:3.4":	"‘अहम्पि खो, ब्राह्मण, कसामि च वपामि च; कसित्वा च वपित्वा च भुञ्जामी’”ति। ",
"snp1.4:4.1":	"अथ खो कसिभारद्वाजो ब्राह्मणो भगवन्तं गाथाय अज्झभासि: ",
"snp1.4:5.1":	"“कस्सको पटिजानासि, ",
"snp1.4:5.2":	"न च पस्साम ते कसिं; ",
"snp1.4:5.3":	"कसिं नो पुच्छितो ब्रूहि, ",
"snp1.4:5.4":	"यथा जानेमु ते कसिं”। ",
"snp1.4:6.1":	"“सद्धा बीजं तपो वुट्ठि, ",
"snp1.4:6.2":	"पञ्ञा मे युगनङ्गलं; ",
"snp1.4:6.3":	"हिरी ईसा मनो योत्तं, ",
"snp1.4:6.4":	"सति मे फालपाचनं। ",
"snp1.4:7.1":	"कायगुत्तो वचीगुत्तो, ",
"snp1.4:7.2":	"आहारे उदरे यतो; ",
"snp1.4:7.3":	"सच्चं करोमि निद्दानं, ",
"snp1.4:7.4":	"सोरच्चं मे पमोचनं। ",
"snp1.4:8.1":	"वीरियं मे धुरधोरय्हं, ",
"snp1.4:8.2":	"योगक्खेमाधिवाहनं; ",
"snp1.4:8.3":	"गच्छति अनिवत्तन्तं, ",
"snp1.4:8.4":	"यत्थ गन्त्वा न सोचति। ",
"snp1.4:9.1":	"एवमेसा कसी कट्ठा, ",
"snp1.4:9.2":	"सा होति अमतप्फला; ",
"snp1.4:9.3":	"एतं कसिं कसित्वान, ",
"snp1.4:9.4":	"सब्बदुक्खा पमुच्चती”ति। ",
"snp1.4:10.1":	"अथ खो कसिभारद्वाजो ब्राह्मणो महतिया कंसपातिया पायसं वड्ढेत्वा भगवतो उपनामेसि: ",
"snp1.4:10.2":	"“भुञ्जतु भवं गोतमो पायसं। ",
"snp1.4:10.3":	"कस्सको भवं; ",
"snp1.4:10.4":	"यञ्हि भवं गोतमो अमतप्फलं कसिं कसती”ति। ",
"snp1.4:11.1":	"“गाथाभिगीतं मे अभोजनेय्यं, ",
"snp1.4:11.2":	"सम्पस्सतं ब्राह्मण नेस धम्मो; ",
"snp1.4:11.3":	"गाथाभिगीतं पनुदन्ति बुद्धा, ",
"snp1.4:11.4":	"धम्मे सती ब्राह्मण वुत्तिरेसा। ",
"snp1.4:12.1":	"अञ्ञेन च केवलिनं महेसिं, ",
"snp1.4:12.2":	"खीणासवं कुक्कुच्चवूपसन्तं; ",
"snp1.4:12.3":	"अन्नेन पानेन उपट्ठहस्सु, ",
"snp1.4:12.4":	"खेत्तं हि तं पुञ्ञपेक्खस्स होती”ति। ",
"snp1.4:13.1":	"“अथ कस्स चाहं, भो गोतम, इमं पायसं दम्मी”ति? ",
"snp1.4:13.2":	"“न ख्वाहं तं, ब्राह्मण, पस्सामि सदेवके लोके समारके सब्रह्मके सस्समणब्राह्मणिया पजाय सदेवमनुस्साय, यस्स सो पायसो भुत्तो सम्मा परिणामं गच्छेय्य, अञ्ञत्र तथागतस्स वा तथागतसावकस्स वा। ",
"snp1.4:13.3":	"तेन हि त्वं, ब्राह्मण, तं पायसं अप्पहरिते वा छड्डेहि अप्पाणके वा उदके ओपिलापेही”ति। ",
"snp1.4:14.1":	"अथ खो कसिभारद्वाजो ब्राह्मणो तं पायसं अप्पाणके उदके ओपिलापेसि। ",
"snp1.4:14.2":	"अथ खो सो पायसो उदके पक्खित्तो चिच्चिटायति चिटिचिटायति सन्धूपायति सम्पधूपायति। ",
"snp1.4:14.3":	"सेय्यथापि नाम फालो दिवसं सन्तत्तो उदके पक्खित्तो चिच्चिटायति चिटिचिटायति सन्धूपायति सम्पधूपायति; ",
"snp1.4:14.4":	"एवमेवं सो पायसो उदके पक्खित्तो चिच्चिटायति चिटिचिटायति सन्धूपायति सम्पधूपायति। ",
"snp1.4:15.1":	"अथ खो कसिभारद्वाजो ब्राह्मणो संविग्गो लोमहट्ठजातो येन भगवा तेनुपसङ्कमि; उपसङ्कमित्वा भगवतो पादेसु सिरसा निपतित्वा भगवन्तं एतदवोच: ",
"snp1.4:15.2":	"“अभिक्कन्तं, भो गोतम, अभिक्कन्तं, भो गोतम। ",
"snp1.4:15.3":	"सेय्यथापि, भो गोतम, निक्कुज्जितं वा उक्कुज्जेय्य, पटिच्छन्नं वा विवरेय्य, मूळ्हस्स वा मग्गं आचिक्खेय्य, अन्धकारे वा तेलपज्जोतं धारेय्य, ‘चक्खुमन्तो रूपानि दक्खन्ती’ति; एवमेवं भोता गोतमेन अनेकपरियायेन धम्मो पकासितो। ",
"snp1.4:15.4":	"एसाहं भवन्तं गोतमं सरणं गच्छामि धम्मञ्च भिक्खुसङ्घञ्च, ",
"snp1.4:15.5":	"लभेय्याहं भोतो गोतमस्स सन्तिके पब्बज्जं, लभेय्यं उपसम्पदन्”ति। ",
"snp1.4:16.1":	"अलत्थ खो कसिभारद्वाजो ब्राह्मणो भगवतो सन्तिके पब्बज्जं, अलत्थ उपसम्पदं। ",
"snp1.4:16.2":	"अचिरूपसम्पन्नो खो पनायस्मा भारद्वाजो एको वूपकट्ठो अप्पमत्तो आतापी पहितत्तो विहरन्तो नचिरस्सेव—यस्सत्थाय कुलपुत्ता सम्मदेव अगारस्मा अनगारियं पब्बजन्ति, तदनुत्तरं—ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहासि। ",
"snp1.4:16.3":	"“खीणा जाति, वुसितं ब्रह्मचरियं, कतं करणीयं, नापरं इत्थत्ताया”ति अब्भञ्ञासि। ",
"snp1.4:16.4":	"अञ्ञतरो च पनायस्मा भारद्वाजो अरहतं अहोसीति। ",
"snp1.4:16.5":	"कसिभारद्वाजसुत्तं चतुत्थं। "
}	
