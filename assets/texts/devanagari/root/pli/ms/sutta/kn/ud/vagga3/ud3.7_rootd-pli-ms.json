{	
"ud3.7:0.1":	"उदान ३।७ ",
"ud3.7:0.2":	"सक्कुदानसुत्त ",
"ud3.7:1.1":	"एवं मे सुतं—",
"ud3.7:1.2":	"एकं समयं भगवा राजगहे विहरति वेळुवने कलन्दकनिवापे। ",
"ud3.7:1.3":	"तेन खो पन समयेन आयस्मा महाकस्सपो पिप्पलिगुहायं विहरति, सत्ताहं एकपल्लङ्केन निसिन्नो होति अञ्ञतरं समाधिं समापज्जित्वा। ",
"ud3.7:1.4":	"अथ खो आयस्मा महाकस्सपो तस्स सत्ताहस्स अच्चयेन तम्हा समाधिम्हा वुट्ठासि। ",
"ud3.7:1.5":	"अथ खो आयस्मतो महाकस्सपस्स तम्हा समाधिम्हा वुट्ठितस्स एतदहोसि: ",
"ud3.7:1.6":	"“यन्नूनाहं राजगहं पिण्डाय पविसेय्यन्”ति। ",
"ud3.7:2.1":	"तेन खो पन समयेन पञ्चमत्तानि देवतासतानि उस्सुक्कं आपन्नानि होन्ति आयस्मतो महाकस्सपस्स पिण्डपातपटिलाभाय। ",
"ud3.7:2.2":	"अथ खो आयस्मा महाकस्सपो तानि पञ्चमत्तानि देवतासतानि पटिक्खिपित्वा पुब्बण्हसमयं निवासेत्वा पत्तचीवरमादाय राजगहं पिण्डाय पाविसि। ",
"ud3.7:2.3":	"तेन खो पन समयेन सक्को देवानमिन्दो आयस्मतो महाकस्सपस्स पिण्डपातं दातुकामो होति। ",
"ud3.7:3.2":	"पेसकारवण्णं अभिनिम्मिनित्वा तन्तं विनाति। सुजा असुरकञ्ञा तसरं पूरेति। ",
"ud3.7:3.3":	"अथ खो आयस्मा महाकस्सपो राजगहे सपदानं पिण्डाय चरमानो येन सक्कस्स देवानमिन्दस्स निवेसनं तेनुपसङ्कमि। ",
"ud3.7:3.4":	"अद्दसा खो सक्को देवानमिन्दो आयस्मन्तं महाकस्सपं दूरतोव आगच्छन्तं। ",
"ud3.7:3.5":	"दिस्वान घरा निक्खमित्वा पच्चुग्गन्त्वा हत्थतो पत्तं गहेत्वा घरं पविसित्वा घटिया ओदनं उद्धरित्वा पत्तं पूरेत्वा आयस्मतो महाकस्सपस्स अदासि। ",
"ud3.7:3.6":	"सो अहोसि पिण्डपातो अनेकसूपो अनेकब्यञ्जनो अनेकरसब्यञ्जनो। ",
"ud3.7:3.7":	"अथ खो आयस्मतो महाकस्सपस्स एतदहोसि: ",
"ud3.7:3.8":	"“को नु खो अयं सत्तो यस्सायं एवरूपो इद्धानुभावो”ति? ",
"ud3.7:3.9":	"अथ खो आयस्मतो महाकस्सपस्स एतदहोसि: ",
"ud3.7:3.10":	"“सक्को खो अयं देवानमिन्दो”ति। ",
"ud3.7:3.11":	"इति विदित्वा सक्कं देवानमिन्दं एतदवोच: ",
"ud3.7:3.12":	"“कतं खो ते इदं, कोसिय; ",
"ud3.7:3.13":	"मा पुनपि एवरूपमकासी”ति। ",
"ud3.7:3.14":	"“अम्हाकम्पि, भन्ते कस्सप, पुञ्ञेन अत्थो; ",
"ud3.7:3.15":	"अम्हाकम्पि पुञ्ञेन करणीयन्”ति। ",
"ud3.7:4.1":	"अथ खो सक्को देवानमिन्दो आयस्मन्तं महाकस्सपं अभिवादेत्वा पदक्खिणं कत्वा वेहासं अब्भुग्गन्त्वा आकासे अन्तलिक्खे तिक्खत्तुं उदानं उदानेसि: ",
"ud3.7:4.2":	"“अहो दानं परमदानं कस्सपे सुप्पतिट्ठितं। ",
"ud3.7:4.3":	"अहो दानं परमदानं कस्सपे सुप्पतिट्ठितं। ",
"ud3.7:4.4":	"अहो दानं परमदानं कस्सपे सुप्पतिट्ठितन्”ति। ",
"ud3.7:4.5":	"अस्सोसि खो भगवा दिब्बाय सोतधातुया विसुद्धाय अतिक्कन्तमानुसिकाय सक्कस्स देवानमिन्दस्स वेहासं अब्भुग्गन्त्वा आकासे अन्तलिक्खे तिक्खत्तुं उदानं उदानेन्तस्स: ",
"ud3.7:4.6":	"“अहो दानं परमदानं कस्सपे सुप्पतिट्ठितं। ",
"ud3.7:4.7":	"अहो दानं परमदानं कस्सपे सुप्पतिट्ठितं। ",
"ud3.7:4.8":	"अहो दानं परमदानं कस्सपे सुप्पतिट्ठितन्”ति। ",
"ud3.7:5.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud3.7:6.1":	"“पिण्डपातिकस्स भिक्खुनो, ",
"ud3.7:6.2":	"अत्तभरस्स अनञ्ञपोसिनो; ",
"ud3.7:6.3":	"देवा पिहयन्ति तादिनो, ",
"ud3.7:6.4":	"उपसन्तस्स सदा सतीमतो”ति। ",
"ud3.7:6.5":	"सत्तमं। "
}	
