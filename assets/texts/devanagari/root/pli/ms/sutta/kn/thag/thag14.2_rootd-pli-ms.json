{	
"thag14.2:0.1":	"थेरगाथा १४।२ ",
"thag14.2:0.2":	"चुद्दसकनिपात ",
"thag14.2:0.3":	"पठमवग्ग ",
"thag14.2:0.4":	"गोदत्तत्थेरगाथा ",
"thag14.2:1.1":	"“यथापि भद्दो आजञ्ञो, ",
"thag14.2:1.2":	"धुरे युत्तो धुरस्सहो; ",
"thag14.2:1.3":	"मथितो अतिभारेन, ",
"thag14.2:1.4":	"संयुगं नातिवत्तति। ",
"thag14.2:2.1":	"एवं पञ्ञाय ये तित्ता, ",
"thag14.2:2.2":	"समुद्दो वारिना यथा; ",
"thag14.2:2.3":	"न परे अतिमञ्ञन्ति, ",
"thag14.2:2.4":	"अरियधम्मोव पाणिनं। ",
"thag14.2:3.1":	"काले कालवसं पत्ता, ",
"thag14.2:3.2":	"भवाभववसं गता; ",
"thag14.2:3.3":	"नरा दुक्खं निगच्छन्ति, ",
"thag14.2:3.4":	"तेध सोचन्ति माणवा। ",
"thag14.2:4.1":	"उन्नता सुखधम्मेन, ",
"thag14.2:4.2":	"दुक्खधम्मेन चोनता; ",
"thag14.2:4.3":	"द्वयेन बाला हञ्ञन्ति, ",
"thag14.2:4.4":	"यथाभूतं अदस्सिनो। ",
"thag14.2:5.1":	"ये च दुक्खे सुखस्मिञ्च, ",
"thag14.2:5.2":	"मज्झे सिब्बिनिमच्चगू; ",
"thag14.2:5.3":	"ठिता ते इन्दखीलोव, ",
"thag14.2:5.4":	"न ते उन्नतओनता। ",
"thag14.2:6.1":	"न हेव लाभे नालाभे, ",
"thag14.2:6.2":	"न यसे न च कित्तिया; ",
"thag14.2:6.3":	"न निन्दायं पसंसाय, ",
"thag14.2:6.4":	"न ते दुक्खे सुखम्हि च। ",
"thag14.2:7.1":	"सब्बत्थ ते न लिम्पन्ति, ",
"thag14.2:7.2":	"उदबिन्दुव पोक्खरे; ",
"thag14.2:7.3":	"सब्बत्थ सुखिता धीरा, ",
"thag14.2:7.4":	"सब्बत्थ अपराजिता। ",
"thag14.2:8.1":	"धम्मेन च अलाभो यो, ",
"thag14.2:8.2":	"यो च लाभो अधम्मिको; ",
"thag14.2:8.3":	"अलाभो धम्मिको सेय्यो, ",
"thag14.2:8.4":	"यञ्चे लाभो अधम्मिको। ",
"thag14.2:9.1":	"यसो च अप्पबुद्धीनं, ",
"thag14.2:9.2":	"विञ्ञूनं अयसो च यो; ",
"thag14.2:9.3":	"अयसोव सेय्यो विञ्ञूनं, ",
"thag14.2:9.4":	"न यसो अप्पबुद्धिनं। ",
"thag14.2:10.1":	"दुम्मेधेहि पसंसा च, ",
"thag14.2:10.2":	"विञ्ञूहि गरहा च या; ",
"thag14.2:10.3":	"गरहाव सेय्यो विञ्ञूहि, ",
"thag14.2:10.4":	"यञ्चे बालप्पसंसना। ",
"thag14.2:11.1":	"सुखञ्च काममयिकं, ",
"thag14.2:11.2":	"दुक्खञ्च पविवेकियं; ",
"thag14.2:11.3":	"पविवेकदुक्खं सेय्यो, ",
"thag14.2:11.4":	"यञ्चे काममयं सुखं। ",
"thag14.2:12.1":	"जीवितञ्च अधम्मेन, ",
"thag14.2:12.2":	"धम्मेन मरणञ्च यं; ",
"thag14.2:12.3":	"मरणं धम्मिकं सेय्यो, ",
"thag14.2:12.4":	"यञ्चे जीवे अधम्मिकं। ",
"thag14.2:13.1":	"कामकोपप्पहीना ये, ",
"thag14.2:13.2":	"सन्तचित्ता भवाभवे; ",
"thag14.2:13.3":	"चरन्ति लोके असिता, ",
"thag14.2:13.4":	"नत्थि तेसं पियापियं। ",
"thag14.2:14.1":	"भावयित्वान बोज्झङ्गे, ",
"thag14.2:14.2":	"इन्द्रियानि बलानि च; ",
"thag14.2:14.3":	"पप्पुय्य परमं सन्तिं, ",
"thag14.2:14.4":	"परिनिब्बन्तिनासवा”ति। ",
"thag14.2:14.5":	"… गोदत्तो थेरो … ",
"thag14.2:14.6":	"चुद्दसकनिपातो निट्ठितो। ",
"thag14.2:15.0":	"तत्रुद्दानं ",
"thag14.2:15.1":	"रेवतो चेव गोदत्तो, ",
"thag14.2:15.2":	"थेरा द्वे ते महिद्धिका; ",
"thag14.2:15.3":	"चुद्दसम्हि निपातम्हि, ",
"thag14.2:15.4":	"गाथायो अट्ठवीसतीति। "
}	
