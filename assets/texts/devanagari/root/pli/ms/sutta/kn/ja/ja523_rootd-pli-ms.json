{	
"ja523:0.1":	"जातक ",
"ja523:0.2":	"चत्तालीसनिपात ",
"ja523:0.3":	"तेसकुणवग्ग ",
"ja523:0.4":	"३। अलम्बुसाजातक ",
"ja523:1.1":	"अथ ब्रवि ब्रहा इन्दो, ",
"ja523:1.2":	"वत्रभू जयतं पिता; ",
"ja523:1.3":	"देवकञ्ञं पराभेत्वा, ",
"ja523:1.4":	"सुधम्मायं अलम्बुसं। ",
"ja523:2.1":	"“मिस्से देवा तं याचन्ति, ",
"ja523:2.2":	"तावतिंसा सैन्दका; ",
"ja523:2.3":	"इसिप्पलोभने गच्छ, ",
"ja523:2.4":	"इसिसिङ्गं अलम्बुसे। ",
"ja523:3.1":	"पुरायं अम्हे अच्चेति, ",
"ja523:3.2":	"वत्तवा ब्रह्मचरियवा; ",
"ja523:3.3":	"निब्बानाभिरतो वुद्धो, ",
"ja523:3.4":	"तस्स मग्गानि आवर”। ",
"ja523:4.1":	"“देवराज किमेव त्वं, ",
"ja523:4.2":	"ममेव तुवं सिक्खसि; ",
"ja523:4.3":	"इसिप्पलोभने गच्छ, ",
"ja523:4.4":	"सन्ति अञ्ञापि अच्छरा। ",
"ja523:5.1":	"मादिसियो पवरा चेव, ",
"ja523:5.2":	"असोके नन्दने वने; ",
"ja523:5.3":	"तासम्पि होतु परियायो, ",
"ja523:5.4":	"तापि यन्तु पलोभना”। ",
"ja523:6.1":	"“अद्धा हि सच्चं भणसि, ",
"ja523:6.2":	"सन्ति अञ्ञापि अच्छरा; ",
"ja523:6.3":	"तादिसियो पवरा चेव, ",
"ja523:6.4":	"असोके नन्दने वने। ",
"ja523:7.1":	"न ता एवं पजानन्ति, ",
"ja523:7.2":	"पारिचरियं पुमं गता; ",
"ja523:7.3":	"यादिसं त्वं पजानासि, ",
"ja523:7.4":	"नारि सब्बङ्गसोभने। ",
"ja523:8.1":	"त्वमेव गच्छ कल्याणि, ",
"ja523:8.2":	"इत्थीनं पवरा चसि; ",
"ja523:8.3":	"तवेव वण्णरूपेन, ",
"ja523:8.4":	"सवसमानयिस्ससि”। ",
"ja523:9.1":	"“न वाहं न गमिस्सामि, ",
"ja523:9.2":	"देवराजेन पेसिता; ",
"ja523:9.3":	"विभेमि चेतं आसादुं, ",
"ja523:9.4":	"उग्गतेजो हि ब्राह्मणो। ",
"ja523:10.1":	"अनेके निरयं पत्ता, ",
"ja523:10.2":	"इसिमासादिया जना; ",
"ja523:10.3":	"आपन्ना मोहसंसारं, ",
"ja523:10.4":	"तस्मा लोमानि हंसये”। ",
"ja523:11.1":	"इदं वत्वान पक्कामि, ",
"ja523:11.2":	"अच्छरा कामवण्णिनी; ",
"ja523:11.3":	"मिस्सा मिस्सितुमिच्छन्ती, ",
"ja523:11.4":	"इसिसिङ्गं अलम्बुसा। ",
"ja523:12.1":	"सा च तं वनमोगय्ह, ",
"ja523:12.2":	"इसिसिङ्गेन रक्खितं; ",
"ja523:12.3":	"बिम्बजालकसञ्छन्नं, ",
"ja523:12.4":	"समन्ता अद्धयोजनं। ",
"ja523:13.1":	"पातोव पातरासम्हि, ",
"ja523:13.2":	"उदण्हसमयं पति; ",
"ja523:13.3":	"अग्गिट्ठं परिमज्जन्तं, ",
"ja523:13.4":	"इसिसिङ्गं उपागमि। ",
"ja523:14.1":	"“का नु विज्जुरिवाभासि, ",
"ja523:14.2":	"ओसधी विय तारका; ",
"ja523:14.3":	"विचित्तहत्थाभरणा, ",
"ja523:14.4":	"आमुत्तमणिकुण्डला। ",
"ja523:15.1":	"आदिच्चवण्णसङ्कासा, ",
"ja523:15.2":	"हेमचन्दनगन्धिनी; ",
"ja523:15.3":	"सञ्ञतूरू महामाया, ",
"ja523:15.4":	"कुमारी चारुदस्सना। ",
"ja523:16.1":	"विलग्गा मुदुका सुद्धा, ",
"ja523:16.2":	"पादा ते सुप्पतिट्ठिता; ",
"ja523:16.3":	"गमना कामनीया ते, ",
"ja523:16.4":	"हरन्तियेव मे मनो। ",
"ja523:17.1":	"अनुपुब्बाव ते ऊरू, ",
"ja523:17.2":	"नागनाससमूपमा; ",
"ja523:17.3":	"विमट्ठा तुय्हं सुस्सोणी, ",
"ja523:17.4":	"अक्खस्स फलकं यथा। ",
"ja523:18.1":	"उप्पलस्सेव किञ्जक्खा, ",
"ja523:18.2":	"नाभि ते साधु सण्ठिता; ",
"ja523:18.3":	"पूरा कण्हञ्जनस्सेव, ",
"ja523:18.4":	"दूरतो पटिदिस्सति। ",
"ja523:19.1":	"दुविधा जाता उरजा, ",
"ja523:19.2":	"अवण्टा साधुपच्चुदा; ",
"ja523:19.3":	"पयोधरा अपतिता, ",
"ja523:19.4":	"अड्ढलाबुसमा थना। ",
"ja523:20.1":	"दीघा कम्बुतलाभासा, ",
"ja523:20.2":	"गीवा एणेय्यका यथा; ",
"ja523:20.3":	"पण्डरावरणा वग्गु, ",
"ja523:20.4":	"चतुत्थमनसन्निभा। ",
"ja523:21.1":	"उद्धग्गा च अधग्गा च, ",
"ja523:21.2":	"दुमग्गपरिमज्जिता; ",
"ja523:21.3":	"दुविजा नेलसम्भूता, ",
"ja523:21.4":	"दन्ता तव सुदस्सना। ",
"ja523:22.1":	"अपण्डरा लोहितन्ता, ",
"ja523:22.2":	"जिञ्जूकफलसन्निभा; ",
"ja523:22.3":	"आयता च विसाला च, ",
"ja523:22.4":	"नेत्ता तव सुदस्सना। ",
"ja523:23.1":	"नातिदीघा सुसम्मट्ठा, ",
"ja523:23.2":	"कनकब्या समोचिता; ",
"ja523:23.3":	"उत्तमङ्गरुहा तुय्हं, ",
"ja523:23.4":	"केसा चन्दनगन्धिका। ",
"ja523:24.1":	"यावता कसिगोरक्खा, ",
"ja523:24.2":	"वाणिजानं च या गति; ",
"ja523:24.3":	"इसीनञ्च परक्कन्तं, ",
"ja523:24.4":	"सञ्ञतानं तपस्सिनं। ",
"ja523:25.1":	"न ते समसमं पस्से, ",
"ja523:25.2":	"अस्मिं पथविमण्डले; ",
"ja523:25.3":	"को वा त्वं कस्स वा पुत्तो, ",
"ja523:25.4":	"कथं जानेमु तं मयं”। ",
"ja523:26.1":	"“न पञ्हकालो भद्दन्ते, ",
"ja523:26.2":	"कस्सपेवं गते सति; ",
"ja523:26.3":	"एहि सम्म रमिस्साम, ",
"ja523:26.4":	"उभो अस्माकमस्समे; ",
"ja523:26.5":	"एहि तं उपगूहिस्सं, ",
"ja523:26.6":	"रतीनं कुसलो भव”। ",
"ja523:27.1":	"इदं वत्वान पक्कामि, ",
"ja523:27.2":	"अच्छरा कामवण्णिनी; ",
"ja523:27.3":	"मिस्सा मिस्सितुमिच्छन्ती, ",
"ja523:27.4":	"इसिसिङ्गं अलम्बुसा। ",
"ja523:28.1":	"सो च वेगेन निक्खम्म, ",
"ja523:28.2":	"छेत्वा दन्धपरक्कमं; ",
"ja523:28.3":	"तमुत्तमासु वेणीसु, ",
"ja523:28.4":	"अज्झप्पत्तो परामसि। ",
"ja523:29.1":	"तमुदावत्त कल्याणी, ",
"ja523:29.2":	"पलिस्सजि सुसोभना; ",
"ja523:29.3":	"चवितम्हि ब्रह्मचरिया, ",
"ja523:29.4":	"यथा तं अथ तोसिता। ",
"ja523:30.1":	"मनसा अगमा इन्दं, ",
"ja523:30.2":	"वसन्तं नन्दने वने; ",
"ja523:30.3":	"तस्सा सङ्कप्पमञ्ञाय, ",
"ja523:30.4":	"मघवा देवकुञ्जरो। ",
"ja523:31.1":	"पल्लङ्कं पहिणी खिप्पं, ",
"ja523:31.2":	"सोवण्णं सोपवाहनं; ",
"ja523:31.3":	"सौत्तरच्छदपञ्ञासं, ",
"ja523:31.4":	"सहस्सपटियत्थतं। ",
"ja523:32.1":	"तमेनं तत्थ धारेसि, ",
"ja523:32.2":	"उरे कत्वान सोभना; ",
"ja523:32.3":	"यथा एकमुहुत्तंव, ",
"ja523:32.4":	"तीणि वस्सानि धारयि। ",
"ja523:33.1":	"विमदो तीहि वस्सेहि, ",
"ja523:33.2":	"पबुज्झित्वान ब्राह्मणो; ",
"ja523:33.3":	"अद्दसासि हरितरुक्खे, ",
"ja523:33.4":	"समन्ता अग्गियायनं। ",
"ja523:34.1":	"नवपत्तवनं फुल्लं, ",
"ja523:34.2":	"कोकिलग्गणघोसितं; ",
"ja523:34.3":	"समन्ता पविलोकेत्वा, ",
"ja523:34.4":	"रुदं अस्सूनि वत्तयि। ",
"ja523:35.1":	"“न जुहे न जपे मन्ते, ",
"ja523:35.2":	"अग्गिहुत्तं पहापितं; ",
"ja523:35.3":	"को नु मे पारिचरियाय, ",
"ja523:35.4":	"पुब्बे चित्तं पलोभयि। ",
"ja523:36.1":	"अरञ्ञे मे विहरतो, ",
"ja523:36.2":	"यो मे तेजा ह सम्भुतं; ",
"ja523:36.3":	"नानारत्नपरिपूरं, ",
"ja523:36.4":	"नावंव गण्हि अण्णवे”। ",
"ja523:37.1":	"“अहं ते पारिचरियाय, ",
"ja523:37.2":	"देवराजेन पेसिता; ",
"ja523:37.3":	"अवधिं चित्तं चित्तेन, ",
"ja523:37.4":	"पमादो त्वं न बुज्झसि”। ",
"ja523:38.1":	"“इमानि किर मं तातो, ",
"ja523:38.2":	"कस्सपो अनुसासति; ",
"ja523:38.3":	"कमलासदिसित्थियो, ",
"ja523:38.4":	"तायो बुज्झेसि माणव। ",
"ja523:39.1":	"उरेगण्डायो बुज्झेसि, ",
"ja523:39.2":	"तायो बुज्झेसि माणव; ",
"ja523:39.3":	"इच्चानुसासि मं तातो, ",
"ja523:39.4":	"यथा मं अनुकम्पको। ",
"ja523:40.1":	"तस्साहं वचनं नाकं, ",
"ja523:40.2":	"पितु वुद्धस्स सासनं; ",
"ja523:40.3":	"अरञ्ञे निम्मनुस्सम्हि, ",
"ja523:40.4":	"स्वज्ज झायामि एकको। ",
"ja523:41.1":	"सोहं तथा करिस्सामि, ",
"ja523:41.2":	"धिरत्थु जीवितेन मे; ",
"ja523:41.3":	"पुन वा तादिसो हेस्सं, ",
"ja523:41.4":	"मरणं मे भविस्सति”। ",
"ja523:42.1":	"तस्स तेजं वीरियञ्च, ",
"ja523:42.2":	"धितिं ञत्वा अवट्ठितं; ",
"ja523:42.3":	"सिरसा अग्गही पादे, ",
"ja523:42.4":	"इसिसिङ्गं अलम्बुसा। ",
"ja523:43.1":	"“मा मे कुज्झ महावीर, ",
"ja523:43.2":	"मा मे कुज्झ महाइसे; ",
"ja523:43.3":	"महा अत्थो मया चिण्णो, ",
"ja523:43.4":	"तिदसानं यसस्सिनं; ",
"ja523:43.5":	"तया सङ्कम्पितं आसि, ",
"ja523:43.6":	"सब्बं देवपुरं तदा”। ",
"ja523:44.1":	"“तावतिंसा च ये देवा, ",
"ja523:44.2":	"तिदसानञ्च वासवो; ",
"ja523:44.3":	"त्वञ्च भद्दे सुखी होहि, ",
"ja523:44.4":	"गच्छ कञ्ञे यथासुखं”। ",
"ja523:45.1":	"तस्स पादे गहेत्वान, ",
"ja523:45.2":	"कत्वा च नं पदक्खिणं; ",
"ja523:45.3":	"अञ्जलिं पग्गहेत्वान, ",
"ja523:45.4":	"तम्हा ठाना अपक्कमि। ",
"ja523:46.1":	"यो च तस्सासि पल्लङ्को, ",
"ja523:46.2":	"सोवण्णो सोपवाहनो; ",
"ja523:46.3":	"सौत्तरच्छदपञ्ञासो, ",
"ja523:46.4":	"सहस्सपटियत्थतो; ",
"ja523:46.5":	"तमेव पल्लङ्कमारुय्ह, ",
"ja523:46.6":	"अगा देवान सन्तिके। ",
"ja523:47.1":	"तमोक्कमिव आयन्तिं, ",
"ja523:47.2":	"जलन्तिं विज्जुतं यथा; ",
"ja523:47.3":	"पतीतो सुमनो वित्तो, ",
"ja523:47.4":	"देविन्दो अददा वरं। ",
"ja523:48.1":	"“वरञ्चे मे अदो सक्क, ",
"ja523:48.2":	"सब्बभूतानमिस्सर; ",
"ja523:48.3":	"निसिप्पलोभिका गच्छे, ",
"ja523:48.4":	"एतं सक्क वरं वरे”ति। ",
"ja523:49.1":	"अलम्बुसाजातकं ततियं। "
}	
