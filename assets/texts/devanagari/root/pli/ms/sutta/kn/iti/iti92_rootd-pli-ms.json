{	
"iti92:0.1":	"इतिवुत्तक ९२ ",
"iti92:0.2":	"तिकनिपात ",
"iti92:0.3":	"पञ्चमवग्ग ",
"iti92:0.4":	"सङ्घाटिकण्णसुत्त ",
"iti92:1.1":	"वुत्तञ्हेतं भगवता वुत्तमरहताति मे सुतं: ",
"iti92:2.1":	"“सङ्घाटिकण्णे चेपि, भिक्खवे, भिक्खु गहेत्वा पिट्ठितो पिट्ठितो अनुबन्धो अस्स पादे पादं निक्खिपन्तो, ",
"iti92:2.2":	"सो च होति अभिज्झालु कामेसु तिब्बसारागो ब्यापन्नचित्तो पदुट्ठमनसङ्कप्पो मुट्ठस्सति असम्पजानो असमाहितो विब्भन्तचित्तो पाकतिन्द्रियो; ",
"iti92:2.3":	"अथ खो सो आरकाव मय्हं, अहञ्च तस्स। ",
"iti92:2.4":	"तं किस्स हेतु? ",
"iti92:2.5":	"धम्मञ्हि सो, भिक्खवे, भिक्खु न पस्सति। ",
"iti92:2.6":	"धम्मं अपस्सन्तो न मं पस्सति। ",
"iti92:3.1":	"योजनसते चेपि सो, भिक्खवे, भिक्खु विहरेय्य। ",
"iti92:3.2":	"सो च होति अनभिज्झालु कामेसु न तिब्बसारागो अब्यापन्नचित्तो अपदुट्ठमनसङ्कप्पो उपट्ठितस्सति सम्पजानो समाहितो एकग्गचित्तो संवुतिन्द्रियो; ",
"iti92:3.3":	"अथ खो सो सन्तिकेव मय्हं, अहञ्च तस्स। ",
"iti92:3.4":	"तं किस्स हेतु? ",
"iti92:3.5":	"धम्मञ्हि सो, भिक्खवे, भिक्खु पस्सति; ",
"iti92:3.6":	"धम्मं पस्सन्तो मं पस्सती”ति। ",
"iti92:3.7":	"एतमत्थं भगवा अवोच। ",
"iti92:3.8":	"तत्थेतं इति वुच्चति: ",
"iti92:4.1":	"“अनुबन्धोपि चे अस्स, ",
"iti92:4.2":	"महिच्छो च विघातवा; ",
"iti92:4.3":	"एजानुगो अनेजस्स, ",
"iti92:4.4":	"निब्बुतस्स अनिब्बुतो; ",
"iti92:4.5":	"गिद्धो सो वीतगेधस्स, ",
"iti92:4.6":	"पस्स यावञ्च आरका। ",
"iti92:5.1":	"यो च धम्ममभिञ्ञाय, ",
"iti92:5.2":	"धम्ममञ्ञाय पण्डितो; ",
"iti92:5.3":	"रहदोव निवाते च, ",
"iti92:5.4":	"अनेजो वूपसम्मति। ",
"iti92:6.1":	"अनेजो सो अनेजस्स, ",
"iti92:6.2":	"निब्बुतस्स च निब्बुतो; ",
"iti92:6.3":	"अगिद्धो वीतगेधस्स, ",
"iti92:6.4":	"पस्स यावञ्च सन्तिके”ति। ",
"iti92:7.1":	"अयम्पि अत्थो वुत्तो भगवता, इति मे सुतन्ति। ",
"iti92:7.2":	"ततियं। "
}	
