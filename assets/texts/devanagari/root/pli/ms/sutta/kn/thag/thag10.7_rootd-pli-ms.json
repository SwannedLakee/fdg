{	
"thag10.7:0.1":	"थेरगाथा १०।७ ",
"thag10.7:0.2":	"दसकनिपात ",
"thag10.7:0.3":	"पठमवग्ग ",
"thag10.7:0.4":	"(अपर) गोतमत्थेरगाथा ",
"thag10.7:1.1":	"“विजानेय्य सकं अत्थं, ",
"thag10.7:1.2":	"अवलोकेय्याथ पावचनं; ",
"thag10.7:1.3":	"यञ्चेत्थ अस्स पतिरूपं, ",
"thag10.7:1.4":	"सामञ्ञं अज्झुपगतस्स। ",
"thag10.7:2.1":	"मित्तं इध च कल्याणं, ",
"thag10.7:2.2":	"सिक्खा विपुलं समादानं; ",
"thag10.7:2.3":	"सुस्सूसा च गरूनं, ",
"thag10.7:2.4":	"एतं समणस्स पतिरूपं। ",
"thag10.7:3.1":	"बुद्धेसु सगारवता, ",
"thag10.7:3.2":	"धम्मे अपचिति यथाभूतं; ",
"thag10.7:3.3":	"सङ्घे च चित्तिकारो, ",
"thag10.7:3.4":	"एतं समणस्स पतिरूपं। ",
"thag10.7:4.1":	"आचारगोचरे युत्तो, ",
"thag10.7:4.2":	"आजीवो सोधितो अगारय्हो; ",
"thag10.7:4.3":	"चित्तस्स च सण्ठपनं, ",
"thag10.7:4.4":	"एतं समणस्स पतिरूपं। ",
"thag10.7:5.1":	"चारित्तं अथ वारित्तं, ",
"thag10.7:5.2":	"इरियापथियं पसादनियं; ",
"thag10.7:5.3":	"अधिचित्ते च आयोगो, ",
"thag10.7:5.4":	"एतं समणस्स पतिरूपं। ",
"thag10.7:6.1":	"आरञ्ञकानि सेनासनानि, ",
"thag10.7:6.2":	"पन्तानि अप्पसद्दानि; ",
"thag10.7:6.3":	"भजितब्बानि मुनिना, ",
"thag10.7:6.4":	"एतं समणस्स पतिरूपं। ",
"thag10.7:7.1":	"सीलञ्च बाहुसच्चञ्च, ",
"thag10.7:7.2":	"धम्मानं पविचयो यथाभूतं; ",
"thag10.7:7.3":	"सच्चानं अभिसमयो, ",
"thag10.7:7.4":	"एतं समणस्स पतिरूपं। ",
"thag10.7:8.1":	"भावेय्य च अनिच्चन्ति, ",
"thag10.7:8.2":	"अनत्तसञ्ञं असुभसञ्ञञ्च; ",
"thag10.7:8.3":	"लोकम्हि च अनभिरतिं, ",
"thag10.7:8.4":	"एतं समणस्स पतिरूपं। ",
"thag10.7:9.1":	"भावेय्य च बोज्झङ्गे, ",
"thag10.7:9.2":	"इद्धिपादानि इन्द्रियानि बलानि; ",
"thag10.7:9.3":	"अट्ठङ्गमग्गमरियं, ",
"thag10.7:9.4":	"एतं समणस्स पतिरूपं। ",
"thag10.7:10.1":	"तण्हं पजहेय्य मुनि, ",
"thag10.7:10.2":	"समूलके आसवे पदालेय्य; ",
"thag10.7:10.3":	"विहरेय्य विप्पमुत्तो, ",
"thag10.7:10.4":	"एतं समणस्स पतिरूपन्”ति। ",
"thag10.7:10.5":	"… गोतमो थेरो … ",
"thag10.7:10.6":	"दसकनिपातो निट्ठितो। ",
"thag10.7:11.0":	"तत्रुद्दानं ",
"thag10.7:11.1":	"काळुदायी च सो थेरो, ",
"thag10.7:11.2":	"एकविहारी च कप्पिनो; ",
"thag10.7:11.3":	"चूळपन्थको कप्पो च, ",
"thag10.7:11.4":	"उपसेनो च गोतमो; ",
"thag10.7:11.5":	"सत्तिमे दसके थेरा, ",
"thag10.7:11.6":	"गाथायो चेत्थ सत्ततीति। "
}	
