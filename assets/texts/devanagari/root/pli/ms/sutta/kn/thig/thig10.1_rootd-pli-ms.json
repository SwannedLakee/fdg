{	
"thig10.1:0.1":	"थेरीगाथा १०।१ ",
"thig10.1:0.2":	"एकादसकनिपात ",
"thig10.1:0.3":	"किसागोतमीथेरीगाथा ",
"thig10.1:1.1":	"“कल्याणमित्तता मुनिना, ",
"thig10.1:1.2":	"लोकं आदिस्स वण्णिता; ",
"thig10.1:1.3":	"कल्याणमित्ते भजमानो, ",
"thig10.1:1.4":	"अपि बालो पण्डितो अस्स। ",
"thig10.1:2.1":	"भजितब्बा सप्पुरिसा, ",
"thig10.1:2.2":	"पञ्ञा तथा वड्ढति भजन्तानं; ",
"thig10.1:2.3":	"भजमानो सप्पुरिसे, ",
"thig10.1:2.4":	"सब्बेहिपि दुक्खेहि पमुच्चेय्य। ",
"thig10.1:3.1":	"दुक्खञ्च विजानेय्य, ",
"thig10.1:3.2":	"दुक्खस्स च समुदयं निरोधं; ",
"thig10.1:3.3":	"अट्ठङ्गिकञ्च मग्गं, ",
"thig10.1:3.4":	"चत्तारिपि अरियसच्चानि”। ",
"thig10.1:4.1":	"“दुक्खो इत्थिभावो, ",
"thig10.1:4.2":	"अक्खातो पुरिसदम्मसारथिना; ",
"thig10.1:4.3":	"सपत्तिकम्पि हि दुक्खं, ",
"thig10.1:4.4":	"अप्पेकच्चा सकिं विजातायो। ",
"thig10.1:5.1":	"गलके अपि कन्तन्ति, ",
"thig10.1:5.2":	"सुखुमालिनियो विसानि खादन्ति; ",
"thig10.1:5.3":	"जनमारकमज्झगता, ",
"thig10.1:5.4":	"उभोपि ब्यसनानि अनुभोन्ति”। ",
"thig10.1:6.1":	"“उपविजञ्ञा गच्छन्ती, ",
"thig10.1:6.2":	"अद्दसाहं पतिं मतं; ",
"thig10.1:6.3":	"पन्थम्हि विजायित्वान, ",
"thig10.1:6.4":	"अप्पत्ताव सकं घरं। ",
"thig10.1:7.1":	"द्वे पुत्ता कालकता, ",
"thig10.1:7.2":	"पती च पन्थे मतो कपणिकाय; ",
"thig10.1:7.3":	"माता पिता च भाता, ",
"thig10.1:7.4":	"डय्हन्ति च एकचितकायं”। ",
"thig10.1:8.1":	"“खीणकुलीने कपणे, ",
"thig10.1:8.2":	"अनुभूतं ते दुखं अपरिमाणं; ",
"thig10.1:8.3":	"अस्सू च ते पवत्तं, ",
"thig10.1:8.4":	"बहूनि च जातिसहस्सानि। ",
"thig10.1:9.1":	"वसिता सुसानमज्झे, ",
"thig10.1:9.2":	"अथोपि खादितानि पुत्तमंसानि; ",
"thig10.1:9.3":	"हतकुलिका सब्बगरहिता, ",
"thig10.1:9.4":	"मतपतिका अमतमधिगच्छिं। ",
"thig10.1:10.1":	"भावितो मे मग्गो, ",
"thig10.1:10.2":	"अरियो अट्ठङ्गिको अमतगामी; ",
"thig10.1:10.3":	"निब्बानं सच्छिकतं, ",
"thig10.1:10.4":	"धम्मादासं अवेक्खिंहं। ",
"thig10.1:11.1":	"अहमम्हि कन्तसल्ला, ",
"thig10.1:11.2":	"ओहितभारा कतञ्हि करणीयं; ",
"thig10.1:11.3":	"किसा गोतमी थेरी, ",
"thig10.1:11.4":	"विमुत्तचित्ता इमं भणी”ति। ",
"thig10.1:12.1":	"… किसा गोतमी थेरी …। ",
"thig10.1:13.1":	"एकादसकनिपातो निट्ठितो। "
}	
