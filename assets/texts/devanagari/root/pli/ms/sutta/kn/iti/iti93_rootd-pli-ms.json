{	
"iti93:0.1":	"इतिवुत्तक ९३ ",
"iti93:0.2":	"तिकनिपात ",
"iti93:0.3":	"पञ्चमवग्ग ",
"iti93:0.4":	"अग्गिसुत्त ",
"iti93:1.1":	"वुत्तञ्हेतं भगवता वुत्तमरहताति मे सुतं: ",
"iti93:2.1":	"“तयोमे, भिक्खवे, अग्गी। ",
"iti93:2.2":	"कतमे तयो? ",
"iti93:2.3":	"रागग्गि, दोसग्गि, मोहग्गि—",
"iti93:2.4":	"इमे खो, भिक्खवे, तयो अग्गी”ति। ",
"iti93:2.5":	"एतमत्थं भगवा अवोच। ",
"iti93:2.6":	"तत्थेतं इति वुच्चति: ",
"iti93:3.1":	"“रागग्गि दहति मच्चे, ",
"iti93:3.2":	"रत्ते कामेसु मुच्छिते; ",
"iti93:3.3":	"दोसग्गि पन ब्यापन्ने, ",
"iti93:3.4":	"नरे पाणातिपातिनो। ",
"iti93:4.1":	"मोहग्गि पन सम्मूळ्हे, ",
"iti93:4.2":	"अरियधम्मे अकोविदे; ",
"iti93:4.3":	"एते अग्गी अजानन्ता, ",
"iti93:4.4":	"सक्कायाभिरता पजा। ",
"iti93:5.1":	"ते वड्ढयन्ति निरयं, ",
"iti93:5.2":	"तिरच्छानञ्च योनियो; ",
"iti93:5.3":	"असुरं पेत्तिविसयं, ",
"iti93:5.4":	"अमुत्ता मारबन्धना। ",
"iti93:6.1":	"ये च रत्तिन्दिवा युत्ता, ",
"iti93:6.2":	"सम्मासम्बुद्धसासने; ",
"iti93:6.3":	"ते निब्बापेन्ति रागग्गिं, ",
"iti93:6.4":	"निच्चं असुभसञ्ञिनो। ",
"iti93:7.1":	"दोसग्गिं पन मेत्ताय, ",
"iti93:7.2":	"निब्बापेन्ति नरुत्तमा; ",
"iti93:7.3":	"मोहग्गिं पन पञ्ञाय, ",
"iti93:7.4":	"यायं निब्बेधगामिनी। ",
"iti93:8.1":	"ते निब्बापेत्वा निपका, ",
"iti93:8.2":	"रत्तिन्दिवमतन्दिता; ",
"iti93:8.3":	"असेसं परिनिब्बन्ति, ",
"iti93:8.4":	"असेसं दुक्खमच्चगुं। ",
"iti93:9.1":	"अरियद्दसा वेदगुनो, ",
"iti93:9.2":	"सम्मदञ्ञाय पण्डिता; ",
"iti93:9.3":	"जातिक्खयमभिञ्ञाय, ",
"iti93:9.4":	"नागच्छन्ति पुनब्भवन्”ति। ",
"iti93:10.1":	"अयम्पि अत्थो वुत्तो भगवता, इति मे सुतन्ति। ",
"iti93:10.2":	"चतुत्थं। "
}	
