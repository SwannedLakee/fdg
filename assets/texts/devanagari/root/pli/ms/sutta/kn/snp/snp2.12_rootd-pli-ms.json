{	
"snp2.12:0.1":	"सुत्त निपात २।१२ ",
"snp2.12:0.2":	"निग्रोधकप्प (वङ्गीस) सुत्त ",
"snp2.12:1.1":	"एवं मे सुतं—",
"snp2.12:1.2":	"एकं समयं भगवा आळवियं विहरति अग्गाळवे चेतिये। ",
"snp2.12:1.3":	"तेन खो पन समयेन आयस्मतो वङ्गीसस्स उपज्झायो निग्रोधकप्पो नाम थेरो अग्गाळवे चेतिये अचिरपरिनिब्बुतो होति। ",
"snp2.12:1.4":	"अथ खो आयस्मतो वङ्गीसस्स रहोगतस्स पटिसल्लीनस्स एवं चेतसो परिवितक्को उदपादि—",
"snp2.12:1.5":	"परिनिब्बुतो नु खो मे उपज्झायो उदाहु नो परिनिब्बुतोति? ",
"snp2.12:1.6":	"अथ खो आयस्मा वङ्गीसो सायन्हसमयं पटिसल्लाना वुट्ठितो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा वङ्गीसो भगवन्तं एतदवोच—",
"snp2.12:1.7":	"इध मय्हं, भन्ते, रहोगतस्स पटिसल्लीनस्स एवं चेतसो परिवितक्को उदपादि—",
"snp2.12:1.8":	"परिनिब्बुतो नु खो मे उपज्झायो, उदाहु नो परिनिब्बुतोति। ",
"snp2.12:1.9":	"अथ खो आयस्मा वङ्गीसो उट्ठायासना एकंसं चीवरं कत्वा येन भगवा तेनञ्जलिं पणामेत्वा भगवन्तं गाथाय अज्झभासि: ",
"snp2.12:2.1":	"“पुच्छामि सत्थारमनोमपञ्ञं, ",
"snp2.12:2.2":	"दिट्ठेव धम्मे यो विचिकिच्छानं छेत्ता; ",
"snp2.12:2.3":	"अग्गाळवे कालमकासि भिक्खु, ",
"snp2.12:2.4":	"ञातो यसस्सी अभिनिब्बुतत्तो। ",
"snp2.12:3.1":	"निग्रोधकप्पो इति तस्स नामं, ",
"snp2.12:3.2":	"तया कतं भगवा ब्राह्मणस्स; ",
"snp2.12:3.3":	"सो तं नमस्सं अचरि मुत्यपेक्खो, ",
"snp2.12:3.4":	"आरद्धविरियो दळ्हधम्मदस्सी। ",
"snp2.12:4.1":	"तं सावकं सक्य मयम्पि सब्बे, ",
"snp2.12:4.2":	"अञ्ञातुमिच्छाम समन्तचक्खु; ",
"snp2.12:4.3":	"समवट्ठिता नो सवनाय सोता, ",
"snp2.12:4.4":	"तुवं नो सत्था त्वमनुत्तरोसि। ",
"snp2.12:5.1":	"छिन्देव नो विचिकिच्छं ब्रूहि मेतं, ",
"snp2.12:5.2":	"परिनिब्बुतं वेदय भूरिपञ्ञ; ",
"snp2.12:5.3":	"मज्झेव नो भास समन्तचक्खु, ",
"snp2.12:5.4":	"सक्कोव देवान सहस्सनेत्तो। ",
"snp2.12:6.1":	"ये केचि गन्था इध मोहमग्गा, ",
"snp2.12:6.2":	"अञ्ञाणपक्खा विचिकिच्छठाना; ",
"snp2.12:6.3":	"तथागतं पत्वा न ते भवन्ति, ",
"snp2.12:6.4":	"चक्खुञ्हि एतं परमं नरानं। ",
"snp2.12:7.1":	"नो चे हि जातु पुरिसो किलेसे, ",
"snp2.12:7.2":	"वातो यथा अब्भघनं विहाने; ",
"snp2.12:7.3":	"तमोवस्स निवुतो सब्बलोको, ",
"snp2.12:7.4":	"न जोतिमन्तोपि नरा तपेय्युं। ",
"snp2.12:8.1":	"धीरा च पज्जोतकरा भवन्ति, ",
"snp2.12:8.2":	"तं तं अहं वीर तथेव मञ्ञे; ",
"snp2.12:8.3":	"विपस्सिनं जानमुपागमुम्हा, ",
"snp2.12:8.4":	"परिसासु नो आविकरोहि कप्पं। ",
"snp2.12:9.1":	"खिप्पं गिरं एरय वग्गु वग्गुं, ",
"snp2.12:9.2":	"हंसोव पग्गय्ह सणिकं निकूज; ",
"snp2.12:9.3":	"बिन्दुस्सरेन सुविकप्पितेन, ",
"snp2.12:9.4":	"सब्बेव ते उज्जुगता सुणोम। ",
"snp2.12:10.1":	"पहीनजातिमरणं असेसं, ",
"snp2.12:10.2":	"निग्गय्ह धोनं वदेस्सामि धम्मं; ",
"snp2.12:10.3":	"न कामकारो हि पुथुज्जनानं, ",
"snp2.12:10.4":	"सङ्खेय्यकारो च तथागतानं। ",
"snp2.12:11.1":	"सम्पन्नवेय्याकरणं तवेदं, ",
"snp2.12:11.2":	"समुज्जुपञ्ञस्स समुग्गहीतं; ",
"snp2.12:11.3":	"अयमञ्जली पच्छिमो सुप्पणामितो, ",
"snp2.12:11.4":	"मा मोहयी जानमनोमपञ्ञ। ",
"snp2.12:12.1":	"परोवरं अरियधम्मं विदित्वा, ",
"snp2.12:12.2":	"मा मोहयी जानमनोमवीर; ",
"snp2.12:12.3":	"वारिं यथा घम्मनि घम्मतत्तो, ",
"snp2.12:12.4":	"वाचाभिकङ्खामि सुतं पवस्स। ",
"snp2.12:13.1":	"यदत्थिकं ब्रह्मचरियं अचरी, ",
"snp2.12:13.2":	"कप्पायनो कच्चिस्स तं अमोघं; ",
"snp2.12:13.3":	"निब्बायि सो आदु सौपादिसेसो, ",
"snp2.12:13.4":	"यथा विमुत्तो अहु तं सुणोम”। ",
"snp2.12:14.1":	"“अच्छेच्छि तण्हं इध नामरूपे, ",
"snp2.12:14.2":	"(इति भगवा) ",
"snp2.12:14.3":	"कण्हस्स सोतं दीघरत्तानुसयितं; ",
"snp2.12:14.4":	"अतारि जातिं मरणं असेसं”, ",
"snp2.12:14.5":	"इच्चब्रवी भगवा पञ्चसेट्ठो। ",
"snp2.12:15.1":	"“एस सुत्वा पसीदामि, ",
"snp2.12:15.2":	"वचो ते इसिसत्तम; ",
"snp2.12:15.3":	"अमोघं किर मे पुट्ठं, ",
"snp2.12:15.4":	"न मं वञ्चेसि ब्राह्मणो। ",
"snp2.12:16.1":	"यथावादी तथाकारी, ",
"snp2.12:16.2":	"अहु बुद्धस्स सावको; ",
"snp2.12:16.3":	"अच्छिदा मच्चुनो जालं, ",
"snp2.12:16.4":	"ततं मायाविनो दळ्हं। ",
"snp2.12:17.1":	"अद्दसा भगवा आदिं, ",
"snp2.12:17.2":	"उपादानस्स कप्पियो; ",
"snp2.12:17.3":	"अच्चगा वत कप्पायनो, ",
"snp2.12:17.4":	"मच्चुधेय्यं सुदुत्तरन्”ति। ",
"snp2.12:17.5":	"निग्रोधकप्पसुत्तं द्वादसमं। "
}	
