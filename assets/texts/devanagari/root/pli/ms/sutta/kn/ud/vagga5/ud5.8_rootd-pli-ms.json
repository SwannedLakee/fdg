{	
"ud5.8:0.1":	"उदान ५।८ ",
"ud5.8:0.2":	"सङ्घभेदसुत्त ",
"ud5.8:1.1":	"एवं मे सुतं—",
"ud5.8:1.2":	"एकं समयं भगवा राजगहे विहरति वेळुवने कलन्दकनिवापे। ",
"ud5.8:1.3":	"तेन खो पन समयेन आयस्मा आनन्दो तदहुपोसथे पुब्बण्हसमयं निवासेत्वा पत्तचीवरमादाय राजगहं पिण्डाय पाविसि। ",
"ud5.8:2.1":	"अद्दसा खो देवदत्तो आयस्मन्तं आनन्दं राजगहे पिण्डाय चरन्तं। ",
"ud5.8:2.2":	"दिस्वान येनायस्मा आनन्दो तेनुपसङ्कमि; उपसङ्कमित्वा आयस्मन्तं आनन्दं एतदवोच: ",
"ud5.8:2.3":	"“अज्जतग्गे दानाहं, आवुसो आनन्द, अञ्ञत्रेव भगवता अञ्ञत्र भिक्खुसङ्घा उपोसथं करिस्सामि सङ्घकम्मानि चा”ति। ",
"ud5.8:3.1":	"अथ खो आयस्मा आनन्दो राजगहे पिण्डाय चरित्वा पच्छाभत्तं पिण्डपातपटिक्कन्तो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। ",
"ud5.8:3.2":	"एकमन्तं निसिन्नो खो आयस्मा आनन्दो भगवन्तं एतदवोच: ",
"ud5.8:4.1":	"“इधाहं, भन्ते, पुब्बण्हसमयं निवासेत्वा पत्तचीवरमादाय राजगहं पिण्डाय पाविसिं। ",
"ud5.8:4.2":	"अद्दसा खो मं, भन्ते, देवदत्तो राजगहे पिण्डाय चरन्तं। ",
"ud5.8:4.3":	"दिस्वान येनाहं तेनुपसङ्कमि; उपसङ्कमित्वा मं एतदवोच: ",
"ud5.8:4.4":	"‘अज्जतग्गे दानाहं, आवुसो आनन्द, अञ्ञत्रेव भगवता अञ्ञत्र भिक्खुसङ्घा उपोसथं करिस्सामि सङ्घकम्मानि चा’ति। ",
"ud5.8:4.5":	"अज्ज, भन्ते, देवदत्तो सङ्घं भिन्दिस्सति, उपोसथञ्च करिस्सति सङ्घकम्मानि चा”ति। ",
"ud5.8:5.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud5.8:6.1":	"“सुकरं साधुना साधु, ",
"ud5.8:6.2":	"साधु पापेन दुक्करं; ",
"ud5.8:6.3":	"पापं पापेन सुकरं, ",
"ud5.8:6.4":	"पापमरियेहि दुक्करन्”ति। ",
"ud5.8:6.5":	"अट्ठमं। "
}	
