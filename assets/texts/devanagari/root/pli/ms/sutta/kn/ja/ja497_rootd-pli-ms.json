{	
"ja497:0.1":	"जातक ",
"ja497:0.2":	"वीसतिनिपात ",
"ja497:0.3":	"मातङ्गवग्ग ",
"ja497:0.4":	"१। मातङ्गजातक ",
"ja497:1.1":	"“कुतो नु आगच्छसि दुम्मवासी, ",
"ja497:1.2":	"ओतल्लको पंसुपिसाचकोव; ",
"ja497:1.3":	"सङ्कारचोळं पटिमुञ्च कण्ठे, ",
"ja497:1.4":	"को रे तुवं होसि अदक्खिणेय्यो”। ",
"ja497:2.1":	"“अन्नं तवेदं पकतं यसस्सि, ",
"ja497:2.2":	"तं खज्जरे भुञ्जरे पिय्यरे च; ",
"ja497:2.3":	"जानासि मं त्वं परदत्तूपजीविं, ",
"ja497:2.4":	"उत्तिट्ठपिण्डं लभतं सपाको”। ",
"ja497:3.1":	"“अन्नं ममेदं पकतं ब्राह्मणानं, ",
"ja497:3.2":	"अत्तत्थाय सद्दहतो ममेदं; ",
"ja497:3.3":	"अपेहि एत्तो किमिधट्ठितोसि, ",
"ja497:3.4":	"न मादिसा तुय्हं ददन्ति जम्म”। ",
"ja497:4.1":	"“थले च निन्ने च वपन्ति बीजं, ",
"ja497:4.2":	"अनूपखेत्ते फलमासमाना; ",
"ja497:4.3":	"एताय सद्धाय ददाहि दानं, ",
"ja497:4.4":	"अप्पेव आराधये दक्खिणेय्ये”। ",
"ja497:5.1":	"“खेत्तानि मय्हं विदितानि लोके, ",
"ja497:5.2":	"येसाहं बीजानि पतिट्ठपेमि; ",
"ja497:5.3":	"ये ब्राह्मणा जातिमन्तूपपन्ना, ",
"ja497:5.4":	"तानीध खेत्तानि सुपेसलानि”। ",
"ja497:6.1":	"“जातिमदो च अतिमानिता च, ",
"ja497:6.2":	"लोभो च दोसो च मदो च मोहो; ",
"ja497:6.3":	"एते अगुणा येसु च सन्ति सब्बे, ",
"ja497:6.4":	"तानीध खेत्तानि अपेसलानि। ",
"ja497:7.1":	"जातिमदो च अतिमानिता च, ",
"ja497:7.2":	"लोभो च दोसो च मदो च मोहो; ",
"ja497:7.3":	"एते अगुणा येसु न सन्ति सब्बे, ",
"ja497:7.4":	"तानीध खेत्तानि सुपेसलानि”। ",
"ja497:8.1":	"“क्वेत्थ गता उपजोतियो च, ",
"ja497:8.2":	"उपज्झायो च अथ वा गण्डकुच्छि; ",
"ja497:8.3":	"इमस्स दण्डञ्च वधञ्च दत्वा, ",
"ja497:8.4":	"गले गहेत्वा खलयाथ जम्मं”। ",
"ja497:9.1":	"“गिरिं नखेन खणसि, ",
"ja497:9.2":	"अयो दन्तेहि खादसि; ",
"ja497:9.3":	"जातवेदं पदहसि, ",
"ja497:9.4":	"यो इसिं परिभाससि”। ",
"ja497:10.1":	"“इदं वत्वान मातङ्गो, ",
"ja497:10.2":	"इसि सच्चपरक्कमो; ",
"ja497:10.3":	"अन्तलिक्खस्मिं पक्कामि, ",
"ja497:10.4":	"ब्राह्मणानं उदिक्खतं”। ",
"ja497:11.1":	"“आवेल्लितं पिट्ठितो उत्तमङ्गं, ",
"ja497:11.2":	"बाहुं पसारेति अकम्मनेय्यं; ",
"ja497:11.3":	"सेतानि अक्खीनि यथा मतस्स, ",
"ja497:11.4":	"को मे इमं पुत्तमकासि एवं”। ",
"ja497:12.1":	"“इधागमा समणो दुम्मवासी, ",
"ja497:12.2":	"ओतल्लको पंसुपिसाचकोव; ",
"ja497:12.3":	"सङ्कारचोळं पटिमुञ्च कण्ठे, ",
"ja497:12.4":	"सो ते इमं पुत्तमकासि एवं”। ",
"ja497:13.1":	"“कतमं दिसं अगमा भूरिपञ्ञो, ",
"ja497:13.2":	"अक्खाथ मे माणवा एतमत्थं; ",
"ja497:13.3":	"गन्त्वान तं पटिकरेमु अच्चयं, ",
"ja497:13.4":	"अप्पेव नं पुत्त लभेमु जीवितं”। ",
"ja497:14.1":	"“वेहायसं अगमा भूरिपञ्ञो, ",
"ja497:14.2":	"पथद्धुनो पन्नरसेव चन्दो; ",
"ja497:14.3":	"अपि चापि सो पुरिमदिसं अगच्छि, ",
"ja497:14.4":	"सच्चप्पटिञ्ञो इसि साधुरूपो”। ",
"ja497:15.1":	"“आवेल्लितं पिट्ठितो उत्तमङ्गं, ",
"ja497:15.2":	"बाहुं पसारेति अकम्मनेय्यं; ",
"ja497:15.3":	"सेतानि अक्खीनि यथा मतस्स, ",
"ja497:15.4":	"को मे इमं पुत्तमकासि एवं”। ",
"ja497:16.1":	"“यक्खा हवे सन्ति महानुभावा, ",
"ja497:16.2":	"अन्वागता इसयो साधुरूपा; ",
"ja497:16.3":	"ते दुट्ठचित्तं कुपितं विदित्वा, ",
"ja497:16.4":	"यक्खा हि ते पुत्तमकंसु एवं”। ",
"ja497:17.1":	"“यक्खा च मे पुत्तमकंसु एवं, ",
"ja497:17.2":	"त्वञ्ञेव मे मा कुद्धो ब्रह्मचारि; ",
"ja497:17.3":	"तुम्हेव पादे सरणं गतास्मि, ",
"ja497:17.4":	"अन्वागता पुत्तसोकेन भिक्खु”। ",
"ja497:18.1":	"“तदेव हि एतरहि च मय्हं, ",
"ja497:18.2":	"मनोपदोसो न ममत्थि कोचि; ",
"ja497:18.3":	"पुत्तो च ते वेदमदेन मत्तो, ",
"ja497:18.4":	"अत्थं न जानाति अधिच्च वेदे”। ",
"ja497:19.1":	"“अद्धा हवे भिक्खु मुहुत्तकेन, ",
"ja497:19.2":	"सम्मुय्हतेव पुरिसस्स सञ्ञा; ",
"ja497:19.3":	"एकापराधं खम भूरिपञ्ञ, ",
"ja497:19.4":	"न पण्डिता कोधबला भवन्ति”। ",
"ja497:20.1":	"“इदञ्च मय्हं उत्तिट्ठपिण्डं, ",
"ja497:20.2":	"तव मण्डब्यो भुञ्जतु अप्पपञ्ञो; ",
"ja497:20.3":	"यक्खा च ते नं न विहेठयेय्युं, ",
"ja497:20.4":	"पुत्तो च ते हेस्सति सो अरोगो”। ",
"ja497:21.1":	"“मण्डब्य बालोसि परित्तपञ्ञो, ",
"ja497:21.2":	"यो पुञ्ञखेत्तानमकोविदोसि; ",
"ja497:21.3":	"महक्कसावेसु ददासि दानं, ",
"ja497:21.4":	"किलिट्ठकम्मेसु असञ्ञतेसु। ",
"ja497:22.1":	"जटा च केसा अजिना निवत्था, ",
"ja497:22.2":	"जरूदपानंव मुखं परूळ्हं; ",
"ja497:22.3":	"पजं इमं पस्सथ दुम्मरूपं, ",
"ja497:22.4":	"न जटाजिनं तायति अप्पपञ्ञं। ",
"ja497:23.1":	"येसं रागो च दोसो च, ",
"ja497:23.2":	"अविज्जा च विराजिता; ",
"ja497:23.3":	"खीणासवा अरहन्तो, ",
"ja497:23.4":	"तेसु दिन्नं महप्फलन्”ति। ",
"ja497:24.1":	"मातङ्गजातकं पठमं। "
}	
