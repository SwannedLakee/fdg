{	
"ja466:0.1":	"जातक ",
"ja466:0.2":	"द्वादसकनिपात ",
"ja466:0.3":	"चूळकुणालवग्ग ",
"ja466:0.4":	"३। समुद्दवाणिजजातक ",
"ja466:1.1":	"“कसन्ति वपन्ति ते जना, ",
"ja466:1.2":	"मनुजा कम्मफलूपजीविनो; ",
"ja466:1.3":	"नयिमस्स दीपकस्स भागिनो, ",
"ja466:1.4":	"जम्बुदीपा इदमेव नो वरं”। ",
"ja466:2.1":	"“तिपञ्चरत्तूपगतम्हि चन्दे, ",
"ja466:2.2":	"वेगो महा हेहिति सागरस्स; ",
"ja466:2.3":	"उप्लविस्सं दीपमिमं उळारं, ",
"ja466:2.4":	"मा वो वधी गच्छथ लेणमञ्ञं”। ",
"ja466:3.1":	"“न जातुयं सागरवारिवेगो, ",
"ja466:3.2":	"उप्लविस्सं दीपमिमं उळारं; ",
"ja466:3.3":	"तं मे निमित्तेहि बहूहि दिट्ठं, ",
"ja466:3.4":	"मा भेथ किं सोचथ मोदथव्हो। ",
"ja466:4.1":	"पहूतभक्खं बहुअन्नपानं, ",
"ja466:4.2":	"पत्तत्थ आवासमिमं उळारं; ",
"ja466:4.3":	"न वो भयं पटिपस्सामि किञ्चि, ",
"ja466:4.4":	"आपुत्तपुत्तेहि पमोदथव्हो”। ",
"ja466:5.1":	"“यो देवोयं दक्खिणायं दिसायं, ",
"ja466:5.2":	"खेमन्ति पक्कोसति तस्स सच्चं; ",
"ja466:5.3":	"न उत्तरो वेदि भयाभयस्स, ",
"ja466:5.4":	"मा भेथ किं सोचथ मोदथव्हो”। ",
"ja466:6.1":	"“यथा इमे विप्पवदन्ति यक्खा, ",
"ja466:6.2":	"एको भयं संसति खेममेको; ",
"ja466:6.3":	"तदिङ्घ मय्हं वचनं सुणाथ, ",
"ja466:6.4":	"खिप्पं लहुं मा विनस्सिम्ह सब्बे। ",
"ja466:7.1":	"सब्बे समागम्म करोम नावं, ",
"ja466:7.2":	"दोणिं दळ्हं सब्बयन्तूपपन्नं; ",
"ja466:7.3":	"सचे अयं दक्खिणो सच्चमाह, ",
"ja466:7.4":	"मोघं पटिक्कोसति उत्तरोयं; ",
"ja466:7.5":	"सा चेव नो हेहिति आपदत्था, ",
"ja466:7.6":	"इमञ्च दीपं न परिच्चजेम। ",
"ja466:8.1":	"सचे च खो उत्तरो सच्चमाह, ",
"ja466:8.2":	"मोघं पटिक्कोसति दक्खिणोयं; ",
"ja466:8.3":	"तमेव नावं अभिरुय्ह सब्बे, ",
"ja466:8.4":	"एवं मयं सोत्थि तरेमु पारं। ",
"ja466:9.1":	"न वे सुगण्हं पठमेन सेट्ठं, ",
"ja466:9.2":	"कनिट्ठमापाथगतं गहेत्वा; ",
"ja466:9.3":	"यो चीध तच्छं पविचेय्य गण्हति, ",
"ja466:9.4":	"स वे नरो सेट्ठमुपेति ठानं। ",
"ja466:10.1":	"यथापि ते सागरवारिमज्झे, ",
"ja466:10.2":	"सकम्मुना सोत्थि वहिंसु वाणिजा; ",
"ja466:10.3":	"अनागतत्थं पटिविज्झियान, ",
"ja466:10.4":	"अप्पम्पि नाच्चेति स भूरिपञ्ञो। ",
"ja466:11.1":	"बाला च मोहेन रसानुगिद्धा, ",
"ja466:11.2":	"अनागतं अप्पटिविज्झियत्थं; ",
"ja466:11.3":	"पच्चुप्पन्ने सीदन्ति अत्थजाते, ",
"ja466:11.4":	"समुद्दमज्झे यथा ते मनुस्सा। ",
"ja466:12.1":	"अनागतं पटिकयिराथ किच्चं, ",
"ja466:12.2":	"‘मा मं किच्चं किच्चकाले ब्यधेसि’; ",
"ja466:12.3":	"तं तादिसं पटिकतकिच्चकारिं, ",
"ja466:12.4":	"न तं किच्चं किच्चकाले ब्यधेती”ति। ",
"ja466:13.1":	"समुद्दवाणिजजातकं ततियं। "
}	
