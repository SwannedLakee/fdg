{	
"thag16.8:0.1":	"थेरगाथा १६।८ ",
"thag16.8:0.2":	"वीसतिनिपात ",
"thag16.8:0.3":	"पठमवग्ग ",
"thag16.8:0.4":	"अङ्गुलिमालत्थेरगाथा ",
"thag16.8:1.1":	"“गच्छं वदेसि समणट्ठितोम्हि, ",
"thag16.8:1.2":	"ममञ्च ब्रूसि ठितमट्ठितोति; ",
"thag16.8:1.3":	"पुच्छामि तं समण एतमत्थं, ",
"thag16.8:1.4":	"‘कथं ठितो त्वं अहमट्ठितोम्हि’”। ",
"thag16.8:2.1":	"“ठितो अहं अङ्गुलिमाल सब्बदा, ",
"thag16.8:2.2":	"सब्बेसु भूतेसु निधाय दण्डं; ",
"thag16.8:2.3":	"तुवञ्च पाणेसु असञ्ञतोसि, ",
"thag16.8:2.4":	"तस्मा ठितोहं तुवमट्ठितोसि”। ",
"thag16.8:3.1":	"“चिरस्सं वत मे महितो महेसी, ",
"thag16.8:3.2":	"महावनं समणो पच्चपादि; ",
"thag16.8:3.3":	"सोहं चजिस्सामि सहस्सपापं, ",
"thag16.8:3.4":	"सुत्वान गाथं तव धम्मयुत्तं”। ",
"thag16.8:4.1":	"इच्चेव चोरो असिमावुधञ्च, ",
"thag16.8:4.2":	"सोब्भे पपाते नरके अन्वकासि; ",
"thag16.8:4.3":	"अवन्दि चोरो सुगतस्स पादे, ",
"thag16.8:4.4":	"तत्थेव पब्बज्जमयाचि बुद्धं। ",
"thag16.8:5.1":	"बुद्धो च खो कारुणिको महेसि, ",
"thag16.8:5.2":	"यो सत्था लोकस्स सदेवकस्स; ",
"thag16.8:5.3":	"“तमेहि भिक्खू”ति तदा अवोच, ",
"thag16.8:5.4":	"एसेव तस्स अहु भिक्खुभावो। ",
"thag16.8:6.1":	"“यो च पुब्बे पमज्जित्वा, ",
"thag16.8:6.2":	"पच्छा सो नप्पमज्जति; ",
"thag16.8:6.3":	"सोमं लोकं पभासेति, ",
"thag16.8:6.4":	"अब्भा मुत्तोव चन्दिमा। ",
"thag16.8:7.1":	"यस्स पापं कतं कम्मं, ",
"thag16.8:7.2":	"कुसलेन पिधीयति; ",
"thag16.8:7.3":	"सोमं लोकं पभासेति, ",
"thag16.8:7.4":	"अब्भा मुत्तोव चन्दिमा। ",
"thag16.8:8.1":	"यो हवे दहरो भिक्खु, ",
"thag16.8:8.2":	"युञ्जति बुद्धसासने; ",
"thag16.8:8.3":	"सोमं लोकं पभासेति, ",
"thag16.8:8.4":	"अब्भा मुत्तोव चन्दिमा। ",
"thag16.8:9.1":	"दिसापि मे धम्मकथं सुणन्तु, ",
"thag16.8:9.2":	"दिसापि मे युञ्जन्तु बुद्धसासने; ",
"thag16.8:9.3":	"दिसापि मे ते मनुजे भजन्तु, ",
"thag16.8:9.4":	"ये धम्ममेवादपयन्ति सन्तो। ",
"thag16.8:10.1":	"दिसा हि मे खन्तिवादानं, ",
"thag16.8:10.2":	"अविरोधप्पसंसिनं; ",
"thag16.8:10.3":	"सुणन्तु धम्मं कालेन, ",
"thag16.8:10.4":	"तञ्च अनुविधीयन्तु। ",
"thag16.8:11.1":	"न हि जातु सो ममं हिंसे, ",
"thag16.8:11.2":	"अञ्ञं वा पन किञ्चनं; ",
"thag16.8:11.3":	"पप्पुय्य परमं सन्तिं, ",
"thag16.8:11.4":	"रक्खेय्य तसथावरे। ",
"thag16.8:12.1":	"उदकञ्हि नयन्ति नेत्तिका, ",
"thag16.8:12.2":	"उसुकारा नमयन्ति तेजनं; ",
"thag16.8:12.3":	"दारुं नमयन्ति तच्छका, ",
"thag16.8:12.4":	"अत्तानं दमयन्ति पण्डिता। ",
"thag16.8:13.1":	"दण्डेनेके दमयन्ति, ",
"thag16.8:13.2":	"अङ्कुसेभि कसाहि च; ",
"thag16.8:13.3":	"अदण्डेन असत्थेन, ",
"thag16.8:13.4":	"अहं दन्तोम्हि तादिना। ",
"thag16.8:14.1":	"‘अहिंसको’ति मे नामं, ",
"thag16.8:14.2":	"हिंसकस्स पुरे सतो; ",
"thag16.8:14.3":	"अज्जाहं सच्चनामोम्हि, ",
"thag16.8:14.4":	"न नं हिंसामि किञ्चनं। ",
"thag16.8:15.1":	"चोरो अहं पुरे आसिं, ",
"thag16.8:15.2":	"अङ्गुलिमालोति विस्सुतो; ",
"thag16.8:15.3":	"वुय्हमानो महोघेन, ",
"thag16.8:15.4":	"बुद्धं सरणमागमं। ",
"thag16.8:16.1":	"लोहितपाणि पुरे आसिं, ",
"thag16.8:16.2":	"अङ्गुलिमालोति विस्सुतो; ",
"thag16.8:16.3":	"सरणगमनं पस्स, ",
"thag16.8:16.4":	"भवनेत्ति समूहता। ",
"thag16.8:17.1":	"तादिसं कम्मं कत्वान, ",
"thag16.8:17.2":	"बहुं दुग्गतिगामिनं; ",
"thag16.8:17.3":	"फुट्ठो कम्मविपाकेन, ",
"thag16.8:17.4":	"अनणो भुञ्जामि भोजनं। ",
"thag16.8:18.1":	"पमादमनुयुञ्जन्ति, ",
"thag16.8:18.2":	"बाला दुम्मेधिनो जना; ",
"thag16.8:18.3":	"अप्पमादञ्च मेधावी, ",
"thag16.8:18.4":	"धनं सेट्ठंव रक्खति। ",
"thag16.8:19.1":	"मा पमादमनुयुञ्जेथ, ",
"thag16.8:19.2":	"मा कामरतिसन्थवं; ",
"thag16.8:19.3":	"अप्पमत्तो हि झायन्तो, ",
"thag16.8:19.4":	"पप्पोति परमं सुखं। ",
"thag16.8:20.1":	"स्वागतं नापगतं, ",
"thag16.8:20.2":	"नेतं दुम्मन्तितं मम; ",
"thag16.8:20.3":	"सविभत्तेसु धम्मेसु, ",
"thag16.8:20.4":	"यं सेट्ठं तदुपागमं। ",
"thag16.8:21.1":	"स्वागतं नापगतं, ",
"thag16.8:21.2":	"नेतं दुम्मन्तितं मम; ",
"thag16.8:21.3":	"तिस्सो विज्जा अनुप्पत्ता, ",
"thag16.8:21.4":	"कतं बुद्धस्स सासनं। ",
"thag16.8:22.1":	"अरञ्ञे रुक्खमूले वा, ",
"thag16.8:22.2":	"पब्बतेसु गुहासु वा; ",
"thag16.8:22.3":	"तत्थ तत्थेव अट्ठासिं, ",
"thag16.8:22.4":	"उब्बिग्गमनसो तदा। ",
"thag16.8:23.1":	"सुखं सयामि ठायामि, ",
"thag16.8:23.2":	"सुखं कप्पेमि जीवितं; ",
"thag16.8:23.3":	"अहत्थपासो मारस्स, ",
"thag16.8:23.4":	"अहो सत्थानुकम्पितो। ",
"thag16.8:24.1":	"ब्रह्मजच्चो पुरे आसिं, ",
"thag16.8:24.2":	"उदिच्चो उभतो अहु; ",
"thag16.8:24.3":	"सोज्ज पुत्तो सुगतस्स, ",
"thag16.8:24.4":	"धम्मराजस्स सत्थुनो। ",
"thag16.8:25.1":	"वीततण्हो अनादानो, ",
"thag16.8:25.2":	"गुत्तद्वारो सुसंवुतो; ",
"thag16.8:25.3":	"अघमूलं वधित्वान, ",
"thag16.8:25.4":	"पत्तो मे आसवक्खयो। ",
"thag16.8:26.1":	"परिचिण्णो मया सत्था, ",
"thag16.8:26.2":	"कतं बुद्धस्स सासनं; ",
"thag16.8:26.3":	"ओहितो गरुको भारो, ",
"thag16.8:26.4":	"भवनेत्ति समूहता”ति। ",
"thag16.8:26.5":	"… अङ्गुलिमालो थेरो …। "
}	
