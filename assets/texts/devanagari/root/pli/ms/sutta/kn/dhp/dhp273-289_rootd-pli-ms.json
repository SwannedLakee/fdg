{	
"dhp273:0.1":	"खुद्दकनिकाय ",
"dhp273:0.2":	"धम्मपद ",
"dhp273:0.3":	"मग्गवग्ग ",
"dhp273:0.4":	"पञ्चसतभिक्खुवत्थु ",
"dhp273:1":	"मग्गानट्ठङ्गिको सेट्ठो, ",
"dhp273:2":	"सच्चानं चतुरो पदा; ",
"dhp273:3":	"विरागो सेट्ठो धम्मानं, ",
"dhp273:4":	"द्विपदानञ्च चक्खुमा। ",
"dhp274:1":	"एसेव मग्गो नत्थञ्ञो, ",
"dhp274:2":	"दस्सनस्स विसुद्धिया; ",
"dhp274:3":	"एतञ्हि तुम्हे पटिपज्जथ, ",
"dhp274:4":	"मारस्सेतं पमोहनं। ",
"dhp275:1":	"एतञ्हि तुम्हे पटिपन्ना, ",
"dhp275:2":	"दुक्खस्सन्तं करिस्सथ; ",
"dhp275:3":	"अक्खातो वो मया मग्गो, ",
"dhp275:4":	"अञ्ञाय सल्लकन्तनं। ",
"dhp276:1":	"तुम्हेहि किच्चमातप्पं, ",
"dhp276:2":	"अक्खातारो तथागता; ",
"dhp276:3":	"पटिपन्ना पमोक्खन्ति, ",
"dhp276:4":	"झायिनो मारबन्धना। ",
"dhp277:0":	"अनिच्चलक्खणवत्थु ",
"dhp277:1":	"“सब्बे सङ्खारा अनिच्चा”ति, ",
"dhp277:2":	"यदा पञ्ञाय पस्सति; ",
"dhp277:3":	"अथ निब्बिन्दति दुक्खे, ",
"dhp277:4":	"एस मग्गो विसुद्धिया। ",
"dhp278:0":	"दुक्खलक्खणवत्थु ",
"dhp278:1":	"“सब्बे सङ्खारा दुक्खा”ति, ",
"dhp278:2":	"यदा पञ्ञाय पस्सति; ",
"dhp278:3":	"अथ निब्बिन्दति दुक्खे, ",
"dhp278:4":	"एस मग्गो विसुद्धिया। ",
"dhp279:0":	"अनत्तलक्खणवत्थु ",
"dhp279:1":	"“सब्बे धम्मा अनत्ता”ति, ",
"dhp279:2":	"यदा पञ्ञाय पस्सति; ",
"dhp279:3":	"अथ निब्बिन्दति दुक्खे, ",
"dhp279:4":	"एस मग्गो विसुद्धिया। ",
"dhp280:0":	"पधानकम्मिकतिस्सत्थेरवत्थु ",
"dhp280:1":	"उट्ठानकालम्हि अनुट्ठहानो, ",
"dhp280:2":	"युवा बली आलसियं उपेतो; ",
"dhp280:3":	"संसन्नसङ्कप्पमनो कुसीतो, ",
"dhp280:4":	"पञ्ञाय मग्गं अलसो न विन्दति। ",
"dhp281:0":	"सूकरपेतवत्थु ",
"dhp281:1":	"वाचानुरक्खी मनसा सुसंवुतो, ",
"dhp281:2":	"कायेन च नाकुसलं कयिरा; ",
"dhp281:3":	"एते तयो कम्मपथे विसोधये, ",
"dhp281:4":	"आराधये मग्गमिसिप्पवेदितं। ",
"dhp282:0":	"पोट्ठिलत्थेरवत्थु ",
"dhp282:1":	"योगा वे जायती भूरि, ",
"dhp282:2":	"अयोगा भूरिसङ्खयो; ",
"dhp282:3":	"एतं द्वेधापथं ञत्वा, ",
"dhp282:4":	"भवाय विभवाय च; ",
"dhp282:5":	"तथात्तानं निवेसेय्य, ",
"dhp282:6":	"यथा भूरि पवड्ढति। ",
"dhp283:0":	"पञ्चमहल्लकभिक्खुवत्थु ",
"dhp283:1":	"वनं छिन्दथ मा रुक्खं, ",
"dhp283:2":	"वनतो जायते भयं; ",
"dhp283:3":	"छेत्वा वनञ्च वनथञ्च, ",
"dhp283:4":	"निब्बना होथ भिक्खवो। ",
"dhp284:1":	"याव हि वनथो न छिज्जति, ",
"dhp284:2":	"अणुमत्तोपि नरस्स नारिसु; ",
"dhp284:3":	"पटिबद्धमनोव ताव सो, ",
"dhp284:4":	"वच्छो खीरपकोव मातरि। ",
"dhp285:0":	"सुवण्णकारत्थेरवत्थु ",
"dhp285:1":	"उच्छिन्द सिनेहमत्तनो, ",
"dhp285:2":	"कुमुदं सारदिकंव पाणिना; ",
"dhp285:3":	"सन्तिमग्गमेव ब्रूहय, ",
"dhp285:4":	"निब्बानं सुगतेन देसितं। ",
"dhp286:0":	"महाधनवाणिजवत्थु ",
"dhp286:1":	"इध वस्सं वसिस्सामि, ",
"dhp286:2":	"इध हेमन्तगिम्हिसु; ",
"dhp286:3":	"इति बालो विचिन्तेति, ",
"dhp286:4":	"अन्तरायं न बुज्झति। ",
"dhp287:0":	"किसागोतमीवत्थु ",
"dhp287:1":	"तं पुत्तपसुसम्मत्तं, ",
"dhp287:2":	"ब्यासत्तमनसं नरं; ",
"dhp287:3":	"सुत्तं गामं महोघोव, ",
"dhp287:4":	"मच्चु आदाय गच्छति। ",
"dhp288:0":	"पटाचारावत्थु ",
"dhp288:1":	"न सन्ति पुत्ता ताणाय, ",
"dhp288:2":	"न पिता नापि बन्धवा; ",
"dhp288:3":	"अन्तकेनाधिपन्नस्स, ",
"dhp288:4":	"नत्थि ञातीसु ताणता। ",
"dhp289:1":	"एतमत्थवसं ञत्वा, ",
"dhp289:2":	"पण्डितो सीलसंवुतो; ",
"dhp289:3":	"निब्बानगमनं मग्गं, ",
"dhp289:4":	"खिप्पमेव विसोधये। ",
"dhp289:5":	"मग्गवग्गो वीसतिमो। "
}	
