{	
"thig11.1:0.1":	"थेरीगाथा ११।१ ",
"thig11.1:0.2":	"द्वादसकनिपात ",
"thig11.1:0.3":	"उप्पलवण्णाथेरीगाथा ",
"thig11.1:1.1":	"“उभो माता च धीता च, ",
"thig11.1:1.2":	"मयं आसुं सपत्तियो; ",
"thig11.1:1.3":	"तस्सा मे अहु संवेगो, ",
"thig11.1:1.4":	"अब्भुतो लोमहंसनो। ",
"thig11.1:2.1":	"धिरत्थु कामा असुची, ",
"thig11.1:2.2":	"दुग्गन्धा बहुकण्टका; ",
"thig11.1:2.3":	"यत्थ माता च धीता च, ",
"thig11.1:2.4":	"सभरिया मयं अहुं। ",
"thig11.1:3.1":	"कामेस्वादीनवं दिस्वा, ",
"thig11.1:3.2":	"नेक्खम्मं दट्ठु खेमतो; ",
"thig11.1:3.3":	"सा पब्बज्जिं राजगहे, ",
"thig11.1:3.4":	"अगारस्मानगारियं। ",
"thig11.1:4.1":	"पुब्बेनिवासं जानामि, ",
"thig11.1:4.2":	"दिब्बचक्खु विसोधितं; ",
"thig11.1:4.3":	"चेतोपरिच्चञाणञ्च, ",
"thig11.1:4.4":	"सोतधातु विसोधिता। ",
"thig11.1:5.1":	"इद्धीपि मे सच्छिकता, ",
"thig11.1:5.2":	"पत्तो मे आसवक्खयो; ",
"thig11.1:5.3":	"छळभिञ्ञा सच्छिकता, ",
"thig11.1:5.4":	"कतं बुद्धस्स सासनं। ",
"thig11.1:6.1":	"इद्धिया अभिनिम्मित्वा, ",
"thig11.1:6.2":	"चतुरस्सं रथं अहं; ",
"thig11.1:6.3":	"बुद्धस्स पादे वन्दित्वा, ",
"thig11.1:6.4":	"लोकनाथस्स तादिनो”। ",
"thig11.1:7.1":	"“सुपुप्फितग्गं उपगम्म पादपं, ",
"thig11.1:7.2":	"एका तुवं तिट्ठसि सालमूले; ",
"thig11.1:7.3":	"न चापि ते दुतियो अत्थि कोचि, ",
"thig11.1:7.4":	"बाले न त्वं भायसि धुत्तकानं”। ",
"thig11.1:8.1":	"“सतं सहस्सानिपि धुत्तकानं, ",
"thig11.1:8.2":	"समागता एदिसका भवेय्युं; ",
"thig11.1:8.3":	"लोमं न इञ्जे नपि सम्पवेधे, ",
"thig11.1:8.4":	"किं मे तुवं मार करिस्ससेको। ",
"thig11.1:9.1":	"एसा अन्तरधायामि, ",
"thig11.1:9.2":	"कुच्छिं वा पविसामि ते; ",
"thig11.1:9.3":	"भमुकन्तरे तिट्ठामि, ",
"thig11.1:9.4":	"तिट्ठन्तिं मं न दक्खसि। ",
"thig11.1:10.1":	"चित्तम्हि वसीभूताहं, ",
"thig11.1:10.2":	"इद्धिपादा सुभाविता; ",
"thig11.1:10.3":	"छळभिञ्ञा सच्छिकता, ",
"thig11.1:10.4":	"कतं बुद्धस्स सासनं। ",
"thig11.1:11.1":	"सत्तिसूलूपमा कामा, ",
"thig11.1:11.2":	"खन्धासं अधिकुट्टना; ",
"thig11.1:11.3":	"यं त्वं ‘कामरतिं’ ब्रूसि, ",
"thig11.1:11.4":	"‘आरती’ दानि सा मम। ",
"thig11.1:12.1":	"सब्बत्थ विहता नन्दी, ",
"thig11.1:12.2":	"तमोखन्धो पदालितो; ",
"thig11.1:12.3":	"एवं जानाहि पापिम, ",
"thig11.1:12.4":	"निहतो त्वमसि अन्तका”ति। ",
"thig11.1:13.1":	"… उप्पलवण्णा थेरी …। ",
"thig11.1:14.1":	"द्वादसकनिपातो निट्ठितो। "
}	
