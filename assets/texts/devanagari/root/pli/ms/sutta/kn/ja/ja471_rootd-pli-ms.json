{	
"ja471:0.1":	"जातक ",
"ja471:0.2":	"द्वादसकनिपात ",
"ja471:0.3":	"चूळकुणालवग्ग ",
"ja471:0.4":	"८। मेण्डकपञ्हजातक ",
"ja471:1.1":	"“येसं न कदाचि भूतपुब्बं, ",
"ja471:1.2":	"सख्यं सत्तपदम्पिमस्मि लोके; ",
"ja471:1.3":	"जाता अमित्ता दुवे सहाया, ",
"ja471:1.4":	"पटिसन्धाय चरन्ति किस्स हेतु”। ",
"ja471:2.1":	"“यदि मे अज्ज पातरासकाले, ",
"ja471:2.2":	"पञ्हं न सक्कुणेय्याथ वत्तुमेतं; ",
"ja471:2.3":	"रट्ठा पब्बाजयिस्सामि वो सब्बे, ",
"ja471:2.4":	"न हि मत्थो दुप्पञ्ञजातिकेहि”। ",
"ja471:3.1":	"“महाजनसमागमम्हि घोरे, ",
"ja471:3.2":	"जनकोलाहलसङ्गमम्हि जाते; ",
"ja471:3.3":	"विक्खित्तमना अनेकचित्ता, ",
"ja471:3.4":	"पञ्हं न सक्कुणोम वत्तुमेतं। ",
"ja471:4.1":	"एकग्गचित्ताव एकमेका, ",
"ja471:4.2":	"रहसि गता अत्थं निचिन्तयित्वा; ",
"ja471:4.3":	"पविवेके सम्मसित्वान धीरा, ",
"ja471:4.4":	"अथ वक्खन्ति जनिन्द एतमत्थं”। ",
"ja471:5.1":	"“उग्गपुत्तराजपुत्तियानं, ",
"ja471:5.2":	"उरब्भस्स मंसं पियं मनापं; ",
"ja471:5.3":	"न सुनखस्स ते अदेन्ति मंसं, ",
"ja471:5.4":	"अथ मेण्डस्स सुणेन सख्यमस्स”। ",
"ja471:6.1":	"“चम्मं विहनन्ति एळकस्स, ",
"ja471:6.2":	"अस्सपिट्ठत्थरस्सुखस्स हेतु; ",
"ja471:6.3":	"न च ते सुनखस्स अत्थरन्ति, ",
"ja471:6.4":	"अथ मेण्डस्स सुणेन सख्यमस्स”। ",
"ja471:7.1":	"“आवेल्लितसिङ्गिको हि मेण्डो, ",
"ja471:7.2":	"न च सुनखस्स विसाणकानि अत्थि; ",
"ja471:7.3":	"तिणभक्खो मंसभोजनो च, ",
"ja471:7.4":	"अथ मेण्डस्स सुणेन सख्यमस्स”। ",
"ja471:8.1":	"“तिणमासि पलासमासि मेण्डो, ",
"ja471:8.2":	"न च सुनखो तिणमासि नो पलासं; ",
"ja471:8.3":	"गण्हेय्य सुणो ससं बिळारं, ",
"ja471:8.4":	"अथ मेण्डस्स सुणेन सख्यमस्स”। ",
"ja471:9.1":	"“अट्ठड्ढपदो चतुप्पदस्स, ",
"ja471:9.2":	"मेण्डो अट्ठनखो अदिस्समानो; ",
"ja471:9.3":	"छादियमाहरती अयं इमस्स, ",
"ja471:9.4":	"मंसं आहरती अयं अमुस्स। ",
"ja471:10.1":	"पासादवरगतो विदेहसेट्ठो, ",
"ja471:10.2":	"वितिहारं अञ्ञमञ्ञभोजनानं; ",
"ja471:10.3":	"अद्दक्खि किर सक्खिकं जनिन्दो, ",
"ja471:10.4":	"बुभुक्कस्स पुण्णंमुखस्स चेतं”। ",
"ja471:11.1":	"“लाभा वत मे अनप्परूपा, ",
"ja471:11.2":	"यस्स मेदिसा पण्डिता कुलम्हि; ",
"ja471:11.3":	"पञ्हस्स गम्भीरगतं निपुणमत्थं, ",
"ja471:11.4":	"पटिविज्झन्ति सुभासितेन धीरा। ",
"ja471:12.1":	"अस्सतरिरथञ्च एकमेकं, ",
"ja471:12.2":	"फीतं गामवरञ्च एकमेकं; ",
"ja471:12.3":	"सब्बेसं वो दम्मि पण्डितानं, ",
"ja471:12.4":	"परमप्पतीतमनो सुभासितेना”ति। ",
"ja471:13.1":	"मेण्डकपञ्हजातकं अट्ठमं। "
}	
