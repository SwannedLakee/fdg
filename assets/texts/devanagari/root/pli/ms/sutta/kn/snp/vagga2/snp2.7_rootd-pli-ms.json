{	
"snp2.7:0.1":	"सुत्त निपात २।७ ",
"snp2.7:0.2":	"ब्राह्मणधम्मिकसुत्त ",
"snp2.7:1.1":	"एवं मे सुतं—",
"snp2.7:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"snp2.7:1.3":	"अथ खो सम्बहुला कोसलका ब्राह्मणमहासाला जिण्णा वुड्ढा महल्लका अद्धगता वयोअनुप्पत्ता येन भगवा तेनुपसङ्कमिंसु; उपसङ्कमित्वा भगवता सद्धिं सम्मोदिंसु। ",
"snp2.7:1.4":	"सम्मोदनीयं कथं सारणीयं वीतिसारेत्वा एकमन्तं निसीदिंसु। एकमन्तं निसिन्ना खो ते ब्राह्मणमहासाला भगवन्तं एतदवोचुं: ",
"snp2.7:1.5":	"“सन्दिस्सन्ति नु खो, भो गोतम, एतरहि ब्राह्मणा पोराणानं ब्राह्मणानं ब्राह्मणधम्मे”ति? ",
"snp2.7:1.6":	"“न खो, ब्राह्मणा, सन्दिस्सन्ति एतरहि ब्राह्मणा पोराणानं ब्राह्मणानं ब्राह्मणधम्मे”ति। ",
"snp2.7:1.7":	"“साधु नो भवं गोतमो पोराणानं ब्राह्मणानं ब्राह्मणधम्मं भासतु, सचे भोतो गोतमस्स अगरू”ति। ",
"snp2.7:1.8":	"“तेन हि, ब्राह्मणा, सुणाथ, साधुकं मनसि करोथ, भासिस्सामी”ति। ",
"snp2.7:1.9":	"“एवं, भो”ति खो ते ब्राह्मणमहासाला भगवतो पच्चस्सोसुं। ",
"snp2.7:1.10":	"भगवा एतदवोच: ",
"snp2.7:2.1":	"“इसयो पुब्बका आसुं, ",
"snp2.7:2.2":	"सञ्ञतत्ता तपस्सिनो; ",
"snp2.7:2.3":	"पञ्च कामगुणे हित्वा, ",
"snp2.7:2.4":	"अत्तदत्थमचारिसुं। ",
"snp2.7:3.1":	"न पसू ब्राह्मणानासुं, ",
"snp2.7:3.2":	"न हिरञ्ञं न धानियं; ",
"snp2.7:3.3":	"सज्झायधनधञ्ञासुं, ",
"snp2.7:3.4":	"ब्रह्मं निधिमपालयुं। ",
"snp2.7:4.1":	"यं नेसं पकतं आसि, ",
"snp2.7:4.2":	"द्वारभत्तं उपट्ठितं; ",
"snp2.7:4.3":	"सद्धापकतमेसानं, ",
"snp2.7:4.4":	"दातवे तदमञ्ञिसुं। ",
"snp2.7:5.1":	"नानारत्तेहि वत्थेहि, ",
"snp2.7:5.2":	"सयनेहावसथेहि च; ",
"snp2.7:5.3":	"फीता जनपदा रट्ठा, ",
"snp2.7:5.4":	"ते नमस्सिंसु ब्राह्मणे। ",
"snp2.7:6.1":	"अवज्झा ब्राह्मणा आसुं, ",
"snp2.7:6.2":	"अजेय्या धम्मरक्खिता; ",
"snp2.7:6.3":	"न ने कोचि निवारेसि, ",
"snp2.7:6.4":	"कुलद्वारेसु सब्बसो। ",
"snp2.7:7.1":	"अट्ठचत्तालीसं वस्सानि, ",
"snp2.7:7.2":	"(कोमार) ब्रह्मचरियं चरिंसु ते; ",
"snp2.7:7.3":	"विज्जाचरणपरियेट्ठिं, ",
"snp2.7:7.4":	"अचरुं ब्राह्मणा पुरे। ",
"snp2.7:8.1":	"न ब्राह्मणा अञ्ञमगमुं, ",
"snp2.7:8.2":	"नपि भरियं किणिंसु ते; ",
"snp2.7:8.3":	"सम्पियेनेव संवासं, ",
"snp2.7:8.4":	"सङ्गन्त्वा समरोचयुं। ",
"snp2.7:9.1":	"अञ्ञत्र तम्हा समया, ",
"snp2.7:9.2":	"उतुवेरमणिं पति; ",
"snp2.7:9.3":	"अन्तरा मेथुनं धम्मं, ",
"snp2.7:9.4":	"नास्सु गच्छन्ति ब्राह्मणा। ",
"snp2.7:10.1":	"ब्रह्मचरियञ्च सीलञ्च, ",
"snp2.7:10.2":	"अज्जवं मद्दवं तपं; ",
"snp2.7:10.3":	"सोरच्चं अविहिंसञ्च, ",
"snp2.7:10.4":	"खन्तिञ्चापि अवण्णयुं। ",
"snp2.7:11.1":	"यो नेसं परमो आसि, ",
"snp2.7:11.2":	"ब्रह्मा दळ्हपरक्कमो; ",
"snp2.7:11.3":	"स वापि मेथुनं धम्मं, ",
"snp2.7:11.4":	"सुपिनन्तेपि नागमा। ",
"snp2.7:12.1":	"तस्स वत्तमनुसिक्खन्ता, ",
"snp2.7:12.2":	"इधेके विञ्ञुजातिका; ",
"snp2.7:12.3":	"ब्रह्मचरियञ्च सीलञ्च, ",
"snp2.7:12.4":	"खन्तिञ्चापि अवण्णयुं। ",
"snp2.7:13.1":	"तण्डुलं सयनं वत्थं, ",
"snp2.7:13.2":	"सप्पितेलञ्च याचिय; ",
"snp2.7:13.3":	"धम्मेन समोधानेत्वा, ",
"snp2.7:13.4":	"ततो यञ्ञमकप्पयुं। ",
"snp2.7:14.1":	"उपट्ठितस्मिं यञ्ञस्मिं, ",
"snp2.7:14.2":	"नास्सु गावो हनिंसु ते; ",
"snp2.7:14.3":	"यथा माता पिता भाता, ",
"snp2.7:14.4":	"अञ्ञे वापि च ञातका; ",
"snp2.7:14.5":	"गावो नो परमा मित्ता, ",
"snp2.7:14.6":	"यासु जायन्ति ओसधा। ",
"snp2.7:15.1":	"अन्नदा बलदा चेता, ",
"snp2.7:15.2":	"वण्णदा सुखदा तथा; ",
"snp2.7:15.3":	"एतमत्थवसं ञत्वा, ",
"snp2.7:15.4":	"नास्सु गावो हनिंसु ते। ",
"snp2.7:16.1":	"सुखुमाला महाकाया, ",
"snp2.7:16.2":	"वण्णवन्तो यसस्सिनो; ",
"snp2.7:16.3":	"ब्राह्मणा सेहि धम्मेहि, ",
"snp2.7:16.4":	"किच्चाकिच्चेसु उस्सुका; ",
"snp2.7:16.5":	"याव लोके अवत्तिंसु, ",
"snp2.7:16.6":	"सुखमेधित्थयं पजा। ",
"snp2.7:17.1":	"तेसं आसि विपल्लासो, ",
"snp2.7:17.2":	"दिस्वान अणुतो अणुं; ",
"snp2.7:17.3":	"राजिनो च वियाकारं, ",
"snp2.7:17.4":	"नारियो समलङ्कता। ",
"snp2.7:18.1":	"रथे चाजञ्ञसंयुत्ते, ",
"snp2.7:18.2":	"सुकते चित्तसिब्बने; ",
"snp2.7:18.3":	"निवेसने निवेसे च, ",
"snp2.7:18.4":	"विभत्ते भागसो मिते। ",
"snp2.7:19.1":	"गोमण्डलपरिब्यूळ्हं, ",
"snp2.7:19.2":	"नारीवरगणायुतं; ",
"snp2.7:19.3":	"उळारं मानुसं भोगं, ",
"snp2.7:19.4":	"अभिज्झायिंसु ब्राह्मणा। ",
"snp2.7:20.1":	"ते तत्थ मन्ते गन्थेत्वा, ",
"snp2.7:20.2":	"ओक्काकं तदुपागमुं; ",
"snp2.7:20.3":	"पहूतधनधञ्ञोसि, ",
"snp2.7:20.4":	"यजस्सु बहु ते वित्तं; ",
"snp2.7:20.5":	"यजस्सु बहु ते धनं। ",
"snp2.7:21.1":	"ततो च राजा सञ्ञत्तो, ",
"snp2.7:21.2":	"ब्राह्मणेहि रथेसभो; ",
"snp2.7:21.3":	"अस्समेधं पुरिसमेधं, ",
"snp2.7:21.4":	"सम्मापासं वाजपेय्यं निरग्गळं; ",
"snp2.7:21.5":	"एते यागे यजित्वान, ",
"snp2.7:21.6":	"ब्राह्मणानमदा धनं। ",
"snp2.7:22.1":	"गावो सयनञ्च वत्थञ्च, ",
"snp2.7:22.2":	"नारियो समलङ्कता; ",
"snp2.7:22.3":	"रथे चाजञ्ञसंयुत्ते, ",
"snp2.7:22.4":	"सुकते चित्तसिब्बने। ",
"snp2.7:23.1":	"निवेसनानि रम्मानि, ",
"snp2.7:23.2":	"सुविभत्तानि भागसो; ",
"snp2.7:23.3":	"नानाधञ्ञस्स पूरेत्वा, ",
"snp2.7:23.4":	"ब्राह्मणानमदा धनं। ",
"snp2.7:24.1":	"ते च तत्थ धनं लद्धा, ",
"snp2.7:24.2":	"सन्निधिं समरोचयुं; ",
"snp2.7:24.3":	"तेसं इच्छावतिण्णानं, ",
"snp2.7:24.4":	"भिय्यो तण्हा पवड्ढथ; ",
"snp2.7:24.5":	"ते तत्थ मन्ते गन्थेत्वा, ",
"snp2.7:24.6":	"ओक्काकं पुन मुपागमुं। ",
"snp2.7:25.1":	"यथा आपो च पथवी च, ",
"snp2.7:25.2":	"हिरञ्ञं धनधानियं; ",
"snp2.7:25.3":	"एवं गावो मनुस्सानं, ",
"snp2.7:25.4":	"परिक्खारो सो हि पाणिनं; ",
"snp2.7:25.5":	"यजस्सु बहु ते वित्तं, ",
"snp2.7:25.6":	"यजस्सु बहु ते धनं। ",
"snp2.7:26.1":	"ततो च राजा सञ्ञत्तो, ",
"snp2.7:26.2":	"ब्राह्मणेहि रथेसभो; ",
"snp2.7:26.3":	"नेका सतसहस्सियो, ",
"snp2.7:26.4":	"गावो यञ्ञे अघातयि। ",
"snp2.7:27.1":	"न पादा न विसाणेन, ",
"snp2.7:27.2":	"नास्सु हिंसन्ति केनचि; ",
"snp2.7:27.3":	"गावो एळकसमाना, ",
"snp2.7:27.4":	"सोरता कुम्भदूहना; ",
"snp2.7:27.5":	"ता विसाणे गहेत्वान, ",
"snp2.7:27.6":	"राजा सत्थेन घातयि। ",
"snp2.7:28.1":	"ततो देवा पितरो च, ",
"snp2.7:28.2":	"इन्दो असुररक्खसा; ",
"snp2.7:28.3":	"अधम्मो इति पक्कन्दुं, ",
"snp2.7:28.4":	"यं सत्थं निपती गवे। ",
"snp2.7:29.1":	"तयो रोगा पुरे आसुं, ",
"snp2.7:29.2":	"इच्छा अनसनं जरा; ",
"snp2.7:29.3":	"पसूनञ्च समारम्भा, ",
"snp2.7:29.4":	"अट्ठानवुतिमागमुं। ",
"snp2.7:30.1":	"एसो अधम्मो दण्डानं, ",
"snp2.7:30.2":	"ओक्कन्तो पुराणो अहु; ",
"snp2.7:30.3":	"अदूसिकायो हञ्ञन्ति, ",
"snp2.7:30.4":	"धम्मा धंसन्ति याजका। ",
"snp2.7:31.1":	"एवमेसो अणुधम्मो, ",
"snp2.7:31.2":	"पोराणो विञ्ञुगरहितो; ",
"snp2.7:31.3":	"यत्थ एदिसकं पस्सति, ",
"snp2.7:31.4":	"याजकं गरहती जनो। ",
"snp2.7:32.1":	"एवं धम्मे वियापन्ने, ",
"snp2.7:32.2":	"विभिन्ना सुद्दवेस्सिका; ",
"snp2.7:32.3":	"पुथू विभिन्ना खत्तिया, ",
"snp2.7:32.4":	"पतिं भरियावमञ्ञथ। ",
"snp2.7:33.1":	"खत्तिया ब्रह्मबन्धू च, ",
"snp2.7:33.2":	"ये चञ्ञे गोत्तरक्खिता; ",
"snp2.7:33.3":	"जातिवादं निराकत्वा, ",
"snp2.7:33.4":	"कामानं वसमन्वगुन्”ति। ",
"snp2.7:34.1":	"एवं वुत्ते, ते ब्राह्मणमहासाला भगवन्तं एतदवोचुं: ",
"snp2.7:34.2":	"“अभिक्कन्तं, भो गोतम …पे… ",
"snp2.7:34.3":	"उपासके नो भवं गोतमो धारेतु अज्जतग्गे पाणुपेते सरणं गते”ति। ",
"snp2.7:34.4":	"ब्राह्मणधम्मिकसुत्तं सत्तमं। "
}	
