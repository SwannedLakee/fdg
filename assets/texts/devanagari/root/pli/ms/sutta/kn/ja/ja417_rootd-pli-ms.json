{	
"ja417:0.1":	"जातक ",
"ja417:0.2":	"अट्ठकनिपात ",
"ja417:0.3":	"कच्चानिवग्ग ",
"ja417:0.4":	"१। कच्चानिजातक ",
"ja417:1.1":	"“ओदातवत्था सुचि अल्लकेसा, ",
"ja417:1.2":	"कच्चानि किं कुम्भिमधिस्सयित्वा; ",
"ja417:1.3":	"पिट्ठा तिला धोवसि तण्डुलानि, ",
"ja417:1.4":	"तिलोदनो हेहिति किस्सहेतु”। ",
"ja417:2.1":	"“न खो अयं ब्राह्मण भोजनत्था, ",
"ja417:2.2":	"तिलोदनो हेहिति साधुपक्को; ",
"ja417:2.3":	"धम्मो मतो तस्स पहुत्तमज्ज, ",
"ja417:2.4":	"अहं करिस्सामि सुसानमज्झे”। ",
"ja417:3.1":	"“अनुविच्च कच्चानि करोहि किच्चं, ",
"ja417:3.2":	"धम्मो मतो को नु तवेव संसि; ",
"ja417:3.3":	"सहस्सनेत्तो अतुलानुभावो, ",
"ja417:3.4":	"न मिय्यती धम्मवरो कदाचि”। ",
"ja417:4.1":	"“दळ्हप्पमाणं मम एत्थ ब्रह्मे, ",
"ja417:4.2":	"धम्मो मतो नत्थि ममेत्थ कङ्खा; ",
"ja417:4.3":	"येयेव दानि पापा भवन्ति, ",
"ja417:4.4":	"ते तेव दानि सुखिता भवन्ति। ",
"ja417:5.1":	"सुणिसा हि मय्हं वञ्झा अहोसि, ",
"ja417:5.2":	"सा मं वधित्वान विजायि पुत्तं; ",
"ja417:5.3":	"सा दानि सब्बस्स कुलस्स इस्सरा, ",
"ja417:5.4":	"अहं पनम्हि अपविद्धा एकिका”। ",
"ja417:6.1":	"“जीवामि वोहं न मतोहमस्मि, ",
"ja417:6.2":	"तवेव अत्थाय इधागतोस्मि; ",
"ja417:6.3":	"या तं वधित्वान विजायि पुत्तं, ",
"ja417:6.4":	"सहाव पुत्तेन करोमि भस्मं”। ",
"ja417:7.1":	"“एवञ्च ते रुच्चति देवराज, ",
"ja417:7.2":	"ममेव अत्थाय इधागतोसि; ",
"ja417:7.3":	"अहञ्च पुत्तो सुणिसा च नत्ता, ",
"ja417:7.4":	"सम्मोदमाना घरमावसेम”। ",
"ja417:8.1":	"“एवञ्च ते रुच्चति कातियानि, ",
"ja417:8.2":	"हतापि सन्ता न जहासि धम्मं; ",
"ja417:8.3":	"तुवञ्च पुत्तो सुणिसा च नत्ता, ",
"ja417:8.4":	"सम्मोदमाना घरमावसेथ। ",
"ja417:9.1":	"सा कातियानी सुणिसाय सद्धिं, ",
"ja417:9.2":	"सम्मोदमाना घरमावसित्थ; ",
"ja417:9.3":	"पुत्तो च नत्ता च उपट्ठहिंसु, ",
"ja417:9.4":	"देवानमिन्देन अधिग्गहीता”ति। ",
"ja417:10.1":	"कच्चानिजातकं पठमं। "
}	
