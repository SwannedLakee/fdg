{	
"ja454:0.1":	"जातक ",
"ja454:0.2":	"दसकनिपात ",
"ja454:0.3":	"चतुद्वारवग्ग ",
"ja454:0.4":	"१६। घटपण्डितजातक ",
"ja454:1.1":	"“उट्ठेहि कण्ह किं सेसि, ",
"ja454:1.2":	"को अत्थो सुपनेन ते; ",
"ja454:1.3":	"योपि तुय्हं सको भाता, ",
"ja454:1.4":	"हदयं चक्खु च दक्खिणं; ",
"ja454:1.5":	"तस्स वाता बलीयन्ति, ",
"ja454:1.6":	"घटो जप्पति केसव”। ",
"ja454:2.1":	"“तस्स तं वचनं सुत्वा, ",
"ja454:2.2":	"रोहिणेय्यस्स केसवो; ",
"ja454:2.3":	"तरमानरूपो वुट्ठासि, ",
"ja454:2.4":	"भातुसोकेन अट्टितो”। ",
"ja454:3.1":	"“किं नु उम्मत्तरूपोव, ",
"ja454:3.2":	"केवलं द्वारकं इमं; ",
"ja454:3.3":	"ससो ससोति लपसि, ",
"ja454:3.4":	"को नु ते ससमाहरि”। ",
"ja454:4.1":	"“सोवण्णमयं मणीमयं, ",
"ja454:4.2":	"लोहमयं अथ रूपियामयं; ",
"ja454:4.3":	"सङ्खसिलापवाळमयं, ",
"ja454:4.4":	"कारयिस्सामि ते ससं”। ",
"ja454:5.1":	"“सन्ति अञ्ञेपि ससका, ",
"ja454:5.2":	"अरञ्ञे वनगोचरा; ",
"ja454:5.3":	"तेपि ते आनयिस्सामि, ",
"ja454:5.4":	"कीदिसं ससमिच्छसि”। ",
"ja454:6.1":	"“न चाहमेते इच्छामि, ",
"ja454:6.2":	"ये ससा पथविस्सिता; ",
"ja454:6.3":	"चन्दतो ससमिच्छामि, ",
"ja454:6.4":	"तं मे ओहर केसव”। ",
"ja454:7.1":	"“सो नून मधुरं ञाति, ",
"ja454:7.2":	"जीवितं विजहिस्ससि; ",
"ja454:7.3":	"अपत्थियं यो पत्थयसि, ",
"ja454:7.4":	"चन्दतो ससमिच्छसि”। ",
"ja454:8.1":	"“एवञ्चे कण्ह जानासि, ",
"ja454:8.2":	"यदञ्ञमनुसाससि; ",
"ja454:8.3":	"कस्मा पुरे मतं पुत्तं, ",
"ja454:8.4":	"अज्जापि मनुसोचसि”। ",
"ja454:9.1":	"“यं न लब्भा मनुस्सेन, ",
"ja454:9.2":	"अमनुस्सेन वा पुन; ",
"ja454:9.3":	"जातो मे मा मरी पुत्तो, ",
"ja454:9.4":	"कुतो लब्भा अलब्भियं। ",
"ja454:10.1":	"न मन्ता मूलभेसज्जा, ",
"ja454:10.2":	"ओसधेहि धनेन वा; ",
"ja454:10.3":	"सक्का आनयितुं कण्ह, ",
"ja454:10.4":	"यं पेतमनुसोचसि”। ",
"ja454:11.1":	"“यस्स एतादिसा अस्सु, ",
"ja454:11.2":	"अमच्चा पुरिसपण्डिता; ",
"ja454:11.3":	"यथा निज्झापये अज्ज, ",
"ja454:11.4":	"घटो पुरिसपण्डितो। ",
"ja454:12.1":	"आदित्तं वत मं सन्तं, ",
"ja454:12.2":	"घतसित्तंव पावकं; ",
"ja454:12.3":	"वारिना विय ओसिञ्चं, ",
"ja454:12.4":	"सब्बं निब्बापये दरं। ",
"ja454:13.1":	"अब्बही वत मे सल्लं, ",
"ja454:13.2":	"यमासि हदयस्सितं; ",
"ja454:13.3":	"यो मे सोकपरेतस्स, ",
"ja454:13.4":	"पुत्तसोकं अपानुदि। ",
"ja454:14.1":	"सोहं अब्बूळ्हसल्लोस्मि, ",
"ja454:14.2":	"वीतसोको अनाविलो; ",
"ja454:14.3":	"न सोचामि न रोदामि, ",
"ja454:14.4":	"तव सुत्वान माणव”। ",
"ja454:15.1":	"“एवं करोन्ति सप्पञ्ञा, ",
"ja454:15.2":	"ये होन्ति अनुकम्पका; ",
"ja454:15.3":	"निवत्तयन्ति सोकम्हा, ",
"ja454:15.4":	"घटो जेट्ठंव भातरन्”ति। ",
"ja454:16.1":	"घटपण्डितजातकं सोळसमं। ",
"ja454:17.1":	"दसकनिपातं निट्ठितं। ",
"ja454:18.1":	"तस्सुद्दानं ",
"ja454:19.1":	"दळ्ह कण्ह धनञ्जय सङ्खवरो, ",
"ja454:19.2":	"रज सत्तह कस्स च तक्कलिना; ",
"ja454:19.3":	"धम्मं कुक्कुट कुण्डलि भोजनदा, ",
"ja454:19.4":	"चक्कवाक सुभूरिस सोत्थि घटोति। "
}	
