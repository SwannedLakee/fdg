{	
"iti106:0.1":	"इतिवुत्तक १०६ ",
"iti106:0.2":	"चतुक्कनिपात ",
"iti106:0.3":	"ब्राह्मणधम्मयागवग्ग ",
"iti106:0.4":	"सब्रह्मकसुत्त ",
"iti106:1.1":	"वुत्तञ्हेतं भगवता वुत्तमरहताति मे सुतं: ",
"iti106:2.1":	"“सब्रह्मकानि, भिक्खवे, तानि कुलानि येसं पुत्तानं मातापितरो अज्झागारे पूजिता होन्ति। ",
"iti106:2.2":	"सपुब्बदेवतानि, भिक्खवे, तानि कुलानि येसं पुत्तानं मातापितरो अज्झागारे पूजिता होन्ति। ",
"iti106:2.3":	"सपुब्बाचरियकानि, भिक्खवे, तानि कुलानि येसं पुत्तानं मातापितरो अज्झागारे पूजिता होन्ति। ",
"iti106:2.4":	"साहुनेय्यकानि, भिक्खवे, तानि कुलानि येसं पुत्तानं मातापितरो अज्झागारे पूजिता होन्ति। ",
"iti106:3.1":	"‘ब्रह्मा’ति, भिक्खवे, मातापितूनं एतं अधिवचनं। ",
"iti106:3.2":	"‘पुब्बदेवता’ति, भिक्खवे, मातापितूनं एतं अधिवचनं। ",
"iti106:3.3":	"‘पुब्बाचरिया’ति, भिक्खवे, मातापितूनं एतं अधिवचनं। ",
"iti106:3.4":	"‘आहुनेय्या’ति, भिक्खवे, मातापितूनं एतं अधिवचनं। ",
"iti106:3.5":	"तं किस्स हेतु? ",
"iti106:3.6":	"बहुकारा, भिक्खवे, मातापितरो पुत्तानं आपादका पोसका इमस्स लोकस्स दस्सेतारो”ति। ",
"iti106:3.7":	"एतमत्थं भगवा अवोच। ",
"iti106:3.8":	"तत्थेतं इति वुच्चति: ",
"iti106:4.1":	"“ब्रह्माति मातापितरो, ",
"iti106:4.2":	"पुब्बाचरियाति वुच्चरे; ",
"iti106:4.3":	"आहुनेय्या च पुत्तानं, ",
"iti106:4.4":	"पजाय अनुकम्पका। ",
"iti106:5.1":	"तस्मा हि ने नमस्सेय्य, ",
"iti106:5.2":	"सक्करेय्य च पण्डितो; ",
"iti106:5.3":	"अन्नेन अथ पानेन, ",
"iti106:5.4":	"वत्थेन सयनेन च; ",
"iti106:5.5":	"उच्छादनेन न्हापनेन, ",
"iti106:5.6":	"पादानं धोवनेन च। ",
"iti106:6.1":	"ताय नं पारिचरियाय, ",
"iti106:6.2":	"मातापितूसु पण्डिता; ",
"iti106:6.3":	"इधेव नं पसंसन्ति, ",
"iti106:6.4":	"पेच्च सग्गे पमोदती”ति। ",
"iti106:7.1":	"अयम्पि अत्थो वुत्तो भगवता, इति मे सुतन्ति। ",
"iti106:7.2":	"सत्तमं। "
}	
