{	
"ud4.9:0.1":	"उदान ४।९ ",
"ud4.9:0.2":	"उपसेनसुत्त ",
"ud4.9:1.1":	"एवं मे सुतं—",
"ud4.9:1.2":	"एकं समयं भगवा राजगहे विहरति वेळुवने कलन्दकनिवापे। ",
"ud4.9:1.3":	"अथ खो आयस्मतो उपसेनस्स वङ्गन्तपुत्तस्स रहोगतस्स पटिसल्लीनस्स एवं चेतसो परिवितक्को उदपादि: ",
"ud4.9:1.4":	"“लाभा वत मे, सुलद्धं वत मे, ",
"ud4.9:1.5":	"सत्था च मे भगवा अरहं सम्मासम्बुद्धो; ",
"ud4.9:1.6":	"स्वाक्खाते चम्हि धम्मविनये अगारस्मा अनगारियं पब्बजितो; ",
"ud4.9:1.7":	"सब्रह्मचारिनो च मे सीलवन्तो कल्याणधम्मा; ",
"ud4.9:1.8":	"सीलेसु चम्हि परिपूरकारी; ",
"ud4.9:1.9":	"सुसमाहितो चम्हि एकग्गचित्तो; ",
"ud4.9:1.10":	"अरहा चम्हि खीणासवो; ",
"ud4.9:1.11":	"महिद्धिको चम्हि महानुभावो। ",
"ud4.9:1.12":	"भद्दकं मे जीवितं, भद्दकं मरणन्”ति। ",
"ud4.9:2.1":	"अथ खो भगवा आयस्मतो उपसेनस्स वङ्गन्तपुत्तस्स चेतसा चेतोपरिवितक्कमञ्ञाय तायं वेलायं इमं उदानं उदानेसि: ",
"ud4.9:3.1":	"“यं जीवितं न तपति, ",
"ud4.9:3.2":	"मरणन्ते न सोचति; ",
"ud4.9:3.3":	"स वे दिट्ठपदो धीरो, ",
"ud4.9:3.4":	"सोकमज्झे न सोचति। ",
"ud4.9:4.1":	"उच्छिन्नभवतण्हस्स, ",
"ud4.9:4.2":	"सन्तचित्तस्स भिक्खुनो; ",
"ud4.9:4.3":	"विक्खीणो जातिसंसारो, ",
"ud4.9:4.4":	"नत्थि तस्स पुनब्भवो”ति। ",
"ud4.9:4.5":	"नवमं। "
}	
