{	
"thag4.9:0.1":	"थेरगाथा ४।९ ",
"thag4.9:0.2":	"चतुक्कनिपात ",
"thag4.9:0.3":	"पठमवग्ग ",
"thag4.9:0.4":	"चन्दनत्थेरगाथा ",
"thag4.9:1.1":	"“जातरूपेन सञ्छन्ना, ",
"thag4.9:1.2":	"दासीगणपुरक्खता; ",
"thag4.9:1.3":	"अङ्केन पुत्तमादाय, ",
"thag4.9:1.4":	"भरिया मं उपागमि। ",
"thag4.9:2.1":	"तञ्च दिस्वान आयन्तिं, ",
"thag4.9:2.2":	"सकपुत्तस्स मातरं; ",
"thag4.9:2.3":	"अलङ्कतं सुवसनं, ",
"thag4.9:2.4":	"मच्चुपासंव ओड्डितं। ",
"thag4.9:3.1":	"ततो मे मनसीकारो, ",
"thag4.9:3.2":	"योनिसो उदपज्जथ; ",
"thag4.9:3.3":	"आदीनवो पातुरहु, ",
"thag4.9:3.4":	"निब्बिदा समतिट्ठथ। ",
"thag4.9:4.1":	"ततो चित्तं विमुच्चि मे, ",
"thag4.9:4.2":	"पस्स धम्मसुधम्मतं; ",
"thag4.9:4.3":	"तिस्सो विज्जा अनुप्पत्ता, ",
"thag4.9:4.4":	"कतं बुद्धस्स सासनन्”ति। ",
"thag4.9:4.5":	"… चन्दनो थेरो …। "
}	
