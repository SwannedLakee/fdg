{	
"ja444:0.1":	"जातक ",
"ja444:0.2":	"दसकनिपात ",
"ja444:0.3":	"चतुद्वारवग्ग ",
"ja444:0.4":	"६। कण्हदीपायनजातक ",
"ja444:1.1":	"“सत्ताहमेवाहं पसन्नचित्तो, ",
"ja444:1.2":	"पुञ्ञत्थिको आचरिं ब्रह्मचरियं; ",
"ja444:1.3":	"अथापरं यं चरितं ममेदं, ",
"ja444:1.4":	"वस्सानि पञ्ञास समाधिकानि; ",
"ja444:1.5":	"अकामकोवापि अहं चरामि, ",
"ja444:1.6":	"एतेन सच्चेन सुवत्थि होतु; ",
"ja444:1.7":	"हतं विसं जीवतु यञ्ञदत्तो”। ",
"ja444:2.1":	"“यस्मा दानं नाभिनन्दिं कदाचि, ",
"ja444:2.2":	"दिस्वानहं अतिथिं वासकाले; ",
"ja444:2.3":	"न चापि मे अप्पियतं अवेदुं, ",
"ja444:2.4":	"बहुस्सुता समणब्राह्मणा च”। ",
"ja444:2.5":	"अकामकोवापि अहं ददामि, ",
"ja444:2.6":	"एतेन सच्चेन सुवत्थि होतु; ",
"ja444:2.7":	"हतं विसं जीवतु यञ्ञदत्तो। ",
"ja444:3.1":	"“आसीविसो तात पहूततेजो, ",
"ja444:3.2":	"यो तं अदंसी सचरा उदिच्च; ",
"ja444:3.3":	"तस्मिञ्च मे अप्पियताय अज्ज, ",
"ja444:3.4":	"पितरि च ते नत्थि कोचि विसेसो; ",
"ja444:3.5":	"एतेन सच्चेन सुवत्थि होतु, ",
"ja444:3.6":	"हतं विसं जीवतु यञ्ञदत्तो”। ",
"ja444:4.1":	"“सन्ता दन्तायेव परिब्बजन्ति, ",
"ja444:4.2":	"अञ्ञत्र कण्हा नत्थाकामरूपा; ",
"ja444:4.3":	"दीपायन किस्स जिगुच्छमानो, ",
"ja444:4.4":	"अकामको चरसि ब्रह्मचरियं”। ",
"ja444:5.1":	"“सद्धाय निक्खम्म पुनं निवत्तो, ",
"ja444:5.2":	"सो एळमूगोव बालो वतायं; ",
"ja444:5.3":	"एतस्स वादस्स जिगुच्छमानो, ",
"ja444:5.4":	"अकामको चरामि ब्रह्मचरियं; ",
"ja444:5.5":	"विञ्ञुप्पसत्थञ्च सतञ्च ठानं, ",
"ja444:5.6":	"एवम्पहं पुञ्ञकरो भवामि”। ",
"ja444:6.1":	"“समणे तुवं ब्राह्मणे अद्धिके च, ",
"ja444:6.2":	"सन्तप्पयासि अन्नपानेन भिक्खं; ",
"ja444:6.3":	"ओपानभूतंव घरं तव यिदं, ",
"ja444:6.4":	"अन्नेन पानेन उपेतरूपं; ",
"ja444:6.5":	"अथ किस्स वादस्स जिगुच्छमानो, ",
"ja444:6.6":	"अकामको दानमिमं ददासि”। ",
"ja444:7.1":	"“पितरो च मे आसुं पितामहा च, ",
"ja444:7.2":	"सद्धा अहुं दानपती वदञ्ञू; ",
"ja444:7.3":	"तं कुल्लवत्तं अनुवत्तमानो, ",
"ja444:7.4":	"माहं कुले अन्तिमगन्धनो अहुं; ",
"ja444:7.5":	"एतस्स वादस्स जिगुच्छमानो, ",
"ja444:7.6":	"अकामको दानमिमं ददामि”। ",
"ja444:8.1":	"“दहरिं कुमारिं असमत्थपञ्ञं, ",
"ja444:8.2":	"यं तानयिं ञातिकुला सुगत्ते; ",
"ja444:8.3":	"न चापि मे अप्पियतं अवेदि, ",
"ja444:8.4":	"अञ्ञत्र कामा परिचारयन्ता; ",
"ja444:8.5":	"अथ केन वण्णेन मया ते भोति, ",
"ja444:8.6":	"संवासधम्मो अहु एवरूपो”। ",
"ja444:9.1":	"“आरा दूरे नयिध कदाचि अत्थि, ",
"ja444:9.2":	"परम्परा नाम कुले इमस्मिं; ",
"ja444:9.3":	"तं कुल्लवत्तं अनुवत्तमाना, ",
"ja444:9.4":	"माहं कुले अन्तिमगन्धिनी अहुं; ",
"ja444:9.5":	"एतस्स वादस्स जिगुच्छमाना, ",
"ja444:9.6":	"अकामिका पद्धचराम्हि तुय्हं”। ",
"ja444:10.1":	"“मण्डब्य भासिं यमभासनेय्यं, ",
"ja444:10.2":	"तं खम्यतं पुत्तकहेतु मज्ज; ",
"ja444:10.3":	"पुत्तपेमा न इध परत्थि किञ्चि, ",
"ja444:10.4":	"सो नो अयं जीवति यञ्ञदत्तो”ति। ",
"ja444:11.1":	"कण्हदीपायनजातकं छट्ठं। "
}	
