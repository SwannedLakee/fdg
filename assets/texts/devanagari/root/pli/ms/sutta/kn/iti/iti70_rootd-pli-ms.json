{	
"iti70:0.1":	"इतिवुत्तक ७० ",
"iti70:0.2":	"तिकनिपात ",
"iti70:0.3":	"ततियवग्ग ",
"iti70:0.4":	"मिच्छादिट्ठिकसुत्त ",
"iti70:1.1":	"वुत्तञ्हेतं भगवता वुत्तमरहताति मे सुतं: ",
"iti70:2.1":	"“दिट्ठा मया, भिक्खवे, सत्ता कायदुच्चरितेन समन्नागता वचीदुच्चरितेन समन्नागता मनोदुच्चरितेन समन्नागता अरियानं उपवादका मिच्छादिट्ठिका मिच्छादिट्ठिकम्मसमादाना। ",
"iti70:2.2":	"ते कायस्स भेदा परं मरणा अपायं दुग्गतिं विनिपातं निरयं उपपन्ना। ",
"iti70:3.1":	"तं खो पनाहं, भिक्खवे, नाञ्ञस्स समणस्स वा ब्राह्मणस्स वा सुत्वा वदामि। ",
"iti70:3.2":	"दिट्ठा मया, भिक्खवे, सत्ता कायदुच्चरितेन समन्नागता वचीदुच्चरितेन समन्नागता मनोदुच्चरितेन समन्नागता अरियानं उपवादका मिच्छादिट्ठिका मिच्छादिट्ठिकम्मसमादाना। ",
"iti70:3.3":	"ते कायस्स भेदा परं मरणा अपायं दुग्गतिं विनिपातं निरयं उपपन्ना। ",
"iti70:3.4":	"अपि च, भिक्खवे, यदेव सामं ञातं सामं दिट्ठं सामं विदितं तदेवाहं वदामि। ",
"iti70:4.1":	"दिट्ठा मया, भिक्खवे, सत्ता कायदुच्चरितेन समन्नागता वचीदुच्चरितेन समन्नागता मनोदुच्चरितेन समन्नागता अरियानं उपवादका मिच्छादिट्ठिका मिच्छादिट्ठिकम्मसमादाना। ",
"iti70:4.2":	"ते कायस्स भेदा परं मरणा अपायं दुग्गतिं विनिपातं निरयं उपपन्ना”ति। ",
"iti70:4.3":	"एतमत्थं भगवा अवोच। ",
"iti70:4.4":	"तत्थेतं इति वुच्चति: ",
"iti70:5.1":	"“मिच्छा मनं पणिधाय, ",
"iti70:5.2":	"मिच्छा वाचञ्च भासिय; ",
"iti70:5.3":	"मिच्छा कम्मानि कत्वान, ",
"iti70:5.4":	"कायेन इध पुग्गलो। ",
"iti70:6.1":	"अप्पस्सुतापुञ्ञकरो, ",
"iti70:6.2":	"अप्पस्मिं इध जीविते; ",
"iti70:6.3":	"कायस्स भेदा दुप्पञ्ञो, ",
"iti70:6.4":	"निरयं सोपपज्जती”ति। ",
"iti70:7.1":	"अयम्पि अत्थो वुत्तो भगवता, इति मे सुतन्ति। ",
"iti70:7.2":	"पठमं। "
}	
