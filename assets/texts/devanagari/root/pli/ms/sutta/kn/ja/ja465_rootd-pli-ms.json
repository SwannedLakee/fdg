{	
"ja465:0.1":	"जातक ",
"ja465:0.2":	"द्वादसकनिपात ",
"ja465:0.3":	"चूळकुणालवग्ग ",
"ja465:0.4":	"२। भद्दसालजातक ",
"ja465:1.1":	"“का त्वं सुद्धेहि वत्थेहि, ",
"ja465:1.2":	"अघे वेहायसं ठिता; ",
"ja465:1.3":	"केन त्यास्सूनि वत्तन्ति, ",
"ja465:1.4":	"कुतो तं भयमागतं”। ",
"ja465:2.1":	"“तवेव देव विजिते, ",
"ja465:2.2":	"भद्दसालोति मं विदू; ",
"ja465:2.3":	"सट्ठि वस्ससहस्सानि, ",
"ja465:2.4":	"तिट्ठतो पूजितस्स मे। ",
"ja465:3.1":	"कारयन्ता नगरानि, ",
"ja465:3.2":	"अगारे च दिसम्पति; ",
"ja465:3.3":	"विविधे चापि पासादे, ",
"ja465:3.4":	"न मं ते अच्चमञ्ञिसुं; ",
"ja465:3.5":	"यथेव मं ते पूजेसुं, ",
"ja465:3.6":	"तथेव त्वम्पि पूजय”। ",
"ja465:4.1":	"“तं इवाहं न पस्सामि, ",
"ja465:4.2":	"थूलं कायेन ते दुमं; ",
"ja465:4.3":	"आरोहपरिणाहेन, ",
"ja465:4.4":	"अभिरूपोसि जातिया। ",
"ja465:5.1":	"पासादं कारयिस्सामि, ",
"ja465:5.2":	"एकत्थम्भं मनोरमं; ",
"ja465:5.3":	"तत्थ तं उपनेस्सामि, ",
"ja465:5.4":	"चिरं ते यक्ख जीवितं”। ",
"ja465:6.1":	"“एवं चित्तं उदपादि, ",
"ja465:6.2":	"सरीरेन विनाभावो; ",
"ja465:6.3":	"पुथुसो मं विकन्तित्वा, ",
"ja465:6.4":	"खण्डसो अवकन्तथ। ",
"ja465:7.1":	"अग्गे च छेत्वा मज्झे च, ",
"ja465:7.2":	"पच्छा मूलम्हि छिन्दथ; ",
"ja465:7.3":	"एवं मे छिज्जमानस्स, ",
"ja465:7.4":	"न दुक्खं मरणं सिया”। ",
"ja465:8.1":	"“हत्थपादं यथा छिन्दे, ",
"ja465:8.2":	"कण्णनासञ्च जीवतो; ",
"ja465:8.3":	"ततो पच्छा सिरो छिन्दे, ",
"ja465:8.4":	"तं दुक्खं मरणं सिया। ",
"ja465:9.1":	"सुखं नु खण्डसो छिन्नं, ",
"ja465:9.2":	"भद्दसाल वनप्पति; ",
"ja465:9.3":	"किंहेतु किं उपादाय, ",
"ja465:9.4":	"खण्डसो छिन्नमिच्छसि”। ",
"ja465:10.1":	"“यञ्च हेतुमुपादाय, ",
"ja465:10.2":	"हेतुं धम्मूपसंहितं; ",
"ja465:10.3":	"खण्डसो छिन्नमिच्छामि, ",
"ja465:10.4":	"महाराज सुणोहि मे। ",
"ja465:11.1":	"ञाती मे सुखसंवद्धा, ",
"ja465:11.2":	"मम पस्से निवातजा; ",
"ja465:11.3":	"तेपिहं उपहिंसेय्यं, ",
"ja465:11.4":	"परेसं असुखोचितं”। ",
"ja465:12.1":	"“चेतेय्यरूपं चेतेसि, ",
"ja465:12.2":	"भद्दसाल वनप्पति; ",
"ja465:12.3":	"हितकामोसि ञातीनं, ",
"ja465:12.4":	"अभयं सम्म दम्मि ते”ति। ",
"ja465:13.1":	"भद्दसालजातकं दुतियं। "
}	
