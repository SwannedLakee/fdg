{	
"snp5.1:0.1":	"सुत्त निपात ५।१ ",
"snp5.1:0.2":	"वत्थुगाथा ",
"snp5.1:1.1":	"कोसलानं पुरा रम्मा, ",
"snp5.1:1.2":	"अगमा दक्खिणापथं; ",
"snp5.1:1.3":	"आकिञ्चञ्ञं पत्थयानो, ",
"snp5.1:1.4":	"ब्राह्मणो मन्तपारगू। ",
"snp5.1:2.1":	"सो अस्सकस्स विसये, ",
"snp5.1:2.2":	"अळकस्स समासने; ",
"snp5.1:2.3":	"वसि गोधावरीकूले, ",
"snp5.1:2.4":	"उञ्छेन च फलेन च। ",
"snp5.1:3.1":	"तस्सेव उपनिस्साय, ",
"snp5.1:3.2":	"गामो च विपुलो अहु; ",
"snp5.1:3.3":	"ततो जातेन आयेन, ",
"snp5.1:3.4":	"महायञ्ञमकप्पयि। ",
"snp5.1:4.1":	"महायञ्ञं यजित्वान, ",
"snp5.1:4.2":	"पुन पाविसि अस्समं; ",
"snp5.1:4.3":	"तस्मिं पटिपविट्ठम्हि, ",
"snp5.1:4.4":	"अञ्ञो आगञ्छि ब्राह्मणो। ",
"snp5.1:5.1":	"उग्घट्टपादो तसितो, ",
"snp5.1:5.2":	"पङ्कदन्तो रजस्सिरो; ",
"snp5.1:5.3":	"सो च नं उपसङ्कम्म, ",
"snp5.1:5.4":	"सतानि पञ्च याचति। ",
"snp5.1:6.1":	"तमेनं बावरी दिस्वा, ",
"snp5.1:6.2":	"आसनेन निमन्तयि; ",
"snp5.1:6.3":	"सुखञ्च कुसलं पुच्छि, ",
"snp5.1:6.4":	"इदं वचनमब्रवि। ",
"snp5.1:7.1":	"“यं खो मम देय्यधम्मं, ",
"snp5.1:7.2":	"सब्बं विसज्जितं मया; ",
"snp5.1:7.3":	"अनुजानाहि मे ब्रह्मे, ",
"snp5.1:7.4":	"नत्थि पञ्चसतानि मे”। ",
"snp5.1:8.1":	"“सचे मे याचमानस्स, ",
"snp5.1:8.2":	"भवं नानुपदस्सति; ",
"snp5.1:8.3":	"सत्तमे दिवसे तुय्हं, ",
"snp5.1:8.4":	"मुद्धा फलतु सत्तधा”। ",
"snp5.1:9.1":	"अभिसङ्खरित्वा कुहको, ",
"snp5.1:9.2":	"भेरवं सो अकित्तयि; ",
"snp5.1:9.3":	"तस्स तं वचनं सुत्वा, ",
"snp5.1:9.4":	"बावरी दुक्खितो अहु। ",
"snp5.1:10.1":	"उस्सुस्सति अनाहारो, ",
"snp5.1:10.2":	"सोकसल्लसमप्पितो; ",
"snp5.1:10.3":	"अथोपि एवं चित्तस्स, ",
"snp5.1:10.4":	"झाने न रमती मनो। ",
"snp5.1:11.1":	"उत्रस्तं दुक्खितं दिस्वा, ",
"snp5.1:11.2":	"देवता अत्थकामिनी; ",
"snp5.1:11.3":	"बावरिं उपसङ्कम्म, ",
"snp5.1:11.4":	"इदं वचनमब्रवि। ",
"snp5.1:12.1":	"“न सो मुद्धं पजानाति, ",
"snp5.1:12.2":	"कुहको सो धनत्थिको; ",
"snp5.1:12.3":	"मुद्धनि मुद्धपाते वा, ",
"snp5.1:12.4":	"ञाणं तस्स न विज्जति”। ",
"snp5.1:13.1":	"“भोती चरहि जानासि, ",
"snp5.1:13.2":	"तं मे अक्खाहि पुच्छिता; ",
"snp5.1:13.3":	"मुद्धं मुद्धाधिपातञ्च, ",
"snp5.1:13.4":	"तं सुणोम वचो तव”। ",
"snp5.1:14.1":	"“अहम्पेतं न जानामि, ",
"snp5.1:14.2":	"ञाणमेत्थ न विज्जति; ",
"snp5.1:14.3":	"मुद्धनि मुद्धाधिपाते च, ",
"snp5.1:14.4":	"जिनानं हेत्थ दस्सनं”। ",
"snp5.1:15.1":	"“अथ को चरहि जानाति, ",
"snp5.1:15.2":	"अस्मिं पथविमण्डले; ",
"snp5.1:15.3":	"मुद्धं मुद्धाधिपातञ्च, ",
"snp5.1:15.4":	"तं मे अक्खाहि देवते”। ",
"snp5.1:16.1":	"“पुरा कपिलवत्थुम्हा, ",
"snp5.1:16.2":	"निक्खन्तो लोकनायको; ",
"snp5.1:16.3":	"अपच्चो ओक्काकराजस्स, ",
"snp5.1:16.4":	"सक्यपुत्तो पभङ्करो। ",
"snp5.1:17.1":	"सो हि ब्राह्मण सम्बुद्धो, ",
"snp5.1:17.2":	"सब्बधम्मान पारगू; ",
"snp5.1:17.3":	"सब्बाभिञ्ञाबलप्पत्तो, ",
"snp5.1:17.4":	"सब्बधम्मेसु चक्खुमा; ",
"snp5.1:17.5":	"सब्बकम्मक्खयं पत्तो, ",
"snp5.1:17.6":	"विमुत्तो उपधिक्खये। ",
"snp5.1:18.1":	"बुद्धो सो भगवा लोके, ",
"snp5.1:18.2":	"धम्मं देसेति चक्खुमा; ",
"snp5.1:18.3":	"तं त्वं गन्त्वान पुच्छस्सु, ",
"snp5.1:18.4":	"सो ते तं ब्याकरिस्सति”। ",
"snp5.1:19.1":	"सम्बुद्धोति वचो सुत्वा, ",
"snp5.1:19.2":	"उदग्गो बावरी अहु; ",
"snp5.1:19.3":	"सोकस्स तनुको आसि, ",
"snp5.1:19.4":	"पीतिञ्च विपुलं लभि। ",
"snp5.1:20.1":	"सो बावरी अत्तमनो उदग्गो, ",
"snp5.1:20.2":	"तं देवतं पुच्छति वेदजातो; ",
"snp5.1:20.3":	"“कतमम्हि गामे निगमम्हि वा पन, ",
"snp5.1:20.4":	"कतमम्हि वा जनपदे लोकनाथो; ",
"snp5.1:20.5":	"यत्थ गन्त्वान पस्सेमु, ",
"snp5.1:20.6":	"सम्बुद्धं द्विपदुत्तमं”। ",
"snp5.1:21.1":	"“सावत्थियं कोसलमन्दिरे जिनो, ",
"snp5.1:21.2":	"पहूतपञ्ञो वरभूरिमेधसो; ",
"snp5.1:21.3":	"सो सक्यपुत्तो विधुरो अनासवो, ",
"snp5.1:21.4":	"मुद्धाधिपातस्स विदू नरासभो”। ",
"snp5.1:22.1":	"ततो आमन्तयी सिस्से, ",
"snp5.1:22.2":	"ब्राह्मणे मन्तपारगे; ",
"snp5.1:22.3":	"“एथ माणवा अक्खिस्सं, ",
"snp5.1:22.4":	"सुणाथ वचनं मम। ",
"snp5.1:23.1":	"यस्सेसो दुल्लभो लोके, ",
"snp5.1:23.2":	"पातुभावो अभिण्हसो; ",
"snp5.1:23.3":	"स्वाज्ज लोकम्हि उप्पन्नो, ",
"snp5.1:23.4":	"सम्बुद्धो इति विस्सुतो; ",
"snp5.1:23.5":	"खिप्पं गन्त्वान सावत्थिं, ",
"snp5.1:23.6":	"पस्सव्हो द्विपदुत्तमं”। ",
"snp5.1:24.1":	"“कथं चरहि जानेमु, ",
"snp5.1:24.2":	"दिस्वा बुद्धोति ब्राह्मण; ",
"snp5.1:24.3":	"अजानतं नो पब्रूहि, ",
"snp5.1:24.4":	"यथा जानेमु तं मयं”। ",
"snp5.1:25.1":	"“आगतानि हि मन्तेसु, ",
"snp5.1:25.2":	"महापुरिसलक्खणा; ",
"snp5.1:25.3":	"द्वत्तिंसानि च ब्याक्खाता, ",
"snp5.1:25.4":	"समत्ता अनुपुब्बसो। ",
"snp5.1:26.1":	"यस्सेते होन्ति गत्तेसु, ",
"snp5.1:26.2":	"महापुरिसलक्खणा; ",
"snp5.1:26.3":	"द्वेयेव तस्स गतियो, ",
"snp5.1:26.4":	"ततिया हि न विज्जति। ",
"snp5.1:27.1":	"सचे अगारं आवसति, ",
"snp5.1:27.2":	"विजेय्य पथविं इमं; ",
"snp5.1:27.3":	"अदण्डेन असत्थेन, ",
"snp5.1:27.4":	"धम्मेन मनुसासति। ",
"snp5.1:28.1":	"सचे च सो पब्बजति, ",
"snp5.1:28.2":	"अगारा अनगारियं; ",
"snp5.1:28.3":	"विवट्टच्छदो सम्बुद्धो, ",
"snp5.1:28.4":	"अरहा भवति अनुत्तरो। ",
"snp5.1:29.1":	"जातिं गोत्तञ्च लक्खणं, ",
"snp5.1:29.2":	"मन्ते सिस्से पुनापरे; ",
"snp5.1:29.3":	"मुद्धं मुद्धाधिपातञ्च, ",
"snp5.1:29.4":	"मनसायेव पुच्छथ। ",
"snp5.1:30.1":	"अनावरणदस्सावी, ",
"snp5.1:30.2":	"यदि बुद्धो भविस्सति; ",
"snp5.1:30.3":	"मनसा पुच्छिते पञ्हे, ",
"snp5.1:30.4":	"वाचाय विस्सजेस्सति”। ",
"snp5.1:31.1":	"बावरिस्स वचो सुत्वा, ",
"snp5.1:31.2":	"सिस्सा सोळस ब्राह्मणा; ",
"snp5.1:31.3":	"अजितो तिस्समेत्तेय्यो, ",
"snp5.1:31.4":	"पुण्णको अथ मेत्तगू। ",
"snp5.1:32.1":	"धोतको उपसीवो च, ",
"snp5.1:32.2":	"नन्दो च अथ हेमको; ",
"snp5.1:32.3":	"तोदेय्य-कप्पा दुभयो, ",
"snp5.1:32.4":	"जतुकण्णी च पण्डितो। ",
"snp5.1:33.1":	"भद्रावुधो उदयो च, ",
"snp5.1:33.2":	"पोसालो चापि ब्राह्मणो; ",
"snp5.1:33.3":	"मोघराजा च मेधावी, ",
"snp5.1:33.4":	"पिङ्गियो च महाइसि। ",
"snp5.1:34.1":	"पच्चेकगणिनो सब्बे, ",
"snp5.1:34.2":	"सब्बलोकस्स विस्सुता; ",
"snp5.1:34.3":	"झायी झानरता धीरा, ",
"snp5.1:34.4":	"पुब्बवासनवासिता। ",
"snp5.1:35.1":	"बावरिं अभिवादेत्वा, ",
"snp5.1:35.2":	"कत्वा च नं पदक्खिणं; ",
"snp5.1:35.3":	"जटाजिनधरा सब्बे, ",
"snp5.1:35.4":	"पक्कामुं उत्तरामुखा। ",
"snp5.1:36.1":	"अळकस्स पतिट्ठानं, ",
"snp5.1:36.2":	"पुरिमाहिस्सतिं तदा; ",
"snp5.1:36.3":	"उज्जेनिञ्चापि गोनद्धं, ",
"snp5.1:36.4":	"वेदिसं वनसव्हयं। ",
"snp5.1:37.1":	"कोसम्बिञ्चापि साकेतं, ",
"snp5.1:37.2":	"सावत्थिञ्च पुरुत्तमं; ",
"snp5.1:37.3":	"सेतब्यं कपिलवत्थुं, ",
"snp5.1:37.4":	"कुसिनारञ्च मन्दिरं। ",
"snp5.1:38.1":	"पावञ्च भोगनगरं, ",
"snp5.1:38.2":	"वेसालिं मागधं पुरं; ",
"snp5.1:38.3":	"पासाणकं चेतियञ्च, ",
"snp5.1:38.4":	"रमणीयं मनोरमं। ",
"snp5.1:39.1":	"तसितोवुदकं सीतं, ",
"snp5.1:39.2":	"महालाभंव वाणिजो; ",
"snp5.1:39.3":	"छायं घम्माभितत्तोव, ",
"snp5.1:39.4":	"तुरिता पब्बतमारुहुं। ",
"snp5.1:40.1":	"भगवा तम्हि समये, ",
"snp5.1:40.2":	"भिक्खुसङ्घपुरक्खतो; ",
"snp5.1:40.3":	"भिक्खूनं धम्मं देसेति, ",
"snp5.1:40.4":	"सीहोव नदती वने। ",
"snp5.1:41.1":	"अजितो अद्दस बुद्धं, ",
"snp5.1:41.2":	"सतरंसिंव भाणुमं; ",
"snp5.1:41.3":	"चन्दं यथा पन्नरसे, ",
"snp5.1:41.4":	"पारिपूरिं उपागतं। ",
"snp5.1:42.1":	"अथस्स गत्ते दिस्वान, ",
"snp5.1:42.2":	"परिपूरञ्च ब्यञ्जनं; ",
"snp5.1:42.3":	"एकमन्तं ठितो हट्ठो, ",
"snp5.1:42.4":	"मनोपञ्हे अपुच्छथ। ",
"snp5.1:43.1":	"“आदिस्स जम्मनं ब्रूहि, ",
"snp5.1:43.2":	"गोत्तं ब्रूहि सलक्खणं; ",
"snp5.1:43.3":	"मन्तेसु पारमिं ब्रूहि, ",
"snp5.1:43.4":	"कति वाचेति ब्राह्मणो”। ",
"snp5.1:44.1":	"“वीसं वस्ससतं आयु, ",
"snp5.1:44.2":	"सो च गोत्तेन बावरी; ",
"snp5.1:44.3":	"तीणिस्स लक्खणा गत्ते, ",
"snp5.1:44.4":	"तिण्णं वेदान पारगू। ",
"snp5.1:45.1":	"लक्खणे इतिहासे च, ",
"snp5.1:45.2":	"सनिघण्डुसकेटुभे; ",
"snp5.1:45.3":	"पञ्चसतानि वाचेति, ",
"snp5.1:45.4":	"सधम्मे पारमिं गतो”। ",
"snp5.1:46.1":	"“लक्खणानं पविचयं, ",
"snp5.1:46.2":	"बावरिस्स नरुत्तम; ",
"snp5.1:46.3":	"कङ्खच्छिद पकासेहि, ",
"snp5.1:46.4":	"मा नो कङ्खायितं अहु”। ",
"snp5.1:47.1":	"“मुखं जिव्हाय छादेति, ",
"snp5.1:47.2":	"उण्णस्स भमुकन्तरे; ",
"snp5.1:47.3":	"कोसोहितं वत्थगुय्हं, ",
"snp5.1:47.4":	"एवं जानाहि माणव”। ",
"snp5.1:48.1":	"पुच्छञ्हि किञ्चि असुणन्तो, ",
"snp5.1:48.2":	"सुत्वा पञ्हे वियाकते; ",
"snp5.1:48.3":	"विचिन्तेति जनो सब्बो, ",
"snp5.1:48.4":	"वेदजातो कतञ्जली। ",
"snp5.1:49.1":	"“को नु देवो वा ब्रह्मा वा, ",
"snp5.1:49.2":	"इन्दो वापि सुजम्पति; ",
"snp5.1:49.3":	"मनसा पुच्छिते पञ्हे, ",
"snp5.1:49.4":	"कमेतं पटिभासति”। ",
"snp5.1:50.1":	"“मुद्धं मुद्धाधिपातञ्च, ",
"snp5.1:50.2":	"बावरी परिपुच्छति; ",
"snp5.1:50.3":	"तं ब्याकरोहि भगवा, ",
"snp5.1:50.4":	"कङ्खं विनय नो इसे”। ",
"snp5.1:51.1":	"“अविज्जा मुद्धाति जानाहि, ",
"snp5.1:51.2":	"विज्जा मुद्धाधिपातिनी; ",
"snp5.1:51.3":	"सद्धासतिसमाधीहि, ",
"snp5.1:51.4":	"छन्दविरियेन संयुता”। ",
"snp5.1:52.1":	"ततो वेदेन महता, ",
"snp5.1:52.2":	"सन्थम्भित्वान माणवो; ",
"snp5.1:52.3":	"एकंसं अजिनं कत्वा, ",
"snp5.1:52.4":	"पादेसु सिरसा पति। ",
"snp5.1:53.1":	"“बावरी ब्राह्मणो भोतो, ",
"snp5.1:53.2":	"सह सिस्सेहि मारिस; ",
"snp5.1:53.3":	"उदग्गचित्तो सुमनो, ",
"snp5.1:53.4":	"पादे वन्दति चक्खुम”। ",
"snp5.1:54.1":	"“सुखितो बावरी होतु, ",
"snp5.1:54.2":	"सह सिस्सेहि ब्राह्मणो; ",
"snp5.1:54.3":	"त्वञ्चापि सुखितो होहि, ",
"snp5.1:54.4":	"चिरं जीवाहि माणव। ",
"snp5.1:55.1":	"बावरिस्स च तुय्हं वा, ",
"snp5.1:55.2":	"सब्बेसं सब्बसंसयं; ",
"snp5.1:55.3":	"कतावकासा पुच्छव्हो, ",
"snp5.1:55.4":	"यं किञ्चि मनसिच्छथ”। ",
"snp5.1:56.1":	"सम्बुद्धेन कतोकासो, ",
"snp5.1:56.2":	"निसीदित्वान पञ्जली; ",
"snp5.1:56.3":	"अजितो पठमं पञ्हं, ",
"snp5.1:56.4":	"तत्थ पुच्छि तथागतं। ",
"snp5.1:56.5":	"वत्थुगाथा निट्ठिता। "
}	
