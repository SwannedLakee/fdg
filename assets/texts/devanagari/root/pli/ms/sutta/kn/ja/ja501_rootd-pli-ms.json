{	
"ja501:0.1":	"जातक ",
"ja501:0.2":	"वीसतिनिपात ",
"ja501:0.3":	"मातङ्गवग्ग ",
"ja501:0.4":	"५। रोहणमिगजातक ",
"ja501:1.1":	"“एते यूथा पतियन्ति, ",
"ja501:1.2":	"भीता मरणस्स चित्तक; ",
"ja501:1.3":	"गच्छ तुवम्पि माकङ्खि, ",
"ja501:1.4":	"जीविस्सन्ति तया सह”। ",
"ja501:2.1":	"“नाहं रोहण गच्छामि, ",
"ja501:2.2":	"हदयं मे अवकस्सति; ",
"ja501:2.3":	"न तं अहं जहिस्सामि, ",
"ja501:2.4":	"इध हिस्सामि जीवितं”। ",
"ja501:3.1":	"“ते हि नून मरिस्सन्ति, ",
"ja501:3.2":	"अन्धा अपरिणायका; ",
"ja501:3.3":	"गच्छ तुवम्पि माकङ्खि, ",
"ja501:3.4":	"जीविस्सन्ति तया सह”। ",
"ja501:4.1":	"“नाहं रोहण गच्छामि, ",
"ja501:4.2":	"हदयं मे अवकस्सति; ",
"ja501:4.3":	"न तं बद्धं जहिस्सामि, ",
"ja501:4.4":	"इध हिस्सामि जीवितं”। ",
"ja501:5.1":	"“गच्छ भीरु पलायस्सु, ",
"ja501:5.2":	"कूटे बद्धोस्मि आयसे; ",
"ja501:5.3":	"गच्छ तुवम्पि माकङ्खि, ",
"ja501:5.4":	"जीविस्सन्ति तया सह”। ",
"ja501:6.1":	"“नाहं रोहण गच्छामि, ",
"ja501:6.2":	"हदयं मे अवकस्सति; ",
"ja501:6.3":	"न तं अहं जहिस्सामि, ",
"ja501:6.4":	"इध हिस्सामि जीवितं”। ",
"ja501:7.1":	"“ते हि नून मरिस्सन्ति, ",
"ja501:7.2":	"अन्धा अपरिणायका; ",
"ja501:7.3":	"गच्छ तुवम्पि माकङ्खि, ",
"ja501:7.4":	"जीविस्सन्ति तया सह”। ",
"ja501:8.1":	"“नाहं रोहण गच्छामि, ",
"ja501:8.2":	"हदयं मे अवकस्सति; ",
"ja501:8.3":	"न तं बद्धं जहिस्सामि, ",
"ja501:8.4":	"इध हिस्सामि जीवितं”। ",
"ja501:9.1":	"“अयं सो लुद्दको एति, ",
"ja501:9.2":	"लुद्दरूपो सहावुधो; ",
"ja501:9.3":	"यो नो वधिस्सति अज्ज, ",
"ja501:9.4":	"उसुना सत्तिया अपि”। ",
"ja501:10.1":	"“सा मुहुत्तं पलायित्वा, ",
"ja501:10.2":	"भयट्टा भयतज्जिता; ",
"ja501:10.3":	"सुदुक्करं अकरा भीरु, ",
"ja501:10.4":	"मरणायूपनिवत्तथ”। ",
"ja501:11.1":	"“किं नु तेमे मिगा होन्ति, ",
"ja501:11.2":	"मुत्ता बद्धं उपासरे; ",
"ja501:11.3":	"न तं चजितुमिच्छन्ति, ",
"ja501:11.4":	"जीवितस्सपि कारणा”। ",
"ja501:12.1":	"“भातरो होन्ति मे लुद्द, ",
"ja501:12.2":	"सोदरिया एकमातुका; ",
"ja501:12.3":	"न मं चजितुमिच्छन्ति, ",
"ja501:12.4":	"जीवितस्सपि कारणा”। ",
"ja501:13.1":	"“ते हि नून मरिस्सन्ति, ",
"ja501:13.2":	"अन्धा अपरिणायका; ",
"ja501:13.3":	"पञ्चन्नं जीवितं देहि, ",
"ja501:13.4":	"भातरं मुञ्च लुद्दक”। ",
"ja501:14.1":	"“सो वो अहं पमोक्खामि, ",
"ja501:14.2":	"मातापेत्तिभरं मिगं; ",
"ja501:14.3":	"नन्दन्तु मातापितरो, ",
"ja501:14.4":	"मुत्तं दिस्वा महामिगं”। ",
"ja501:15.1":	"“एवं लुद्दक नन्दस्सु, ",
"ja501:15.2":	"सह सब्बेहि ञातिभि; ",
"ja501:15.3":	"यथाहमज्ज नन्दामि, ",
"ja501:15.4":	"मुत्तं दिस्वा महामिगं”। ",
"ja501:16.1":	"“कथं त्वं पमोक्खो आसि, ",
"ja501:16.2":	"उपनीतस्मि जीविते; ",
"ja501:16.3":	"कथं पुत्त अमोचेसि, ",
"ja501:16.4":	"कूटपासम्ह लुद्दको”। ",
"ja501:17.1":	"“भणं कण्णसुखं वाचं, ",
"ja501:17.2":	"हदयङ्गं हदयस्सितं; ",
"ja501:17.3":	"सुभासिताहि वाचाहि, ",
"ja501:17.4":	"चित्तको मं अमोचयि। ",
"ja501:18.1":	"भणं कण्णसुखं वाचं, ",
"ja501:18.2":	"हदयङ्गं हदयस्सितं; ",
"ja501:18.3":	"सुभासिताहि वाचाहि, ",
"ja501:18.4":	"सुतना मं अमोचयि। ",
"ja501:19.1":	"सुत्वा कण्णसुखं वाचं, ",
"ja501:19.2":	"हदयङ्गं हदयस्सितं; ",
"ja501:19.3":	"सुभासितानि सुत्वान, ",
"ja501:19.4":	"लुद्दको मं अमोचयि”। ",
"ja501:20.1":	"“एवं आनन्दितो होतु, ",
"ja501:20.2":	"सह दारेहि लुद्दको; ",
"ja501:20.3":	"यथा मयज्ज नन्दाम, ",
"ja501:20.4":	"दिस्वा रोहणमागतं”। ",
"ja501:21.1":	"“ननु त्वं अवच लुद्द, ",
"ja501:21.2":	"‘मिगचम्मानि आहरिं’; ",
"ja501:21.3":	"अथ केन नु वण्णेन, ",
"ja501:21.4":	"मिगचम्मानि नाहरि”। ",
"ja501:22.1":	"“आगमा चेव हत्थत्थं, ",
"ja501:22.2":	"कूटपासञ्च सो मिगो; ",
"ja501:22.3":	"अबज्झि तं मिगराजं, ",
"ja501:22.4":	"तञ्च मुत्ता उपासरे। ",
"ja501:23.1":	"तस्स मे अहु संवेगो, ",
"ja501:23.2":	"अब्भुतो लोमहंसनो; ",
"ja501:23.3":	"इमञ्चाहं मिगं हञ्ञे, ",
"ja501:23.4":	"अज्ज हिस्सामि जीवितं”। ",
"ja501:24.1":	"“कीदिसा ते मिगा लुद्द, ",
"ja501:24.2":	"कीदिसा धम्मिका मिगा; ",
"ja501:24.3":	"कथंवण्णा कथंसीला, ",
"ja501:24.4":	"बाळ्हं खो ने पसंससि”। ",
"ja501:25.1":	"“ओदातसिङ्गा सुचिवाला, ",
"ja501:25.2":	"जातरूपतचूपमा; ",
"ja501:25.3":	"पादा लोहितका तेसं, ",
"ja501:25.4":	"अञ्जितक्खा मनोरमा”। ",
"ja501:26.1":	"“एदिसा ते मिगा देव, ",
"ja501:26.2":	"एदिसा धम्मिका मिगा; ",
"ja501:26.3":	"मातापेत्तिभरा देव, ",
"ja501:26.4":	"न ते सो अभिहारितुं”। ",
"ja501:27.1":	"“दम्मि निक्खसतं लुद्द, ",
"ja501:27.2":	"थूलञ्च मणिकुण्डलं; ",
"ja501:27.3":	"चतुस्सदञ्च पल्लङ्कं, ",
"ja501:27.4":	"उमापुप्फसरिन्निभं। ",
"ja501:28.1":	"द्वे च सादिसियो भरिया, ",
"ja501:28.2":	"उसभञ्च गवं सतं; ",
"ja501:28.3":	"धम्मेन रज्जं कारेस्सं, ",
"ja501:28.4":	"बहुकारो मेसि लुद्दक। ",
"ja501:29.1":	"कसिवाणिज्जा इणदानं, ",
"ja501:29.2":	"उञ्छाचरिया च लुद्दक; ",
"ja501:29.3":	"एतेन दारं पोसेहि, ",
"ja501:29.4":	"मा पापं अकरी पुनाति”। ",
"ja501:30.1":	"रोहणमिगजातकं पञ्चमं। "
}	
