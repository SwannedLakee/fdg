{	
"ud4.3:0.1":	"उदान ४।३ ",
"ud4.3:0.2":	"गोपालकसुत्त ",
"ud4.3:1.1":	"एवं मे सुतं—",
"ud4.3:1.2":	"एकं समयं भगवा कोसलेसु चारिकं चरति महता भिक्खुसङ्घेन सद्धिं। ",
"ud4.3:1.3":	"अथ खो भगवा मग्गा ओक्कम्म येन अञ्ञतरं रुक्खमूलं तेनुपसङ्कमि; उपसङ्कमित्वा पञ्ञत्ते आसने निसीदि। ",
"ud4.3:2.1":	"अथ खो अञ्ञतरो गोपालको येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। ",
"ud4.3:2.2":	"एकमन्तं निसिन्नं खो तं गोपालकं भगवा धम्मिया कथाय सन्दस्सेसि समादपेसि समुत्तेजेसि सम्पहंसेसि। ",
"ud4.3:3.1":	"अथ खो सो गोपालको भगवता धम्मिया कथाय सन्दस्सितो समादपितो समुत्तेजितो सम्पहंसितो भगवन्तं एतदवोच: ",
"ud4.3:3.2":	"“अधिवासेतु मे, भन्ते, भगवा स्वातनाय भत्तं सद्धिं भिक्खुसङ्घेना”ति। ",
"ud4.3:3.3":	"अधिवासेसि भगवा तुण्हीभावेन। ",
"ud4.3:3.4":	"अथ खो सो गोपालको भगवतो अधिवासनं विदित्वा उट्ठायासना भगवन्तं अभिवादेत्वा पदक्खिणं कत्वा पक्कामि। ",
"ud4.3:4.1":	"अथ खो सो गोपालको तस्सा रत्तिया अच्चयेन सके निवेसने पहूतं अप्पोदकपायासं पटियादापेत्वा नवञ्च सप्पिं भगवतो कालं आरोचेसि: ",
"ud4.3:4.2":	"“कालो, भन्ते, निट्ठितं भत्तन्”ति। ",
"ud4.3:5.1":	"अथ खो भगवा पुब्बण्हसमयं निवासेत्वा पत्तचीवरमादाय सद्धिं भिक्खुसङ्घेन येन तस्स गोपालकस्स निवेसनं तेनुपसङ्कमि; उपसङ्कमित्वा पञ्ञत्ते आसने निसीदि। ",
"ud4.3:5.2":	"अथ खो सो गोपालको बुद्धप्पमुखं भिक्खुसङ्घं अप्पोदकपायासेन नवेन च सप्पिना सहत्था सन्तप्पेसि सम्पवारेसि। ",
"ud4.3:5.3":	"अथ खो सो गोपालको भगवन्तं भुत्ताविं ओनीतपत्तपाणिं अञ्ञतरं नीचं आसनं गहेत्वा एकमन्तं निसीदि। ",
"ud4.3:5.4":	"एकमन्तं निसिन्नं खो तं गोपालकं भगवा धम्मिया कथाय सन्दस्सेत्वा समादपेत्वा समुत्तेजेत्वा सम्पहंसेत्वा उट्ठायासना पक्कामि। ",
"ud4.3:5.5":	"अथ खो अचिरपक्कन्तस्स भगवतो तं गोपालकं अञ्ञतरो पुरिसो सीमन्तरिकाय जीविता वोरोपेसि। ",
"ud4.3:6.1":	"अथ खो सम्बहुला भिक्खू येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो ते भिक्खू भगवन्तं एतदवोचुं: ",
"ud4.3:6.2":	"“येन, भन्ते, गोपालकेन अज्ज बुद्धप्पमुखो भिक्खुसङ्घो अप्पोदकपायासेन नवेन च सप्पिना सहत्था सन्तप्पितो सम्पवारितो सो किर, भन्ते, गोपालको अञ्ञतरेन पुरिसेन सीमन्तरिकाय जीविता वोरोपितो”ति। ",
"ud4.3:7.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud4.3:8.1":	"“दिसो दिसं यं तं कयिरा, ",
"ud4.3:8.2":	"वेरी वा पन वेरिनं; ",
"ud4.3:8.3":	"मिच्छापणिहितं चित्तं, ",
"ud4.3:8.4":	"पापियो नं ततो करे”ति। ",
"ud4.3:8.5":	"ततियं। "
}	
