{	
"dhp1:0.1":	"खुद्दकनिकाय ",
"dhp1:0.2":	"धम्मपद ",
"dhp1:0.3":	"यमकवग्ग ",
"dhp1:0.4":	"चक्खुपालत्थेरवत्थु ",
"dhp1:1":	"मनोपुब्बङ्गमा धम्मा, ",
"dhp1:2":	"मनोसेट्ठा मनोमया; ",
"dhp1:3":	"मनसा चे पदुट्ठेन, ",
"dhp1:4":	"भासति वा करोति वा; ",
"dhp1:5":	"ततो नं दुक्खमन्वेति, ",
"dhp1:6":	"चक्कंव वहतो पदं। ",
"dhp2:0":	"मट्ठकुण्डलीवत्थु ",
"dhp2:1":	"मनोपुब्बङ्गमा धम्मा, ",
"dhp2:2":	"मनोसेट्ठा मनोमया; ",
"dhp2:3":	"मनसा चे पसन्नेन, ",
"dhp2:4":	"भासति वा करोति वा; ",
"dhp2:5":	"ततो नं सुखमन्वेति, ",
"dhp2:6":	"छायाव अनपायिनी। ",
"dhp3:0":	"तिस्सत्थेरवत्थु ",
"dhp3:1":	"अक्कोच्छि मं अवधि मं, ",
"dhp3:2":	"अजिनि मं अहासि मे; ",
"dhp3:3":	"ये च तं उपनय्हन्ति, ",
"dhp3:4":	"वेरं तेसं न सम्मति। ",
"dhp4:1":	"अक्कोच्छि मं अवधि मं, ",
"dhp4:2":	"अजिनि मं अहासि मे; ",
"dhp4:3":	"ये च तं नुपनय्हन्ति, ",
"dhp4:4":	"वेरं तेसूपसम्मति। ",
"dhp5:0":	"काळयक्खिनीवत्थु ",
"dhp5:1":	"न हि वेरेन वेरानि, ",
"dhp5:2":	"सम्मन्तीध कुदाचनं; ",
"dhp5:3":	"अवेरेन च सम्मन्ति, ",
"dhp5:4":	"एस धम्मो सनन्तनो। ",
"dhp6:0":	"कोसम्बकवत्थु ",
"dhp6:1":	"परे च न विजानन्ति, ",
"dhp6:2":	"मयमेत्थ यमामसे; ",
"dhp6:3":	"ये च तत्थ विजानन्ति, ",
"dhp6:4":	"ततो सम्मन्ति मेधगा। ",
"dhp7:0":	"महाकाळत्थेरवत्थु ",
"dhp7:1":	"सुभानुपस्सिं विहरन्तं, ",
"dhp7:2":	"इन्द्रियेसु असंवुतं; ",
"dhp7:3":	"भोजनम्हि चामत्तञ्ञुं, ",
"dhp7:4":	"कुसीतं हीनवीरियं; ",
"dhp7:5":	"तं वे पसहति मारो, ",
"dhp7:6":	"वातो रुक्खंव दुब्बलं। ",
"dhp8:1":	"असुभानुपस्सिं विहरन्तं, ",
"dhp8:2":	"इन्द्रियेसु सुसंवुतं; ",
"dhp8:3":	"भोजनम्हि च मत्तञ्ञुं, ",
"dhp8:4":	"सद्धं आरद्धवीरियं; ",
"dhp8:5":	"तं वे नप्पसहति मारो, ",
"dhp8:6":	"वातो सेलंव पब्बतं। ",
"dhp9:0":	"देवदत्तवत्थु ",
"dhp9:1":	"अनिक्कसावो कासावं, ",
"dhp9:2":	"यो वत्थं परिदहिस्सति; ",
"dhp9:3":	"अपेतो दमसच्चेन, ",
"dhp9:4":	"न सो कासावमरहति। ",
"dhp10:1":	"यो च वन्तकसावस्स, ",
"dhp10:2":	"सीलेसु सुसमाहितो; ",
"dhp10:3":	"उपेतो दमसच्चेन, ",
"dhp10:4":	"स वे कासावमरहति। ",
"dhp11:0":	"सारिपुत्तत्थेरवत्थु ",
"dhp11:1":	"असारे सारमतिनो, ",
"dhp11:2":	"सारे चासारदस्सिनो; ",
"dhp11:3":	"ते सारं नाधिगच्छन्ति, ",
"dhp11:4":	"मिच्छासङ्कप्पगोचरा। ",
"dhp12:1":	"सारञ्च सारतो ञत्वा, ",
"dhp12:2":	"असारञ्च असारतो; ",
"dhp12:3":	"ते सारं अधिगच्छन्ति, ",
"dhp12:4":	"सम्मासङ्कप्पगोचरा। ",
"dhp13:0":	"नन्दत्थेरवत्थु ",
"dhp13:1":	"यथा अगारं दुच्छन्नं, ",
"dhp13:2":	"वुट्ठी समतिविज्झति; ",
"dhp13:3":	"एवं अभावितं चित्तं, ",
"dhp13:4":	"रागो समतिविज्झति। ",
"dhp14:1":	"यथा अगारं सुछन्नं, ",
"dhp14:2":	"वुट्ठी न समतिविज्झति; ",
"dhp14:3":	"एवं सुभावितं चित्तं, ",
"dhp14:4":	"रागो न समतिविज्झति। ",
"dhp15:0":	"चुन्दसूकरिकवत्थु ",
"dhp15:1":	"इध सोचति पेच्च सोचति, ",
"dhp15:2":	"पापकारी उभयत्थ सोचति; ",
"dhp15:3":	"सो सोचति सो विहञ्ञति, ",
"dhp15:4":	"दिस्वा कम्मकिलिट्ठमत्तनो। ",
"dhp16:0":	"धम्मिकौपासकवत्थु ",
"dhp16:1":	"इध मोदति पेच्च मोदति, ",
"dhp16:2":	"कतपुञ्ञो उभयत्थ मोदति; ",
"dhp16:3":	"सो मोदति सो पमोदति, ",
"dhp16:4":	"दिस्वा कम्मविसुद्धिमत्तनो। ",
"dhp17:0":	"देवदत्तवत्थु ",
"dhp17:1":	"इध तप्पति पेच्च तप्पति, ",
"dhp17:2":	"पापकारी उभयत्थ तप्पति; ",
"dhp17:3":	"“पापं मे कतन्”ति तप्पति, ",
"dhp17:4":	"भिय्यो तप्पति दुग्गतिं गतो। ",
"dhp18:0":	"सुमनदेवीवत्थु ",
"dhp18:1":	"इध नन्दति पेच्च नन्दति, ",
"dhp18:2":	"कतपुञ्ञो उभयत्थ नन्दति; ",
"dhp18:3":	"“पुञ्ञं मे कतन्”ति नन्दति, ",
"dhp18:4":	"भिय्यो नन्दति सुग्गतिं गतो। ",
"dhp19:0":	"द्वेसहायकभिक्खुवत्थु ",
"dhp19:1":	"बहुम्पि चे संहित भासमानो, ",
"dhp19:2":	"न तक्करो होति नरो पमत्तो; ",
"dhp19:3":	"गोपोव गावो गणयं परेसं, ",
"dhp19:4":	"न भागवा सामञ्ञस्स होति। ",
"dhp20:1":	"अप्पम्पि चे संहित भासमानो, ",
"dhp20:2":	"धम्मस्स होति अनुधम्मचारी; ",
"dhp20:3":	"रागञ्च दोसञ्च पहाय मोहं, ",
"dhp20:4":	"सम्मप्पजानो सुविमुत्तचित्तो; ",
"dhp20:5":	"अनुपादियानो इध वा हुरं वा, ",
"dhp20:6":	"स भागवा सामञ्ञस्स होति। ",
"dhp20:7":	"यमकवग्गो पठमो। "
}	
