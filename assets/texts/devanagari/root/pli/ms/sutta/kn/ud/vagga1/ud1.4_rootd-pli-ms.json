{	
"ud1.4:0.1":	"उदान १।४ ",
"ud1.4:0.2":	"हुंहुङ्कसुत्त ",
"ud1.4:1.1":	"एवं मे सुतं—",
"ud1.4:1.2":	"एकं समयं भगवा उरुवेलायं विहरति नज्जा नेरञ्जराय तीरे अजपालनिग्रोधे पठमाभिसम्बुद्धो। ",
"ud1.4:1.3":	"तेन खो पन समयेन भगवा सत्ताहं एकपल्लङ्केन निसिन्नो होति विमुत्तिसुखपटिसंवेदी। ",
"ud1.4:1.4":	"अथ खो भगवा तस्स सत्ताहस्स अच्चयेन तम्हा समाधिम्हा वुट्ठासि। ",
"ud1.4:2.1":	"अथ खो अञ्ञतरो हुंहुङ्कजातिको ब्राह्मणो येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"ud1.4:2.2":	"सम्मोदनीयं कथं सारणीयं वीतिसारेत्वा एकमन्तं अट्ठासि। एकमन्तं ठितो खो सो ब्राह्मणो भगवन्तं एतदवोच: ",
"ud1.4:2.3":	"“कित्तावता नु खो, भो गोतम, ब्राह्मणो होति, कतमे च पन ब्राह्मणकरणा धम्मा”ति? ",
"ud1.4:3.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud1.4:4.1":	"“यो ब्राह्मणो बाहितपापधम्मो, ",
"ud1.4:4.2":	"निहुंहुङ्को निक्कसावो यतत्तो; ",
"ud1.4:4.3":	"वेदन्तगू वूसितब्रह्मचरियो, ",
"ud1.4:4.4":	"धम्मेन सो ब्रह्मवादं वदेय्य; ",
"ud1.4:4.5":	"यस्सुस्सदा नत्थि कुहिञ्चि लोके”ति। ",
"ud1.4:4.6":	"चतुत्थं। "
}	
