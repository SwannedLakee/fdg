{	
"ja378:0.1":	"जातक ",
"ja378:0.2":	"छक्कनिपात ",
"ja378:0.3":	"अवारियवग्ग ",
"ja378:0.4":	"३। दरीमुखजातक ",
"ja378:1.1":	"“पङ्को च कामा पलिपो च कामा, ",
"ja378:1.2":	"भयञ्च मेतं तिमूलं पवुत्तं; ",
"ja378:1.3":	"रजो च धूमो च मया पकासिता, ",
"ja378:1.4":	"हित्वा तुवं पब्बज ब्रह्मदत्त”। ",
"ja378:2.1":	"“गधितो च रत्तो च अधिमुच्छितो च, ",
"ja378:2.2":	"कामेस्वहं ब्राह्मण भिंसरूपं; ",
"ja378:2.3":	"तं नुस्सहे जीविकत्थो पहातुं, ",
"ja378:2.4":	"काहामि पुञ्ञानि अनप्पकानि”। ",
"ja378:3.1":	"“यो अत्थकामस्स हितानुकम्पिनो, ",
"ja378:3.2":	"ओवज्जमानो न करोति सासनं; ",
"ja378:3.3":	"इदमेव सेय्यो इति मञ्ञमानो, ",
"ja378:3.4":	"पुनप्पुनं गब्भमुपेति मन्दो। ",
"ja378:4.1":	"सो घोररूपं निरयं उपेति, ",
"ja378:4.2":	"सुभासुभं मुत्तकरीसपूरं; ",
"ja378:4.3":	"सत्ता सकाये न जहन्ति गिद्धा, ",
"ja378:4.4":	"ये होन्ति कामेसु अवीतरागा”। ",
"ja378:5.1":	"“मीळ्हेन लित्ता रुहिरेन मक्खिता, ",
"ja378:5.2":	"सेम्हेन लित्ता उपनिक्खमन्ति; ",
"ja378:5.3":	"यं यञ्हि कायेन फुसन्ति तावदे, ",
"ja378:5.4":	"सब्बं असातं दुखमेव केवलं। ",
"ja378:6.1":	"दिस्वा वदामि न हि अञ्ञतो सवं, ",
"ja378:6.2":	"पुब्बेनिवासं बहुकं सरामि; ",
"ja378:6.3":	"चित्राहि गाथाहि सुभासिताहि, ",
"ja378:6.4":	"दरीमुखो निज्झापयि सुमेधन्”ति। ",
"ja378:7.1":	"दरीमुखजातकं ततियं। "
}	
