{	
"ja521:0.1":	"जातक ",
"ja521:0.2":	"चत्तालीसनिपात ",
"ja521:0.3":	"तेसकुणवग्ग ",
"ja521:0.4":	"१। तेसकुणजातक ",
"ja521:1.1":	"नमो तस्स भगवतो अरहतो सम्मासम्बुद्धस्स। ",
"ja521:2.1":	"“वेस्सन्तरं तं पुच्छामि, ",
"ja521:2.2":	"सकुण भद्दमत्थु ते; ",
"ja521:2.3":	"रज्जं कारेतुकामेन, ",
"ja521:2.4":	"किं सु किच्चं कतं वरं”। ",
"ja521:3.1":	"“चिरस्सं वत मं तातो, ",
"ja521:3.2":	"कंसो बाराणसिग्गहो; ",
"ja521:3.3":	"पमत्तो अप्पमत्तं मं, ",
"ja521:3.4":	"पिता पुत्तं अचोदयि। ",
"ja521:4.1":	"पठमेनेव वितथं, ",
"ja521:4.2":	"कोधं हासं निवारये; ",
"ja521:4.3":	"ततो किच्चानि कारेय्य, ",
"ja521:4.4":	"तं वतं आहु खत्तिय। ",
"ja521:5.1":	"यं त्वं तात तपोकम्मं, ",
"ja521:5.2":	"पुब्बे कतमसंसयं; ",
"ja521:5.3":	"रत्तो दुट्ठो च यं कयिरा, ",
"ja521:5.4":	"न तं कयिरा ततो पुन। ",
"ja521:6.1":	"खत्तियस्स पमत्तस्स, ",
"ja521:6.2":	"रट्ठस्मिं रट्ठवड्ढन; ",
"ja521:6.3":	"सब्बे भोगा विनस्सन्ति, ",
"ja521:6.4":	"रञ्ञो तं वुच्चते अघं। ",
"ja521:7.1":	"सिरी तात अलक्खी च, ",
"ja521:7.2":	"पुच्छिता एतदब्रवुं; ",
"ja521:7.3":	"उट्ठानवीरिये पोसे, ",
"ja521:7.4":	"रमाहं अनुसूयके। ",
"ja521:8.1":	"उसूयके दुहदये, ",
"ja521:8.2":	"पुरिसे कम्मदुस्सके; ",
"ja521:8.3":	"काळकण्णी महाराज, ",
"ja521:8.4":	"रमति चक्कभञ्जनी। ",
"ja521:9.1":	"सो त्वं सब्बेसु सुहदयो, ",
"ja521:9.2":	"सब्बेसं रक्खितो भव; ",
"ja521:9.3":	"अलक्खिं नुद महाराज, ",
"ja521:9.4":	"लक्ख्या भव निवेसनं। ",
"ja521:10.1":	"स लक्खीधितिसम्पन्नो, ",
"ja521:10.2":	"पुरिसो हि महग्गतो; ",
"ja521:10.3":	"अमित्तानं कासिपति, ",
"ja521:10.4":	"मूलं अग्गञ्च छिन्दति। ",
"ja521:11.1":	"सक्कोपि हि भूतपति, ",
"ja521:11.2":	"उट्ठाने नप्पमज्जति; ",
"ja521:11.3":	"स कल्याणे धितिं कत्वा, ",
"ja521:11.4":	"उट्ठाने कुरुते मनो। ",
"ja521:12.1":	"गन्धब्बा पितरो देवा, ",
"ja521:12.2":	"साजीवा होन्ति तादिनो; ",
"ja521:12.3":	"उट्ठाहतो अप्पमज्जतो, ",
"ja521:12.4":	"अनुतिट्ठन्ति देवता। ",
"ja521:13.1":	"सो अप्पमत्तो अक्कुद्धो, ",
"ja521:13.2":	"तात किच्चानि कारय; ",
"ja521:13.3":	"वायमस्सु च किच्चेसु, ",
"ja521:13.4":	"नालसो विन्दते सुखं। ",
"ja521:14.1":	"तत्थेव ते वत्तपदा, ",
"ja521:14.2":	"एसाव अनुसासनी; ",
"ja521:14.3":	"अलं मित्ते सुखापेतुं, ",
"ja521:14.4":	"अमित्तानं दुखाय च”। ",
"ja521:15.1":	"“सक्खिसि त्वं कुण्डलिनि, ",
"ja521:15.2":	"मञ्ञसि खत्तबन्धुनि; ",
"ja521:15.3":	"रज्जं कारेतुकामेन, ",
"ja521:15.4":	"किं सु किच्चं कतं वरं”। ",
"ja521:16.1":	"“द्वेव तात पदकानि, ",
"ja521:16.2":	"यत्थ सब्बं पतिट्ठितं; ",
"ja521:16.3":	"अलद्धस्स च यो लाभो, ",
"ja521:16.4":	"लद्धस्स चानुरक्खणा। ",
"ja521:17.1":	"अमच्चे तात जानाहि, ",
"ja521:17.2":	"धीरे अत्थस्स कोविदे; ",
"ja521:17.3":	"अनक्खाकितवे तात, ",
"ja521:17.4":	"असोण्डे अविनासके। ",
"ja521:18.1":	"यो च तं तात रक्खेय्य, ",
"ja521:18.2":	"धनं यञ्चेव ते सिया; ",
"ja521:18.3":	"सूतोव रथं सङ्गण्हे, ",
"ja521:18.4":	"सो ते किच्चानि कारये। ",
"ja521:19.1":	"सुसङ्गहितन्तजनो, ",
"ja521:19.2":	"सयं वित्तं अवेक्खिय; ",
"ja521:19.3":	"निधिञ्च इणदानञ्च, ",
"ja521:19.4":	"न करे परपत्तिया। ",
"ja521:20.1":	"सयं आयं वयं जञ्ञा, ",
"ja521:20.2":	"सयं जञ्ञा कताकतं; ",
"ja521:20.3":	"निग्गण्हे निग्गहारहं, ",
"ja521:20.4":	"पग्गण्हे पग्गहारहं। ",
"ja521:21.1":	"सयं जानपदं अत्थं, ",
"ja521:21.2":	"अनुसास रथेसभ; ",
"ja521:21.3":	"मा ते अधम्मिका युत्ता, ",
"ja521:21.4":	"धनं रट्ठञ्च नासयुं। ",
"ja521:22.1":	"मा च वेगेन किच्चानि, ",
"ja521:22.2":	"करोसि कारयेसि वा; ",
"ja521:22.3":	"वेगसा हि कतं कम्मं, ",
"ja521:22.4":	"मन्दो पच्छानुतप्पति। ",
"ja521:23.1":	"मा ते अधिसरे मुञ्च, ",
"ja521:23.2":	"सुबाळ्हमधिकोपितं; ",
"ja521:23.3":	"कोधसा हि बहू फीता, ",
"ja521:23.4":	"कुला अकुलतं गता। ",
"ja521:24.1":	"मा तात इस्सरोम्हीति, ",
"ja521:24.2":	"अनत्थाय पतारयि; ",
"ja521:24.3":	"इत्थीनं पुरिसानञ्च, ",
"ja521:24.4":	"मा ते आसि दुखुद्रयो। ",
"ja521:25.1":	"अपेतलोमहंसस्स, ",
"ja521:25.2":	"रञ्ञो कामानुसारिनो; ",
"ja521:25.3":	"सब्बे भोगा विनस्सन्ति, ",
"ja521:25.4":	"रञ्ञो तं वुच्चते अघं। ",
"ja521:26.1":	"तत्थेव ते वत्तपदा, ",
"ja521:26.2":	"एसाव अनुसासनी; ",
"ja521:26.3":	"दक्खस्सुदानि पुञ्ञकरो, ",
"ja521:26.4":	"असोण्डो अविनासको; ",
"ja521:26.5":	"सीलवास्सु महाराज, ",
"ja521:26.6":	"दुस्सीलो विनिपातिको”। ",
"ja521:27.1":	"“अपुच्छिम्ह कोसियगोत्तं, ",
"ja521:27.2":	"कुण्डलिनिं तथेव च; ",
"ja521:27.3":	"त्वं दानि वदेहि जम्बुक, ",
"ja521:27.4":	"बलानं बलमुत्तमं”। ",
"ja521:28.1":	"“बलं पञ्चविधं लोके, ",
"ja521:28.2":	"पुरिसस्मिं महग्गते; ",
"ja521:28.3":	"तत्थ बाहुबलं नाम, ",
"ja521:28.4":	"चरिमं वुच्चते बलं। ",
"ja521:29.1":	"भोगबलञ्च दीघावु, ",
"ja521:29.2":	"दुतियं वुच्चते बलं; ",
"ja521:29.3":	"अमच्चबलञ्च दीघावु, ",
"ja521:29.4":	"ततियं वुच्चते बलं। ",
"ja521:30.1":	"अभिजच्चबलं चेव, ",
"ja521:30.2":	"तं चतुत्थं असंसयं; ",
"ja521:30.3":	"यानि चेतानि सब्बानि, ",
"ja521:30.4":	"अधिगण्हाति पण्डितो। ",
"ja521:31.1":	"तं बलानं बलं सेट्ठं, ",
"ja521:31.2":	"अग्गं पञ्ञाबलं बलं; ",
"ja521:31.3":	"पञ्ञाबलेनुपत्थद्धो, ",
"ja521:31.4":	"अत्थं विन्दति पण्डितो। ",
"ja521:32.1":	"अपि चे लभति मन्दो, ",
"ja521:32.2":	"फीतं धरणिमुत्तमं; ",
"ja521:32.3":	"अकामस्स पसय्हं वा, ",
"ja521:32.4":	"अञ्ञो तं पटिपज्जति। ",
"ja521:33.1":	"अभिजातोपि चे होति, ",
"ja521:33.2":	"रज्जं लद्धान खत्तियो; ",
"ja521:33.3":	"दुप्पञ्ञो हि कासिपति, ",
"ja521:33.4":	"सब्बेनपि न जीवति। ",
"ja521:34.1":	"पञ्ञाव सुतं विनिच्छिनी, ",
"ja521:34.2":	"पञ्ञा कित्ति सिलोकवड्ढनी; ",
"ja521:34.3":	"पञ्ञासहितो नरो इध, ",
"ja521:34.4":	"अपि दुक्खे सुखानि विन्दति। ",
"ja521:35.1":	"पञ्ञञ्च खो असुस्सूसं, ",
"ja521:35.2":	"न कोचि अधिगच्छति; ",
"ja521:35.3":	"बहुस्सुतं अनागम्म, ",
"ja521:35.4":	"धम्मट्ठं अविनिब्भुजं। ",
"ja521:36.1":	"यो च धम्मविभङ्गञ्ञू, ",
"ja521:36.2":	"कालुट्ठायी मतन्दितो; ",
"ja521:36.3":	"अनुट्ठहति कालेन, ",
"ja521:36.4":	"कम्मफलं तस्सिज्झति। ",
"ja521:37.1":	"अनायतनसीलस्स, ",
"ja521:37.2":	"अनायतनसेविनो; ",
"ja521:37.3":	"न निब्बिन्दियकारिस्स, ",
"ja521:37.4":	"सम्मदत्थो विपच्चति। ",
"ja521:38.1":	"अज्झत्तञ्च पयुत्तस्स, ",
"ja521:38.2":	"तथायतनसेविनो; ",
"ja521:38.3":	"अनिब्बिन्दियकारिस्स, ",
"ja521:38.4":	"सम्मदत्थो विपच्चति। ",
"ja521:39.1":	"योगप्पयोगसङ्खातं, ",
"ja521:39.2":	"सम्भतस्सानुरक्खणं; ",
"ja521:39.3":	"तानि त्वं तात सेवस्सु, ",
"ja521:39.4":	"मा अकम्माय रन्धयि; ",
"ja521:39.5":	"अकम्मुना हि दुम्मेधो, ",
"ja521:39.6":	"नळागारंव सीदति”। ",
"ja521:40.1":	"“धम्मं चर महाराज, ",
"ja521:40.2":	"मातापितूसु खत्तिय; ",
"ja521:40.3":	"इध धम्मं चरित्वान, ",
"ja521:40.4":	"राज सग्गं गमिस्ससि। ",
"ja521:41.1":	"धम्मं चर महाराज, ",
"ja521:41.2":	"पुत्तदारेसु खत्तिय; ",
"ja521:41.3":	"इध धम्मं चरित्वान, ",
"ja521:41.4":	"राज सग्गं गमिस्ससि। ",
"ja521:42.1":	"धम्मं चर महाराज, ",
"ja521:42.2":	"मित्तामच्चेसु खत्तिय; ",
"ja521:42.3":	"इध धम्मं चरित्वान, ",
"ja521:42.4":	"राज सग्गं गमिस्ससि। ",
"ja521:43.1":	"धम्मं चर महाराज, ",
"ja521:43.2":	"वाहनेसु बलेसु च; ",
"ja521:43.3":	"इध धम्मं चरित्वान, ",
"ja521:43.4":	"राज सग्गं गमिस्ससि। ",
"ja521:44.1":	"धम्मं चर महाराज, ",
"ja521:44.2":	"गामेसु निगमेसु च; ",
"ja521:44.3":	"…पे… ",
"ja521:45.1":	"धम्मं चर महाराज, ",
"ja521:45.2":	"रट्ठेसु जनपदेसु च; ",
"ja521:45.3":	"…पे… ",
"ja521:46.1":	"धम्मं चर महाराज, ",
"ja521:46.2":	"समणब्राह्मणेसु च; ",
"ja521:46.3":	"…पे… ",
"ja521:47.1":	"धम्मं चर महाराज, ",
"ja521:47.2":	"मिगपक्खीसु खत्तिय; ",
"ja521:47.3":	"इध धम्मं चरित्वान, ",
"ja521:47.4":	"राज सग्गं गमिस्ससि। ",
"ja521:48.1":	"धम्मं चर महाराज, ",
"ja521:48.2":	"धम्मो चिण्णो सुखावहो; ",
"ja521:48.3":	"इध धम्मं चरित्वान, ",
"ja521:48.4":	"राज सग्गं गमिस्ससि। ",
"ja521:49.1":	"धम्मं चर महाराज, ",
"ja521:49.2":	"सैन्दा देवा सब्रह्मका; ",
"ja521:49.3":	"सुचिण्णेन दिवं पत्ता, ",
"ja521:49.4":	"मा धम्मं राज पामदो। ",
"ja521:50.1":	"तत्थेव ते वत्तपदा, ",
"ja521:50.2":	"एसाव अनुसासनी; ",
"ja521:50.3":	"सप्पञ्ञसेवी कल्याणी, ",
"ja521:50.4":	"समत्तं साम तं विदू”ति। ",
"ja521:51.1":	"तेसकुणजातकं पठमं। "
}	
