{	
"iti22:0.1":	"इतिवुत्तक २२ ",
"iti22:0.2":	"एककनिपात ",
"iti22:0.3":	"ततियवग्ग ",
"iti22:0.4":	"मेत्तसुत्त ",
"iti22:1.1":	"वुत्तञ्हेतं भगवता वुत्तमरहताति मे सुतं: ",
"iti22:2.1":	"“मा, भिक्खवे, पुञ्ञानं भायित्थ। ",
"iti22:2.2":	"सुखस्सेतं, भिक्खवे, अधिवचनं इट्ठस्स कन्तस्स पियस्स मनापस्स यदिदं पुञ्ञानि। ",
"iti22:2.3":	"अभिजानामि खो पनाहं, भिक्खवे, दीघरत्तं कतानं पुञ्ञानं इट्ठं कन्तं पियं मनापं विपाकं पच्चनुभूतं। ",
"iti22:2.4":	"सत्त वस्सानि मेत्तचित्तं भावेत्वा सत्त संवट्टविवट्टकप्पे नयिमं लोकं पुनरागमासिं। ",
"iti22:2.5":	"संवट्टमाने सुदं, भिक्खवे, कप्पे आभस्सरूपगो होमि; ",
"iti22:2.6":	"विवट्टमाने कप्पे सुञ्ञं ब्रह्मविमानं उपपज्जामि। ",
"iti22:3.1":	"तत्र सुदं, भिक्खवे, ब्रह्मा होमि महाब्रह्मा अभिभू अनभिभूतो अञ्ञदत्थुदसो वसवत्ती। ",
"iti22:3.2":	"छत्तिंसक्खत्तुं खो पनाहं, भिक्खवे, सक्को अहोसिं देवानमिन्दो; ",
"iti22:3.3":	"अनेकसतक्खत्तुं राजा अहोसिं चक्कवत्ती धम्मिको धम्मराजा चातुरन्तो विजितावी जनपदत्थावरियप्पत्तो सत्तरतनसमन्नागतो। ",
"iti22:3.4":	"को पन वादो पदेसरज्जस्स। ",
"iti22:4.1":	"तस्स मय्हं, भिक्खवे, एतदहोसि: ",
"iti22:4.2":	"‘किस्स नु खो मे इदं कम्मस्स फलं, किस्स कम्मस्स विपाको, येनाहं एतरहि एवंमहिद्धिको एवंमहानुभावो’ति? ",
"iti22:4.3":	"तस्स मय्हं, भिक्खवे, एतदहोसि: ",
"iti22:4.4":	"‘तिण्णं खो मे इदं कम्मानं फलं, तिण्णं कम्मानं विपाको, येनाहं एतरहि एवंमहिद्धिको एवंमहानुभावोति, सेय्यथिदं—",
"iti22:4.5":	"दानस्स, दमस्स, सञ्ञमस्सा’”ति। ",
"iti22:4.6":	"एतमत्थं भगवा अवोच। ",
"iti22:4.7":	"तत्थेतं इति वुच्चति: ",
"iti22:5.1":	"“पुञ्ञमेव सो सिक्खेय्य, ",
"iti22:5.2":	"आयतग्गं सुखुद्रयं; ",
"iti22:5.3":	"दानञ्च समचरियञ्च, ",
"iti22:5.4":	"मेत्तचित्तञ्च भावये। ",
"iti22:6.1":	"एते धम्मे भावयित्वा, ",
"iti22:6.2":	"तयो सुखसमुद्दये; ",
"iti22:6.3":	"अब्यापज्जं सुखं लोकं, ",
"iti22:6.4":	"पण्डितो उपपज्जती”ति। ",
"iti22:7.1":	"अयम्पि अत्थो वुत्तो भगवता, इति मे सुतन्ति। ",
"iti22:7.2":	"दुतियं। "
}	
