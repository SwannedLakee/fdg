{	
"ja505:0.1":	"जातक ",
"ja505:0.2":	"वीसतिनिपात ",
"ja505:0.3":	"मातङ्गवग्ग ",
"ja505:0.4":	"९। सोमनस्सजातक ",
"ja505:1.1":	"“को तं हिंसति हेठेति, ",
"ja505:1.2":	"किं दुम्मनो सोचसि अप्पतीतो; ",
"ja505:1.3":	"कस्सज्ज मातापितरो रुदन्तु, ",
"ja505:1.4":	"क्वज्ज सेतु निहतो पथब्या”। ",
"ja505:2.1":	"“तुट्ठोस्मि देव तव दस्सनेन, ",
"ja505:2.2":	"चिरस्सं पस्सामि तं भूमिपाल; ",
"ja505:2.3":	"अहिंसको रेणुमनुप्पविस्स, ",
"ja505:2.4":	"पुत्तेन ते हेठयितोस्मि देव”। ",
"ja505:3.1":	"“आयन्तु दोवारिका खग्गबन्धा, ",
"ja505:3.2":	"कासाविया यन्तु अन्तेपुरन्तं; ",
"ja505:3.3":	"हन्त्वान तं सोमनस्सं कुमारं, ",
"ja505:3.4":	"छेत्वान सीसं वरमाहरन्तु”। ",
"ja505:4.1":	"“पेसिता राजिनो दूता, ",
"ja505:4.2":	"कुमारं एतदब्रवुं; ",
"ja505:4.3":	"इस्सरेन वितिण्णोसि, ",
"ja505:4.4":	"वधं पत्तोसि खत्तिय”। ",
"ja505:5.1":	"“स राजपुत्तो परिदेवयन्तो, ",
"ja505:5.2":	"दसङ्गुलिं अञ्जलिं पग्गहेत्वा; ",
"ja505:5.3":	"अहम्पि इच्छामि जनिन्द दट्ठुं, ",
"ja505:5.4":	"जीवं मं नेत्वा पटिदस्सयेथ”। ",
"ja505:6.1":	"तस्स तं वचनं सुत्वा, ",
"ja505:6.2":	"रञ्ञो पुत्तं अदस्सयुं; ",
"ja505:6.3":	"पुत्तो च पितरं दिस्वा, ",
"ja505:6.4":	"दूरतोवज्झभासथ। ",
"ja505:7.1":	"“आगच्छुं दोवारिका खग्गबन्धा, ",
"ja505:7.2":	"कासाविया हन्तु ममं जनिन्द; ",
"ja505:7.3":	"अक्खाहि मे पुच्छितो एतमत्थं, ",
"ja505:7.4":	"अपराधो को निध ममज्ज अत्थि”। ",
"ja505:8.1":	"“सायञ्च पातो उदकं सजाति, ",
"ja505:8.2":	"अग्गिं सदा पारिचरतप्पमत्तो; ",
"ja505:8.3":	"तं तादिसं संयतं ब्रह्मचारिं, ",
"ja505:8.4":	"कस्मा तुवं ब्रूसि गहप्पतीति”। ",
"ja505:9.1":	"“ताला च मूला च फला च देव, ",
"ja505:9.2":	"परिग्गहा विविधा सन्तिमस्स; ",
"ja505:9.3":	"ते रक्खति गोपयतप्पमत्तो, ",
"ja505:9.4":	"तस्मा अहं ब्रूमि गहप्पतीति”। ",
"ja505:10.1":	"“सच्चं खो एतं वदसि कुमार, ",
"ja505:10.2":	"परिग्गहा विविधा सन्तिमस्स; ",
"ja505:10.3":	"ते रक्खति गोपयतप्पमत्तो, ",
"ja505:10.4":	"स ब्राह्मणो गहपति तेन होति”। ",
"ja505:11.1":	"“सुणन्तु मय्हं परिसा समागता, ",
"ja505:11.2":	"सनेगमा जानपदा च सब्बे; ",
"ja505:11.3":	"बालायं बालस्स वचो निसम्म, ",
"ja505:11.4":	"अहेतुना घातयते मं जनिन्दो। ",
"ja505:12.1":	"दळ्हस्मि मूले विसटे विरूळ्हे, ",
"ja505:12.2":	"दुन्निक्कयो वेळु पसाखजातो; ",
"ja505:12.3":	"वन्दामि पादानि तव जनिन्द, ",
"ja505:12.4":	"अनुजान मं पब्बजिस्सामि देव”। ",
"ja505:13.1":	"“भुञ्जस्सु भोगे विपुले कुमार, ",
"ja505:13.2":	"सब्बञ्च ते इस्सरियं ददामि; ",
"ja505:13.3":	"अज्जेव त्वं कुरूनं होहि राजा, ",
"ja505:13.4":	"मा पब्बजी पब्बज्जा हि दुक्खा”। ",
"ja505:14.1":	"“किन्नूध देव तवमत्थि भोगा, ",
"ja505:14.2":	"पुब्बेवहं देवलोके रमिस्सं; ",
"ja505:14.3":	"रूपेहि सद्देहि अथो रसेहि, ",
"ja505:14.4":	"गन्धेहि फस्सेहि मनोरमेहि। ",
"ja505:15.1":	"भुत्ता च मे भोगा तिदिवस्मिं देव, ",
"ja505:15.2":	"परिवारितो अच्छरानं गणेन; ",
"ja505:15.3":	"तुवञ्च बालं परनेय्यं विदित्वा, ",
"ja505:15.4":	"न तादिसे राजकुले वसेय्यं”। ",
"ja505:16.1":	"“सचाहं बालो परनेय्यो अस्मि, ",
"ja505:16.2":	"एकापराधं खम पुत्त मय्हं; ",
"ja505:16.3":	"पुनपि चे एदिसकं भवेय्य, ",
"ja505:16.4":	"यथामतिं सोमनस्स करोहि”। ",
"ja505:17.1":	"“अनिसम्म कतं कम्मं, ",
"ja505:17.2":	"अनवत्थाय चिन्तितं; ",
"ja505:17.3":	"भेसज्जस्सेव वेभङ्गो, ",
"ja505:17.4":	"विपाको होति पापको। ",
"ja505:18.1":	"निसम्म च कतं कम्मं, ",
"ja505:18.2":	"सम्मावत्थाय चिन्तितं; ",
"ja505:18.3":	"भेसज्जस्सेव सम्पत्ति, ",
"ja505:18.4":	"विपाको होति भद्रको। ",
"ja505:19.1":	"अलसो गिही कामभोगी न साधु, ",
"ja505:19.2":	"असञ्ञतो पब्बजितो न साधु; ",
"ja505:19.3":	"राजा न साधु अनिसम्मकारी, ",
"ja505:19.4":	"यो पण्डितो कोधनो तं न साधु। ",
"ja505:20.1":	"निसम्म खत्तियो कयिरा, ",
"ja505:20.2":	"नानिसम्म दिसम्पति; ",
"ja505:20.3":	"निसम्मकारिनो राज, ",
"ja505:20.4":	"यसो कित्ति च वड्ढति। ",
"ja505:21.1":	"निसम्म दण्डं पणयेय्य इस्सरो, ",
"ja505:21.2":	"वेगा कतं तप्पति भूमिपाल; ",
"ja505:21.3":	"सम्मापणीधी च नरस्स अत्था, ",
"ja505:21.4":	"अनानुतप्पा ते भवन्ति पच्छा। ",
"ja505:22.1":	"अनानुतप्पानि हि ये करोन्ति, ",
"ja505:22.2":	"विभज्ज कम्मायतनानि लोके; ",
"ja505:22.3":	"विञ्ञुप्पसत्थानि सुखुद्रयानि, ",
"ja505:22.4":	"भवन्ति बुद्धानुमतानि तानि। ",
"ja505:23.1":	"आगच्छुं दोवारिका खग्गबन्धा, ",
"ja505:23.2":	"कासाविया हन्तु ममं जनिन्द; ",
"ja505:23.3":	"मातुञ्च अङ्कस्मिमहं निसिन्नो, ",
"ja505:23.4":	"आकड्ढितो सहसा तेहि देव। ",
"ja505:24.1":	"कटुकञ्हि सम्बाधं सुकिच्छं पत्तो, ",
"ja505:24.2":	"मधुरम्पि यं जीवितं लद्ध राज; ",
"ja505:24.3":	"किच्छेनहं अज्ज वधा पमुत्तो, ",
"ja505:24.4":	"पब्बज्जमेवाभिमनोहमस्मि”। ",
"ja505:25.1":	"“पुत्तो तवायं तरुणो सुधम्मे, ",
"ja505:25.2":	"अनुकम्पको सोमनस्सो कुमारो; ",
"ja505:25.3":	"तं याचमानो न लभामि स्वज्ज, ",
"ja505:25.4":	"अरहसि नं याचितवे तुवम्पि”। ",
"ja505:26.1":	"“रमस्सु भिक्खाचरियाय पुत्त, ",
"ja505:26.2":	"निसम्म धम्मेसु परिब्बजस्सु; ",
"ja505:26.3":	"सब्बेसु भूतेसु निधाय दण्डं, ",
"ja505:26.4":	"अनिन्दितो ब्रह्ममुपेहि ठानं”। ",
"ja505:27.1":	"“अच्छेर रूपं वत यादिसञ्च, ",
"ja505:27.2":	"दुक्खितं मं दुक्खापयसे सुधम्मे; ",
"ja505:27.3":	"याचस्सु पुत्तं इति वुच्चमाना, ",
"ja505:27.4":	"भिय्योव उस्साहयसे कुमारं”। ",
"ja505:28.1":	"“ये विप्पमुत्ता अनवज्जभोगिनो, ",
"ja505:28.2":	"परिनिब्बुता लोकमिमं चरन्ति; ",
"ja505:28.3":	"तमरियमग्गं पटिपज्जमानं, ",
"ja505:28.4":	"न उस्सहे वारयितुं कुमारं”। ",
"ja505:29.1":	"“अद्धा हवे सेवितब्बा सपञ्ञा, ",
"ja505:29.2":	"बहुस्सुता ये बहुठानचिन्तिनो; ",
"ja505:29.3":	"येसायं सुत्वान सुभासितानि, ",
"ja505:29.4":	"अप्पोस्सुक्का वीतसोका सुधम्मा”ति। ",
"ja505:30.1":	"सोमनस्सजातकं नवमं। "
}	
