{	
"ja539:0.1":	"जातक ",
"ja539:0.2":	"महानिपात ",
"ja539:0.3":	"मूगपक्खवग्ग ",
"ja539:0.4":	"२। महाजनकजातक ",
"ja539:1.1":	"“कोयं मज्झे समुद्दस्मिं, ",
"ja539:1.2":	"अपस्सं तीरमायुहे; ",
"ja539:1.3":	"कं त्वं अत्थवसं ञत्वा, ",
"ja539:1.4":	"एवं वायमसे भुसं”। ",
"ja539:2.1":	"“निसम्म वत्तं लोकस्स, ",
"ja539:2.2":	"वायामस्स च देवते; ",
"ja539:2.3":	"तस्मा मज्झे समुद्दस्मिं, ",
"ja539:2.4":	"अपस्सं तीरमायुहे”। ",
"ja539:3.1":	"“गम्भीरे अप्पमेय्यस्मिं, ",
"ja539:3.2":	"तीरं यस्स न दिस्सति; ",
"ja539:3.3":	"मोघो ते पुरिसवायामो, ",
"ja539:3.4":	"अप्पत्वाव मरिस्ससि”। ",
"ja539:4.1":	"“अनणो ञातिनं होति, ",
"ja539:4.2":	"देवानं पितुनञ्च सो; ",
"ja539:4.3":	"करं पुरिसकिच्चानि, ",
"ja539:4.4":	"न च पच्छानुतप्पति”। ",
"ja539:5.1":	"“अपारनेय्यं यं कम्मं, ",
"ja539:5.2":	"अफलं किलमथुद्दयं; ",
"ja539:5.3":	"तत्थ को वायमेनत्थो, ",
"ja539:5.4":	"मच्चु यस्साभिनिप्पतं”। ",
"ja539:6.1":	"“अपारनेय्यमच्चन्तं, ",
"ja539:6.2":	"यो विदित्वान देवते; ",
"ja539:6.3":	"न रक्खे अत्तनो पाणं, ",
"ja539:6.4":	"जञ्ञा सो यदि हापये। ",
"ja539:7.1":	"अधिप्पायफलं एके, ",
"ja539:7.2":	"अस्मिं लोकस्मि देवते; ",
"ja539:7.3":	"पयोजयन्ति कम्मानि, ",
"ja539:7.4":	"तानि इज्झन्ति वा न वा। ",
"ja539:8.1":	"सन्दिट्ठिकं कम्मफलं, ",
"ja539:8.2":	"ननु पस्ससि देवते; ",
"ja539:8.3":	"सन्ना अञ्ञे तरामहं, ",
"ja539:8.4":	"तञ्च पस्सामि सन्तिके। ",
"ja539:9.1":	"सो अहं वायमिस्सामि, ",
"ja539:9.2":	"यथासत्ति यथाबलं; ",
"ja539:9.3":	"गच्छं पारं समुद्दस्स, ",
"ja539:9.4":	"कस्सं पुरिसकारियं”। ",
"ja539:10.1":	"“यो त्वं एवं गते ओघे, ",
"ja539:10.2":	"अप्पमेय्ये महण्णवे; ",
"ja539:10.3":	"धम्मवायामसम्पन्नो, ",
"ja539:10.4":	"कम्मुना नावसीदसि; ",
"ja539:10.5":	"सो त्वं तत्थेव गच्छाहि, ",
"ja539:10.6":	"यत्थ ते निरतो मनो। ",
"ja539:11.1":	"सुरियुग्गमने निधि, ",
"ja539:11.2":	"अथो ओग्गमने निधि; ",
"ja539:11.3":	"अन्तो निधि बहि निधि, ",
"ja539:11.4":	"न अन्तो न बहि निधि। ",
"ja539:12.1":	"आरोहने महानिधि, ",
"ja539:12.2":	"अथो ओरोहने निधि; ",
"ja539:12.3":	"चतूसु महासालेसु, ",
"ja539:12.4":	"समन्ता योजने निधि। ",
"ja539:13.1":	"दन्तग्गेसु महानिधि, ",
"ja539:13.2":	"बालग्गेसु च केपुके; ",
"ja539:13.3":	"रुक्खग्गेसु महानिधि, ",
"ja539:13.4":	"सोळसेते महानिधी; ",
"ja539:13.5":	"सहस्सथामो पल्लङ्को, ",
"ja539:13.6":	"सीवलाराधनेन च। ",
"ja539:14.1":	"आसीसेथेव पुरिसो, ",
"ja539:14.2":	"न निब्बिन्देय्य पण्डितो; ",
"ja539:14.3":	"पस्सामि वोहं अत्तानं, ",
"ja539:14.4":	"यथा इच्छिं तथा अहु। ",
"ja539:15.1":	"आसीसेथेव पुरिसो, ",
"ja539:15.2":	"न निब्बिन्देय्य पण्डितो; ",
"ja539:15.3":	"पस्सामि वोहं अत्तानं, ",
"ja539:15.4":	"उदका थलमुब्भतं। ",
"ja539:16.1":	"वायमेथेव पुरिसो, ",
"ja539:16.2":	"न निब्बिन्देय्य पण्डितो; ",
"ja539:16.3":	"पस्सामि वोहं अत्तानं, ",
"ja539:16.4":	"यथा इच्छिं तथा अहु। ",
"ja539:17.1":	"वायमेथेव पुरिसो, ",
"ja539:17.2":	"न निब्बिन्देय्य पण्डितो; ",
"ja539:17.3":	"पस्सामि वोहं अत्तानं, ",
"ja539:17.4":	"उदका थलमुब्भतं। ",
"ja539:18.1":	"दुक्खूपनीतोपि नरो सपञ्ञो, ",
"ja539:18.2":	"आसं न छिन्देय्य सुखागमाय; ",
"ja539:18.3":	"बहू हि फस्सा अहिता हिता च, ",
"ja539:18.4":	"अवितक्किता मच्चुमुपब्बजन्ति। ",
"ja539:19.1":	"अचिन्तितम्पि भवति, ",
"ja539:19.2":	"चिन्तितम्पि विनस्सति; ",
"ja539:19.3":	"न हि चिन्तामया भोगा, ",
"ja539:19.4":	"इत्थिया पुरिसस्स वा”। ",
"ja539:20.1":	"“अपोराणं वत भो राजा, ",
"ja539:20.2":	"सब्बभुम्मो दिसम्पति; ",
"ja539:20.3":	"नाज्ज नच्चे निसामेति, ",
"ja539:20.4":	"न गीते कुरुते मनो। ",
"ja539:21.1":	"न मिगे नपि उय्याने, ",
"ja539:21.2":	"नपि हंसे उदिक्खति; ",
"ja539:21.3":	"मूगोव तुण्हिमासीनो, ",
"ja539:21.4":	"न अत्थमनुसासति”। ",
"ja539:22.1":	"“सुखकामा रहोसीला, ",
"ja539:22.2":	"वधबन्धा उपारता; ",
"ja539:22.3":	"कस्स नु अज्ज आरामे, ",
"ja539:22.4":	"दहरा वुद्धा च अच्छरे। ",
"ja539:23.1":	"अतिक्कन्तवनथा धीरा, ",
"ja539:23.2":	"नमो तेसं महेसिनं; ",
"ja539:23.3":	"ये उस्सुकम्हि लोकम्हि, ",
"ja539:23.4":	"विहरन्ति मनुस्सुका। ",
"ja539:24.1":	"ते छेत्वा मच्चुनो जालं, ",
"ja539:24.2":	"ततं मायाविनो दळं; ",
"ja539:24.3":	"छिन्नालयत्ता गच्छन्ति, ",
"ja539:24.4":	"को तेसं गतिमापये। ",
"ja539:25.1":	"कदाहं मिथिलं फीतं, ",
"ja539:25.2":	"विभत्तं भागसो मितं; ",
"ja539:25.3":	"पहाय पब्बजिस्सामि, ",
"ja539:25.4":	"तं कुदास्सु भविस्सति। ",
"ja539:26.1":	"कदाहं मिथिलं फीतं, ",
"ja539:26.2":	"विसालं सब्बतोपभं; ",
"ja539:26.3":	"पहाय पब्बजिस्सामि, ",
"ja539:26.4":	"तं कुदास्सु भविस्सति। ",
"ja539:27.1":	"कदाहं मिथिलं फीतं, ",
"ja539:27.2":	"बहुपाकारतोरणं; ",
"ja539:27.3":	"पहाय पब्बजिस्सामि, ",
"ja539:27.4":	"तं कुदास्सु भविस्सति। ",
"ja539:28.1":	"कदाहं मिथिलं फीतं, ",
"ja539:28.2":	"दळ्हमट्टालकोट्ठकं; ",
"ja539:28.3":	"पहाय पब्बजिस्सामि, ",
"ja539:28.4":	"तं कुदास्सु भविस्सति। ",
"ja539:29.1":	"कदाहं मिथिलं फीतं, ",
"ja539:29.2":	"सुविभत्तं महापथं; ",
"ja539:29.3":	"पहाय पब्बजिस्सामि, ",
"ja539:29.4":	"तं कुदास्सु भविस्सति। ",
"ja539:30.1":	"कदाहं मिथिलं फीतं, ",
"ja539:30.2":	"सुविभत्तन्तरापणं; ",
"ja539:30.3":	"पहाय पब्बजिस्सामि, ",
"ja539:30.4":	"तं कुदास्सु भविस्सति। ",
"ja539:31.1":	"कदाहं मिथिलं फीतं, ",
"ja539:31.2":	"गवस्सरथपीळितं; ",
"ja539:31.3":	"पहाय पब्बजिस्सामि, ",
"ja539:31.4":	"तं कुदास्सु भविस्सति। ",
"ja539:32.1":	"कदाहं मिथिलं फीतं, ",
"ja539:32.2":	"आरामवनमालिनिं; ",
"ja539:32.3":	"पहाय पब्बजिस्सामि, ",
"ja539:32.4":	"तं कुदास्सु भविस्सति। ",
"ja539:33.1":	"कदाहं मिथिलं फीतं, ",
"ja539:33.2":	"उय्यानवनमालिनिं; ",
"ja539:33.3":	"पहाय पब्बजिस्सामि, ",
"ja539:33.4":	"तं कुदास्सु भविस्सति। ",
"ja539:34.1":	"कदाहं मिथिलं फीतं, ",
"ja539:34.2":	"पासादवनमालिनिं; ",
"ja539:34.3":	"पहाय पब्बजिस्सामि, ",
"ja539:34.4":	"तं कुदास्सु भविस्सति। ",
"ja539:35.1":	"कदाहं मिथिलं फीतं, ",
"ja539:35.2":	"तिपुरं राजबन्धुनिं; ",
"ja539:35.3":	"मापितं सोमनस्सेन, ",
"ja539:35.4":	"वेदेहेन यसस्सिना; ",
"ja539:35.5":	"पहाय पब्बजिस्सामि, ",
"ja539:35.6":	"तं कुदास्सु भविस्सति। ",
"ja539:36.1":	"कदाहं वेदेहे फीते, ",
"ja539:36.2":	"निचिते धम्मरक्खिते; ",
"ja539:36.3":	"पहाय पब्बजिस्सामि, ",
"ja539:36.4":	"तं कुदास्सु भविस्सति। ",
"ja539:37.1":	"कदाहं वेदेहे फीते, ",
"ja539:37.2":	"अजेय्ये धम्मरक्खिते; ",
"ja539:37.3":	"पहाय पब्बजिस्सामि, ",
"ja539:37.4":	"तं कुदास्सु भविस्सति। ",
"ja539:38.1":	"कदाहं अन्तेपुरं रम्मं, ",
"ja539:38.2":	"विभत्तं भागसो मितं; ",
"ja539:38.3":	"पहाय पब्बजिस्सामि, ",
"ja539:38.4":	"तं कुदास्सु भविस्सति। ",
"ja539:39.1":	"कदाहं अन्तेपुरं रम्मं, ",
"ja539:39.2":	"सुधामत्तिकलेपनं; ",
"ja539:39.3":	"पहाय पब्बजिस्सामि, ",
"ja539:39.4":	"तं कुदास्सु भविस्सति। ",
"ja539:40.1":	"कदाहं अन्तेपुरं रम्मं, ",
"ja539:40.2":	"सुचिगन्धं मनोरमं; ",
"ja539:40.3":	"पहाय पब्बजिस्सामि, ",
"ja539:40.4":	"तं कुदास्सु भविस्सति। ",
"ja539:41.1":	"कदाहं कूटागारे च, ",
"ja539:41.2":	"विभत्ते भागसो मिते; ",
"ja539:41.3":	"पहाय पब्बजिस्सामि, ",
"ja539:41.4":	"तं कुदास्सु भविस्सति। ",
"ja539:42.1":	"कदाहं कूटागारे च, ",
"ja539:42.2":	"सुधामत्तिकलेपने; ",
"ja539:42.3":	"पहाय पब्बजिस्सामि, ",
"ja539:42.4":	"तं कुदास्सु भविस्सति। ",
"ja539:43.1":	"कदाहं कूटागारे च, ",
"ja539:43.2":	"सुचिगन्धे मनोरमे; ",
"ja539:43.3":	"पहाय पब्बजिस्सामि, ",
"ja539:43.4":	"तं कुदास्सु भविस्सति। ",
"ja539:44.1":	"कदाहं कूटागारे च, ",
"ja539:44.2":	"लित्ते चन्दनफोसिते; ",
"ja539:44.3":	"पहाय पब्बजिस्सामि, ",
"ja539:44.4":	"तं कुदास्सु भविस्सति। ",
"ja539:45.1":	"कदाहं सोण्णपल्लङ्के, ",
"ja539:45.2":	"गोनके चित्तसन्थते; ",
"ja539:45.3":	"पहाय पब्बजिस्सामि, ",
"ja539:45.4":	"तं कुदास्सु भविस्सति। ",
"ja539:46.1":	"कदाहं मणिपल्लङ्के, ",
"ja539:46.2":	"गोनके चित्तसन्थते; ",
"ja539:46.3":	"पहाय पब्बजिस्सामि, ",
"ja539:46.4":	"तं कुदास्सु भविस्सति। ",
"ja539:47.1":	"कदाहं कप्पासकोसेय्यं, ",
"ja539:47.2":	"खोमकोटुम्बरानि च; ",
"ja539:47.3":	"पहाय पब्बजिस्सामि, ",
"ja539:47.4":	"तं कुदास्सु भविस्सति। ",
"ja539:48.1":	"कदाहं पोक्खरणी रम्मा, ",
"ja539:48.2":	"चक्कवाकपकूजिता; ",
"ja539:48.3":	"मन्दालकेहि सञ्छन्ना, ",
"ja539:48.4":	"पदुमुप्पलकेहि च; ",
"ja539:48.5":	"पहाय पब्बजिस्सामि, ",
"ja539:48.6":	"तं कुदास्सु भविस्सति। ",
"ja539:49.1":	"कदाहं हत्थिगुम्बे च, ",
"ja539:49.2":	"सब्बालङ्कारभूसिते; ",
"ja539:49.3":	"सुवण्णकच्छे मातङ्गे, ",
"ja539:49.4":	"हेमकप्पनवाससे। ",
"ja539:50.1":	"आरूळ्हे गामणीयेहि, ",
"ja539:50.2":	"तोमरङ्कुसपाणिभि; ",
"ja539:50.3":	"पहाय पब्बजिस्सामि, ",
"ja539:50.4":	"तं कुदास्सु भविस्सति। ",
"ja539:51.1":	"कदाहं अस्सगुम्बे च, ",
"ja539:51.2":	"सब्बालङ्कारभूसिते; ",
"ja539:51.3":	"आजानीयेव जातिया, ",
"ja539:51.4":	"सिन्धवे सीघवाहने। ",
"ja539:52.1":	"आरूळ्हे गामणीयेहि, ",
"ja539:52.2":	"इल्लियाचापधारिभि; ",
"ja539:52.3":	"पहाय पब्बजिस्सामि, ",
"ja539:52.4":	"तं कुदास्सु भविस्सति। ",
"ja539:53.1":	"कदाहं रथसेनियो, ",
"ja539:53.2":	"सन्नद्धे उस्सितद्धजे; ",
"ja539:53.3":	"दीपे अथोपि वेय्यग्घे, ",
"ja539:53.4":	"सब्बालङ्कारभूसिते। ",
"ja539:54.1":	"आरूळ्हे गामणीयेहि, ",
"ja539:54.2":	"चापहत्थेहि वम्मिभि; ",
"ja539:54.3":	"पहाय पब्बजिस्सामि, ",
"ja539:54.4":	"तं कुदास्सु भविस्सति। ",
"ja539:55.1":	"कदाहं सोवण्णरथे, ",
"ja539:55.2":	"सन्नद्धे उस्सितद्धजे; ",
"ja539:55.3":	"दीपे अथोपि वेय्यग्घे, ",
"ja539:55.4":	"सब्बालङ्कारभूसिते। ",
"ja539:56.1":	"आरूळ्हे गामणीयेहि, ",
"ja539:56.2":	"चापहत्थेहि वम्मिभि; ",
"ja539:56.3":	"पहाय पब्बजिस्सामि, ",
"ja539:56.4":	"तं कुदास्सु भविस्सति। ",
"ja539:57.1":	"कदाहं सज्झुरथे च, ",
"ja539:57.2":	"सन्नद्धे उस्सितद्धजे; ",
"ja539:57.3":	"दीपे अथोपि वेय्यग्घे, ",
"ja539:57.4":	"सब्बालङ्कारभूसिते। ",
"ja539:58.1":	"आरूळ्हे गामणीयेहि, ",
"ja539:58.2":	"चापहत्थेहि वम्मिभि; ",
"ja539:58.3":	"पहाय पब्बजिस्सामि, ",
"ja539:58.4":	"तं कुदास्सु भविस्सति। ",
"ja539:59.1":	"कदाहं अस्सरथे च, ",
"ja539:59.2":	"सन्नद्धे उस्सितद्धजे; ",
"ja539:59.3":	"दीपे अथोपि वेय्यग्घे, ",
"ja539:59.4":	"सब्बालङ्कारभूसिते। ",
"ja539:60.1":	"आरूळ्हे गामणीयेहि, ",
"ja539:60.2":	"चापहत्थेहि वम्मिभि; ",
"ja539:60.3":	"पहाय पब्बजिस्सामि, ",
"ja539:60.4":	"तं कुदास्सु भविस्सति। ",
"ja539:61.1":	"कदाहं ओट्ठरथे च, ",
"ja539:61.2":	"सन्नद्धे उस्सितद्धजे; ",
"ja539:61.3":	"दीपे अथोपि वेय्यग्घे, ",
"ja539:61.4":	"सब्बालङ्कारभूसिते। ",
"ja539:62.1":	"आरूळ्हे गामणीयेहि, ",
"ja539:62.2":	"चापहत्थेहि वम्मिभि; ",
"ja539:62.3":	"पहाय पब्बजिस्सामि, ",
"ja539:62.4":	"तं कुदास्सु भविस्सति। ",
"ja539:63.1":	"कदाहं गोणरथे च, ",
"ja539:63.2":	"सन्नद्धे उस्सितद्धजे; ",
"ja539:63.3":	"दीपे अथोपि वेय्यग्घे, ",
"ja539:63.4":	"सब्बालङ्कारभूसिते। ",
"ja539:64.1":	"आरूळ्हे गामणीयेहि, ",
"ja539:64.2":	"चापहत्थेहि वम्मिभि; ",
"ja539:64.3":	"पहाय पब्बजिस्सामि, ",
"ja539:64.4":	"तं कुदास्सु भविस्सति। ",
"ja539:65.1":	"कदाहं अजरथे च, ",
"ja539:65.2":	"सन्नद्धे उस्सितद्धजे; ",
"ja539:65.3":	"दीपे अथोपि वेय्यग्घे, ",
"ja539:65.4":	"सब्बालङ्कारभूसिते। ",
"ja539:66.1":	"आरूळ्हे गामणीयेहि, ",
"ja539:66.2":	"चापहत्थेहि वम्मिभि; ",
"ja539:66.3":	"पहाय पब्बजिस्सामि, ",
"ja539:66.4":	"तं कुदास्सु भविस्सति। ",
"ja539:67.1":	"कदाहं मेण्डरथे च, ",
"ja539:67.2":	"सन्नद्धे उस्सितद्धजे; ",
"ja539:67.3":	"दीपे अथोपि वेय्यग्घे, ",
"ja539:67.4":	"सब्बालङ्कारभूसिते। ",
"ja539:68.1":	"आरूळ्हे गामणीयेहि, ",
"ja539:68.2":	"चापहत्थेहि वम्मिभि; ",
"ja539:68.3":	"पहाय पब्बजिस्सामि, ",
"ja539:68.4":	"तं कुदास्सु भविस्सति। ",
"ja539:69.1":	"कदाहं मिगरथे च, ",
"ja539:69.2":	"सन्नद्धे उस्सितद्धजे; ",
"ja539:69.3":	"दीपे अथोपि वेय्यग्घे, ",
"ja539:69.4":	"सब्बालङ्कारभूसिते। ",
"ja539:70.1":	"आरूळ्हे गामणीयेहि, ",
"ja539:70.2":	"चापहत्थेहि वम्मिभि; ",
"ja539:70.3":	"पहाय पब्बजिस्सामि, ",
"ja539:70.4":	"तं कुदास्सु भविस्सति। ",
"ja539:71.1":	"कदाहं हत्थारोहे च, ",
"ja539:71.2":	"सब्बालङ्कारभूसिते; ",
"ja539:71.3":	"नीलवम्मधरे सूरे, ",
"ja539:71.4":	"तोमरङ्कुसपाणिने; ",
"ja539:71.5":	"पहाय पब्बजिस्सामि, ",
"ja539:71.6":	"तं कुदास्सु भविस्सति। ",
"ja539:72.1":	"कदाहं अस्सारोहे च, ",
"ja539:72.2":	"सब्बालङ्कारभूसिते; ",
"ja539:72.3":	"नीलवम्मधरे सूरे, ",
"ja539:72.4":	"इल्लियाचापधारिने; ",
"ja539:72.5":	"पहाय पब्बजिस्सामि, ",
"ja539:72.6":	"तं कुदास्सु भविस्सति। ",
"ja539:73.1":	"कदाहं रथारोहे च, ",
"ja539:73.2":	"सब्बालङ्कारभूसिते; ",
"ja539:73.3":	"नीलवम्मधरे सूरे, ",
"ja539:73.4":	"चापहत्थे कलापिने; ",
"ja539:73.5":	"पहाय पब्बजिस्सामि, ",
"ja539:73.6":	"तं कुदास्सु भविस्सति। ",
"ja539:74.1":	"कदाहं धनुग्गहे च, ",
"ja539:74.2":	"सब्बालङ्कारभूसिते; ",
"ja539:74.3":	"नीलवम्मधरे सूरे, ",
"ja539:74.4":	"चापहत्थे कलापिने; ",
"ja539:74.5":	"पहाय पब्बजिस्सामि, ",
"ja539:74.6":	"तं कुदास्सु भविस्सति। ",
"ja539:75.1":	"कदाहं राजपुत्ते च, ",
"ja539:75.2":	"सब्बालङ्कारभूसिते; ",
"ja539:75.3":	"चित्रवम्मधरे सूरे, ",
"ja539:75.4":	"कञ्चनावेळधारिने; ",
"ja539:75.5":	"पहाय पब्बजिस्सामि, ",
"ja539:75.6":	"तं कुदास्सु भविस्सति। ",
"ja539:76.1":	"कदाहं अरियगणे च, ",
"ja539:76.2":	"वतवन्ते अलङ्कते; ",
"ja539:76.3":	"हरिचन्दनलित्तङ्गे, ",
"ja539:76.4":	"कासिकुत्तमधारिने; ",
"ja539:76.5":	"पहाय पब्बजिस्सामि, ",
"ja539:76.6":	"तं कुदास्सु भविस्सति। ",
"ja539:77.1":	"कदाहं अमच्चगणे च, ",
"ja539:77.2":	"सब्बालङ्कारभूसिते; ",
"ja539:77.3":	"पीतवम्मधरे सूरे, ",
"ja539:77.4":	"पुरतो गच्छमालिने; ",
"ja539:77.5":	"पहाय पब्बजिस्सामि, ",
"ja539:77.6":	"तं कुदास्सु भविस्सति। ",
"ja539:78.1":	"कदाहं सत्तसता भरिया, ",
"ja539:78.2":	"सब्बालङ्कारभूसिता; ",
"ja539:78.3":	"पहाय पब्बजिस्सामि, ",
"ja539:78.4":	"तं कुदास्सु भविस्सति। ",
"ja539:79.1":	"कदाहं सत्तसता भरिया, ",
"ja539:79.2":	"सुसञ्ञा तनुमज्झिमा; ",
"ja539:79.3":	"पहाय पब्बजिस्सामि, ",
"ja539:79.4":	"तं कुदास्सु भविस्सति। ",
"ja539:80.1":	"कदाहं सत्तसता भरिया, ",
"ja539:80.2":	"अस्सवा पियभाणिनी; ",
"ja539:80.3":	"पहाय पब्बजिस्सामि, ",
"ja539:80.4":	"तं कुदास्सु भविस्सति। ",
"ja539:81.1":	"कदाहं सतपलं कंसं, ",
"ja539:81.2":	"सोवण्णं सतराजिकं; ",
"ja539:81.3":	"पहाय पब्बजिस्सामि, ",
"ja539:81.4":	"तं कुदास्सु भविस्सति। ",
"ja539:82.1":	"कदास्सु मं हत्थिगुम्बा, ",
"ja539:82.2":	"सब्बालङ्कारभूसिता; ",
"ja539:82.3":	"सुवण्णकच्छा मातङ्गा, ",
"ja539:82.4":	"हेमकप्पनवाससा। ",
"ja539:83.1":	"आरूळ्हा गामणीयेहि, ",
"ja539:83.2":	"तोमरङ्कुसपाणिभि; ",
"ja539:83.3":	"यन्तं मं नानुयिस्सन्ति, ",
"ja539:83.4":	"तं कुदास्सु भविस्सति। ",
"ja539:84.1":	"कदास्सु मं अस्सगुम्बा, ",
"ja539:84.2":	"सब्बालङ्कारभूसिता; ",
"ja539:84.3":	"आजानीयाव जातिया, ",
"ja539:84.4":	"सिन्धवा सीघवाहना। ",
"ja539:85.1":	"आरूळ्हा गामणीयेहि, ",
"ja539:85.2":	"इल्लियाचापधारिभि; ",
"ja539:85.3":	"यन्तं मं नानुयिस्सन्ति, ",
"ja539:85.4":	"तं कुदास्सु भविस्सति। ",
"ja539:86.1":	"कदास्सु मं रथसेनी, ",
"ja539:86.2":	"सन्नद्धा उस्सितद्धजा; ",
"ja539:86.3":	"दीपा अथोपि वेय्यग्घा, ",
"ja539:86.4":	"सब्बालङ्कारभूसिता। ",
"ja539:87.1":	"आरूळ्हा गामणीयेहि, ",
"ja539:87.2":	"चापहत्थेहि वम्मिभि; ",
"ja539:87.3":	"यन्तं मं नानुयिस्सन्ति, ",
"ja539:87.4":	"तं कुदास्सु भविस्सति। ",
"ja539:88.1":	"कदास्सु मं सोण्णरथा, ",
"ja539:88.2":	"सन्नद्धा उस्सितद्धजा; ",
"ja539:88.3":	"दीपा अथोपि वेय्यग्घा, ",
"ja539:88.4":	"सब्बालङ्कारभूसिता। ",
"ja539:89.1":	"आरूळ्हा गामणीयेहि, ",
"ja539:89.2":	"चापहत्थेहि वम्मिभि; ",
"ja539:89.3":	"यन्तं मं नानुयिस्सन्ति, ",
"ja539:89.4":	"तं कुदास्सु भविस्सति। ",
"ja539:90.1":	"कदास्सु मं सज्झुरथा, ",
"ja539:90.2":	"सन्नद्धा उस्सितद्धजा; ",
"ja539:90.3":	"दीपा अथोपि वेय्यग्घा, ",
"ja539:90.4":	"सब्बालङ्कारभूसिता। ",
"ja539:91.1":	"आरूळ्हा गामणीयेहि, ",
"ja539:91.2":	"चापहत्थेहि वम्मिभि; ",
"ja539:91.3":	"यन्तं मं नानुयिस्सन्ति, ",
"ja539:91.4":	"तं कुदास्सु भविस्सति। ",
"ja539:92.1":	"कदास्सु मं अस्सरथा, ",
"ja539:92.2":	"सन्नद्धा उस्सितद्धजा; ",
"ja539:92.3":	"दीपा अथोपि वेय्यग्घा, ",
"ja539:92.4":	"सब्बालङ्कारभूसिता। ",
"ja539:93.1":	"आरूळ्हा गामणीयेहि, ",
"ja539:93.2":	"चापहत्थेहि वम्मिभि; ",
"ja539:93.3":	"यन्तं मं नानुयिस्सन्ति, ",
"ja539:93.4":	"तं कुदास्सु भविस्सति। ",
"ja539:94.1":	"कदास्सु मं ओट्ठरथा, ",
"ja539:94.2":	"सन्नद्धा उस्सितद्धजा; ",
"ja539:94.3":	"दीपा अथोपि वेय्यग्घा, ",
"ja539:94.4":	"सब्बालङ्कारभूसिता। ",
"ja539:95.1":	"आरूळ्हा गामणीयेहि, ",
"ja539:95.2":	"चापहत्थेहि वम्मिभि; ",
"ja539:95.3":	"यन्तं मं नानुयिस्सन्ति, ",
"ja539:95.4":	"तं कुदास्सु भविस्सति। ",
"ja539:96.1":	"कदास्सु मं गोणरथा, ",
"ja539:96.2":	"सन्नद्धा उस्सितद्धजा; ",
"ja539:96.3":	"दीपा अथोपि वेय्यग्घा, ",
"ja539:96.4":	"सब्बालङ्कारभूसिता। ",
"ja539:97.1":	"आरूळ्हा गामणीयेहि, ",
"ja539:97.2":	"चापहत्थेहि वम्मिभि; ",
"ja539:97.3":	"यन्तं मं नानुयिस्सन्ति, ",
"ja539:97.4":	"तं कुदास्सु भविस्सति। ",
"ja539:98.1":	"कदास्सु मं अजरथा, ",
"ja539:98.2":	"सन्नद्धा उस्सितद्धजा; ",
"ja539:98.3":	"दीपा अथोपि वेय्यग्घा, ",
"ja539:98.4":	"सब्बालङ्कारभूसिता। ",
"ja539:99.1":	"आरूळ्हा गामणीयेहि, ",
"ja539:99.2":	"चापहत्थेहि वम्मिभि; ",
"ja539:99.3":	"यन्तं मं नानुयिस्सन्ति, ",
"ja539:99.4":	"तं कुदास्सु भविस्सति। ",
"ja539:100.1":	"कदास्सु मं मेण्डरथा, ",
"ja539:100.2":	"सन्नद्धा उस्सितद्धजा; ",
"ja539:100.3":	"दीपा अथोपि वेय्यग्घा, ",
"ja539:100.4":	"सब्बालङ्कारभूसिता। ",
"ja539:101.1":	"आरूळ्हा गामणीयेहि, ",
"ja539:101.2":	"चापहत्थेहि वम्मिभि; ",
"ja539:101.3":	"यन्तं मं नानुयिस्सन्ति, ",
"ja539:101.4":	"तं कुदास्सु भविस्सति। ",
"ja539:102.1":	"कदास्सु मं मिगरथा, ",
"ja539:102.2":	"सन्नद्धा उस्सितद्धजा; ",
"ja539:102.3":	"दीपा अथोपि वेय्यग्घा, ",
"ja539:102.4":	"सब्बालङ्कारभूसिता। ",
"ja539:103.1":	"आरूळ्हा गामणीयेहि, ",
"ja539:103.2":	"चापहत्थेहि वम्मिभि; ",
"ja539:103.3":	"यन्तं मं नानुयिस्सन्ति, ",
"ja539:103.4":	"तं कुदास्सु भविस्सति। ",
"ja539:104.1":	"कदास्सु मं हत्थारोहा, ",
"ja539:104.2":	"सब्बालङ्कारभूसिता; ",
"ja539:104.3":	"नीलवम्मधरा सूरा, ",
"ja539:104.4":	"तोमरङ्कुसपाणिनो; ",
"ja539:104.5":	"यन्तं मं नानुयिस्सन्ति, ",
"ja539:104.6":	"तं कुदास्सु भविस्सति। ",
"ja539:105.1":	"कदास्सु मं अस्सारोहा, ",
"ja539:105.2":	"सब्बालङ्कारभूसिता; ",
"ja539:105.3":	"नीलवम्मधरा सूरा, ",
"ja539:105.4":	"इल्लियाचापधारिनो; ",
"ja539:105.5":	"यन्तं मं नानुयिस्सन्ति, ",
"ja539:105.6":	"तं कुदास्सु भविस्सति। ",
"ja539:106.1":	"कदास्सु मं रथारोहा, ",
"ja539:106.2":	"सब्बालङ्कारभूसिता; ",
"ja539:106.3":	"नीलवम्मधरा सूरा, ",
"ja539:106.4":	"चापहत्था कलापिनो; ",
"ja539:106.5":	"यन्तं मं नानुयिस्सन्ति, ",
"ja539:106.6":	"तं कुदास्सु भविस्सति। ",
"ja539:107.1":	"कदास्सु मं धनुग्गहा, ",
"ja539:107.2":	"सब्बालङ्कारभूसिता; ",
"ja539:107.3":	"नीलवम्मधरा सूरा, ",
"ja539:107.4":	"चापहत्था कलापिनो; ",
"ja539:107.5":	"यन्तं मं नानुयिस्सन्ति, ",
"ja539:107.6":	"तं कुदास्सु भविस्सति। ",
"ja539:108.1":	"कदास्सु मं राजपुत्ता, ",
"ja539:108.2":	"सब्बालङ्कारभूसिता; ",
"ja539:108.3":	"चित्रवम्मधरा सूरा, ",
"ja539:108.4":	"कञ्चनावेळधारिनो; ",
"ja539:108.5":	"यन्तं मं नानुयिस्सन्ति, ",
"ja539:108.6":	"तं कुदास्सु भविस्सति। ",
"ja539:109.1":	"कदास्सु मं अरियगणा, ",
"ja539:109.2":	"वतवन्ता अलङ्कता; ",
"ja539:109.3":	"हरिचन्दनलित्तङ्गा, ",
"ja539:109.4":	"कासिकुत्तमधारिनो; ",
"ja539:109.5":	"यन्तं मं नानुयिस्सन्ति, ",
"ja539:109.6":	"तं कुदास्सु भविस्सति। ",
"ja539:110.1":	"कदास्सु मं अमच्चगणा, ",
"ja539:110.2":	"सब्बालङ्कारभूसिता; ",
"ja539:110.3":	"पीतवम्मधरा सूरा, ",
"ja539:110.4":	"पुरतो गच्छमालिनो; ",
"ja539:110.5":	"यन्तं मं नानुयिस्सन्ति, ",
"ja539:110.6":	"तं कुदास्सु भविस्सति। ",
"ja539:111.1":	"कदास्सु मं सत्तसता भरिया, ",
"ja539:111.2":	"सब्बालङ्कारभूसिता; ",
"ja539:111.3":	"यन्तं मं नानुयिस्सन्ति, ",
"ja539:111.4":	"तं कुदास्सु भविस्सति। ",
"ja539:112.1":	"कदास्सु मं सत्तसता भरिया, ",
"ja539:112.2":	"सुसञ्ञा तनुमज्झिमा; ",
"ja539:112.3":	"यन्तं मं नानुयिस्सन्ति, ",
"ja539:112.4":	"तं कुदास्सु भविस्सति। ",
"ja539:113.1":	"कदास्सु मं सत्तसता भरिया, ",
"ja539:113.2":	"अस्सवा पियभाणिनी; ",
"ja539:113.3":	"यन्तं मं नानुयिस्सन्ति, ",
"ja539:113.4":	"तं कुदास्सु भविस्सति। ",
"ja539:114.1":	"कदाहं पत्तं गहेत्वान, ",
"ja539:114.2":	"मुण्डो सङ्घाटिपारुतो; ",
"ja539:114.3":	"पिण्डिकाय चरिस्सामि, ",
"ja539:114.4":	"तं कुदास्सु भविस्सति। ",
"ja539:115.1":	"कदाहं पंसुकूलानं, ",
"ja539:115.2":	"उज्झितानं महापथे; ",
"ja539:115.3":	"सङ्घाटिं धारयिस्सामि, ",
"ja539:115.4":	"तं कुदास्सु भविस्सति। ",
"ja539:116.1":	"कदाहं सत्ताहसम्मेघे, ",
"ja539:116.2":	"ओवट्ठो अल्लचीवरो; ",
"ja539:116.3":	"पिण्डिकाय चरिस्सामि, ",
"ja539:116.4":	"तं कुदास्सु भविस्सति। ",
"ja539:117.1":	"कदाहं सब्बत्थ गन्त्वा, ",
"ja539:117.2":	"रुक्खा रुक्खं वना वनं; ",
"ja539:117.3":	"अनपेक्खो गमिस्सामि, ",
"ja539:117.4":	"तं कुदास्सु भविस्सति। ",
"ja539:118.1":	"कदाहं गिरिदुग्गेसु, ",
"ja539:118.2":	"पहीनभयभेरवो; ",
"ja539:118.3":	"अदुतियो गमिस्सामि, ",
"ja539:118.4":	"तं कुदास्सु भविस्सति। ",
"ja539:119.1":	"कदाहं वीणंव रुज्जको, ",
"ja539:119.2":	"सत्ततन्तिं मनोरमं; ",
"ja539:119.3":	"चित्तं उजुं करिस्सामि, ",
"ja539:119.4":	"तं कुदास्सु भविस्सति। ",
"ja539:120.1":	"कदाहं रथकारोव, ",
"ja539:120.2":	"परिकन्तं उपाहनं; ",
"ja539:120.3":	"कामसंयोजने छेच्छं, ",
"ja539:120.4":	"ये दिब्बे ये च मानुसे”। ",
"ja539:121.1":	"ता च सत्तसता भरिया, ",
"ja539:121.2":	"सब्बालङ्कारभूसिता; ",
"ja539:121.3":	"बाहा पग्गय्ह पक्कन्दुं, ",
"ja539:121.4":	"“कस्मा नो विजहिस्ससि”। ",
"ja539:122.1":	"ता च सत्तसता भरिया, ",
"ja539:122.2":	"सुसञ्ञा तनुमज्झिमा; ",
"ja539:122.3":	"बाहा पग्गय्ह पक्कन्दुं, ",
"ja539:122.4":	"“कस्मा नो विजहिस्ससि”। ",
"ja539:123.1":	"ता च सत्तसता भरिया, ",
"ja539:123.2":	"अस्सवा पियभाणिनी; ",
"ja539:123.3":	"बाहा पग्गय्ह पक्कन्दुं, ",
"ja539:123.4":	"“कस्मा नो विजहिस्ससि”। ",
"ja539:124.1":	"ता च सत्तसता भरिया, ",
"ja539:124.2":	"सब्बालङ्कारभूसिता; ",
"ja539:124.3":	"हित्वा सम्पद्दवी राजा, ",
"ja539:124.4":	"पब्बज्जाय पुरक्खतो। ",
"ja539:125.1":	"ता च सत्तसता भरिया, ",
"ja539:125.2":	"सुसञ्ञा तनुमज्झिमा; ",
"ja539:125.3":	"हित्वा सम्पद्दवी राजा, ",
"ja539:125.4":	"पब्बज्जाय पुरक्खतो। ",
"ja539:126.1":	"ता च सत्तसता भरिया, ",
"ja539:126.2":	"अस्सवा पियभाणिनी; ",
"ja539:126.3":	"हित्वा सम्पद्दवी राजा, ",
"ja539:126.4":	"पब्बज्जाय पुरक्खतो। ",
"ja539:127.1":	"हित्वा सतपलं कंसं, ",
"ja539:127.2":	"सोवण्णं सतराजिकं; ",
"ja539:127.3":	"अग्गही मत्तिकं पत्तं, ",
"ja539:127.4":	"तं दुतियाभिसेचनं। ",
"ja539:128.1":	"“भेस्मा अग्गिसमा जाला, ",
"ja539:128.2":	"कोसा डय्हन्ति भागसो; ",
"ja539:128.3":	"रजतं जातरूपञ्च, ",
"ja539:128.4":	"मुत्ता वेळुरिया बहू। ",
"ja539:129.1":	"मणयो सङ्खमुत्ता च, ",
"ja539:129.2":	"वत्थिकं हरिचन्दनं; ",
"ja539:129.3":	"अजिनं दन्तभण्डञ्च, ",
"ja539:129.4":	"लोहं काळायसं बहू; ",
"ja539:129.5":	"एहि राज निवत्तस्सु, ",
"ja539:129.6":	"मा तेतं विनसा धनं”। ",
"ja539:130.1":	"“सुसुखं वत जीवाम, ",
"ja539:130.2":	"येसं नो नत्थि किञ्चनं; ",
"ja539:130.3":	"मिथिला दय्हमानाय, ",
"ja539:130.4":	"न मे किञ्चि अदय्हथ”। ",
"ja539:131.1":	"“अटवियो समुप्पन्ना, ",
"ja539:131.2":	"रट्ठं विद्धंसयन्ति तं; ",
"ja539:131.3":	"एहि राज निवत्तस्सु, ",
"ja539:131.4":	"मा रट्ठं विनसा इदं”। ",
"ja539:132.1":	"“सुसुखं वत जीवाम, ",
"ja539:132.2":	"येसं नो नत्थि किञ्चनं; ",
"ja539:132.3":	"रट्ठे विलुम्पमानम्हि, ",
"ja539:132.4":	"न मे किञ्चि अहीरथ। ",
"ja539:133.1":	"सुसुखं वत जीवाम, ",
"ja539:133.2":	"येसं नो नत्थि किञ्चनं; ",
"ja539:133.3":	"पीतिभक्खा भविस्साम, ",
"ja539:133.4":	"देवा आभस्सरा यथा”। ",
"ja539:134.1":	"“किम्हेसो महतो घोसो, ",
"ja539:134.2":	"का नु गामेव कीळिया; ",
"ja539:134.3":	"समण तेव पुच्छाम, ",
"ja539:134.4":	"कत्थेसो अभिसटो जनो”। ",
"ja539:135.1":	"“ममं ओहाय गच्छन्तं, ",
"ja539:135.2":	"एत्थेसो अभिसटो जनो; ",
"ja539:135.3":	"सीमातिक्कमनं यन्तं, ",
"ja539:135.4":	"मुनिमोनस्स पत्तिया; ",
"ja539:135.5":	"मिस्सं नन्दीहि गच्छन्तं, ",
"ja539:135.6":	"किं जानमनुपुच्छसि”। ",
"ja539:136.1":	"“मास्सु तिण्णो अमञ्ञित्थ, ",
"ja539:136.2":	"सरीरं धारयं इमं; ",
"ja539:136.3":	"अतीरणेय्य यमिदं, ",
"ja539:136.4":	"बहू हि परिपन्थयो”। ",
"ja539:137.1":	"“को नु मे परिपन्थस्स, ",
"ja539:137.2":	"ममं एवंविहारिनो; ",
"ja539:137.3":	"यो नेव दिट्ठे नादिट्ठे, ",
"ja539:137.4":	"कामानमभिपत्थये”। ",
"ja539:138.1":	"“निद्दा तन्दी विजम्भिता, ",
"ja539:138.2":	"अरती भत्तसम्मदो; ",
"ja539:138.3":	"आवसन्ति सरीरट्ठा, ",
"ja539:138.4":	"बहू हि परिपन्थयो”। ",
"ja539:139.1":	"“कल्याणं वत मं भवं, ",
"ja539:139.2":	"ब्राह्मण मनुसासति; ",
"ja539:139.3":	"ब्राह्मण तेव पुच्छामि, ",
"ja539:139.4":	"को नु त्वमसि मारिस”। ",
"ja539:140.1":	"“नारदो इति मे नामं, ",
"ja539:140.2":	"कस्सपो इति मं विदू; ",
"ja539:140.3":	"भोतो सकासमागच्छिं, ",
"ja539:140.4":	"साधु सब्भि समागमो। ",
"ja539:141.1":	"तस्स ते सब्बो आनन्दो, ",
"ja539:141.2":	"विहारो उपवत्ततु; ",
"ja539:141.3":	"यं ऊनं तं परिपूरेहि, ",
"ja539:141.4":	"खन्तिया उपसमेन च। ",
"ja539:142.1":	"पसारय सन्नतञ्च, ",
"ja539:142.2":	"उन्नतञ्च पसारय; ",
"ja539:142.3":	"कम्मं विज्जञ्च धम्मञ्च, ",
"ja539:142.4":	"सक्कत्वान परिब्बज। ",
"ja539:143.1":	"बहू हत्थी च अस्से च, ",
"ja539:143.2":	"नगरे जनपदानि च; ",
"ja539:143.3":	"हित्वा जनक पब्बजितो, ",
"ja539:143.4":	"कपाले रतिमज्झगा। ",
"ja539:144.1":	"कच्चि नु ते जानपदा, ",
"ja539:144.2":	"मित्तामच्चा च ञातका; ",
"ja539:144.3":	"दुब्भिमकंसु जनक, ",
"ja539:144.4":	"कस्मा तेतं अरुच्चथ”। ",
"ja539:145.1":	"“न मिगाजिन जातुच्छे, ",
"ja539:145.2":	"अहं कञ्चि कुदाचनं; ",
"ja539:145.3":	"अधम्मेन जिने ञातिं, ",
"ja539:145.4":	"न चापि ञातयो ममं। ",
"ja539:146.1":	"दिस्वान लोकवत्तन्तं, ",
"ja539:146.2":	"खज्जन्तं कद्दमीकतं; ",
"ja539:146.3":	"हञ्ञरे बज्झरे चेत्थ, ",
"ja539:146.4":	"यत्थ सन्नो पुथुज्जनो; ",
"ja539:146.5":	"एताहं उपमं कत्वा, ",
"ja539:146.6":	"भिक्खकोस्मि मिगाजिन”। ",
"ja539:147.1":	"“को नु ते भगवा सत्था, ",
"ja539:147.2":	"कस्सेतं वचनं सुचि; ",
"ja539:147.3":	"न हि कप्पं वा विज्जं वा, ",
"ja539:147.4":	"पच्चक्खाय रथेसभ; ",
"ja539:147.5":	"समणं आहु वत्तन्तं, ",
"ja539:147.6":	"यथा दुक्खस्सतिक्कमो। ",
"ja539:148.1":	"न मिगाजिन जातुच्छे, ",
"ja539:148.2":	"अहं कञ्चि कुदाचनं; ",
"ja539:148.3":	"समणं ब्राह्मणं वापि, ",
"ja539:148.4":	"सक्कत्वा अनुपाविसिं”। ",
"ja539:149.1":	"“महता चानुभावेन, ",
"ja539:149.2":	"गच्छन्तो सिरिया जलं; ",
"ja539:149.3":	"गीयमानेसु गीतेसु, ",
"ja539:149.4":	"वज्जमानेसु वग्गुसु। ",
"ja539:150.1":	"तूरियताळसङ्घुट्ठे, ",
"ja539:150.2":	"सम्मतालसमाहिते; ",
"ja539:150.3":	"स मिगाजिन मद्दक्खिं, ",
"ja539:150.4":	"फलिं अम्बं तिरोच्छदं; ",
"ja539:150.5":	"हञ्ञमानं मनुस्सेहि, ",
"ja539:150.6":	"फलकामेहि जन्तुभि। ",
"ja539:151.1":	"सो खोहं तं सिरिं हित्वा, ",
"ja539:151.2":	"ओरोहित्वा मिगाजिन; ",
"ja539:151.3":	"मूलं अम्बस्सुपागच्छिं, ",
"ja539:151.4":	"फलिनो निप्फलस्स च। ",
"ja539:152.1":	"फलिं अम्बं हतं दिस्वा, ",
"ja539:152.2":	"विद्धंस्तं विनळीकतं; ",
"ja539:152.3":	"अथेकं इतरं अम्बं, ",
"ja539:152.4":	"नीलोभासं मनोरमं। ",
"ja539:153.1":	"एवमेव नूनम्हेपि, ",
"ja539:153.2":	"इस्सरे बहुकण्टके; ",
"ja539:153.3":	"अमित्ता नो वधिस्सन्ति, ",
"ja539:153.4":	"यथा अम्बो फली हतो। ",
"ja539:154.1":	"अजिनम्हि हञ्ञते दीपि, ",
"ja539:154.2":	"नागो दन्तेहि हञ्ञते; ",
"ja539:154.3":	"धनम्हि धनिनो हन्ति, ",
"ja539:154.4":	"अनिकेतमसन्थवं; ",
"ja539:154.5":	"फली अम्बो अफलो च, ",
"ja539:154.6":	"ते सत्थारो उभो मम”। ",
"ja539:155.1":	"“सब्बो जनो पब्यथितो, ",
"ja539:155.2":	"राजा पब्बजितो इति; ",
"ja539:155.3":	"हत्थारोहा अनीकट्ठा, ",
"ja539:155.4":	"रथिका पत्तिकारका। ",
"ja539:156.1":	"अस्सासयित्वा जनतं, ",
"ja539:156.2":	"ठपयित्वा पटिच्छदं; ",
"ja539:156.3":	"पुत्तं रज्जे ठपेत्वान, ",
"ja539:156.4":	"अथ पच्छा पब्बजिस्ससि”। ",
"ja539:157.1":	"“चत्ता मया जानपदा, ",
"ja539:157.2":	"मित्तामच्चा च ञातका; ",
"ja539:157.3":	"सन्ति पुत्ता विदेहानं, ",
"ja539:157.4":	"दीघावु रट्ठवड्ढनो; ",
"ja539:157.5":	"ते रज्जं कारयिस्सन्ति, ",
"ja539:157.6":	"मिथिलायं पजापति। ",
"ja539:158.1":	"एहि तं अनुसिक्खामि, ",
"ja539:158.2":	"यं वाक्यं मम रुच्चति; ",
"ja539:158.3":	"रज्जं तुवं कारयसि, ",
"ja539:158.4":	"पापं दुच्चरितं बहुं; ",
"ja539:158.5":	"कायेन वाचा मनसा, ",
"ja539:158.6":	"येन गच्छसि दुग्गतिं। ",
"ja539:159.1":	"परदिन्नकेन परनिट्ठितेन, ",
"ja539:159.2":	"पिण्डेन यापेहि स धीरधम्मो”। ",
"ja539:160.1":	"“योपि चतुत्थे भत्तकाले न भुञ्जे, ",
"ja539:160.2":	"अजुट्ठमारीव खुदाय मिय्ये; ",
"ja539:160.3":	"न त्वेव पिण्डं लुळितं अनरियं, ",
"ja539:160.4":	"कुलपुत्तरूपो सप्पुरिसो न सेवे; ",
"ja539:160.5":	"तयिदं न साधु तयिदं न सुट्ठु, ",
"ja539:160.6":	"सुनखुच्छिट्ठकं जनक भुञ्जसे तुवं”। ",
"ja539:161.1":	"“न चापि मे सीवलि सो अभक्खो, ",
"ja539:161.2":	"यं होति चत्तं गिहिनो सुनस्स वा; ",
"ja539:161.3":	"ये केचि भोगा इध धम्मलद्धा, ",
"ja539:161.4":	"सब्बो सो भक्खो अनवयोति वुत्तो”। ",
"ja539:162.1":	"“कुमारिके उपसेनिये, ",
"ja539:162.2":	"निच्चं निग्गळमण्डिते; ",
"ja539:162.3":	"कस्मा ते एको भुजो जनति, ",
"ja539:162.4":	"एको ते न जनती भुजो”। ",
"ja539:163.1":	"“इमस्मिं मे समण हत्थे, ",
"ja539:163.2":	"पटिमुक्का दुनीवरा; ",
"ja539:163.3":	"सङ्घाता जायते सद्दो, ",
"ja539:163.4":	"दुतियस्सेव सा गति। ",
"ja539:164.1":	"इमस्मिं मे समण हत्थे, ",
"ja539:164.2":	"पटिमुक्को एकनीवरो; ",
"ja539:164.3":	"सो अदुतियो न जनति, ",
"ja539:164.4":	"मुनिभूतोव तिट्ठति। ",
"ja539:165.1":	"विवादप्पत्तो दुतियो, ",
"ja539:165.2":	"केनेको विवदिस्सति; ",
"ja539:165.3":	"तस्स ते सग्गकामस्स, ",
"ja539:165.4":	"एकत्तमुपरोचतं”। ",
"ja539:166.1":	"“सुणासि सीवलि कथा, ",
"ja539:166.2":	"कुमारिया पवेदिता; ",
"ja539:166.3":	"पेसिया मं गरहित्थो, ",
"ja539:166.4":	"दुतियस्सेव सा गति। ",
"ja539:167.1":	"अयं द्वेधापथो भद्दे, ",
"ja539:167.2":	"अनुचिण्णो पथाविहि; ",
"ja539:167.3":	"तेसं त्वं एकं गण्हाहि, ",
"ja539:167.4":	"अहमेकं पुनापरं। ",
"ja539:168.1":	"मावच मं त्वं पति मेति, ",
"ja539:168.2":	"नाहं भरियाति वा पुन”; ",
"ja539:168.3":	"इममेव कथयन्ता, ",
"ja539:168.4":	"थूणं नगरुपागमुं। ",
"ja539:169.1":	"कोट्ठके उसुकारस्स, ",
"ja539:169.2":	"भत्तकाले उपट्ठिते; ",
"ja539:169.3":	"तत्रा च सो उसुकारो, ",
"ja539:169.4":	"एकं दण्डं उजुं कतं; ",
"ja539:169.5":	"एकञ्च चक्खुं निग्गय्ह, ",
"ja539:169.6":	"जिम्हमेकेन पेक्खति। ",
"ja539:170.1":	"“एवं नो साधु पस्ससि, ",
"ja539:170.2":	"उसुकार सुणोहि मे; ",
"ja539:170.3":	"यदेकं चक्खुं निग्गय्ह, ",
"ja539:170.4":	"जिम्हमेकेन पेक्खसि”। ",
"ja539:171.1":	"“द्वीहि समण चक्खूहि, ",
"ja539:171.2":	"विसालं विय खायति; ",
"ja539:171.3":	"असम्पत्वा परमं लिङ्गं, ",
"ja539:171.4":	"नुजुभावाय कप्पति। ",
"ja539:172.1":	"एकञ्च चक्खुं निग्गय्ह, ",
"ja539:172.2":	"जिम्हमेकेन पेक्खतो; ",
"ja539:172.3":	"सम्पत्वा परमं लिङ्गं, ",
"ja539:172.4":	"उजुभावाय कप्पति। ",
"ja539:173.1":	"विवादप्पत्तो दुतियो, ",
"ja539:173.2":	"केनेको विवदिस्सति; ",
"ja539:173.3":	"तस्स ते सग्गकामस्स, ",
"ja539:173.4":	"एकत्तमुपरोचतं”। ",
"ja539:174.1":	"“सुणासि सीवलि कथा, ",
"ja539:174.2":	"उसुकारेन वेदिता; ",
"ja539:174.3":	"पेसिया मं गरहित्थो, ",
"ja539:174.4":	"दुतियस्सेव सा गति। ",
"ja539:175.1":	"अयं द्वेधापथो भद्दे, ",
"ja539:175.2":	"अनुचिण्णो पथाविहि; ",
"ja539:175.3":	"तेसं त्वं एकं गण्हाहि, ",
"ja539:175.4":	"अहमेकं पुनापरं। ",
"ja539:176.1":	"मावच मं त्वं पति मेति, ",
"ja539:176.2":	"नाहं भरियाति वा पुन; ",
"ja539:176.3":	"मुञ्जावेसिका पवाळ्हा, ",
"ja539:176.4":	"एका विहर सीवली”ति। ",
"ja539:177.1":	"महाजनकजातकं दुतियं। "
}	
