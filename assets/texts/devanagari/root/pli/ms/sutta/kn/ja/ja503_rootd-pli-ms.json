{	
"ja503:0.1":	"जातक ",
"ja503:0.2":	"वीसतिनिपात ",
"ja503:0.3":	"मातङ्गवग्ग ",
"ja503:0.4":	"७। सत्तिगुम्बजातक ",
"ja503:1.1":	"मिगलुद्दो महाराजा, ",
"ja503:1.2":	"पञ्चालानं रथेसभो; ",
"ja503:1.3":	"निक्खन्तो सह सेनाय, ",
"ja503:1.4":	"ओगणो वनमागमा। ",
"ja503:2.1":	"तत्थद्दसा अरञ्ञस्मिं, ",
"ja503:2.2":	"तक्करानं कुटिं कतं; ",
"ja503:2.3":	"तस्सा कुटिया निक्खम्म, ",
"ja503:2.4":	"सुवो लुद्दानि भासति। ",
"ja503:3.1":	"“सम्पन्नवाहनो पोसो, ",
"ja503:3.2":	"युवा सम्मट्ठकुण्डलो; ",
"ja503:3.3":	"सोभति लोहितुण्हीसो, ",
"ja503:3.4":	"दिवा सूरियोव भासति। ",
"ja503:4.1":	"मज्झन्हिके सम्पतिके, ",
"ja503:4.2":	"सुत्तो राजा ससारथि; ",
"ja503:4.3":	"हन्दस्साभरणं सब्बं, ",
"ja503:4.4":	"गण्हाम साहसा मयं। ",
"ja503:5.1":	"निसीथेपि रहो दानि, ",
"ja503:5.2":	"सुत्तो राजा ससारथि; ",
"ja503:5.3":	"आदाय वत्थं मणिकुण्डलञ्च, ",
"ja503:5.4":	"हन्त्वान साखाहि अवत्थराम”। ",
"ja503:6.1":	"“किं नु उम्मत्तरूपोव, ",
"ja503:6.2":	"सत्तिगुम्ब पभाससि; ",
"ja503:6.3":	"दुरासदा हि राजानो, ",
"ja503:6.4":	"अग्गि पज्जलितो यथा”। ",
"ja503:7.1":	"“अथ त्वं पतिकोलम्ब, ",
"ja503:7.2":	"मत्तो थुल्लानि गज्जसि; ",
"ja503:7.3":	"मातरि मय्हं नग्गाय, ",
"ja503:7.4":	"किं नु त्वं विजिगुच्छसे”। ",
"ja503:8.1":	"“उट्ठेहि सम्म तरमानो, ",
"ja503:8.2":	"रथं योजेहि सारथि; ",
"ja503:8.3":	"सकुणो मे न रुच्चति, ",
"ja503:8.4":	"अञ्ञं गच्छाम अस्समं”। ",
"ja503:9.1":	"“युत्तो रथो महाराज, ",
"ja503:9.2":	"युत्तो च बलवाहनो; ",
"ja503:9.3":	"अधितिट्ठ महाराज, ",
"ja503:9.4":	"अञ्ञं गच्छाम अस्समं”। ",
"ja503:10.1":	"“को नुमेव गता सब्बे, ",
"ja503:10.2":	"ये अस्मिं परिचारका; ",
"ja503:10.3":	"एस गच्छति पञ्चालो, ",
"ja503:10.4":	"मुत्तो तेसं अदस्सना। ",
"ja503:11.1":	"कोदण्डकानि गण्हथ, ",
"ja503:11.2":	"सत्तियो तोमरानि च; ",
"ja503:11.3":	"एस गच्छति पञ्चालो, ",
"ja503:11.4":	"मा वो मुञ्चित्थ जीवतं”। ",
"ja503:12.1":	"अथापरो पटिनन्दित्थ, ",
"ja503:12.2":	"सुवो लोहिततुण्डको; ",
"ja503:12.3":	"“स्वागतं ते महाराज, ",
"ja503:12.4":	"अथो ते अदुरागतं; ",
"ja503:12.5":	"इस्सरोसि अनुप्पत्तो, ",
"ja503:12.6":	"यं इधत्थि पवेदय। ",
"ja503:13.1":	"तिन्दुकानि पियालानि, ",
"ja503:13.2":	"मधुके कासुमारियो; ",
"ja503:13.3":	"फलानि खुद्दकप्पानि, ",
"ja503:13.4":	"भुञ्ज राज वरं वरं। ",
"ja503:14.1":	"इदम्पि पानीयं सीतं, ",
"ja503:14.2":	"आभतं गिरिगब्भरा; ",
"ja503:14.3":	"ततो पिव महाराज, ",
"ja503:14.4":	"सचे त्वं अभिकङ्खसि। ",
"ja503:15.1":	"अरञ्ञं उञ्छाय गता, ",
"ja503:15.2":	"ये अस्मिं परिचारका; ",
"ja503:15.3":	"सयं उट्ठाय गण्हव्हो, ",
"ja503:15.4":	"हत्था मे नत्थि दातवे”। ",
"ja503:16.1":	"“भद्दको वतयं पक्खी, ",
"ja503:16.2":	"दिजो परमधम्मिको; ",
"ja503:16.3":	"अथेसो इतरो पक्खी, ",
"ja503:16.4":	"सुवो लुद्दानि भासति। ",
"ja503:17.1":	"‘एतं हनथ बन्धथ, ",
"ja503:17.2":	"मा वो मुञ्चित्थ जीवतं’; ",
"ja503:17.3":	"इच्चेवं विलपन्तस्स, ",
"ja503:17.4":	"सोत्थिं पत्तोस्मि अस्समं”। ",
"ja503:18.1":	"“भातरोस्म महाराज, ",
"ja503:18.2":	"सोदरिया एकमातुका; ",
"ja503:18.3":	"एकरुक्खस्मिं संवड्ढा, ",
"ja503:18.4":	"नानाखेत्तगता उभो। ",
"ja503:19.1":	"सत्तिगुम्बो च चोरानं, ",
"ja503:19.2":	"अहञ्च इसीनं इध; ",
"ja503:19.3":	"असतं सो, सतं अहं, ",
"ja503:19.4":	"तेन धम्मेन नो विना”। ",
"ja503:20.1":	"“तत्थ वधो च बन्धो च, ",
"ja503:20.2":	"निकती वञ्चनानि च; ",
"ja503:20.3":	"आलोपा साहसाकारा, ",
"ja503:20.4":	"तानि सो तत्थ सिक्खति। ",
"ja503:21.1":	"इध सच्चञ्च धम्मो च, ",
"ja503:21.2":	"अहिंसा संयमो दमो; ",
"ja503:21.3":	"आसनूदकदायीनं, ",
"ja503:21.4":	"अङ्के वद्धोस्मि भारध”। ",
"ja503:22.1":	"“यं यञ्हि राज भजति, ",
"ja503:22.2":	"सन्तं वा यदि वा असं; ",
"ja503:22.3":	"सीलवन्तं विसीलं वा, ",
"ja503:22.4":	"वसं तस्सेव गच्छति। ",
"ja503:23.1":	"यादिसं कुरुते मित्तं, ",
"ja503:23.2":	"यादिसं चूपसेवति; ",
"ja503:23.3":	"सोपि तादिसको होति, ",
"ja503:23.4":	"सहवासो हि तादिसो। ",
"ja503:24.1":	"सेवमानो सेवमानं, ",
"ja503:24.2":	"सम्फुट्ठो सम्फुसं परं; ",
"ja503:24.3":	"सरो दिद्धो कलापंव, ",
"ja503:24.4":	"अलित्तमुपलिम्पति; ",
"ja503:24.5":	"उपलेपभया धीरो, ",
"ja503:24.6":	"नेव पापसखा सिया। ",
"ja503:25.1":	"पूतिमच्छं कुसग्गेन, ",
"ja503:25.2":	"यो नरो उपनय्हति; ",
"ja503:25.3":	"कुसापि पूति वायन्ति, ",
"ja503:25.4":	"एवं बालूपसेवना। ",
"ja503:26.1":	"तगरञ्च पलासेन, ",
"ja503:26.2":	"यो नरो उपनय्हति; ",
"ja503:26.3":	"पत्तापि सुरभि वायन्ति, ",
"ja503:26.4":	"एवं धीरूपसेवना। ",
"ja503:27.1":	"तस्मा पत्तपुटस्सेव, ",
"ja503:27.2":	"ञत्वा सम्पाकमत्तनो; ",
"ja503:27.3":	"असन्ते नोपसेवेय्य, ",
"ja503:27.4":	"सन्ते सेवेय्य पण्डितो; ",
"ja503:27.5":	"असन्तो निरयं नेन्ति, ",
"ja503:27.6":	"सन्तो पापेन्ति सुग्गतिन्”ति। ",
"ja503:28.1":	"सत्तिगुम्बजातकं सत्तमं। "
}	
