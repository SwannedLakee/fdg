{	
"iti110:0.1":	"इतिवुत्तक ११० ",
"iti110:0.2":	"चतुक्कनिपात ",
"iti110:0.3":	"ब्राह्मणधम्मयागवग्ग ",
"iti110:0.4":	"चरसुत्त ",
"iti110:1.1":	"वुत्तञ्हेतं भगवता वुत्तमरहताति मे सुतं: ",
"iti110:2.1":	"“चरतो चेपि, भिक्खवे, भिक्खुनो उप्पज्जति कामवितक्को वा ब्यापादवितक्को वा विहिंसावितक्को वा। ",
"iti110:2.2":	"तञ्चे, भिक्खवे, भिक्खु अधिवासेति नप्पजहति न विनोदेति न ब्यन्तीकरोति न अनभावं गमेति। ",
"iti110:2.3":	"चरम्पि, भिक्खवे, भिक्खु एवंभूतो अनातापी अनोत्तापी सततं समितं कुसीतो हीनवीरियोति वुच्चति। ",
"iti110:3.1":	"ठितस्स चेपि, भिक्खवे, भिक्खुनो उप्पज्जति कामवितक्को वा ब्यापादवितक्को वा विहिंसावितक्को वा। ",
"iti110:3.2":	"तञ्चे, भिक्खवे, भिक्खु अधिवासेति नप्पजहति न विनोदेति न ब्यन्तीकरोति न अनभावं गमेति। ",
"iti110:3.3":	"ठितोपि, भिक्खवे, भिक्खु एवंभूतो अनातापी अनोत्तापी सततं समितं कुसीतो हीनवीरियोति वुच्चति। ",
"iti110:4.1":	"निसिन्नस्स चेपि, भिक्खवे, भिक्खुनो उप्पज्जति कामवितक्को वा ब्यापादवितक्को वा विहिंसावितक्को वा। ",
"iti110:4.2":	"तञ्चे, भिक्खवे, भिक्खु अधिवासेति नप्पजहति न विनोदेति न ब्यन्तीकरोति न अनभावं गमेति। ",
"iti110:4.3":	"निसिन्नोपि, भिक्खवे, भिक्खु एवंभूतो अनातापी अनोत्तापी सततं समितं कुसीतो हीनवीरियोति वुच्चति। ",
"iti110:5.1":	"सयानस्स चेपि, भिक्खवे, भिक्खुनो जागरस्स उप्पज्जति कामवितक्को वा ब्यापादवितक्को वा विहिंसावितक्को वा। ",
"iti110:5.2":	"तञ्चे, भिक्खवे, भिक्खु अधिवासेति नप्पजहति न विनोदेति न ब्यन्तीकरोति न अनभावं गमेति। ",
"iti110:5.3":	"सयानोपि, भिक्खवे, भिक्खु जागरो एवंभूतो अनातापी अनोत्तापी सततं समितं कुसीतो हीनवीरियोति वुच्चति। ",
"iti110:6.1":	"चरतो चेपि, भिक्खवे, भिक्खुनो उप्पज्जति कामवितक्को वा ब्यापादवितक्को वा विहिंसावितक्को वा। ",
"iti110:6.2":	"तञ्चे, भिक्खवे, भिक्खु नाधिवासेति पजहति विनोदेति ब्यन्तीकरोति अनभावं गमेति। ",
"iti110:6.3":	"चरम्पि, भिक्खवे, भिक्खु एवंभूतो आतापी ओत्तापी सततं समितं आरद्धवीरियो पहितत्तोति वुच्चति। ",
"iti110:7.1":	"ठितस्स चेपि, भिक्खवे, भिक्खुनो उप्पज्जति कामवितक्को वा ब्यापादवितक्को वा विहिंसावितक्को वा। ",
"iti110:7.2":	"तञ्चे, भिक्खवे, भिक्खु नाधिवासेति पजहति विनोदेति ब्यन्तीकरोति अनभावं गमेति। ",
"iti110:7.3":	"ठितोपि, भिक्खवे, भिक्खु एवंभूतो आतापी ओत्तापी सततं समितं आरद्धवीरियो पहितत्तोति वुच्चति। ",
"iti110:8.1":	"निसिन्नस्स चेपि, भिक्खवे, भिक्खुनो उप्पज्जति कामवितक्को वा ब्यापादवितक्को वा विहिंसावितक्को वा। ",
"iti110:8.2":	"तञ्चे, भिक्खवे, भिक्खु नाधिवासेति पजहति विनोदेति ब्यन्तीकरोति अनभावं गमेति। ",
"iti110:8.3":	"निसिन्नोपि, भिक्खवे, भिक्खु एवंभूतो आतापी ओत्तापी सततं समितं आरद्धवीरियो पहितत्तोति वुच्चति। ",
"iti110:9.1":	"सयानस्स चेपि, भिक्खवे, भिक्खुनो जागरस्स उप्पज्जति कामवितक्को वा ब्यापादवितक्को वा विहिंसावितक्को वा। ",
"iti110:9.2":	"तञ्चे, भिक्खवे, भिक्खु नाधिवासेति पजहति विनोदेति ब्यन्तीकरोति अनभावं गमेति। ",
"iti110:9.3":	"सयानोपि, भिक्खवे, भिक्खु जागरो एवंभूतो आतापी ओत्तापी सततं समितं आरद्धवीरियो पहितत्तोति वुच्चती”ति। ",
"iti110:9.4":	"एतमत्थं भगवा अवोच। ",
"iti110:9.5":	"तत्थेतं इति वुच्चति: ",
"iti110:10.1":	"“चरं वा यदि वा तिट्ठं, ",
"iti110:10.2":	"निसिन्नो उद वा सयं; ",
"iti110:10.3":	"यो वितक्कं वितक्केति, ",
"iti110:10.4":	"पापकं गेहनिस्सितं। ",
"iti110:11.1":	"कुम्मग्गं पटिपन्नो सो, ",
"iti110:11.2":	"मोहनेय्येसु मुच्छितो; ",
"iti110:11.3":	"अभब्बो तादिसो भिक्खु, ",
"iti110:11.4":	"फुट्ठुं सम्बोधिमुत्तमं। ",
"iti110:12.1":	"यो च चरं वा तिट्ठं वा, ",
"iti110:12.2":	"निसिन्नो उद वा सयं; ",
"iti110:12.3":	"वितक्कं समयित्वान, ",
"iti110:12.4":	"वितक्कूपसमे रतो; ",
"iti110:12.5":	"भब्बो सो तादिसो भिक्खु, ",
"iti110:12.6":	"फुट्ठुं सम्बोधिमुत्तमन्”ति। ",
"iti110:13.1":	"अयम्पि अत्थो वुत्तो भगवता, इति मे सुतन्ति। ",
"iti110:13.2":	"एकादसमं। "
}	
