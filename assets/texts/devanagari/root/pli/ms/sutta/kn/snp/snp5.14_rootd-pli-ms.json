{	
"snp5.14:0.1":	"सुत्त निपात ५।१४ ",
"snp5.14:0.2":	"उदयमाणवपुच्छा ",
"snp5.14:1.1":	"“झायिं विरजमासीनं, ",
"snp5.14:1.2":	"(इच्चायस्मा उदयो) ",
"snp5.14:1.3":	"कतकिच्चं अनासवं; ",
"snp5.14:1.4":	"पारगुं सब्बधम्मानं, ",
"snp5.14:1.5":	"अत्थि पञ्हेन आगमं; ",
"snp5.14:1.6":	"अञ्ञाविमोक्खं पब्रूहि, ",
"snp5.14:1.7":	"अविज्जाय पभेदनं”। ",
"snp5.14:2.1":	"“पहानं कामच्छन्दानं, ",
"snp5.14:2.2":	"(उदयाति भगवा) ",
"snp5.14:2.3":	"दोमनस्सान चूभयं; ",
"snp5.14:2.4":	"थिनस्स च पनूदनं, ",
"snp5.14:2.5":	"कुक्कुच्चानं निवारणं। ",
"snp5.14:3.1":	"उपेक्खासतिसंसुद्धं, ",
"snp5.14:3.2":	"धम्मतक्कपुरेजवं; ",
"snp5.14:3.3":	"अञ्ञाविमोक्खं पब्रूमि, ",
"snp5.14:3.4":	"अविज्जाय पभेदनं”। ",
"snp5.14:4.1":	"“किंसु संयोजनो लोको, ",
"snp5.14:4.2":	"किंसु तस्स विचारणं; ",
"snp5.14:4.3":	"किस्सस्स विप्पहानेन, ",
"snp5.14:4.4":	"निब्बानं इति वुच्चति”। ",
"snp5.14:5.1":	"“नन्दिसंयोजनो लोको, ",
"snp5.14:5.2":	"वितक्कस्स विचारणं; ",
"snp5.14:5.3":	"तण्हाय विप्पहानेन, ",
"snp5.14:5.4":	"निब्बानं इति वुच्चति”। ",
"snp5.14:6.1":	"“कथं सतस्स चरतो, ",
"snp5.14:6.2":	"विञ्ञाणं उपरुज्झति; ",
"snp5.14:6.3":	"भगवन्तं पुट्ठुमागम्म, ",
"snp5.14:6.4":	"तं सुणोम वचो तव”। ",
"snp5.14:7.1":	"“अज्झत्तञ्च बहिद्धा च, ",
"snp5.14:7.2":	"वेदनं नाभिनन्दतो; ",
"snp5.14:7.3":	"एवं सतस्स चरतो, ",
"snp5.14:7.4":	"विञ्ञाणं उपरुज्झती”ति। ",
"snp5.14:7.5":	"उदयमाणवपुच्छा तेरसमा। "
}	
