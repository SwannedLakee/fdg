{	
"snp4.16:0.1":	"सुत्त निपात ४।१६ ",
"snp4.16:0.2":	"सारिपुत्तसुत्त ",
"snp4.16:1.1":	"“न मे दिट्ठो इतो पुब्बे, ",
"snp4.16:1.2":	"(इच्चायस्मा सारिपुत्तो) ",
"snp4.16:1.3":	"न सुतो उद कस्सचि; ",
"snp4.16:1.4":	"एवं वग्गुवदो सत्था, ",
"snp4.16:1.5":	"तुसिता गणिमागतो। ",
"snp4.16:2.1":	"सदेवकस्स लोकस्स, ",
"snp4.16:2.2":	"यथा दिस्सति चक्खुमा; ",
"snp4.16:2.3":	"सब्बं तमं विनोदेत्वा, ",
"snp4.16:2.4":	"एकोव रतिमज्झगा। ",
"snp4.16:3.1":	"तं बुद्धं असितं तादिं, ",
"snp4.16:3.2":	"अकुहं गणिमागतं; ",
"snp4.16:3.3":	"बहूनमिध बद्धानं, ",
"snp4.16:3.4":	"अत्थि पञ्हेन आगमं। ",
"snp4.16:4.1":	"भिक्खुनो विजिगुच्छतो, ",
"snp4.16:4.2":	"भजतो रित्तमासनं; ",
"snp4.16:4.3":	"रुक्खमूलं सुसानं वा, ",
"snp4.16:4.4":	"पब्बतानं गुहासु वा। ",
"snp4.16:5.1":	"उच्चावचेसु सयनेसु, ",
"snp4.16:5.2":	"कीवन्तो तत्थ भेरवा; ",
"snp4.16:5.3":	"येहि भिक्खु न वेधेय्य, ",
"snp4.16:5.4":	"निग्घोसे सयनासने। ",
"snp4.16:6.1":	"कती परिस्सया लोके, ",
"snp4.16:6.2":	"गच्छतो अगतं दिसं; ",
"snp4.16:6.3":	"ये भिक्खु अभिसम्भवे, ",
"snp4.16:6.4":	"पन्तम्हि सयनासने। ",
"snp4.16:7.1":	"क्यास्स ब्यप्पथयो अस्सु, ",
"snp4.16:7.2":	"क्यास्सस्सु इध गोचरा; ",
"snp4.16:7.3":	"कानि सीलब्बतानास्सु, ",
"snp4.16:7.4":	"पहितत्तस्स भिक्खुनो। ",
"snp4.16:8.1":	"कं सो सिक्खं समादाय, ",
"snp4.16:8.2":	"एकोदि निपको सतो; ",
"snp4.16:8.3":	"कम्मारो रजतस्सेव, ",
"snp4.16:8.4":	"निद्धमे मलमत्तनो”। ",
"snp4.16:9.1":	"“विजिगुच्छमानस्स यदिदं फासु, ",
"snp4.16:9.2":	"(सारिपुत्ताति भगवा) ",
"snp4.16:9.3":	"रित्तासनं सयनं सेवतो चे; ",
"snp4.16:9.4":	"सम्बोधिकामस्स यथानुधम्मं, ",
"snp4.16:9.5":	"तं ते पवक्खामि यथा पजानं। ",
"snp4.16:10.1":	"पञ्चन्नं धीरो भयानं न भाये, ",
"snp4.16:10.2":	"भिक्खु सतो सपरियन्तचारी; ",
"snp4.16:10.3":	"डंसाधिपातानं सरीसपानं, ",
"snp4.16:10.4":	"मनुस्सफस्सानं चतुप्पदानं। ",
"snp4.16:11.1":	"परधम्मिकानम्पि न सन्तसेय्य, ",
"snp4.16:11.2":	"दिस्वापि तेसं बहुभेरवानि; ",
"snp4.16:11.3":	"अथापरानि अभिसम्भवेय्य, ",
"snp4.16:11.4":	"परिस्सयानि कुसलानुएसी। ",
"snp4.16:12.1":	"आतङ्कफस्सेन खुदाय फुट्ठो, ",
"snp4.16:12.2":	"सीतं अथुण्हं अधिवासयेय्य; ",
"snp4.16:12.3":	"सो तेहि फुट्ठो बहुधा अनोको, ",
"snp4.16:12.4":	"विरियं परक्कम्मदळ्हं करेय्य। ",
"snp4.16:13.1":	"थेय्यं न कारे न मुसा भणेय्य, ",
"snp4.16:13.2":	"मेत्ताय फस्से तसथावरानि; ",
"snp4.16:13.3":	"यदाविलत्तं मनसो विजञ्ञा, ",
"snp4.16:13.4":	"कण्हस्स पक्खोति विनोदयेय्य। ",
"snp4.16:14.1":	"कोधातिमानस्स वसं न गच्छे, ",
"snp4.16:14.2":	"मूलम्पि तेसं पलिखञ्ञ तिट्ठे; ",
"snp4.16:14.3":	"अथप्पियं वा पन अप्पियं वा, ",
"snp4.16:14.4":	"अद्धा भवन्तो अभिसम्भवेय्य। ",
"snp4.16:15.1":	"पञ्ञं पुरक्खत्वा कल्याणपीति, ",
"snp4.16:15.2":	"विक्खम्भये तानि परिस्सयानि; ",
"snp4.16:15.3":	"अरतिं सहेथ सयनम्हि पन्ते, ",
"snp4.16:15.4":	"चतुरो सहेथ परिदेवधम्मे। ",
"snp4.16:16.1":	"किंसू असिस्सामि कुव वा असिस्सं, ",
"snp4.16:16.2":	"दुक्खं वत सेत्थ क्वज्ज सेस्सं; ",
"snp4.16:16.3":	"एते वितक्के परिदेवनेय्ये, ",
"snp4.16:16.4":	"विनयेथ सेखो अनिकेतचारी। ",
"snp4.16:17.1":	"अन्नञ्च लद्धा वसनञ्च काले, ",
"snp4.16:17.2":	"मत्तं सो जञ्ञा इध तोसनत्थं; ",
"snp4.16:17.3":	"सो तेसु गुत्तो यतचारि गामे, ",
"snp4.16:17.4":	"रुसितोपि वाचं फरुसं न वज्जा। ",
"snp4.16:18.1":	"ओक्खित्तचक्खु न च पादलोलो, ",
"snp4.16:18.2":	"झानानुयुत्तो बहुजागरस्स; ",
"snp4.16:18.3":	"उपेक्खमारब्भ समाहितत्तो, ",
"snp4.16:18.4":	"तक्कासयं कुक्कुच्चियूपछिन्दे। ",
"snp4.16:19.1":	"चुदितो वचीभि सतिमाभिनन्दे, ",
"snp4.16:19.2":	"सब्रह्मचारीसु खिलं पभिन्दे; ",
"snp4.16:19.3":	"वाचं पमुञ्चे कुसलं नातिवेलं, ",
"snp4.16:19.4":	"जनवादधम्माय न चेतयेय्य। ",
"snp4.16:20.1":	"अथापरं पञ्च रजानि लोके, ",
"snp4.16:20.2":	"येसं सतीमा विनयाय सिक्खे; ",
"snp4.16:20.3":	"रूपेसु सद्देसु अथो रसेसु, ",
"snp4.16:20.4":	"गन्धेसु फस्सेसु सहेथ रागं। ",
"snp4.16:21.1":	"एतेसु धम्मेसु विनेय्य छन्दं, ",
"snp4.16:21.2":	"भिक्खु सतिमा सुविमुत्तचित्तो; ",
"snp4.16:21.3":	"कालेन सो सम्मा धम्मं परिवीमंसमानो, ",
"snp4.16:21.4":	"एकोदिभूतो विहने तमं सो”ति। ",
"snp4.16:21.5":	"सारिपुत्तसुत्तं सोळसमं। ",
"snp4.16:21.6":	"अट्ठकवग्गो चतुत्थो। ",
"snp4.16:22.0":	"तस्सुद्दानं ",
"snp4.16:22.1":	"कामं गुहञ्च दुट्ठा च, ",
"snp4.16:22.2":	"सुद्धञ्च परमा जरा; ",
"snp4.16:22.3":	"मेत्तेय्यो च पसूरो च, ",
"snp4.16:22.4":	"मागण्डि पुराभेदनं। ",
"snp4.16:23.1":	"कलहं द्वे च ब्यूहानि, ",
"snp4.16:23.2":	"पुनदेव तुवट्टकं; ",
"snp4.16:23.3":	"अत्तदण्डवरं सुत्तं, ",
"snp4.16:23.4":	"थेरपुट्ठेन सोळस; ",
"snp4.16:23.5":	"इति एतानि सुत्तानि, ",
"snp4.16:23.6":	"सब्बानट्ठकवग्गिकाति। "
}	
