{	
"thag15.2:0.1":	"थेरगाथा १५।२ ",
"thag15.2:0.2":	"सोळसकनिपात ",
"thag15.2:0.3":	"पठमवग्ग ",
"thag15.2:0.4":	"उदायित्थेरगाथा ",
"thag15.2:1.1":	"“मनुस्सभूतं सम्बुद्धं, ",
"thag15.2:1.2":	"अत्तदन्तं समाहितं; ",
"thag15.2:1.3":	"इरियमानं ब्रह्मपथे, ",
"thag15.2:1.4":	"चित्तस्सूपसमे रतं। ",
"thag15.2:2.1":	"यं मनुस्सा नमस्सन्ति, ",
"thag15.2:2.2":	"सब्बधम्मान पारगुं; ",
"thag15.2:2.3":	"देवापि तं नमस्सन्ति, ",
"thag15.2:2.4":	"इति मे अरहतो सुतं। ",
"thag15.2:3.1":	"सब्बसंयोजनातीतं, ",
"thag15.2:3.2":	"वना निब्बनमागतं; ",
"thag15.2:3.3":	"कामेहि नेक्खम्मरतं, ",
"thag15.2:3.4":	"मुत्तं सेलाव कञ्चनं। ",
"thag15.2:4.1":	"स वे अच्चरुचि नागो, ",
"thag15.2:4.2":	"हिमवावञ्ञे सिलुच्चये; ",
"thag15.2:4.3":	"सब्बेसं नागनामानं, ",
"thag15.2:4.4":	"सच्चनामो अनुत्तरो। ",
"thag15.2:5.1":	"नागं वो कित्तयिस्सामि, ",
"thag15.2:5.2":	"न हि आगुं करोति सो; ",
"thag15.2:5.3":	"सोरच्चं अविहिंसा च, ",
"thag15.2:5.4":	"पादा नागस्स ते दुवे। ",
"thag15.2:6.1":	"सति च सम्पजञ्ञञ्च, ",
"thag15.2:6.2":	"चरणा नागस्स तेपरे; ",
"thag15.2:6.3":	"सद्धाहत्थो महानागो, ",
"thag15.2:6.4":	"उपेक्खासेतदन्तवा। ",
"thag15.2:7.1":	"सति गीवा सिरो पञ्ञा, ",
"thag15.2:7.2":	"वीमंसा धम्मचिन्तना; ",
"thag15.2:7.3":	"धम्मकुच्छिसमावासो, ",
"thag15.2:7.4":	"विवेको तस्स वालधि। ",
"thag15.2:8.1":	"सो झायी अस्सासरतो, ",
"thag15.2:8.2":	"अज्झत्तं सुसमाहितो; ",
"thag15.2:8.3":	"गच्छं समाहितो नागो, ",
"thag15.2:8.4":	"ठितो नागो समाहितो। ",
"thag15.2:9.1":	"सयं समाहितो नागो, ",
"thag15.2:9.2":	"निसिन्नोपि समाहितो; ",
"thag15.2:9.3":	"सब्बत्थ संवुतो नागो, ",
"thag15.2:9.4":	"एसा नागस्स सम्पदा। ",
"thag15.2:10.1":	"भुञ्जति अनवज्जानि, ",
"thag15.2:10.2":	"सावज्जानि न भुञ्जति; ",
"thag15.2:10.3":	"घासमच्छादनं लद्धा, ",
"thag15.2:10.4":	"सन्निधिं परिवज्जयं। ",
"thag15.2:11.1":	"संयोजनं अणुं थूलं, ",
"thag15.2:11.2":	"सब्बं छेत्वान बन्धनं; ",
"thag15.2:11.3":	"येन येनेव गच्छति, ",
"thag15.2:11.4":	"अनपेक्खोव गच्छति। ",
"thag15.2:12.1":	"यथापि उदके जातं, ",
"thag15.2:12.2":	"पुण्डरीकं पवड्ढति; ",
"thag15.2:12.3":	"नोपलिप्पति तोयेन, ",
"thag15.2:12.4":	"सुचिगन्धं मनोरमं। ",
"thag15.2:13.1":	"तथेव च लोके जातो, ",
"thag15.2:13.2":	"बुद्धो लोके विहरति; ",
"thag15.2:13.3":	"नोपलिप्पति लोकेन, ",
"thag15.2:13.4":	"तोयेन पदुमं यथा। ",
"thag15.2:14.1":	"महागिनि पज्जलितो, ",
"thag15.2:14.2":	"अनाहारोपसम्मति; ",
"thag15.2:14.3":	"अङ्गारेसु च सन्तेसु, ",
"thag15.2:14.4":	"निब्बुतोति पवुच्चति। ",
"thag15.2:15.1":	"अत्थस्सायं विञ्ञापनी, ",
"thag15.2:15.2":	"उपमा विञ्ञूहि देसिता; ",
"thag15.2:15.3":	"विञ्ञिस्सन्ति महानागा, ",
"thag15.2:15.4":	"नागं नागेन देसितं। ",
"thag15.2:16.1":	"वीतरागो वीतदोसो, ",
"thag15.2:16.2":	"वीतमोहो अनासवो; ",
"thag15.2:16.3":	"सरीरं विजहं नागो, ",
"thag15.2:16.4":	"परिनिब्बिस्सत्यनासवो”ति। ",
"thag15.2:16.5":	"… उदायी थेरो … ",
"thag15.2:16.6":	"सोळसकनिपातो निट्ठितो। ",
"thag15.2:17.0":	"तत्रुद्दानं ",
"thag15.2:17.1":	"कोण्डञ्ञो च उदायी च, ",
"thag15.2:17.2":	"थेरा द्वे ते महिद्धिका; ",
"thag15.2:17.3":	"सोळसम्हि निपातम्हि, ",
"thag15.2:17.4":	"गाथायो द्वे च तिंस चाति। "
}	
