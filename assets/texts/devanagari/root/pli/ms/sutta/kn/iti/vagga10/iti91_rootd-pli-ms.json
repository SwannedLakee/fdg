{	
"iti91:0.1":	"इतिवुत्तक ९१ ",
"iti91:0.2":	"तिकनिपात ",
"iti91:0.3":	"पञ्चमवग्ग ",
"iti91:0.4":	"जीविकसुत्त ",
"iti91:1.1":	"वुत्तञ्हेतं भगवता वुत्तमरहताति मे सुतं: ",
"iti91:2.1":	"“अन्तमिदं, भिक्खवे, जीविकानं यदिदं पिण्डोल्यं। ",
"iti91:2.2":	"अभिसापोयं, भिक्खवे, लोकस्मिं: ‘पिण्डोलो विचरसि पत्तपाणी’ति। ",
"iti91:2.3":	"तञ्च खो एतं, भिक्खवे, कुलपुत्ता उपेन्ति अत्थवसिका, अत्थवसं पटिच्च; ",
"iti91:2.4":	"नेव राजाभिनीता, न चोराभिनीता, न इणट्टा, न भयट्टा, न आजीविकापकता। ",
"iti91:2.5":	"अपि च खो ‘ओतिण्णम्हा जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि दुक्खोतिण्णा दुक्खपरेता, ",
"iti91:2.6":	"अप्पेव नाम इमस्स केवलस्स दुक्खक्खन्धस्स अन्तकिरिया पञ्ञायेथा’ति। ",
"iti91:2.7":	"एवं पब्बजितो चायं, भिक्खवे, कुलपुत्तो। ",
"iti91:2.8":	"सो च होति अभिज्झालु कामेसु तिब्बसारागो, ब्यापन्नचित्तो पदुट्ठमनसङ्कप्पो, मुट्ठस्सति असम्पजानो असमाहितो विब्भन्तचित्तो पाकतिन्द्रियो। ",
"iti91:2.9":	"सेय्यथापि, भिक्खवे, छवालातं उभतोपदित्तं मज्झे गूथगतं नेव गामे कट्ठत्थं फरति न अरञ्ञे; ",
"iti91:2.10":	"तथूपमाहं, भिक्खवे, इमं पुग्गलं वदामि गिहिभोगा परिहीनो सामञ्ञत्थञ्च न परिपूरेती”ति। ",
"iti91:2.11":	"एतमत्थं भगवा अवोच। ",
"iti91:2.12":	"तत्थेतं इति वुच्चति: ",
"iti91:3.1":	"“गिहिभोगा परिहीनो, ",
"iti91:3.2":	"सामञ्ञत्थञ्च दुब्भगो; ",
"iti91:3.3":	"परिधंसमानो पकिरेति, ",
"iti91:3.4":	"छवालातंव नस्सति। ",
"iti91:4.1":	"कासावकण्ठा बहवो, ",
"iti91:4.2":	"पापधम्मा असञ्ञता; ",
"iti91:4.3":	"पापा पापेहि कम्मेहि, ",
"iti91:4.4":	"निरयं ते उपपज्जरे। ",
"iti91:5.1":	"सेय्यो अयोगुळो भुत्तो, ",
"iti91:5.2":	"तत्तो अग्गिसिखूपमो; ",
"iti91:5.3":	"यञ्चे भुञ्जेय्य दुस्सीलो, ",
"iti91:5.4":	"रट्ठपिण्डमसञ्ञतो”ति। ",
"iti91:6.1":	"अयम्पि अत्थो वुत्तो भगवता, इति मे सुतन्ति। ",
"iti91:6.2":	"दुतियं। "
}	
