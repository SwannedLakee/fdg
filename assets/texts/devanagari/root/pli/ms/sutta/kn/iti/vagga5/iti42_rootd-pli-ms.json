{	
"iti42:0.1":	"इतिवुत्तक ४२ ",
"iti42:0.2":	"दुकनिपात ",
"iti42:0.3":	"दुतियवग्ग ",
"iti42:0.4":	"सुक्कधम्मसुत्त ",
"iti42:1.1":	"वुत्तञ्हेतं भगवता वुत्तमरहताति मे सुतं: ",
"iti42:2.1":	"“द्वेमे, भिक्खवे, सुक्का धम्मा लोकं पालेन्ति। ",
"iti42:2.2":	"कतमे द्वे? ",
"iti42:2.3":	"हिरी च, ओत्तप्पञ्च। ",
"iti42:2.4":	"इमे चे, भिक्खवे, द्वे सुक्का धम्मा लोकं न पालेय्युं, नयिध पञ्ञायेथ माताति वा मातुच्छाति वा मातुलानीति वा आचरियभरियाति वा गरूनं दाराति वा। ",
"iti42:2.5":	"सम्भेदं लोको अगमिस्स यथा अजेळका कुक्कुटसूकरा सोणसिङ्गाला। ",
"iti42:2.6":	"यस्मा च खो, भिक्खवे, इमे द्वे सुक्का धम्मा लोकं पालेन्ति तस्मा पञ्ञायति माताति वा मातुच्छाति वा मातुलानीति वा आचरियभरियाति वा गरूनं दाराति वा”ति। ",
"iti42:2.7":	"एतमत्थं भगवा अवोच। ",
"iti42:2.8":	"तत्थेतं इति वुच्चति: ",
"iti42:3.1":	"“येसञ्चे हिरिओत्तप्पं, ",
"iti42:3.2":	"सब्बदा च न विज्जति; ",
"iti42:3.3":	"वोक्कन्ता सुक्कमूला ते, ",
"iti42:3.4":	"जातिमरणगामिनो। ",
"iti42:4.1":	"येसञ्च हिरिओत्तप्पं, ",
"iti42:4.2":	"सदा सम्मा उपट्ठिता; ",
"iti42:4.3":	"विरूळ्हब्रह्मचरिया ते, ",
"iti42:4.4":	"सन्तो खीणपुनब्भवा”ति। ",
"iti42:5.1":	"अयम्पि अत्थो वुत्तो भगवता, इति मे सुतन्ति। ",
"iti42:5.2":	"पञ्चमं। "
}	
