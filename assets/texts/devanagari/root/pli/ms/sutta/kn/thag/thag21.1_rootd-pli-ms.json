{	
"thag21.1:0.1":	"थेरगाथा २१।१ ",
"thag21.1:0.2":	"महानिपात ",
"thag21.1:0.3":	"पठमवग्ग ",
"thag21.1:0.4":	"वङ्गीसत्थेरगाथा ",
"thag21.1:1.1":	"“निक्खन्तं वत मं सन्तं, ",
"thag21.1:1.2":	"अगारस्मानगारियं; ",
"thag21.1:1.3":	"वितक्का उपधावन्ति, ",
"thag21.1:1.4":	"पगब्भा कण्हतो इमे। ",
"thag21.1:2.1":	"उग्गपुत्ता महिस्सासा, ",
"thag21.1:2.2":	"सिक्खिता दळ्हधम्मिनो; ",
"thag21.1:2.3":	"समन्ता परिकिरेय्युं, ",
"thag21.1:2.4":	"सहस्सं अपलायिनं। ",
"thag21.1:3.1":	"सचेपि एत्तका भिय्यो, ",
"thag21.1:3.2":	"आगमिस्सन्ति इत्थियो; ",
"thag21.1:3.3":	"नेव मं ब्याधयिस्सन्ति, ",
"thag21.1:3.4":	"धम्मे सम्हि पतिट्ठितो। ",
"thag21.1:4.1":	"सक्खी हि मे सुतं एतं, ",
"thag21.1:4.2":	"बुद्धस्सादिच्चबन्धुनो; ",
"thag21.1:4.3":	"निब्बानगमनं मग्गं, ",
"thag21.1:4.4":	"तत्थ मे निरतो मनो। ",
"thag21.1:5.1":	"एवञ्चे मं विहरन्तं, ",
"thag21.1:5.2":	"पापिम उपगच्छसि; ",
"thag21.1:5.3":	"तथा मच्चु करिस्सामि, ",
"thag21.1:5.4":	"न मे मग्गम्पि दक्खसि। ",
"thag21.1:6.1":	"अरतिञ्च रतिञ्च पहाय, ",
"thag21.1:6.2":	"सब्बसो गेहसितञ्च वितक्कं; ",
"thag21.1:6.3":	"वनथं न करेय्य कुहिञ्चि, ",
"thag21.1:6.4":	"निब्बनथो अवनथो स भिक्खु। ",
"thag21.1:7.1":	"यमिध पथविञ्च वेहासं, ",
"thag21.1:7.2":	"रूपगतं जगतोगधं किञ्चि; ",
"thag21.1:7.3":	"परिजीयति सब्बमनिच्चं, ",
"thag21.1:7.4":	"एवं समेच्च चरन्ति मुतत्ता। ",
"thag21.1:8.1":	"उपधीसु जना गधितासे, ",
"thag21.1:8.2":	"दिट्ठसुते पटिघे च मुते च; ",
"thag21.1:8.3":	"एत्थ विनोदय छन्दमनेजो, ",
"thag21.1:8.4":	"यो हेत्थ न लिम्पति मुनि तमाहु। ",
"thag21.1:9.1":	"अथ सट्ठिसिता सवितक्का, ",
"thag21.1:9.2":	"पुथुज्जनताय अधम्मा निविट्ठा; ",
"thag21.1:9.3":	"न च वग्गगतस्स कुहिञ्चि, ",
"thag21.1:9.4":	"नो पन दुट्ठुल्लगाही स भिक्खु। ",
"thag21.1:10.1":	"दब्बो चिररत्तसमाहितो, ",
"thag21.1:10.2":	"अकुहको निपको अपिहालु; ",
"thag21.1:10.3":	"सन्तं पदं अज्झगमा मुनि, ",
"thag21.1:10.4":	"पटिच्च परिनिब्बुतो कङ्खति कालं। ",
"thag21.1:11.1":	"मानं पजहस्सु गोतम, ",
"thag21.1:11.2":	"मानपथञ्च जहस्सु असेसं; ",
"thag21.1:11.3":	"मानपथम्हि स मुच्छितो, ",
"thag21.1:11.4":	"विप्पटिसारीहुवा चिररत्तं। ",
"thag21.1:12.1":	"मक्खेन मक्खिता पजा, ",
"thag21.1:12.2":	"मानहता निरयं पपतन्ति; ",
"thag21.1:12.3":	"सोचन्ति जना चिररत्तं, ",
"thag21.1:12.4":	"मानहता निरयं उपपन्ना। ",
"thag21.1:13.1":	"न हि सोचति भिक्खु कदाचि, ",
"thag21.1:13.2":	"मग्गजिनो सम्मा पटिपन्नो; ",
"thag21.1:13.3":	"कित्तिञ्च सुखञ्चानुभोति, ",
"thag21.1:13.4":	"धम्मदसोति तमाहु तथत्तं। ",
"thag21.1:14.1":	"तस्मा अखिलो इध पधानवा, ",
"thag21.1:14.2":	"नीवरणानि पहाय विसुद्धो; ",
"thag21.1:14.3":	"मानञ्च पहाय असेसं, ",
"thag21.1:14.4":	"विज्जायन्तकरो समितावी”। ",
"thag21.1:15.1":	"“कामरागेन डय्हामि, ",
"thag21.1:15.2":	"चित्तं मे परिडय्हति; ",
"thag21.1:15.3":	"साधु निब्बापनं ब्रूहि, ",
"thag21.1:15.4":	"अनुकम्पाय गोतम”। ",
"thag21.1:16.1":	"“सञ्ञाय विपरियेसा, ",
"thag21.1:16.2":	"चित्तं ते परिडय्हति; ",
"thag21.1:16.3":	"निमित्तं परिवज्जेहि, ",
"thag21.1:16.4":	"सुभं रागूपसंहितं। (…) ",
"thag21.1:17.1":	"असुभाय चित्तं भावेहि, ",
"thag21.1:17.2":	"एकग्गं सुसमाहितं; ",
"thag21.1:17.3":	"सति कायगता त्यत्थु, ",
"thag21.1:17.4":	"निब्बिदाबहुलो भव। ",
"thag21.1:18.1":	"अनिमित्तञ्च भावेहि, ",
"thag21.1:18.2":	"मानानुसयमुज्जह; ",
"thag21.1:18.3":	"ततो मानाभिसमया, ",
"thag21.1:18.4":	"उपसन्तो चरिस्ससि”। ",
"thag21.1:19.1":	"“तमेव वाचं भासेय्य, ",
"thag21.1:19.2":	"यायत्तानं न तापये; ",
"thag21.1:19.3":	"परे च न विहिंसेय्य, ",
"thag21.1:19.4":	"सा वे वाचा सुभासिता। ",
"thag21.1:20.1":	"पियवाचमेव भासेय्य, ",
"thag21.1:20.2":	"या वाचा पटिनन्दिता; ",
"thag21.1:20.3":	"यं अनादाय पापानि, ",
"thag21.1:20.4":	"परेसं भासते पियं। ",
"thag21.1:21.1":	"सच्चं वे अमता वाचा, ",
"thag21.1:21.2":	"एस धम्मो सनन्तनो; ",
"thag21.1:21.3":	"सच्चे अत्थे च धम्मे च, ",
"thag21.1:21.4":	"आहु सन्तो पतिट्ठिता। ",
"thag21.1:22.1":	"यं बुद्धो भासति वाचं, ",
"thag21.1:22.2":	"खेमं निब्बानपत्तिया; ",
"thag21.1:22.3":	"दुक्खस्सन्तकिरियाय, ",
"thag21.1:22.4":	"सा वे वाचानमुत्तमा”। ",
"thag21.1:23.1":	"“गम्भीरपञ्ञो मेधावी, ",
"thag21.1:23.2":	"मग्गामग्गस्स कोविदो; ",
"thag21.1:23.3":	"सारिपुत्तो महापञ्ञो, ",
"thag21.1:23.4":	"धम्मं देसेति भिक्खुनं। ",
"thag21.1:24.1":	"सङ्खित्तेनपि देसेति, ",
"thag21.1:24.2":	"वित्थारेनपि भासति; ",
"thag21.1:24.3":	"सालिकायिव निग्घोसो, ",
"thag21.1:24.4":	"पटिभानं उदिय्यति। ",
"thag21.1:25.1":	"तस्स तं देसयन्तस्स, ",
"thag21.1:25.2":	"सुणन्ति मधुरं गिरं; ",
"thag21.1:25.3":	"सरेन रजनीयेन, ",
"thag21.1:25.4":	"सवनीयेन वग्गुना; ",
"thag21.1:25.5":	"उदग्गचित्ता मुदिता, ",
"thag21.1:25.6":	"सोतं ओधेन्ति भिक्खवो”। ",
"thag21.1:26.1":	"“अज्ज पन्नरसे विसुद्धिया, ",
"thag21.1:26.2":	"भिक्खू पञ्चसता समागता; ",
"thag21.1:26.3":	"संयोजनबन्धनच्छिदा, ",
"thag21.1:26.4":	"अनीघा खीणपुनब्भवा इसी। ",
"thag21.1:27.1":	"चक्कवत्ती यथा राजा, ",
"thag21.1:27.2":	"अमच्चपरिवारितो; ",
"thag21.1:27.3":	"समन्ता अनुपरियेति, ",
"thag21.1:27.4":	"सागरन्तं महिं इमं। ",
"thag21.1:28.1":	"एवं विजितसङ्गामं, ",
"thag21.1:28.2":	"सत्थवाहं अनुत्तरं; ",
"thag21.1:28.3":	"सावका पयिरुपासन्ति, ",
"thag21.1:28.4":	"तेविज्जा मच्चुहायिनो। ",
"thag21.1:29.1":	"सब्बे भगवतो पुत्ता, ",
"thag21.1:29.2":	"पलापेत्थ न विज्जति; ",
"thag21.1:29.3":	"तण्हासल्लस्स हन्तारं, ",
"thag21.1:29.4":	"वन्दे आदिच्चबन्धुनं। ",
"thag21.1:30.1":	"परोसहस्सं भिक्खूनं, ",
"thag21.1:30.2":	"सुगतं पयिरुपासति; ",
"thag21.1:30.3":	"देसेन्तं विरजं धम्मं, ",
"thag21.1:30.4":	"निब्बानं अकुतोभयं। ",
"thag21.1:31.1":	"सुणन्ति धम्मं विमलं, ",
"thag21.1:31.2":	"सम्मासम्बुद्धदेसितं; ",
"thag21.1:31.3":	"सोभति वत सम्बुद्धो, ",
"thag21.1:31.4":	"भिक्खुसङ्घपुरक्खतो। ",
"thag21.1:32.1":	"‘नागनामो’सि भगवा, ",
"thag21.1:32.2":	"इसीनं इसिसत्तमो; ",
"thag21.1:32.3":	"महामेघोव हुत्वान, ",
"thag21.1:32.4":	"सावके अभिवस्ससि। ",
"thag21.1:33.1":	"दिवा विहारा निक्खम्म, ",
"thag21.1:33.2":	"सत्थुदस्सनकम्यता; ",
"thag21.1:33.3":	"सावको ते महावीर, ",
"thag21.1:33.4":	"पादे वन्दति वङ्गिसो”। ",
"thag21.1:34.1":	"“उम्मग्गपथं मारस्स, ",
"thag21.1:34.2":	"अभिभुय्य चरति पभिज्ज खीलानि; ",
"thag21.1:34.3":	"तं पस्सथ बन्धपमुञ्चकरं, ",
"thag21.1:34.4":	"असितंव भागसो पविभज्ज। ",
"thag21.1:35.1":	"ओघस्स हि नितरणत्थं, ",
"thag21.1:35.2":	"अनेकविहितं मग्गं अक्खासि; ",
"thag21.1:35.3":	"तस्मिञ्च अमते अक्खाते, ",
"thag21.1:35.4":	"धम्मदसा ठिता असंहीरा। ",
"thag21.1:36.1":	"पज्जोतकरो अतिविज्झ, ",
"thag21.1:36.2":	"सब्बठितीनं अतिक्कममद्दस; ",
"thag21.1:36.3":	"ञत्वा च सच्छिकत्वा च, ",
"thag21.1:36.4":	"अग्गं सो देसयि दसद्धानं। ",
"thag21.1:37.1":	"एवं सुदेसिते धम्मे, ",
"thag21.1:37.2":	"को पमादो विजानतं धम्मं; ",
"thag21.1:37.3":	"तस्मा हि तस्स भगवतो सासने, ",
"thag21.1:37.4":	"अप्पमत्तो सदा नमस्समनुसिक्खे”। ",
"thag21.1:38.1":	"“बुद्धानुबुद्धो यो थेरो, ",
"thag21.1:38.2":	"कोण्डञ्ञो तिब्बनिक्कमो; ",
"thag21.1:38.3":	"लाभी सुखविहारानं, ",
"thag21.1:38.4":	"विवेकानं अभिण्हसो। ",
"thag21.1:39.1":	"यं सावकेन पत्तब्बं, ",
"thag21.1:39.2":	"सत्थु सासनकारिना; ",
"thag21.1:39.3":	"सब्बस्स तं अनुप्पत्तं, ",
"thag21.1:39.4":	"अप्पमत्तस्स सिक्खतो। ",
"thag21.1:40.1":	"महानुभावो तेविज्जो, ",
"thag21.1:40.2":	"चेतोपरियकोविदो; ",
"thag21.1:40.3":	"कोण्डञ्ञो बुद्धदायादो, ",
"thag21.1:40.4":	"पादे वन्दति सत्थुनो”। ",
"thag21.1:41.1":	"“नगस्स पस्से आसीनं, ",
"thag21.1:41.2":	"मुनिं दुक्खस्स पारगुं; ",
"thag21.1:41.3":	"सावका पयिरुपासन्ति, ",
"thag21.1:41.4":	"तेविज्जा मच्चुहायिनो। ",
"thag21.1:42.1":	"चेतसा अनुपरियेति, ",
"thag21.1:42.2":	"मोग्गल्लानो महिद्धिको; ",
"thag21.1:42.3":	"चित्तं नेसं समन्वेसं, ",
"thag21.1:42.4":	"विप्पमुत्तं निरूपधिं। ",
"thag21.1:43.1":	"एवं सब्बङ्गसम्पन्नं, ",
"thag21.1:43.2":	"मुनिं दुक्खस्स पारगुं; ",
"thag21.1:43.3":	"अनेकाकारसम्पन्नं, ",
"thag21.1:43.4":	"पयिरुपासन्ति गोतमं”। ",
"thag21.1:44.1":	"“चन्दो यथा विगतवलाहके नभे, ",
"thag21.1:44.2":	"विरोचति वीतमलोव भाणुमा; ",
"thag21.1:44.3":	"एवम्पि अङ्गीरस त्वं महामुनि, ",
"thag21.1:44.4":	"अतिरोचसि यससा सब्बलोकं”। ",
"thag21.1:45.1":	"“कावेय्यमत्ता विचरिम्ह पुब्बे, ",
"thag21.1:45.2":	"गामा गामं पुरा पुरं; ",
"thag21.1:45.3":	"अथद्दसाम सम्बुद्धं, ",
"thag21.1:45.4":	"सब्बधम्मान पारगुं। ",
"thag21.1:46.1":	"सो मे धम्ममदेसेसि, ",
"thag21.1:46.2":	"मुनि दुक्खस्स पारगू; ",
"thag21.1:46.3":	"धम्मं सुत्वा पसीदिम्ह, ",
"thag21.1:46.4":	"सद्धा नो उदपज्जथ। ",
"thag21.1:47.1":	"तस्साहं वचनं सुत्वा, ",
"thag21.1:47.2":	"खन्धे आयतनानि च; ",
"thag21.1:47.3":	"धातुयो च विदित्वान, ",
"thag21.1:47.4":	"पब्बजिं अनगारियं। ",
"thag21.1:48.1":	"बहूनं वत अत्थाय, ",
"thag21.1:48.2":	"उप्पज्जन्ति तथागता; ",
"thag21.1:48.3":	"इत्थीनं पुरिसानञ्च, ",
"thag21.1:48.4":	"ये ते सासनकारका। ",
"thag21.1:49.1":	"तेसं खो वत अत्थाय, ",
"thag21.1:49.2":	"बोधिमज्झगमा मुनि; ",
"thag21.1:49.3":	"भिक्खूनं भिक्खुनीनञ्च, ",
"thag21.1:49.4":	"ये निरामगतद्दसा। ",
"thag21.1:50.1":	"सुदेसिता चक्खुमता, ",
"thag21.1:50.2":	"बुद्धेनादिच्चबन्धुना; ",
"thag21.1:50.3":	"चत्तारि अरियसच्चानि, ",
"thag21.1:50.4":	"अनुकम्पाय पाणिनं। ",
"thag21.1:51.1":	"दुक्खं दुक्खसमुप्पादं, ",
"thag21.1:51.2":	"दुक्खस्स च अतिक्कमं; ",
"thag21.1:51.3":	"अरियं चट्ठङ्गिकं मग्गं, ",
"thag21.1:51.4":	"दुक्खूपसमगामिनं। ",
"thag21.1:52.1":	"एवमेते तथा वुत्ता, ",
"thag21.1:52.2":	"दिट्ठा मे ते यथा तथा; ",
"thag21.1:52.3":	"सदत्थो मे अनुप्पत्तो, ",
"thag21.1:52.4":	"कतं बुद्धस्स सासनं। ",
"thag21.1:53.1":	"स्वागतं वत मे आसि, ",
"thag21.1:53.2":	"मम बुद्धस्स सन्तिके; ",
"thag21.1:53.3":	"सुविभत्तेसु धम्मेसु, ",
"thag21.1:53.4":	"यं सेट्ठं तदुपागमिं। ",
"thag21.1:54.1":	"अभिञ्ञापारमिप्पत्तो, ",
"thag21.1:54.2":	"सोतधातु विसोधिता; ",
"thag21.1:54.3":	"तेविज्जो इद्धिपत्तोम्हि, ",
"thag21.1:54.4":	"चेतोपरियकोविदो”। ",
"thag21.1:55.1":	"“पुच्छामि सत्थारमनोमपञ्ञं, ",
"thag21.1:55.2":	"दिट्ठेव धम्मे यो विचिकिच्छानं छेत्ता; ",
"thag21.1:55.3":	"अग्गाळवे कालमकासि भिक्खु, ",
"thag21.1:55.4":	"ञातो यसस्सी अभिनिब्बुतत्तो। ",
"thag21.1:56.1":	"निग्रोधकप्पो इति तस्स नामं, ",
"thag21.1:56.2":	"तया कतं भगवा ब्राह्मणस्स; ",
"thag21.1:56.3":	"सो तं नमस्सं अचरि मुत्यपेखो, ",
"thag21.1:56.4":	"आरद्धवीरियो दळ्हधम्मदस्सी। ",
"thag21.1:57.1":	"तं सावकं सक्क मयम्पि सब्बे, ",
"thag21.1:57.2":	"अञ्ञातुमिच्छाम समन्तचक्खु; ",
"thag21.1:57.3":	"समवट्ठिता नो सवनाय सोता, ",
"thag21.1:57.4":	"तुवं नो सत्था त्वमनुत्तरोसि। ",
"thag21.1:58.1":	"छिन्द नो विचिकिच्छं ब्रूहि मेतं, ",
"thag21.1:58.2":	"परिनिब्बुतं वेदय भूरिपञ्ञ; ",
"thag21.1:58.3":	"मज्झेव नो भास समन्तचक्खु, ",
"thag21.1:58.4":	"सक्कोव देवान सहस्सनेत्तो। ",
"thag21.1:59.1":	"ये केचि गन्था इध मोहमग्गा, ",
"thag21.1:59.2":	"अञ्ञाणपक्खा विचिकिच्छठाना; ",
"thag21.1:59.3":	"तथागतं पत्वा न ते भवन्ति, ",
"thag21.1:59.4":	"चक्खुञ्हि एतं परमं नरानं। ",
"thag21.1:60.1":	"नो चे हि जातु पुरिसो किलेसे, ",
"thag21.1:60.2":	"वातो यथा अब्भघनं विहाने; ",
"thag21.1:60.3":	"तमोवस्स निवुतो सब्बलोको, ",
"thag21.1:60.4":	"जोतिमन्तोपि न पभासेय्युं। ",
"thag21.1:61.1":	"धीरा च पज्जोतकरा भवन्ति, ",
"thag21.1:61.2":	"तं तं अहं वीर तथेव मञ्ञे; ",
"thag21.1:61.3":	"विपस्सिनं जानमुपागमिम्ह, ",
"thag21.1:61.4":	"परिसासु नो आविकरोहि कप्पं। ",
"thag21.1:62.1":	"खिप्पं गिरं एरय वग्गु वग्गुं, ",
"thag21.1:62.2":	"हंसोव पग्गय्ह सणिकं निकूज; ",
"thag21.1:62.3":	"बिन्दुस्सरेन सुविकप्पितेन, ",
"thag21.1:62.4":	"सब्बेव ते उज्जुगता सुणोम। ",
"thag21.1:63.1":	"पहीनजातिमरणं असेसं, ",
"thag21.1:63.2":	"निग्गय्ह धोनं वदेस्सामि धम्मं; ",
"thag21.1:63.3":	"न कामकारो हि पुथुज्जनानं, ",
"thag21.1:63.4":	"सङ्खेय्यकारो च तथागतानं। ",
"thag21.1:64.1":	"सम्पन्नवेय्याकरणं तवेदं, ",
"thag21.1:64.2":	"समुज्जुपञ्ञस्स समुग्गहीतं; ",
"thag21.1:64.3":	"अयमञ्जलि पच्छिमो सुप्पणामितो, ",
"thag21.1:64.4":	"मा मोहयी जानमनोमपञ्ञ। ",
"thag21.1:65.1":	"परोपरं अरियधम्मं विदित्वा, ",
"thag21.1:65.2":	"मा मोहयी जानमनोमवीरिय; ",
"thag21.1:65.3":	"वारिं यथा घम्मनि घम्मतत्तो, ",
"thag21.1:65.4":	"वाचाभिकङ्खामि सुतं पवस्स। ",
"thag21.1:66.1":	"यदत्थिकं ब्रह्मचरियं अचरी, ",
"thag21.1:66.2":	"कप्पायनो कच्चिस्सतं अमोघं; ",
"thag21.1:66.3":	"निब्बायि सो आदु सौपादिसेसो, ",
"thag21.1:66.4":	"यथा विमुत्तो अहु तं सुणोम”। ",
"thag21.1:67.1":	"“अच्छेच्छि तण्हं इध नामरूपे, ",
"thag21.1:67.2":	"(इति भगवा) ",
"thag21.1:67.3":	"कण्हस्स सोतं दीघरत्तानुसयितं; ",
"thag21.1:67.4":	"अतारि जातिं मरणं असेसं, ",
"thag21.1:67.5":	"इच्चब्रवि भगवा पञ्चसेट्ठो”। ",
"thag21.1:68.1":	"“एस सुत्वा पसीदामि, ",
"thag21.1:68.2":	"वचो ते इसिसत्तम; ",
"thag21.1:68.3":	"अमोघं किर मे पुट्ठं, ",
"thag21.1:68.4":	"न मं वञ्चेसि ब्राह्मणो। ",
"thag21.1:69.1":	"यथा वादी तथा कारी, ",
"thag21.1:69.2":	"अहु बुद्धस्स सावको; ",
"thag21.1:69.3":	"अच्छेच्छि मच्चुनो जालं, ",
"thag21.1:69.4":	"ततं मायाविनो दळ्हं। ",
"thag21.1:70.1":	"अद्दस भगवा आदिं, ",
"thag21.1:70.2":	"उपादानस्स कप्पियो; ",
"thag21.1:70.3":	"अच्चगा वत कप्पानो, ",
"thag21.1:70.4":	"मच्चुधेय्यं सुदुत्तरं। ",
"thag21.1:71.1":	"तं देवदेवं वन्दामि, ",
"thag21.1:71.2":	"पुत्तं ते द्विपदुत्तम; ",
"thag21.1:71.3":	"अनुजातं महावीरं, ",
"thag21.1:71.4":	"नागं नागस्स ओरसन्”ति। ",
"thag21.1:71.5":	"इत्थं सुदं आयस्मा वङ्गीसो थेरो गाथायो अभासित्थाति। ",
"thag21.1:71.6":	"महानिपातो निट्ठितो। ",
"thag21.1:72.0":	"तत्रुद्दानं ",
"thag21.1:72.1":	"सत्ततिम्हि निपातम्हि, ",
"thag21.1:72.2":	"वङ्गीसो पटिभाणवा; ",
"thag21.1:72.3":	"एकोव थेरो नत्थञ्ञो, ",
"thag21.1:72.4":	"गाथायो एकसत्ततीति। ",
"thag21.1:72.5":	"निट्ठिता थेरगाथायो। ",
"thag21.1:73.0":	"तत्रुद्दानं ",
"thag21.1:73.1":	"सहस्सं होन्ति ता गाथा, ",
"thag21.1:73.2":	"तीणि सट्ठिसतानि च; ",
"thag21.1:73.3":	"थेरा च द्वे सता सट्ठि, ",
"thag21.1:73.4":	"चत्तारो च पकासिता। ",
"thag21.1:74.1":	"सीहनादं नदित्वान, ",
"thag21.1:74.2":	"बुद्धपुत्ता अनासवा; ",
"thag21.1:74.3":	"खेमन्तं पापुणित्वान, ",
"thag21.1:74.4":	"अग्गिखन्धाव निब्बुताति। ",
"thag21.1:74.5":	"थेरगाथापाळि निट्ठिता। "
}	
