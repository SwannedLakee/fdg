{	
"iti89:0.1":	"इतिवुत्तक ८९ ",
"iti89:0.2":	"तिकनिपात ",
"iti89:0.3":	"चतुत्थवग्ग ",
"iti89:0.4":	"देवदत्तसुत्त ",
"iti89:1.1":	"वुत्तञ्हेतं भगवता वुत्तमरहताति मे सुतं: ",
"iti89:2.1":	"“तीहि, भिक्खवे, असद्धम्मेहि अभिभूतो परियादिन्नचित्तो देवदत्तो आपायिको नेरयिको कप्पट्ठो अतेकिच्छो। ",
"iti89:2.2":	"कतमेहि तीहि? ",
"iti89:2.3":	"पापिच्छताय, भिक्खवे, अभिभूतो परियादिन्नचित्तो देवदत्तो आपायिको नेरयिको कप्पट्ठो अतेकिच्छो। ",
"iti89:2.4":	"पापमित्तताय, भिक्खवे, अभिभूतो परियादिन्नचित्तो देवदत्तो आपायिको नेरयिको कप्पट्ठो अतेकिच्छो। ",
"iti89:2.5":	"सति खो पन उत्तरिकरणीये ओरमत्तकेन विसेसाधिगमेन अन्तरा वोसानं आपादि। ",
"iti89:2.6":	"इमेहि खो, भिक्खवे, तीहि असद्धम्मेहि अभिभूतो परियादिन्नचित्तो देवदत्तो आपायिको नेरयिको कप्पट्ठो अतेकिच्छो”ति। ",
"iti89:2.7":	"एतमत्थं भगवा अवोच। ",
"iti89:2.8":	"तत्थेतं इति वुच्चति: ",
"iti89:3.1":	"“मा जातु कोचि लोकस्मिं, ",
"iti89:3.2":	"पापिच्छो उदपज्जथ; ",
"iti89:3.3":	"तदमिनापि जानाथ, ",
"iti89:3.4":	"पापिच्छानं यथा गति। ",
"iti89:4.1":	"पण्डितोति समञ्ञातो, ",
"iti89:4.2":	"भावितत्तोति सम्मतो; ",
"iti89:4.3":	"जलंव यससा अट्ठा, ",
"iti89:4.4":	"देवदत्तोति विस्सुतो। ",
"iti89:5.1":	"सो समानमनुचिण्णो, ",
"iti89:5.2":	"आसज्ज नं तथागतं; ",
"iti89:5.3":	"अवीचिनिरयं पत्तो, ",
"iti89:5.4":	"चतुद्वारं भयानकं। ",
"iti89:6.1":	"अदुट्ठस्स हि यो दुब्भे, ",
"iti89:6.2":	"पापकम्मं अकुब्बतो; ",
"iti89:6.3":	"तमेव पापं फुसति, ",
"iti89:6.4":	"दुट्ठचित्तं अनादरं। ",
"iti89:7.1":	"समुद्दं विसकुम्भेन, ",
"iti89:7.2":	"यो मञ्ञेय्य पदूसितुं; ",
"iti89:7.3":	"न सो तेन पदूसेय्य, ",
"iti89:7.4":	"भेस्मा हि उदधि महा। ",
"iti89:8.1":	"एवमेवं तथागतं, ",
"iti89:8.2":	"यो वादेन विहिंसति; ",
"iti89:8.3":	"सम्मग्गतं सन्तचित्तं, ",
"iti89:8.4":	"वादो तम्हि न रूहति। ",
"iti89:9.1":	"तादिसं मित्तं कुब्बेथ, ",
"iti89:9.2":	"तञ्च सेवेय्य पण्डितो; ",
"iti89:9.3":	"यस्स मग्गानुगो भिक्खु, ",
"iti89:9.4":	"खयं दुक्खस्स पापुणे”ति। ",
"iti89:10.1":	"अयम्पि अत्थो वुत्तो भगवता, इति मे सुतन्ति। ",
"iti89:10.2":	"दसमं। ",
"iti89:10.3":	"चतुत्थो वग्गो। ",
"iti89:11.0":	"तस्सुद्दानं ",
"iti89:11.1":	"वितक्कासक्कारसद्द, ",
"iti89:11.2":	"चवनलोके असुभं; ",
"iti89:11.3":	"धम्मअन्धकारमलं, ",
"iti89:11.4":	"देवदत्तेन ते दसाति। "
}	
