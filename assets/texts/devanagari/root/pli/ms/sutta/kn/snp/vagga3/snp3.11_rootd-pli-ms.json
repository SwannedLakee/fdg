{	
"snp3.11:0.1":	"सुत्त निपात ३।११ ",
"snp3.11:0.2":	"नालकसुत्त ",
"snp3.11:1.1":	"आनन्दजाते तिदसगणे पतीते, ",
"snp3.11:1.2":	"सक्कञ्च इन्दं सुचिवसने च देवे; ",
"snp3.11:1.3":	"दुस्सं गहेत्वा अतिरिव थोमयन्ते, ",
"snp3.11:1.4":	"असितो इसि अद्दस दिवाविहारे। ",
"snp3.11:2.1":	"दिस्वान देवे मुदितमने उदग्गे, ",
"snp3.11:2.2":	"चित्तिं करित्वान इदमवोच तत्थ; ",
"snp3.11:2.3":	"“किं देवसङ्घो अतिरिव कल्यरूपो, ",
"snp3.11:2.4":	"दुस्सं गहेत्वा रमयथ किं पटिच्च। ",
"snp3.11:3.1":	"यदापि आसी असुरेहि सङ्गमो, ",
"snp3.11:3.2":	"जयो सुरानं असुरा पराजिता; ",
"snp3.11:3.3":	"तदापि नेतादिसो लोमहंसनो, ",
"snp3.11:3.4":	"किमब्भुतं दट्ठु मरू पमोदिता। ",
"snp3.11:4.1":	"सेळेन्ति गायन्ति च वादयन्ति च, ",
"snp3.11:4.2":	"भुजानि फोटेन्ति च नच्चयन्ति च; ",
"snp3.11:4.3":	"पुच्छामि वोहं मेरुमुद्धवासिने, ",
"snp3.11:4.4":	"धुनाथ मे संसयं खिप्प मारिसा”। ",
"snp3.11:5.1":	"“सो बोधिसत्तो रतनवरो अतुल्यो, ",
"snp3.11:5.2":	"मनुस्सलोके हितसुखत्थाय जातो; ",
"snp3.11:5.3":	"सक्यान गामे जनपदे लुम्बिनेय्ये, ",
"snp3.11:5.4":	"तेनम्ह तुट्ठा अतिरिव कल्यरूपा। ",
"snp3.11:6.1":	"सो सब्बसत्तुत्तमो अग्गपुग्गलो, ",
"snp3.11:6.2":	"नरासभो सब्बपजानमुत्तमो; ",
"snp3.11:6.3":	"वत्तेस्सति चक्कमिसिव्हये वने, ",
"snp3.11:6.4":	"नदंव सीहो बलवा मिगाभिभू”। ",
"snp3.11:7.1":	"तं सद्दं सुत्वा तुरितमवसरी सो, ",
"snp3.11:7.2":	"सुद्धोदनस्स तद भवनं उपाविसि; ",
"snp3.11:7.3":	"निसज्ज तत्थ इदमवोचासि सक्ये, ",
"snp3.11:7.4":	"“कुहिं कुमारो अहमपि दट्ठुकामो”। ",
"snp3.11:8.1":	"ततो कुमारं जलितमिव सुवण्णं, ",
"snp3.11:8.2":	"उक्कामुखेव सुकुसलसम्पहट्ठं; ",
"snp3.11:8.3":	"दद्दल्लमानं सिरिया अनोमवण्णं, ",
"snp3.11:8.4":	"दस्सेसु पुत्तं असितव्हयस्स सक्या। ",
"snp3.11:9.1":	"दिस्वा कुमारं सिखिमिव पज्जलन्तं, ",
"snp3.11:9.2":	"तारासभंव नभसिगमं विसुद्धं; ",
"snp3.11:9.3":	"सुरियं तपन्तं सरदरिवब्भमुत्तं, ",
"snp3.11:9.4":	"आनन्दजातो विपुलमलत्थ पीतिं। ",
"snp3.11:10.1":	"अनेकसाखञ्च सहस्समण्डलं, ",
"snp3.11:10.2":	"छत्तं मरू धारयुमन्तलिक्खे; ",
"snp3.11:10.3":	"सुवण्णदण्डा वीतिपतन्ति चामरा, ",
"snp3.11:10.4":	"न दिस्सरे चामरछत्तगाहका। ",
"snp3.11:11.1":	"दिस्वा जटी कण्हसिरिव्हयो इसि, ",
"snp3.11:11.2":	"सुवण्णनिक्खं विय पण्डुकम्बले; ",
"snp3.11:11.3":	"सेतञ्च छत्तं धरियन्त मुद्धनि, ",
"snp3.11:11.4":	"उदग्गचित्तो सुमनो पटिग्गहे। ",
"snp3.11:12.1":	"पटिग्गहेत्वा पन सक्यपुङ्गवं, ",
"snp3.11:12.2":	"जिगीसको लक्खणमन्तपारगू; ",
"snp3.11:12.3":	"पसन्नचित्तो गिरमब्भुदीरयि, ",
"snp3.11:12.4":	"“अनुत्तरायं द्विपदानमुत्तमो”। ",
"snp3.11:13.1":	"अथत्तनो गमनमनुस्सरन्तो, ",
"snp3.11:13.2":	"अकल्यरूपो गळयति अस्सुकानि; ",
"snp3.11:13.3":	"दिस्वान सक्या इसिमवोचुं रुदन्तं, ",
"snp3.11:13.4":	"“नो चे कुमारे भविस्सति अन्तरायो”। ",
"snp3.11:14.1":	"दिस्वान सक्ये इसिमवोच अकल्ये, ",
"snp3.11:14.2":	"“नाहं कुमारे अहितमनुस्सरामि; ",
"snp3.11:14.3":	"न चापिमस्स भविस्सति अन्तरायो, ",
"snp3.11:14.4":	"न ओरकायं अधिमानसा भवाथ। ",
"snp3.11:15.1":	"सम्बोधियग्गं फुसिस्सतायं कुमारो, ",
"snp3.11:15.2":	"सो धम्मचक्कं परमविसुद्धदस्सी; ",
"snp3.11:15.3":	"वत्तेस्सतायं बहुजनहितानुकम्पी, ",
"snp3.11:15.4":	"वित्थारिकस्स भविस्सति ब्रह्मचरियं। ",
"snp3.11:16.1":	"ममञ्च आयु न चिरमिधावसेसो, ",
"snp3.11:16.2":	"अथन्तरा मे भविस्सति कालकिरिया; ",
"snp3.11:16.3":	"सोहं न सोस्सं असमधुरस्स धम्मं, ",
"snp3.11:16.4":	"तेनम्हि अट्टो ब्यसनङ्गतो अघावी”। ",
"snp3.11:17.1":	"सो साकियानं विपुलं जनेत्वा पीतिं, ",
"snp3.11:17.2":	"अन्तेपुरम्हा निग्गमा ब्रह्मचारी; ",
"snp3.11:17.3":	"सो भागिनेय्यं सयं अनुकम्पमानो, ",
"snp3.11:17.4":	"समादपेसि असमधुरस्स धम्मे। ",
"snp3.11:18.1":	"“बुद्धोति घोसं यद परतो सुणासि, ",
"snp3.11:18.2":	"सम्बोधिपत्तो विवरति धम्ममग्गं; ",
"snp3.11:18.3":	"गन्त्वान तत्थ समयं परिपुच्छमानो, ",
"snp3.11:18.4":	"चरस्सु तस्मिं भगवति ब्रह्मचरियं”। ",
"snp3.11:19.1":	"तेनानुसिट्ठो हितमनेन तादिना, ",
"snp3.11:19.2":	"अनागते परमविसुद्धदस्सिना; ",
"snp3.11:19.3":	"सो नालको उपचितपुञ्ञसञ्चयो, ",
"snp3.11:19.4":	"जिनं पतिक्खं परिवसि रक्खितिन्द्रियो। ",
"snp3.11:20.1":	"सुत्वान घोसं जिनवरचक्कवत्तने, ",
"snp3.11:20.2":	"गन्त्वान दिस्वा इसिनिसभं पसन्नो; ",
"snp3.11:20.3":	"मोनेय्यसेट्ठं मुनिपवरं अपुच्छि, ",
"snp3.11:20.4":	"समागते असिताव्हयस्स सासनेति। ",
"snp3.11:20.5":	"वत्थुगाथा निट्ठिता। ",
"snp3.11:21.1":	"“अञ्ञातमेतं वचनं, ",
"snp3.11:21.2":	"असितस्स यथातथं; ",
"snp3.11:21.3":	"तं तं गोतम पुच्छामि, ",
"snp3.11:21.4":	"सब्बधम्मान पारगुं। ",
"snp3.11:22.1":	"अनगारियुपेतस्स, ",
"snp3.11:22.2":	"भिक्खाचरियं जिगीसतो; ",
"snp3.11:22.3":	"मुनि पब्रूहि मे पुट्ठो, ",
"snp3.11:22.4":	"मोनेय्यं उत्तमं पदं”। ",
"snp3.11:23.1":	"“मोनेय्यं ते उपञ्ञिस्सं, ",
"snp3.11:23.2":	"(इति भगवा) ",
"snp3.11:23.3":	"दुक्करं दुरभिसम्भवं; ",
"snp3.11:23.4":	"हन्द ते नं पवक्खामि, ",
"snp3.11:23.5":	"सन्थम्भस्सु दळ्हो भव। ",
"snp3.11:24.1":	"समानभागं कुब्बेथ, ",
"snp3.11:24.2":	"गामे अक्कुट्ठवन्दितं; ",
"snp3.11:24.3":	"मनोपदोसं रक्खेय्य, ",
"snp3.11:24.4":	"सन्तो अनुण्णतो चरे। ",
"snp3.11:25.1":	"उच्चावचा निच्छरन्ति, ",
"snp3.11:25.2":	"दाये अग्गिसिखूपमा; ",
"snp3.11:25.3":	"नारियो मुनिं पलोभेन्ति, ",
"snp3.11:25.4":	"ता सु तं मा पलोभयुं। ",
"snp3.11:26.1":	"विरतो मेथुना धम्मा, ",
"snp3.11:26.2":	"हित्वा कामे परोपरे; ",
"snp3.11:26.3":	"अविरुद्धो असारत्तो, ",
"snp3.11:26.4":	"पाणेसु तसथावरे। ",
"snp3.11:27.1":	"यथा अहं तथा एते, ",
"snp3.11:27.2":	"यथा एते तथा अहं; ",
"snp3.11:27.3":	"अत्तानं उपमं कत्वा, ",
"snp3.11:27.4":	"न हनेय्य न घातये। ",
"snp3.11:28.1":	"हित्वा इच्छञ्च लोभञ्च, ",
"snp3.11:28.2":	"यत्थ सत्तो पुथुज्जनो; ",
"snp3.11:28.3":	"चक्खुमा पटिपज्जेय्य, ",
"snp3.11:28.4":	"तरेय्य नरकं इमं। ",
"snp3.11:29.1":	"ऊनूदरो मिताहारो, ",
"snp3.11:29.2":	"अप्पिच्छस्स अलोलुपो; ",
"snp3.11:29.3":	"सदा इच्छाय निच्छातो, ",
"snp3.11:29.4":	"अनिच्छो होति निब्बुतो। ",
"snp3.11:30.1":	"स पिण्डचारं चरित्वा, ",
"snp3.11:30.2":	"वनन्तमभिहारये; ",
"snp3.11:30.3":	"उपट्ठितो रुक्खमूलस्मिं, ",
"snp3.11:30.4":	"आसनूपगतो मुनि। ",
"snp3.11:31.1":	"स झानपसुतो धीरो, ",
"snp3.11:31.2":	"वनन्ते रमितो सिया; ",
"snp3.11:31.3":	"झायेथ रुक्खमूलस्मिं, ",
"snp3.11:31.4":	"अत्तानमभितोसयं। ",
"snp3.11:32.1":	"ततो रत्या विवसाने, ",
"snp3.11:32.2":	"गामन्तमभिहारये; ",
"snp3.11:32.3":	"अव्हानं नाभिनन्देय्य, ",
"snp3.11:32.4":	"अभिहारञ्च गामतो। ",
"snp3.11:33.1":	"न मुनी गाममागम्म, ",
"snp3.11:33.2":	"कुलेसु सहसा चरे; ",
"snp3.11:33.3":	"घासेसनं छिन्नकथो, ",
"snp3.11:33.4":	"न वाचं पयुतं भणे। ",
"snp3.11:34.1":	"अलत्थं यदिदं साधु, ",
"snp3.11:34.2":	"नालत्थं कुसलं इति; ",
"snp3.11:34.3":	"उभयेनेव सो तादी, ",
"snp3.11:34.4":	"रुक्खंवुपनिवत्तति। ",
"snp3.11:35.1":	"स पत्तपाणि विचरन्तो, ",
"snp3.11:35.2":	"अमूगो मूगसम्मतो; ",
"snp3.11:35.3":	"अप्पं दानं न हीळेय्य, ",
"snp3.11:35.4":	"दातारं नावजानिया। ",
"snp3.11:36.1":	"उच्चावचा हि पटिपदा, ",
"snp3.11:36.2":	"समणेन पकासिता; ",
"snp3.11:36.3":	"न पारं दिगुणं यन्ति, ",
"snp3.11:36.4":	"नयिदं एकगुणं मुतं। ",
"snp3.11:37.1":	"यस्स च विसता नत्थि, ",
"snp3.11:37.2":	"छिन्नसोतस्स भिक्खुनो; ",
"snp3.11:37.3":	"किच्चाकिच्चप्पहीनस्स, ",
"snp3.11:37.4":	"परिळाहो न विज्जति। ",
"snp3.11:38.1":	"मोनेय्यं ते उपञ्ञिस्सं, ",
"snp3.11:38.2":	"खुरधारूपमो भवे; ",
"snp3.11:38.3":	"जिव्हाय तालुमाहच्च, ",
"snp3.11:38.4":	"उदरे सञ्ञतो सिया। ",
"snp3.11:39.1":	"अलीनचित्तो च सिया, ",
"snp3.11:39.2":	"न चापि बहु चिन्तये; ",
"snp3.11:39.3":	"निरामगन्धो असितो, ",
"snp3.11:39.4":	"ब्रह्मचरियपरायणो। ",
"snp3.11:40.1":	"एकासनस्स सिक्खेथ, ",
"snp3.11:40.2":	"समणूपासनस्स च; ",
"snp3.11:40.3":	"एकत्तं मोनमक्खातं, ",
"snp3.11:40.4":	"एको चे अभिरमिस्ससि; ",
"snp3.11:40.5":	"अथ भाहिसि दसदिसा। ",
"snp3.11:41.1":	"सुत्वा धीरानं निघोसं, ",
"snp3.11:41.2":	"झायीनं कामचागिनं; ",
"snp3.11:41.3":	"ततो हिरिञ्च सद्धञ्च, ",
"snp3.11:41.4":	"भिय्यो कुब्बेथ मामको। ",
"snp3.11:42.1":	"तं नदीहि विजानाथ, ",
"snp3.11:42.2":	"सोब्भेसु पदरेसु च; ",
"snp3.11:42.3":	"सणन्ता यन्ति कुसोब्भा, ",
"snp3.11:42.4":	"तुण्ही यन्ति महोदधी। ",
"snp3.11:43.1":	"यदूनकं तं सणति, ",
"snp3.11:43.2":	"यं पूरं सन्तमेव तं; ",
"snp3.11:43.3":	"अड्ढकुम्भूपमो बालो, ",
"snp3.11:43.4":	"रहदो पूरोव पण्डितो। ",
"snp3.11:44.1":	"यं समणो बहुं भासति, ",
"snp3.11:44.2":	"उपेतं अत्थसञ्हितं; ",
"snp3.11:44.3":	"जानं सो धम्मं देसेति, ",
"snp3.11:44.4":	"जानं सो बहु भासति। ",
"snp3.11:45.1":	"यो च जानं संयतत्तो, ",
"snp3.11:45.2":	"जानं न बहु भासति; ",
"snp3.11:45.3":	"स मुनी मोनमरहति, ",
"snp3.11:45.4":	"स मुनी मोनमज्झगा”ति। ",
"snp3.11:45.5":	"नालकसुत्तं एकादसमं। "
}	
