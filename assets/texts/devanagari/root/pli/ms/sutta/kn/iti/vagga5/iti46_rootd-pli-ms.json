{	
"iti46:0.1":	"इतिवुत्तक ४६ ",
"iti46:0.2":	"दुकनिपात ",
"iti46:0.3":	"दुतियवग्ग ",
"iti46:0.4":	"सिक्खानिसंससुत्त ",
"iti46:1.1":	"वुत्तञ्हेतं भगवता वुत्तमरहताति मे सुतं: ",
"iti46:2.1":	"“सिक्खानिसंसा, भिक्खवे, विहरथ पञ्ञुत्तरा विमुत्तिसारा सताधिपतेय्या। ",
"iti46:2.2":	"सिक्खानिसंसानं, भिक्खवे, विहरतं पञ्ञुत्तरानं विमुत्तिसारानं सताधिपतेय्यानं द्विन्नं फलानं अञ्ञतरं फलं पाटिकङ्खं—",
"iti46:2.3":	"दिट्ठेव धम्मे अञ्ञा, सति वा उपादिसेसे अनागामिता”ति। ",
"iti46:2.4":	"एतमत्थं भगवा अवोच। ",
"iti46:2.5":	"तत्थेतं इति वुच्चति: ",
"iti46:3.1":	"“परिपुण्णसिक्खं अपहानधम्मं, ",
"iti46:3.2":	"पञ्ञुत्तरं जातिखयन्तदस्सिं; ",
"iti46:3.3":	"तं वे मुनिं अन्तिमदेहधारिं, ",
"iti46:3.4":	"मारञ्जहं ब्रूमि जराय पारगुं। ",
"iti46:4.1":	"तस्मा सदा झानरता समाहिता, ",
"iti46:4.2":	"आतापिनो जातिखयन्तदस्सिनो; ",
"iti46:4.3":	"मारं ससेनं अभिभुय्य भिक्खवो, ",
"iti46:4.4":	"भवथ जातिमरणस्स पारगा”ति। ",
"iti46:5.1":	"अयम्पि अत्थो वुत्तो भगवता, इति मे सुतन्ति। ",
"iti46:5.2":	"नवमं। "
}	
