{	
"ja498:0.1":	"जातक ",
"ja498:0.2":	"वीसतिनिपात ",
"ja498:0.3":	"मातङ्गवग्ग ",
"ja498:0.4":	"२। चित्तसम्भूतजातक ",
"ja498:1.1":	"“सब्बं नरानं सफलं सुचिण्णं, ",
"ja498:1.2":	"न कम्मुना किञ्चन मोघमत्थि; ",
"ja498:1.3":	"पस्सामि सम्भूतं महानुभावं, ",
"ja498:1.4":	"सकम्मुना पुञ्ञफलूपपन्नं। ",
"ja498:2.1":	"सब्बं नरानं सफलं सुचिण्णं, ",
"ja498:2.2":	"न कम्मुना किञ्चन मोघमत्थि; ",
"ja498:2.3":	"कच्चिन्नु चित्तस्सपि एवमेवं, ",
"ja498:2.4":	"इद्धो मनो तस्स यथापि मय्हं”। ",
"ja498:3.1":	"“सब्बं नरानं सफलं सुचिण्णं, ",
"ja498:3.2":	"न कम्मुना किञ्चन मोघमत्थि; ",
"ja498:3.3":	"चित्तम्पि जानाहि तथेव देव, ",
"ja498:3.4":	"इद्धो मनो तस्स यथापि तुय्हं”। ",
"ja498:4.1":	"“भवं नु चित्तो सुतमञ्ञतो ते, ",
"ja498:4.2":	"उदाहु ते कोचि नं एतदक्खा; ",
"ja498:4.3":	"गाथा सुगीता न ममत्थि कङ्खा, ",
"ja498:4.4":	"ददामि ते गामवरं सतञ्च”। ",
"ja498:5.1":	"“न चाहं चित्तो सुतमञ्ञतो मे, ",
"ja498:5.2":	"इसी च मे एतमत्थं असंसि; ",
"ja498:5.3":	"‘गन्त्वान रञ्ञो पटिगाहि गाथं, ",
"ja498:5.4":	"अपि ते वरं अत्तमनो ददेय्य’”। ",
"ja498:6.1":	"“योजेन्तु वे राजरथे, ",
"ja498:6.2":	"सुकते चित्तसिब्बने; ",
"ja498:6.3":	"कच्छं नागानं बन्धथ, ",
"ja498:6.4":	"गीवेय्यं पटिमुञ्चथ। ",
"ja498:7.1":	"आहञ्ञन्तु भेरिमुदिङ्गसङ्खे, ",
"ja498:7.2":	"सीघानि यानानि च योजयन्तु; ",
"ja498:7.3":	"अज्जेवहं अस्समं तं गमिस्सं, ",
"ja498:7.4":	"यत्थेव दक्खिस्समिसिं निसिन्नं”। ",
"ja498:8.1":	"“सुलद्धलाभो वत मे अहोसि, ",
"ja498:8.2":	"गाथा सुगीता परिसाय मज्झे; ",
"ja498:8.3":	"स्वाहं इसिं सीलवतूपपन्नं, ",
"ja498:8.4":	"दिस्वा पतीतो सुमनोहमस्मि”। ",
"ja498:9.1":	"“आसनं उदकं पज्जं, ",
"ja498:9.2":	"पटिग्गण्हातु नो भवं; ",
"ja498:9.3":	"अग्घे भवन्तं पुच्छाम, ",
"ja498:9.4":	"अग्घं कुरुतु नो भवं”। ",
"ja498:10.1":	"“रम्मञ्च ते आवसथं करोन्तु, ",
"ja498:10.2":	"नारीगणेहि परिचारयस्सु; ",
"ja498:10.3":	"करोहि ओकासमनुग्गहाय, ",
"ja498:10.4":	"उभोपिमं इस्सरियं करोम”। ",
"ja498:11.1":	"“दिस्वा फलं दुच्चरितस्स राज, ",
"ja498:11.2":	"अथो सुचिण्णस्स महाविपाकं; ",
"ja498:11.3":	"अत्तानमेव पटिसंयमिस्सं, ",
"ja498:11.4":	"न पत्थये पुत्त पसुं धनं वा। ",
"ja498:12.1":	"दसेविमा वस्सदसा, ",
"ja498:12.2":	"मच्चानं इध जीवितं; ",
"ja498:12.3":	"अपत्तञ्ञेव तं ओधिं, ",
"ja498:12.4":	"नळो छिन्नोव सुस्सति। ",
"ja498:13.1":	"तत्थ का नन्दि का खिड्डा, ",
"ja498:13.2":	"का रती का धनेसना; ",
"ja498:13.3":	"किं मे पुत्तेहि दारेहि, ",
"ja498:13.4":	"राज मुत्तोस्मि बन्धना। ",
"ja498:14.1":	"सोहं एवं पजानामि, ",
"ja498:14.2":	"मच्चु मे नप्पमज्जति; ",
"ja498:14.3":	"अन्तकेनाधिपन्नस्स, ",
"ja498:14.4":	"का रती का धनेसना। ",
"ja498:15.1":	"जाति नरानं अधमा जनिन्द, ",
"ja498:15.2":	"चण्डालयोनि द्विपदाकनिट्ठा; ",
"ja498:15.3":	"सकेहि कम्मेहि सुपापकेहि, ",
"ja498:15.4":	"चण्डालगब्भे अवसिम्ह पुब्बे। ",
"ja498:16.1":	"चण्डालाहुम्ह अवन्तीसु, ",
"ja498:16.2":	"मिगा नेरञ्जरं पति; ",
"ja498:16.3":	"उक्कुसा नम्मदातीरे, ",
"ja498:16.4":	"त्यज्ज ब्राह्मणखत्तिया। ",
"ja498:17.1":	"उपनीयति जीवितमप्पमायु, ",
"ja498:17.2":	"जरूपनीतस्स न सन्ति ताणा; ",
"ja498:17.3":	"करोहि पञ्चाल ममेत वाक्यं, ",
"ja498:17.4":	"माकासि कम्मानि दुक्खुद्रयानि। ",
"ja498:18.1":	"उपनीयति जीवितमप्पमायु, ",
"ja498:18.2":	"जरूपनीतस्स न सन्ति ताणा; ",
"ja498:18.3":	"करोहि पञ्चाल ममेत वाक्यं, ",
"ja498:18.4":	"माकासि कम्मानि दुक्खप्फलानि। ",
"ja498:19.1":	"उपनीयति जीवितमप्पमायु, ",
"ja498:19.2":	"जरूपनीतस्स न सन्ति ताणा; ",
"ja498:19.3":	"करोहि पञ्चाल ममेत वाक्यं, ",
"ja498:19.4":	"माकासि कम्मानि रजस्सिरानि। ",
"ja498:20.1":	"उपनीयति जीवितमप्पमायु, ",
"ja498:20.2":	"वण्णं जरा हन्ति नरस्स जिय्यतो; ",
"ja498:20.3":	"करोहि पञ्चाल ममेत वाक्यं, ",
"ja498:20.4":	"माकासि कम्मं निरयूपपत्तिया”। ",
"ja498:21.1":	"“अद्धा हि सच्चं वचनं तवेतं, ",
"ja498:21.2":	"यथा इसी भाससि एवमेतं; ",
"ja498:21.3":	"कामा च मे सन्ति अनप्परूपा, ",
"ja498:21.4":	"ते दुच्चजा मादिसकेन भिक्खु। ",
"ja498:22.1":	"नागो यथा पङ्कमज्झे ब्यसन्नो, ",
"ja498:22.2":	"पस्सं थलं नाभिसम्भोति गन्तुं; ",
"ja498:22.3":	"एवम्पहं कामपङ्के ब्यसन्नो, ",
"ja498:22.4":	"न भिक्खुनो मग्गमनुब्बजामि। ",
"ja498:23.1":	"यथापि माता च पिता च पुत्तं, ",
"ja498:23.2":	"अनुसासरे किन्ति सुखी भवेय्य; ",
"ja498:23.3":	"एवम्पि मं त्वं अनुसास भन्ते, ",
"ja498:23.4":	"यथा चिरं पेच्च सुखी भवेय्यं”। ",
"ja498:24.1":	"“नो चे तुवं उस्सहसे जनिन्द, ",
"ja498:24.2":	"कामे इमे मानुसके पहातुं; ",
"ja498:24.3":	"धम्मिं बलिं पट्ठपयस्सु राज, ",
"ja498:24.4":	"अधम्मकारो तव माहु रट्ठे। ",
"ja498:25.1":	"दूता विधावन्तु दिसा चतस्सो, ",
"ja498:25.2":	"निमन्तका समणब्राह्मणानं; ",
"ja498:25.3":	"ते अन्नपानेन उपट्ठहस्सु, ",
"ja498:25.4":	"वत्थेन सेनासनपच्चयेन च। ",
"ja498:26.1":	"अन्नेन पानेन पसन्नचित्तो, ",
"ja498:26.2":	"सन्तप्पय समणब्राह्मणे च; ",
"ja498:26.3":	"दत्वा च भुत्वा च यथानुभावं, ",
"ja498:26.4":	"अनिन्दितो सग्गमुपेहि ठानं। ",
"ja498:27.1":	"सचे च तं राज मदो सहेय्य, ",
"ja498:27.2":	"नारीगणेहि परिचारयन्तं; ",
"ja498:27.3":	"इममेव गाथं मनसी करोहि, ",
"ja498:27.4":	"भासेसि चेनं परिसाय मज्झे। ",
"ja498:28.1":	"अब्भोकाससयो जन्तु, ",
"ja498:28.2":	"वजन्त्या खीरपायितो; ",
"ja498:28.3":	"परिकिण्णो सुवानेहि, ",
"ja498:28.4":	"स्वाज्ज राजाति वुच्चती”ति। ",
"ja498:29.1":	"चित्तसम्भूतजातकं दुतियं। "
}	
