{	
"ja508:0.1":	"जातक ",
"ja508:0.2":	"वीसतिनिपात ",
"ja508:0.3":	"मातङ्गवग्ग ",
"ja508:0.4":	"१२। पञ्चपण्डितजातक ",
"ja508:1.1":	"“पञ्च पण्डिता समागतात्थ, ",
"ja508:1.2":	"पञ्हा मे पटिभाति तं सुणाथ; ",
"ja508:1.3":	"निन्दियमत्थं पसंसियं वा, ",
"ja508:1.4":	"कस्सेवाविकरेय्य गुय्हमत्थं”। ",
"ja508:2.1":	"“त्वं आविकरोहि भूमिपाल, ",
"ja508:2.2":	"भत्ता भारसहो तुवं वदे तं; ",
"ja508:2.3":	"तव छन्दरुचीनि सम्मसित्वा, ",
"ja508:2.4":	"अथ वक्खन्ति जनिन्द पञ्च धीरा”। ",
"ja508:3.1":	"“या सीलवती अनञ्ञथेय्या, ",
"ja508:3.2":	"भत्तुच्छन्दवसानुगा मनापा; ",
"ja508:3.3":	"निन्दियमत्थं पसंसियं वा, ",
"ja508:3.4":	"भरियायाविकरेय्य गुय्हमत्थं”। ",
"ja508:4.1":	"“यो किच्छगतस्स आतुरस्स, ",
"ja508:4.2":	"सरणं होति गती परायनञ्च; ",
"ja508:4.3":	"निन्दियमत्थं पसंसियं वा, ",
"ja508:4.4":	"सखिनो वाविकरेय्य गुय्हमत्थं”। ",
"ja508:5.1":	"“जेट्ठो अथ मज्झिमो कनिट्ठो, ",
"ja508:5.2":	"यो चे सीलसमाहितो ठितत्तो; ",
"ja508:5.3":	"निन्दियमत्थं पसंसियं वा, ",
"ja508:5.4":	"भातु वावीकरेय्य गुय्हमत्थं”। ",
"ja508:6.1":	"“यो वे पितुहदयस्स पद्धगू, ",
"ja508:6.2":	"अनुजातो पितरं अनोमपञ्ञो; ",
"ja508:6.3":	"निन्दियमत्थं पसंसियं वा, ",
"ja508:6.4":	"पुत्तस्साविकरेय्य गुय्हमत्थं”। ",
"ja508:7.1":	"“माता द्विपदाजनिन्दसेट्ठ, ",
"ja508:7.2":	"या नं पोसेति छन्दसा पियेन; ",
"ja508:7.3":	"निन्दियमत्थं पसंसियं वा, ",
"ja508:7.4":	"मातुयावीकरेय्य गुय्हमत्थं”। ",
"ja508:8.1":	"“गुय्हस्स हि गुय्हमेव साधु, ",
"ja508:8.2":	"न हि गुय्हस्स पसत्थमाविकम्मं; ",
"ja508:8.3":	"अनिप्फन्नता सहेय्य धीरो, ",
"ja508:8.4":	"निप्फन्नोव यथासुखं भणेय्य”। ",
"ja508:9.1":	"“किं त्वं विमनोसि राजसेट्ठ, ",
"ja508:9.2":	"द्विपदजनिन्द वचनं सुणोम मेतं; ",
"ja508:9.3":	"किं चिन्तयमानो दुम्मनोसि, ",
"ja508:9.4":	"नून देव अपराधो अत्थि मय्हं”। ",
"ja508:10.1":	"“‘पण्हे वज्झो महोसधो’ति, ",
"ja508:10.2":	"आणत्तो मे वधाय भूरिपञ्ञो; ",
"ja508:10.3":	"तं चिन्तयमानो दुम्मनोस्मि, ",
"ja508:10.4":	"न हि देवी अपराधो अत्थि तुय्हं”। ",
"ja508:11.1":	"“अभिदोसगतो दानि एहिसि, ",
"ja508:11.2":	"किं सुत्वा किं सङ्कते मनो ते; ",
"ja508:11.3":	"को ते किमवोच भूरिपञ्ञ, ",
"ja508:11.4":	"इङ्घ वचनं सुणोम ब्रूहि मेतं”। ",
"ja508:12.1":	"“‘पण्हे वज्झो महोसधो’ति, ",
"ja508:12.2":	"यदि ते मन्तयितं जनिन्द दोसं; ",
"ja508:12.3":	"भरियाय रहोगतो असंसि, ",
"ja508:12.4":	"गुय्हं पातुकतं सुतं ममेतं”। ",
"ja508:13.1":	"“यं सालवनस्मिं सेनको, ",
"ja508:13.2":	"पापकम्मं अकासि असब्भिरूपं; ",
"ja508:13.3":	"सखिनोव रहोगतो असंसि, ",
"ja508:13.4":	"गुय्हं पातुकतं सुतं ममेतं। ",
"ja508:14.1":	"पुक्कुस पुरिसस्स ते जनिन्द, ",
"ja508:14.2":	"उप्पन्नो रोगो अराजयुत्तो; ",
"ja508:14.3":	"भातुञ्च रहोगतो असंसि, ",
"ja508:14.4":	"गुय्हं पातुकतं सुतं ममेतं। ",
"ja508:15.1":	"आबाधोयं असब्भिरूपो, ",
"ja508:15.2":	"कामिन्दो नरदेवेन फुट्ठो; ",
"ja508:15.3":	"पुत्तस्स रहोगतो असंसि, ",
"ja508:15.4":	"गुय्हं पातुकतं सुतं ममेतं। ",
"ja508:16.1":	"अट्ठवङ्कं मणिरतनं उळारं, ",
"ja508:16.2":	"सक्को ते अददा पितामहस्स; ",
"ja508:16.3":	"देविन्दस्स गतं तदज्ज हत्थं, ",
"ja508:16.4":	"मातुञ्च रहोगतो असंसि; ",
"ja508:16.5":	"गुय्हं पातुकतं सुतं ममेतं। ",
"ja508:17.1":	"गुय्हस्स हि गुय्हमेव साधु, ",
"ja508:17.2":	"न हि गुय्हस्स पसत्थमाविकम्मं; ",
"ja508:17.3":	"अनिप्फन्नता सहेय्य धीरो, ",
"ja508:17.4":	"निप्फन्नोव यथासुखं भणेय्य। ",
"ja508:18.1":	"न गुय्हमत्थं विवरेय्य, ",
"ja508:18.2":	"रक्खेय्य नं यथा निधिं; ",
"ja508:18.3":	"न हि पातुकतो साधु, ",
"ja508:18.4":	"गुय्हो अत्थो पजानता। ",
"ja508:19.1":	"थिया गुय्हं न संसेय्य, ",
"ja508:19.2":	"अमित्तस्स च पण्डितो; ",
"ja508:19.3":	"यो चामिसेन संहीरो, ",
"ja508:19.4":	"हदयत्थेनो च यो नरो। ",
"ja508:20.1":	"गुय्हमत्थं असम्बुद्धं, ",
"ja508:20.2":	"सम्बोधयति यो नरो; ",
"ja508:20.3":	"मन्तभेदभया तस्स, ",
"ja508:20.4":	"दासभूतो तितिक्खति। ",
"ja508:21.1":	"यावन्तो पुरिसस्सत्थं, ",
"ja508:21.2":	"गुय्हं जानन्ति मन्तिनं; ",
"ja508:21.3":	"तावन्तो तस्स उब्बेगा, ",
"ja508:21.4":	"तस्मा गुय्हं न विस्सजे। ",
"ja508:22.1":	"विविच्च भासेय्य दिवा रहस्सं, ",
"ja508:22.2":	"रत्तिं गिरं नातिवेलं पमुञ्चे; ",
"ja508:22.3":	"उपस्सुतिका हि सुणन्ति मन्तं, ",
"ja508:22.4":	"तस्मा मन्तो खिप्पमुपेति भेदन्”ति। ",
"ja508:23.1":	"पञ्चपण्डितजातकं द्वादसमं। "
}	
