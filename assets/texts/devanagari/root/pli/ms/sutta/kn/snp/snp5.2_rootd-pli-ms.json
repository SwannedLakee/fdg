{	
"snp5.2:0.1":	"सुत्त निपात ५।२ ",
"snp5.2:0.2":	"अजितमाणवपुच्छा ",
"snp5.2:1.1":	"“केनस्सु निवुतो लोको, ",
"snp5.2:1.2":	"(इच्चायस्मा अजितो) ",
"snp5.2:1.3":	"केनस्सु नप्पकासति; ",
"snp5.2:1.4":	"किस्साभिलेपनं ब्रूसि, ",
"snp5.2:1.5":	"किंसु तस्स महब्भयं”। ",
"snp5.2:2.1":	"“अविज्जाय निवुतो लोको, ",
"snp5.2:2.2":	"(अजिताति भगवा) ",
"snp5.2:2.3":	"वेविच्छा पमादा नप्पकासति; ",
"snp5.2:2.4":	"जप्पाभिलेपनं ब्रूमि, ",
"snp5.2:2.5":	"दुक्खमस्स महब्भयं”। ",
"snp5.2:3.1":	"“सवन्ति सब्बधि सोता, ",
"snp5.2:3.2":	"(इच्चायस्मा अजितो) ",
"snp5.2:3.3":	"सोतानं किं निवारणं; ",
"snp5.2:3.4":	"सोतानं संवरं ब्रूहि, ",
"snp5.2:3.5":	"केन सोता पिधिय्यरे”। ",
"snp5.2:4.1":	"“यानि सोतानि लोकस्मिं, ",
"snp5.2:4.2":	"(अजिताति भगवा) ",
"snp5.2:4.3":	"सति तेसं निवारणं; ",
"snp5.2:4.4":	"सोतानं संवरं ब्रूमि, ",
"snp5.2:4.5":	"पञ्ञायेते पिधिय्यरे”। ",
"snp5.2:5.1":	"“पञ्ञा चेव सति यञ्च, ",
"snp5.2:5.2":	"(इच्चायस्मा अजितो) ",
"snp5.2:5.3":	"नामरूपञ्च मारिस; ",
"snp5.2:5.4":	"एतं मे पुट्ठो पब्रूहि, ",
"snp5.2:5.5":	"कत्थेतं उपरुज्झति”। ",
"snp5.2:6.1":	"“यमेतं पञ्हं अपुच्छि, ",
"snp5.2:6.2":	"अजित तं वदामि ते; ",
"snp5.2:6.3":	"यत्थ नामञ्च रूपञ्च, ",
"snp5.2:6.4":	"असेसं उपरुज्झति; ",
"snp5.2:6.5":	"विञ्ञाणस्स निरोधेन, ",
"snp5.2:6.6":	"एत्थेतं उपरुज्झति”। ",
"snp5.2:7.1":	"“ये च सङ्खातधम्मासे, ",
"snp5.2:7.2":	"ये च सेखा पुथू इध; ",
"snp5.2:7.3":	"तेसं मे निपको इरियं, ",
"snp5.2:7.4":	"पुट्ठो पब्रूहि मारिस”। ",
"snp5.2:8.1":	"“कामेसु नाभिगिज्झेय्य, ",
"snp5.2:8.2":	"मनसानाविलो सिया; ",
"snp5.2:8.3":	"कुसलो सब्बधम्मानं, ",
"snp5.2:8.4":	"सतो भिक्खु परिब्बजे”ति। ",
"snp5.2:8.5":	"अजितमाणवपुच्छा पठमा। "
}	
