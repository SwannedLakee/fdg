{	
"ud1.1:0.1":	"उदान १।१ ",
"ud1.1:0.2":	"पठमबोधिसुत्त ",
"ud1.1:1.1":	"एवं मे सुतं—",
"ud1.1:1.2":	"एकं समयं भगवा उरुवेलायं विहरति नज्जा नेरञ्जराय तीरे बोधिरुक्खमूले पठमाभिसम्बुद्धो। ",
"ud1.1:1.3":	"तेन खो पन समयेन भगवा सत्ताहं एकपल्लङ्केन निसिन्नो होति विमुत्तिसुखपटिसंवेदी। ",
"ud1.1:1.4":	"अथ खो भगवा तस्स सत्ताहस्स अच्चयेन तम्हा समाधिम्हा वुट्ठहित्वा रत्तिया पठमं यामं पटिच्चसमुप्पादं अनुलोमं साधुकं मनसाकासि: ",
"ud1.1:2.1":	"“इति इमस्मिं सति इदं होति, इमस्सुप्पादा इदं उप्पज्जति, यदिदं—",
"ud1.1:2.2":	"अविज्जापच्चया सङ्खारा, ",
"ud1.1:2.3":	"सङ्खारपच्चया विञ्ञाणं, ",
"ud1.1:2.4":	"विञ्ञाणपच्चया नामरूपं, ",
"ud1.1:2.5":	"नामरूपपच्चया सळायतनं, ",
"ud1.1:2.6":	"सळायतनपच्चया फस्सो, ",
"ud1.1:2.7":	"फस्सपच्चया वेदना, ",
"ud1.1:2.8":	"वेदनापच्चया तण्हा, ",
"ud1.1:2.9":	"तण्हापच्चया उपादानं, ",
"ud1.1:2.10":	"उपादानपच्चया भवो, ",
"ud1.1:2.11":	"भवपच्चया जाति, ",
"ud1.1:2.12":	"जातिपच्चया जरामरणं सोकपरिदेवदुक्खदोमनस्सुपायासा सम्भवन्ति। ",
"ud1.1:2.13":	"एवमेतस्स केवलस्स दुक्खक्खन्धस्स समुदयो होती”ति। ",
"ud1.1:3.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud1.1:4.1":	"“यदा हवे पातुभवन्ति धम्मा, ",
"ud1.1:4.2":	"आतापिनो झायतो ब्राह्मणस्स; ",
"ud1.1:4.3":	"अथस्स कङ्खा वपयन्ति सब्बा, ",
"ud1.1:4.4":	"यतो पजानाति सहेतुधम्मन्”ति। ",
"ud1.1:4.5":	"पठमं। "
}	
