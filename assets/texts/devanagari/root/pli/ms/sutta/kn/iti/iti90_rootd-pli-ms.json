{	
"iti90:0.1":	"इतिवुत्तक ९० ",
"iti90:0.2":	"तिकनिपात ",
"iti90:0.3":	"पञ्चमवग्ग ",
"iti90:0.4":	"अग्गप्पसादसुत्त ",
"iti90:1.1":	"वुत्तञ्हेतं भगवता वुत्तमरहताति मे सुतं: ",
"iti90:2.1":	"“तयोमे, भिक्खवे, अग्गप्पसादा। ",
"iti90:2.2":	"कतमे तयो? ",
"iti90:2.3":	"यावता, भिक्खवे, सत्ता अपदा वा द्विपदा वा चतुप्पदा वा बहुप्पदा वा रूपिनो वा अरूपिनो वा सञ्ञिनो वा असञ्ञिनो वा नेवसञ्ञिनासञ्ञिनो वा, तथागतो तेसं अग्गमक्खायति अरहं सम्मासम्बुद्धो। ",
"iti90:2.4":	"ये, भिक्खवे, बुद्धे पसन्ना, अग्गे ते पसन्ना। ",
"iti90:2.5":	"अग्गे खो पन पसन्नानं अग्गो विपाको होति। ",
"iti90:3.1":	"यावता, भिक्खवे, धम्मा सङ्खता वा असङ्खता वा, विरागो तेसं अग्गमक्खायति, यदिदं मदनिम्मदनो पिपासविनयो आलयसमुग्घातो वट्टुपच्छेदो तण्हक्खयो विरागो निरोधो निब्बानं। ",
"iti90:3.2":	"ये, भिक्खवे, विरागे धम्मे पसन्ना, अग्गे ते पसन्ना। ",
"iti90:3.3":	"अग्गे खो पन पसन्नानं अग्गो विपाको होति। ",
"iti90:4.1":	"यावता, भिक्खवे, सङ्घा वा गणा वा, तथागतसावकसङ्घो तेसं अग्गमक्खायति, यदिदं चत्तारि पुरिसयुगानि अट्ठ पुरिसपुग्गला एस भगवतो सावकसङ्घो आहुनेय्यो पाहुनेय्यो दक्खिणेय्यो अञ्जलिकरणीयो अनुत्तरं पुञ्ञक्खेत्तं लोकस्स। ",
"iti90:4.2":	"ये, भिक्खवे, सङ्घे पसन्ना, अग्गे ते पसन्ना। ",
"iti90:4.3":	"अग्गे खो पन पसन्नानं अग्गो विपाको होति। ",
"iti90:4.4":	"इमे खो, भिक्खवे, तयो अग्गप्पसादा”ति। ",
"iti90:4.5":	"एतमत्थं भगवा अवोच। ",
"iti90:4.6":	"तत्थेतं इति वुच्चति: ",
"iti90:5.1":	"“अग्गतो वे पसन्नानं, ",
"iti90:5.2":	"अग्गं धम्मं विजानतं; ",
"iti90:5.3":	"अग्गे बुद्धे पसन्नानं, ",
"iti90:5.4":	"दक्खिणेय्ये अनुत्तरे। ",
"iti90:6.1":	"अग्गे धम्मे पसन्नानं, ",
"iti90:6.2":	"विरागूपसमे सुखे; ",
"iti90:6.3":	"अग्गे सङ्घे पसन्नानं, ",
"iti90:6.4":	"पुञ्ञक्खेत्ते अनुत्तरे। ",
"iti90:7.1":	"अग्गस्मिं दानं ददतं, ",
"iti90:7.2":	"अग्गं पुञ्ञं पवड्ढति; ",
"iti90:7.3":	"अग्गं आयु च वण्णो च, ",
"iti90:7.4":	"यसो कित्ति सुखं बलं। ",
"iti90:8.1":	"अग्गस्स दाता मेधावी, ",
"iti90:8.2":	"अग्गधम्मसमाहितो; ",
"iti90:8.3":	"देवभूतो मनुस्सो वा, ",
"iti90:8.4":	"अग्गप्पत्तो पमोदती”ति। ",
"iti90:9.1":	"अयम्पि अत्थो वुत्तो भगवता, इति मे सुतन्ति। ",
"iti90:9.2":	"पठमं। "
}	
