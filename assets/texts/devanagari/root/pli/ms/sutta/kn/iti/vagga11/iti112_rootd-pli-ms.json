{	
"iti112:0.1":	"इतिवुत्तक ११२ ",
"iti112:0.2":	"चतुक्कनिपात ",
"iti112:0.3":	"ब्राह्मणधम्मयागवग्ग ",
"iti112:0.4":	"लोकसुत्त ",
"iti112:1.1":	"वुत्तञ्हेतं भगवता वुत्तमरहताति मे सुतं: ",
"iti112:2.1":	"“लोको, भिक्खवे, तथागतेन अभिसम्बुद्धो, ",
"iti112:2.2":	"लोकस्मा तथागतो विसंयुत्तो। ",
"iti112:2.3":	"लोकसमुदयो, भिक्खवे, तथागतेन अभिसम्बुद्धो, ",
"iti112:2.4":	"लोकसमुदयो तथागतस्स पहीनो। ",
"iti112:2.5":	"लोकनिरोधो, भिक्खवे, तथागतेन अभिसम्बुद्धो, ",
"iti112:2.6":	"लोकनिरोधो तथागतस्स सच्छिकतो। ",
"iti112:2.7":	"लोकनिरोधगामिनी पटिपदा, भिक्खवे, तथागतेन अभिसम्बुद्धा, ",
"iti112:2.8":	"लोकनिरोधगामिनी पटिपदा तथागतस्स भाविता। ",
"iti112:3.1":	"यं, भिक्खवे, सदेवकस्स लोकस्स समारकस्स सब्रह्मकस्स सस्समणब्राह्मणिया पजाय सदेवमनुस्साय दिट्ठं सुतं मुतं विञ्ञातं पत्तं परियेसितं अनुविचरितं मनसा यस्मा तं तथागतेन अभिसम्बुद्धं, ",
"iti112:3.2":	"तस्मा ‘तथागतो’ति वुच्चति। ",
"iti112:4.1":	"यञ्च, भिक्खवे, रत्तिं तथागतो अनुत्तरं सम्मासम्बोधिं अभिसम्बुज्झति, यञ्च रत्तिं अनुपादिसेसाय निब्बानधातुया परिनिब्बायति, यं एतस्मिं अन्तरे भासति लपति निद्दिसति, सब्बं तं तथेव होति नो अञ्ञथा, ",
"iti112:4.2":	"तस्मा ‘तथागतो’ति वुच्चति। ",
"iti112:5.1":	"यथावादी, भिक्खवे, तथागतो तथाकारी, यथाकारी तथावादी, ",
"iti112:5.2":	"इति यथावादी तथाकारी यथाकारी तथावादी, ",
"iti112:5.3":	"तस्मा ‘तथागतो’ति वुच्चति। ",
"iti112:6.1":	"सदेवके, भिक्खवे, लोके समारके सब्रह्मके सस्समणब्राह्मणिया पजाय सदेवमनुस्साय तथागतो अभिभू अनभिभूतो अञ्ञदत्थुदसो वसवत्ती, ",
"iti112:6.2":	"तस्मा तथागतोति वुच्चती”ति। ",
"iti112:6.3":	"एतमत्थं भगवा अवोच। ",
"iti112:6.4":	"तत्थेतं इति वुच्चति: ",
"iti112:7.1":	"“सब्बलोकं अभिञ्ञाय, ",
"iti112:7.2":	"सब्बलोके यथातथं; ",
"iti112:7.3":	"सब्बलोकविसंयुत्तो, ",
"iti112:7.4":	"सब्बलोके अनूपयो। ",
"iti112:8.1":	"स वे सब्बाभिभू धीरो, ",
"iti112:8.2":	"सब्बगन्थप्पमोचनो; ",
"iti112:8.3":	"फुट्ठास्स परमा सन्ति, ",
"iti112:8.4":	"निब्बानं अकुतोभयं। ",
"iti112:9.1":	"एस खीणासवो बुद्धो, ",
"iti112:9.2":	"अनीघो छिन्नसंसयो; ",
"iti112:9.3":	"सब्बकम्मक्खयं पत्तो, ",
"iti112:9.4":	"विमुत्तो उपधिसङ्खये। ",
"iti112:10.1":	"एस सो भगवा बुद्धो, ",
"iti112:10.2":	"एस सीहो अनुत्तरो; ",
"iti112:10.3":	"सदेवकस्स लोकस्स, ",
"iti112:10.4":	"ब्रह्मचक्कं पवत्तयि। ",
"iti112:11.1":	"इति देवा मनुस्सा च, ",
"iti112:11.2":	"ये बुद्धं सरणं गता; ",
"iti112:11.3":	"सङ्गम्म तं नमस्सन्ति, ",
"iti112:11.4":	"महन्तं वीतसारदं। ",
"iti112:12.1":	"दन्तो दमयतं सेट्ठो, ",
"iti112:12.2":	"सन्तो समयतं इसि; ",
"iti112:12.3":	"मुत्तो मोचयतं अग्गो, ",
"iti112:12.4":	"तिण्णो तारयतं वरो। ",
"iti112:13.1":	"इति हेतं नमस्सन्ति, ",
"iti112:13.2":	"महन्तं वीतसारदं; ",
"iti112:13.3":	"सदेवकस्मिं लोकस्मिं, ",
"iti112:13.4":	"नत्थि ते पटिपुग्गलो”ति। ",
"iti112:14.1":	"अयम्पि अत्थो वुत्तो भगवता, इति मे सुतन्ति। ",
"iti112:14.2":	"तेरसमं। ",
"iti112:14.3":	"चतुक्कनिपातो निट्ठितो। ",
"iti112:15.0":	"तस्सुद्दानं ",
"iti112:15.1":	"ब्राह्मणसुलभा जानं, ",
"iti112:15.2":	"समणसीला तण्हा ब्रह्मा; ",
"iti112:15.3":	"बहुकारा कुहपुरिसा, ",
"iti112:15.4":	"चर सम्पन्नलोकेन तेरसाति। ",
"iti112:16.0":	"सुत्तसङ्गहो ",
"iti112:16.1":	"सत्तविसेकनिपातं, ",
"iti112:16.2":	"दुक्कं बावीससुत्तसङ्गहितं; ",
"iti112:16.3":	"समपञ्ञासमथतिकं, ",
"iti112:16.4":	"तेरस चतुक्कञ्च इति यमिदं। ",
"iti112:17.1":	"द्विदसुत्तरसुत्तसते, ",
"iti112:17.2":	"सङ्गायित्वा समादहिंसु पुरा; ",
"iti112:17.3":	"अरहन्तो चिरट्ठितिया, ",
"iti112:17.4":	"तमाहु नामेन इतिवुत्तन्ति। ",
"iti112:17.5":	"इतिवुत्तकपाळि निट्ठिता। "
}	
