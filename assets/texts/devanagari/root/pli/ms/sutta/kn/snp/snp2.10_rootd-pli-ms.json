{	
"snp2.10:0.1":	"सुत्त निपात २।१० ",
"snp2.10:0.2":	"उट्ठानसुत्त ",
"snp2.10:1.1":	"उट्ठहथ निसीदथ, ",
"snp2.10:1.2":	"को अत्थो सुपितेन वो; ",
"snp2.10:1.3":	"आतुरानञ्हि का निद्दा, ",
"snp2.10:1.4":	"सल्लविद्धान रुप्पतं। ",
"snp2.10:2.1":	"उट्ठहथ निसीदथ, ",
"snp2.10:2.2":	"दळ्हं सिक्खथ सन्तिया; ",
"snp2.10:2.3":	"मा वो पमत्ते विञ्ञाय, ",
"snp2.10:2.4":	"मच्चुराजा अमोहयित्थ वसानुगे। ",
"snp2.10:3.1":	"याय देवा मनुस्सा च, ",
"snp2.10:3.2":	"सिता तिट्ठन्ति अत्थिका; ",
"snp2.10:3.3":	"तरथेतं विसत्तिकं, ",
"snp2.10:3.4":	"खणो वो मा उपच्चगा; ",
"snp2.10:3.5":	"खणातीता हि सोचन्ति, ",
"snp2.10:3.6":	"निरयम्हि समप्पिता। ",
"snp2.10:4.1":	"पमादो रजो पमादो, ",
"snp2.10:4.2":	"पमादानुपतितो रजो; ",
"snp2.10:4.3":	"अप्पमादेन विज्जाय, ",
"snp2.10:4.4":	"अब्बहे सल्लमत्तनोति। ",
"snp2.10:4.5":	"उट्ठानसुत्तं दसमं। "
}	
