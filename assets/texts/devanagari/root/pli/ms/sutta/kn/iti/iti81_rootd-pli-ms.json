{	
"iti81:0.1":	"इतिवुत्तक ८१ ",
"iti81:0.2":	"तिकनिपात ",
"iti81:0.3":	"चतुत्थवग्ग ",
"iti81:0.4":	"सक्कारसुत्त ",
"iti81:1.1":	"वुत्तञ्हेतं भगवता वुत्तमरहताति मे सुतं: ",
"iti81:2.1":	"“दिट्ठा मया, भिक्खवे, सत्ता सक्कारेन अभिभूता, परियादिन्नचित्ता, कायस्स भेदा परं मरणा अपायं दुग्गतिं विनिपातं निरयं उपपन्ना। ",
"iti81:3.1":	"दिट्ठा मया, भिक्खवे, सत्ता असक्कारेन अभिभूता, परियादिन्नचित्ता, कायस्स भेदा परं मरणा अपायं दुग्गतिं विनिपातं निरयं उपपन्ना। ",
"iti81:4.1":	"दिट्ठा मया, भिक्खवे, सत्ता सक्कारेन च असक्कारेन च तदुभयेन अभिभूता, परियादिन्नचित्ता, कायस्स भेदा परं मरणा अपायं दुग्गतिं विनिपातं निरयं उपपन्ना। ",
"iti81:5.1":	"तं खो पनाहं, भिक्खवे, नाञ्ञस्स समणस्स वा ब्राह्मणस्स वा सुत्वा वदामि; ",
"iti81:5.2":	"(…) अपि च, भिक्खवे, यदेव मे सामं ञातं सामं दिट्ठं सामं विदितं तमेवाहं वदामि। ",
"iti81:6.1":	"दिट्ठा मया, भिक्खवे, सत्ता सक्कारेन अभिभूता, परियादिन्नचित्ता, कायस्स भेदा परं मरणा अपायं दुग्गतिं विनिपातं निरयं उपपन्ना। ",
"iti81:7.1":	"दिट्ठा मया, भिक्खवे, सत्ता असक्कारेन अभिभूता, परियादिन्नचित्ता, कायस्स भेदा परं मरणा अपायं दुग्गतिं विनिपातं निरयं उपपन्ना। ",
"iti81:8.1":	"दिट्ठा मया, भिक्खवे, सत्ता सक्कारेन च असक्कारेन च तदुभयेन अभिभूता, परियादिन्नचित्ता, कायस्स भेदा परं मरणा अपायं दुग्गतिं विनिपातं निरयं उपपन्ना”ति। ",
"iti81:8.2":	"एतमत्थं भगवा अवोच। ",
"iti81:8.3":	"तत्थेतं इति वुच्चति: ",
"iti81:9.1":	"“यस्स सक्करियमानस्स, ",
"iti81:9.2":	"असक्कारेन चूभयं; ",
"iti81:9.3":	"समाधि न विकम्पति, ",
"iti81:9.4":	"अप्पमादविहारिनो। ",
"iti81:10.1":	"तं झायिनं साततिकं, ",
"iti81:10.2":	"सुखुमदिट्ठिविपस्सकं; ",
"iti81:10.3":	"उपादानक्खयारामं, ",
"iti81:10.4":	"आहु सप्पुरिसो इती”ति। ",
"iti81:11.1":	"अयम्पि अत्थो वुत्तो भगवता, इति मे सुतन्ति। ",
"iti81:11.2":	"दुतियं। "
}	
