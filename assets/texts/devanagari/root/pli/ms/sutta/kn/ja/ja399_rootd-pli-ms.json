{	
"ja399:0.1":	"जातक ",
"ja399:0.2":	"सत्तकनिपात ",
"ja399:0.3":	"कुक्कुवग्ग ",
"ja399:0.4":	"४। मातुपोसकगिज्झजातक ",
"ja399:1.1":	"“ते कथं नु करिस्सन्ति, ",
"ja399:1.2":	"वुद्धा गिरिदरीसया; ",
"ja399:1.3":	"अहं बद्धोस्मि पासेन, ",
"ja399:1.4":	"निलीयस्स वसं गतो”। ",
"ja399:2.1":	"“किं गिज्झ परिदेवसि, ",
"ja399:2.2":	"का नु ते परिदेवना; ",
"ja399:2.3":	"न मे सुतो वा दिट्ठो वा, ",
"ja399:2.4":	"भासन्तो मानुसिं दिजो”। ",
"ja399:3.1":	"“भरामि मातापितरो, ",
"ja399:3.2":	"वुद्धे गिरिदरीसये; ",
"ja399:3.3":	"ते कथं नु करिस्सन्ति, ",
"ja399:3.4":	"अहं वसं गतो तव”। ",
"ja399:4.1":	"“यन्नु गिज्झो योजनसतं, ",
"ja399:4.2":	"कुणपानि अवेक्खति; ",
"ja399:4.3":	"कस्मा जालञ्च पासञ्च, ",
"ja399:4.4":	"आसज्जापि न बुज्झसि”। ",
"ja399:5.1":	"“यदा पराभवो होति, ",
"ja399:5.2":	"पोसो जीवितसङ्खये; ",
"ja399:5.3":	"अथ जालञ्च पासञ्च, ",
"ja399:5.4":	"आसज्जापि न बुज्झति”। ",
"ja399:6.1":	"“भरस्सु मातापितरो, ",
"ja399:6.2":	"वुद्धे गिरिदरीसये; ",
"ja399:6.3":	"मया त्वं समनुञ्ञातो, ",
"ja399:6.4":	"सोत्थिं पस्साहि ञातके”। ",
"ja399:7.1":	"“एवं लुद्दक नन्दस्सु, ",
"ja399:7.2":	"सह सब्बेहि ञातिभि; ",
"ja399:7.3":	"भरिस्सं मातापितरो, ",
"ja399:7.4":	"वुद्धे गिरिदरीसये”ति। ",
"ja399:8.1":	"मातुपोसकगिज्झजातकं चतुत्थं। "
}	
