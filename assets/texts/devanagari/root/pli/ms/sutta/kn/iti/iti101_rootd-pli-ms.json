{	
"iti101:0.1":	"इतिवुत्तक १०१ ",
"iti101:0.2":	"चतुक्कनिपात ",
"iti101:0.3":	"ब्राह्मणधम्मयागवग्ग ",
"iti101:0.4":	"सुलभसुत्त ",
"iti101:1.1":	"वुत्तञ्हेतं भगवता वुत्तमरहताति मे सुतं: ",
"iti101:2.1":	"“चत्तारिमानि, भिक्खवे, अप्पानि चेव सुलभानि च, तानि च अनवज्जानि। ",
"iti101:2.2":	"कतमानि चत्तारि? ",
"iti101:2.3":	"पंसुकूलं, भिक्खवे, चीवरानं अप्पञ्च सुलभञ्च, तञ्च अनवज्जं। ",
"iti101:2.4":	"पिण्डियालोपो, भिक्खवे, भोजनानं अप्पञ्च सुलभञ्च, तञ्च अनवज्जं। ",
"iti101:2.5":	"रुक्खमूलं, भिक्खवे, सेनासनानं अप्पञ्च सुलभञ्च, तञ्च अनवज्जं। ",
"iti101:2.6":	"पूतिमुत्तं, भिक्खवे, भेसज्जानं अप्पञ्च सुलभञ्च तञ्च अनवज्जं। ",
"iti101:2.7":	"इमानि खो, भिक्खवे, चत्तारि अप्पानि चेव सुलभानि च, तानि च अनवज्जानि। ",
"iti101:2.8":	"यतो खो, भिक्खवे, भिक्खु अप्पेन च तुट्ठो होति सुलभेन च अनवज्जेन च, इदमस्साहं अञ्ञतरं सामञ्ञङ्गन्ति वदामी”ति। ",
"iti101:2.9":	"एतमत्थं भगवा अवोच। ",
"iti101:2.10":	"तत्थेतं इति वुच्चति: ",
"iti101:3.1":	"“अनवज्जेन तुट्ठस्स, ",
"iti101:3.2":	"अप्पेन सुलभेन च; ",
"iti101:3.3":	"न सेनासनमारब्भ, ",
"iti101:3.4":	"चीवरं पानभोजनं; ",
"iti101:3.5":	"विघातो होति चित्तस्स, ",
"iti101:3.6":	"दिसा नप्पटिहञ्ञति। ",
"iti101:4.1":	"ये चस्स धम्मा अक्खाता, ",
"iti101:4.2":	"सामञ्ञस्सानुलोमिका; ",
"iti101:4.3":	"अधिग्गहिता तुट्ठस्स, ",
"iti101:4.4":	"अप्पमत्तस्स भिक्खुनो”ति। ",
"iti101:5.1":	"अयम्पि अत्थो वुत्तो भगवता, इति मे सुतन्ति। ",
"iti101:5.2":	"दुतियं। "
}	
