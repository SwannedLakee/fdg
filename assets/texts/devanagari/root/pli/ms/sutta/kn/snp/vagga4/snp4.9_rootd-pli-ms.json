{	
"snp4.9:0.1":	"सुत्त निपात ४।९ ",
"snp4.9:0.2":	"मागण्डियसुत्त ",
"snp4.9:1.1":	"“दिस्वान तण्हं अरतिं रगञ्च, ",
"snp4.9:1.2":	"नाहोसि छन्दो अपि मेथुनस्मिं; ",
"snp4.9:1.3":	"किमेविदं मुत्तकरीसपुण्णं, ",
"snp4.9:1.4":	"पादापि नं सम्फुसितुं न इच्छे”। ",
"snp4.9:2.1":	"“एतादिसञ्चे रतनं न इच्छसि, ",
"snp4.9:2.2":	"नारिं नरिन्देहि बहूहि पत्थितं; ",
"snp4.9:2.3":	"दिट्ठिगतं सीलवतं नु जीवितं, ",
"snp4.9:2.4":	"भवूपपत्तिञ्च वदेसि कीदिसं”। ",
"snp4.9:3.1":	"“इदं वदामीति न तस्स होति, ",
"snp4.9:3.2":	"(मागण्डियाति भगवा) ",
"snp4.9:3.3":	"धम्मेसु निच्छेय्य समुग्गहीतं; ",
"snp4.9:3.4":	"पस्सञ्च दिट्ठीसु अनुग्गहाय, ",
"snp4.9:3.5":	"अज्झत्तसन्तिं पचिनं अदस्सं”। ",
"snp4.9:4.1":	"“विनिच्छया यानि पकप्पितानि, ",
"snp4.9:4.2":	"(इति मागण्डियो) ",
"snp4.9:4.3":	"ते वे मुनी ब्रूसि अनुग्गहाय; ",
"snp4.9:4.4":	"अज्झत्तसन्तीति यमेतमत्थं, ",
"snp4.9:4.5":	"कथं नु धीरेहि पवेदितं तं”। ",
"snp4.9:5.1":	"“न दिट्ठिया न सुतिया न ञाणेन, ",
"snp4.9:5.2":	"(मागण्डियाति भगवा) ",
"snp4.9:5.3":	"सीलब्बतेनापि न सुद्धिमाह; ",
"snp4.9:5.4":	"अदिट्ठिया अस्सुतिया अञाणा, ",
"snp4.9:5.5":	"असीलता अब्बता नोपि तेन; ",
"snp4.9:5.6":	"एते च निस्सज्ज अनुग्गहाय, ",
"snp4.9:5.7":	"सन्तो अनिस्साय भवं न जप्पे”। ",
"snp4.9:6.1":	"“नो चे किर दिट्ठिया न सुतिया न ञाणेन, ",
"snp4.9:6.2":	"(इति मागण्डियो) ",
"snp4.9:6.3":	"सीलब्बतेनापि न सुद्धिमाह; ",
"snp4.9:6.4":	"अदिट्ठिया अस्सुतिया अञाणा, ",
"snp4.9:6.5":	"असीलता अब्बता नोपि तेन; ",
"snp4.9:6.6":	"मञ्ञामहं मोमुहमेव धम्मं, ",
"snp4.9:6.7":	"दिट्ठिया एके पच्चेन्ति सुद्धिं”। ",
"snp4.9:7.1":	"“दिट्ठञ्च निस्साय अनुपुच्छमानो, ",
"snp4.9:7.2":	"(मागण्डियाति भगवा) ",
"snp4.9:7.3":	"समुग्गहीतेसु पमोहमागा; ",
"snp4.9:7.4":	"इतो च नाद्दक्खि अणुम्पि सञ्ञं, ",
"snp4.9:7.5":	"तस्मा तुवं मोमुहतो दहासि। ",
"snp4.9:8.1":	"समो विसेसी उद वा निहीनो, ",
"snp4.9:8.2":	"यो मञ्ञति सो विवदेथ तेन; ",
"snp4.9:8.3":	"तीसु विधासु अविकम्पमानो, ",
"snp4.9:8.4":	"समो विसेसीति न तस्स होति। ",
"snp4.9:9.1":	"सच्चन्ति सो ब्राह्मणो किं वदेय्य, ",
"snp4.9:9.2":	"मुसाति वा सो विवदेथ केन; ",
"snp4.9:9.3":	"यस्मिं समं विसमं वापि नत्थि, ",
"snp4.9:9.4":	"स केन वादं पटिसंयुजेय्य। ",
"snp4.9:10.1":	"ओकं पहाय अनिकेतसारी, ",
"snp4.9:10.2":	"गामे अकुब्बं मुनि सन्थवानि; ",
"snp4.9:10.3":	"कामेहि रित्तो अपुरक्खरानो, ",
"snp4.9:10.4":	"कथं न विग्गय्ह जनेन कयिरा। ",
"snp4.9:11.1":	"येहि विवित्तो विचरेय्य लोके, ",
"snp4.9:11.2":	"न तानि उग्गय्ह वदेय्य नागो; ",
"snp4.9:11.3":	"जलम्बुजं कण्डकवारिजं यथा, ",
"snp4.9:11.4":	"जलेन पङ्केन चनूपलित्तं; ",
"snp4.9:11.5":	"एवं मुनी सन्तिवादो अगिद्धो, ",
"snp4.9:11.6":	"कामे च लोके च अनूपलित्तो। ",
"snp4.9:12.1":	"न वेदगू दिट्ठियायको न मुतिया, ",
"snp4.9:12.2":	"स मानमेति न हि तम्मयो सो; ",
"snp4.9:12.3":	"न कम्मुना नोपि सुतेन नेय्यो, ",
"snp4.9:12.4":	"अनूपनीतो स निवेसनेसु। ",
"snp4.9:13.1":	"सञ्ञाविरत्तस्स न सन्ति गन्था, ",
"snp4.9:13.2":	"पञ्ञाविमुत्तस्स न सन्ति मोहा; ",
"snp4.9:13.3":	"सञ्ञञ्च दिट्ठिञ्च ये अग्गहेसुं, ",
"snp4.9:13.4":	"ते घट्टयन्ता विचरन्ति लोके”ति। ",
"snp4.9:13.5":	"मागण्डियसुत्तं नवमं। "
}	
