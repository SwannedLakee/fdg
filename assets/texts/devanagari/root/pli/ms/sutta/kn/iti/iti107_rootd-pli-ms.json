{	
"iti107:0.1":	"इतिवुत्तक १०७ ",
"iti107:0.2":	"चतुक्कनिपात ",
"iti107:0.3":	"ब्राह्मणधम्मयागवग्ग ",
"iti107:0.4":	"बहुकारसुत्त ",
"iti107:1.1":	"वुत्तञ्हेतं भगवता वुत्तमरहताति मे सुतं: ",
"iti107:2.1":	"“बहुकारा, भिक्खवे, ब्राह्मणगहपतिका तुम्हाकं ये वो पच्चुपट्ठिता चीवरपिण्डपातसेनासनगिलानपच्चयभेसज्जपरिक्खारेहि। ",
"iti107:2.2":	"तुम्हेपि, भिक्खवे, बहुकारा ब्राह्मणगहपतिकानं यं नेसं धम्मं देसेथ आदिकल्याणं मज्झेकल्याणं परियोसानकल्याणं सात्थं सब्यञ्जनं, केवलपरिपुण्णं परिसुद्धं ब्रह्मचरियं पकासेथ। ",
"iti107:2.3":	"एवमिदं, भिक्खवे, अञ्ञमञ्ञं निस्साय ब्रह्मचरियं वुस्सति ओघस्स नित्थरणत्थाय सम्मा दुक्खस्स अन्तकिरियाया”ति। ",
"iti107:2.4":	"एतमत्थं भगवा अवोच। ",
"iti107:2.5":	"तत्थेतं इति वुच्चति: ",
"iti107:3.1":	"“सागारा अनगारा च, ",
"iti107:3.2":	"उभो अञ्ञोञ्ञनिस्सिता; ",
"iti107:3.3":	"आराधयन्ति सद्धम्मं, ",
"iti107:3.4":	"योगक्खेमं अनुत्तरं। ",
"iti107:4.1":	"सागारेसु च चीवरं, ",
"iti107:4.2":	"पच्चयं सयनासनं; ",
"iti107:4.3":	"अनगारा पटिच्छन्ति, ",
"iti107:4.4":	"परिस्सयविनोदनं। ",
"iti107:5.1":	"सुगतं पन निस्साय, ",
"iti107:5.2":	"गहट्ठा घरमेसिनो; ",
"iti107:5.3":	"सद्दहाना अरहतं, ",
"iti107:5.4":	"अरियपञ्ञाय झायिनो। ",
"iti107:6.1":	"इध धम्मं चरित्वान, ",
"iti107:6.2":	"मग्गं सुगतिगामिनं; ",
"iti107:6.3":	"नन्दिनो देवलोकस्मिं, ",
"iti107:6.4":	"मोदन्ति कामकामिनो”ति। ",
"iti107:7.1":	"अयम्पि अत्थो वुत्तो भगवता, इति मे सुतन्ति। ",
"iti107:7.2":	"अट्ठमं। "
}	
