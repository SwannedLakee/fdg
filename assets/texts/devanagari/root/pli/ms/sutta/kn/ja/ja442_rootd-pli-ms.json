{	
"ja442:0.1":	"जातक ",
"ja442:0.2":	"दसकनिपात ",
"ja442:0.3":	"चतुद्वारवग्ग ",
"ja442:0.4":	"४। सङ्खजातक ",
"ja442:1.1":	"“बहुस्सुतो सुतधम्मोसि सङ्ख, ",
"ja442:1.2":	"दिट्ठा तया समणब्राह्मणा च; ",
"ja442:1.3":	"अथक्खणे दस्सयसे विलापं, ",
"ja442:1.4":	"अञ्ञो नु को ते पटिमन्तको मया”। ",
"ja442:2.1":	"“सुब्भू सुभा सुप्पटिमुक्ककम्बु, ",
"ja442:2.2":	"पग्गय्ह सोवण्णमयाय पातिया; ",
"ja442:2.3":	"‘भुञ्जस्सु भत्तं’ इति मं वदेति, ",
"ja442:2.4":	"सद्धावित्ता ",
"ja442:2.5":	"तमहं नोति ब्रूमि”। ",
"ja442:3.1":	"“एतादिसं ब्राह्मण दिस्वान यक्खं, ",
"ja442:3.2":	"पुच्छेय्य पोसो सुखमासिसानो; ",
"ja442:3.3":	"उट्ठेहि नं पञ्जलिकाभिपुच्छ, ",
"ja442:3.4":	"देवी नुसि त्वं उद मानुसी नु”। ",
"ja442:4.1":	"“यं त्वं सुखेनाभिसमेक्खसे मं, ",
"ja442:4.2":	"भुञ्जस्सु भत्तं इति मं वदेसि; ",
"ja442:4.3":	"पुच्छामि तं नारि महानुभावे, ",
"ja442:4.4":	"देवी नुसि त्वं उद मानुसी नु”। ",
"ja442:5.1":	"“देवी अहं सङ्ख महानुभावा, ",
"ja442:5.2":	"इधागता सागरवारिमज्झे; ",
"ja442:5.3":	"अनुकम्पिका नो च पदुट्ठचित्ता, ",
"ja442:5.4":	"तवेव अत्थाय इधागतास्मि। ",
"ja442:6.1":	"इधन्नपानं सयनासनञ्च, ",
"ja442:6.2":	"यानानि नानाविविधानि सङ्ख; ",
"ja442:6.3":	"सब्बस्स त्याहं पटिपादयामि, ",
"ja442:6.4":	"यं किञ्चि तुय्हं मनसाभिपत्थितं”। ",
"ja442:7.1":	"“यं किञ्चि यिट्ठञ्च हुतञ्च मय्हं, ",
"ja442:7.2":	"सब्बस्स नो इस्सरा त्वं सुगत्ते; ",
"ja442:7.3":	"सुसोणि सुब्भमु सुविलग्गमज्झे, ",
"ja442:7.4":	"किस्स मे कम्मस्स अयं विपाको”। ",
"ja442:8.1":	"“घम्मे पथे ब्राह्मण एकभिक्खुं, ",
"ja442:8.2":	"उग्घट्टपादं तसितं किलन्तं; ",
"ja442:8.3":	"पटिपादयी सङ्ख उपाहनानि, ",
"ja442:8.4":	"सा दक्खिणा कामदुहा तवज्ज”। ",
"ja442:9.1":	"“सा होतु नावा फलकूपपन्ना, ",
"ja442:9.2":	"अनवस्सुता एरकवातयुत्ता; ",
"ja442:9.3":	"अञ्ञस्स यानस्स न हेत्थ भूमि, ",
"ja442:9.4":	"अज्जेव मं मोळिनिं पापयस्सु”। ",
"ja442:10.1":	"“सा तत्थ वित्ता सुमना पतीता, ",
"ja442:10.2":	"नावं सुचित्तं अभिनिम्मिनित्वा; ",
"ja442:10.3":	"आदाय सङ्खं पुरिसेन सद्धिं, ",
"ja442:10.4":	"उपानयी नगरं साधुरम्मन्”ति। ",
"ja442:11.1":	"सङ्खजातकं चतुत्थं। "
}	
