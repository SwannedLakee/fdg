{	
"iti26:0.1":	"इतिवुत्तक २६ ",
"iti26:0.2":	"एककनिपात ",
"iti26:0.3":	"ततियवग्ग ",
"iti26:0.4":	"दानसुत्त ",
"iti26:1.1":	"वुत्तञ्हेतं भगवता वुत्तमरहताति मे सुतं: ",
"iti26:2.1":	"“एवञ्चे, भिक्खवे, सत्ता जानेय्युं दानसंविभागस्स विपाकं यथाहं जानामि, न अदत्वा भुञ्जेय्युं, न च नेसं मच्छेरमलं चित्तं परियादाय तिट्ठेय्य। ",
"iti26:2.2":	"योपि नेसं अस्स चरिमो आलोपो चरिमं कबळं, ततोपि न असंविभजित्वा भुञ्जेय्युं, सचे नेसं पटिग्गाहका अस्सु। ",
"iti26:2.3":	"यस्मा च खो, भिक्खवे, सत्ता न एवं जानन्ति दानसंविभागस्स विपाकं यथाहं जानामि, तस्मा अदत्वा भुञ्जन्ति, मच्छेरमलञ्च नेसं चित्तं परियादाय तिट्ठती”ति। ",
"iti26:2.4":	"एतमत्थं भगवा अवोच। ",
"iti26:2.5":	"तत्थेतं इति वुच्चति: ",
"iti26:3.1":	"“एवञ्चे सत्ता जानेय्युं, ",
"iti26:3.2":	"यथावुत्तं महेसिना; ",
"iti26:3.3":	"विपाकं संविभागस्स, ",
"iti26:3.4":	"यथा होति महप्फलं। ",
"iti26:4.1":	"विनेय्य मच्छेरमलं, ",
"iti26:4.2":	"विप्पसन्नेन चेतसा; ",
"iti26:4.3":	"दज्जुं कालेन अरियेसु, ",
"iti26:4.4":	"यत्थ दिन्नं महप्फलं। ",
"iti26:5.1":	"अन्नञ्च दत्वा बहुनो, ",
"iti26:5.2":	"दक्खिणेय्येसु दक्खिणं; ",
"iti26:5.3":	"इतो चुता मनुस्सत्ता, ",
"iti26:5.4":	"सग्गं गच्छन्ति दायका। ",
"iti26:6.1":	"ते च सग्गगता तत्थ, ",
"iti26:6.2":	"मोदन्ति कामकामिनो; ",
"iti26:6.3":	"विपाकं संविभागस्स, ",
"iti26:6.4":	"अनुभोन्ति अमच्छरा”ति। ",
"iti26:7.1":	"अयम्पि अत्थो वुत्तो भगवता, इति मे सुतन्ति। ",
"iti26:7.2":	"छट्ठं। "
}	
