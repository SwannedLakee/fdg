{	
"ja415:0.1":	"जातक ",
"ja415:0.2":	"सत्तकनिपात ",
"ja415:0.3":	"गन्धारवग्ग ",
"ja415:0.4":	"१०। कुम्मासपिण्डिजातक ",
"ja415:1.1":	"“न किरत्थि अनोमदस्सिसु, ",
"ja415:1.2":	"पारिचरिया बुद्धेसु अप्पिका; ",
"ja415:1.3":	"सुक्खाय अलोणिकाय च, ",
"ja415:1.4":	"पस्सफलं कुम्मासपिण्डिया। ",
"ja415:2.1":	"हत्थिगवस्सा चिमे बहू, ",
"ja415:2.2":	"धनधञ्ञं पथवी च केवला; ",
"ja415:2.3":	"नारियो चिमा अच्छरूपमा, ",
"ja415:2.4":	"पस्स फलं कुम्मासपिण्डिया”। ",
"ja415:3.1":	"“अभिक्खणं राजकुञ्जर, ",
"ja415:3.2":	"गाथा भाससि कोसलाधिप; ",
"ja415:3.3":	"पुच्छामि तं रट्ठवड्ढन, ",
"ja415:3.4":	"बाळ्हं पीतिमनो पभाससि”। ",
"ja415:4.1":	"“इमस्मिञ्ञेव नगरे, ",
"ja415:4.2":	"कुले अञ्ञतरे अहुं; ",
"ja415:4.3":	"परकम्मकरो आसिं, ",
"ja415:4.4":	"भतको सीलसंवुतो। ",
"ja415:5.1":	"कम्माय निक्खमन्तोहं, ",
"ja415:5.2":	"चतुरो समणेद्दसं; ",
"ja415:5.3":	"आचारसीलसम्पन्ने, ",
"ja415:5.4":	"सीतिभूते अनासवे। ",
"ja415:6.1":	"तेसु चित्तं पसादेत्वा, ",
"ja415:6.2":	"निसीदेत्वा पण्णसन्थते; ",
"ja415:6.3":	"अदं बुद्धान कुम्मासं, ",
"ja415:6.4":	"पसन्नो सेहि पाणिभि। ",
"ja415:7.1":	"तस्स कम्मस्स कुसलस्स, ",
"ja415:7.2":	"इदं मे एदिसं फलं; ",
"ja415:7.3":	"अनुभोमि इदं रज्जं, ",
"ja415:7.4":	"फीतं धरणिमुत्तमं”। ",
"ja415:8.1":	"“ददं भुञ्ज मा च पमादो, ",
"ja415:8.2":	"चक्कं वत्तय कोसलाधिप; ",
"ja415:8.3":	"मा राज अधम्मिको अहु, ",
"ja415:8.4":	"धम्मं पालय कोसलाधिप”। ",
"ja415:9.1":	"“सोहं तदेव पुनप्पुनं, ",
"ja415:9.2":	"वटुमं आचरिस्सामि सोभने; ",
"ja415:9.3":	"अरियाचरितं सुकोसले, ",
"ja415:9.4":	"अरहन्तो मे मनापाव पस्सितुं। ",
"ja415:10.1":	"देवी विय अच्छरूपमा, ",
"ja415:10.2":	"मज्झे नारिगणस्स सोभसि; ",
"ja415:10.3":	"किं कम्ममकासि भद्दकं, ",
"ja415:10.4":	"केनासि वण्णवती सुकोसले”। ",
"ja415:11.1":	"“अम्बट्ठकुलस्स खत्तिय, ",
"ja415:11.2":	"दास्याहं परपेसिया अहुं; ",
"ja415:11.3":	"सञ्ञता च धम्मजीविनी, ",
"ja415:11.4":	"सीलवती च अपापदस्सना। ",
"ja415:12.1":	"उद्धटभत्तं अहं तदा, ",
"ja415:12.2":	"चरमानस्स अदासि भिक्खुनो; ",
"ja415:12.3":	"वित्ता सुमना सयं अहं, ",
"ja415:12.4":	"तस्स कम्मस्स फलं ममेदिसन्”ति। ",
"ja415:13.1":	"कुम्मासपिण्डिजातकं दसमं। "
}	
