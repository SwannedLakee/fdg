{	
"snp4.13:0.1":	"सुत्त निपात ४।१३ ",
"snp4.13:0.2":	"महाब्यूहसुत्त ",
"snp4.13:1.1":	"“ये केचिमे दिट्ठिपरिब्बसाना, ",
"snp4.13:1.2":	"इदमेव सच्चन्ति विवादयन्ति; ",
"snp4.13:1.3":	"सब्बेव ते निन्दमन्वानयन्ति, ",
"snp4.13:1.4":	"अथो पसंसम्पि लभन्ति तत्थ”। ",
"snp4.13:2.1":	"“अप्पञ्हि एतं न अलं समाय, ",
"snp4.13:2.2":	"दुवे विवादस्स फलानि ब्रूमि; ",
"snp4.13:2.3":	"एतम्पि दिस्वा न विवादयेथ, ",
"snp4.13:2.4":	"खेमाभिपस्सं अविवादभूमिं”। ",
"snp4.13:3.1":	"“या काचिमा सम्मुतियो पुथुज्जा, ",
"snp4.13:3.2":	"सब्बाव एता न उपेति विद्वा; ",
"snp4.13:3.3":	"अनूपयो सो उपयं किमेय्य, ",
"snp4.13:3.4":	"दिट्ठे सुते खन्तिमकुब्बमानो”। ",
"snp4.13:4.1":	"“सीलुत्तमा सञ्ञमेनाहु सुद्धिं, ",
"snp4.13:4.2":	"वतं समादाय उपट्ठितासे; ",
"snp4.13:4.3":	"इधेव सिक्खेम अथस्स सुद्धिं, ",
"snp4.13:4.4":	"भवूपनीता कुसलावदाना। ",
"snp4.13:5.1":	"सचे चुतो सीलवततो होति, ",
"snp4.13:5.2":	"पवेधती कम्म विराधयित्वा; ",
"snp4.13:5.3":	"पजप्पती पत्थयती च सुद्धिं, ",
"snp4.13:5.4":	"सत्थाव हीनो पवसं घरम्हा। ",
"snp4.13:6.1":	"सीलब्बतं वापि पहाय सब्बं, ",
"snp4.13:6.2":	"कम्मञ्च सावज्जनवज्जमेतं; ",
"snp4.13:6.3":	"सुद्धिं असुद्धिन्ति अपत्थयानो, ",
"snp4.13:6.4":	"विरतो चरे सन्तिमनुग्गहाय। ",
"snp4.13:7.1":	"तमूपनिस्साय जिगुच्छितं वा, ",
"snp4.13:7.2":	"अथ वापि दिट्ठं व सुतं मुतं वा; ",
"snp4.13:7.3":	"उद्धंसरा सुद्धिमनुत्थुनन्ति, ",
"snp4.13:7.4":	"अवीततण्हासे भवाभवेसु। ",
"snp4.13:8.1":	"पत्थयमानस्स हि जप्पितानि, ",
"snp4.13:8.2":	"पवेधितं वापि पकप्पितेसु; ",
"snp4.13:8.3":	"चुतूपपातो इध यस्स नत्थि, ",
"snp4.13:8.4":	"स केन वेधेय्य कुहिं व जप्पे”। ",
"snp4.13:9.1":	"“यमाहु धम्मं परमन्ति एके, ",
"snp4.13:9.2":	"तमेव हीनन्ति पनाहु अञ्ञे; ",
"snp4.13:9.3":	"सच्चो नु वादो कतमो इमेसं, ",
"snp4.13:9.4":	"सब्बेव हीमे कुसलावदाना”। ",
"snp4.13:10.1":	"“सकञ्हि धम्मं परिपुण्णमाहु, ",
"snp4.13:10.2":	"अञ्ञस्स धम्मं पन हीनमाहु; ",
"snp4.13:10.3":	"एवम्पि विग्गय्ह विवादयन्ति, ",
"snp4.13:10.4":	"सकं सकं सम्मुतिमाहु सच्चं। ",
"snp4.13:11.1":	"परस्स चे वम्भयितेन हीनो, ",
"snp4.13:11.2":	"न कोचि धम्मेसु विसेसि अस्स; ",
"snp4.13:11.3":	"पुथू हि अञ्ञस्स वदन्ति धम्मं, ",
"snp4.13:11.4":	"निहीनतो सम्हि दळ्हं वदाना। ",
"snp4.13:12.1":	"सद्धम्मपूजापि नेसं तथेव, ",
"snp4.13:12.2":	"यथा पसंसन्ति सकायनानि; ",
"snp4.13:12.3":	"सब्बेव वादा तथिया भवेय्युं, ",
"snp4.13:12.4":	"सुद्धी हि नेसं पच्चत्तमेव। ",
"snp4.13:13.1":	"न ब्राह्मणस्स परनेय्यमत्थि, ",
"snp4.13:13.2":	"धम्मेसु निच्छेय्य समुग्गहीतं; ",
"snp4.13:13.3":	"तस्मा विवादानि उपातिवत्तो, ",
"snp4.13:13.4":	"न हि सेट्ठतो पस्सति धम्ममञ्ञं। ",
"snp4.13:14.1":	"जानामि पस्सामि तथेव एतं, ",
"snp4.13:14.2":	"दिट्ठिया एके पच्चेन्ति सुद्धिं; ",
"snp4.13:14.3":	"अद्दक्खि चे किञ्हि तुमस्स तेन, ",
"snp4.13:14.4":	"अतिसित्वा अञ्ञेन वदन्ति सुद्धिं। ",
"snp4.13:15.1":	"पस्सं नरो दक्खति नामरूपं, ",
"snp4.13:15.2":	"दिस्वान वा ञस्सति तानिमेव; ",
"snp4.13:15.3":	"कामं बहुं पस्सतु अप्पकं वा, ",
"snp4.13:15.4":	"न हि तेन सुद्धिं कुसला वदन्ति। ",
"snp4.13:16.1":	"निविस्सवादी न हि सुब्बिनायो, ",
"snp4.13:16.2":	"पकप्पितं दिट्ठि पुरक्खरानो; ",
"snp4.13:16.3":	"यं निस्सितो तत्थ सुभं वदानो, ",
"snp4.13:16.4":	"सुद्धिं वदो तत्थ तथद्दसा सो। ",
"snp4.13:17.1":	"न ब्राह्मणो कप्पमुपेति सङ्खा, ",
"snp4.13:17.2":	"न दिट्ठिसारी नपि ञाणबन्धु; ",
"snp4.13:17.3":	"ञत्वा च सो सम्मुतियो पुथुज्जा, ",
"snp4.13:17.4":	"उपेक्खती उग्गहणन्ति मञ्ञे। ",
"snp4.13:18.1":	"विस्सज्ज गन्थानि मुनीध लोके, ",
"snp4.13:18.2":	"विवादजातेसु न वग्गसारी; ",
"snp4.13:18.3":	"सन्तो असन्तेसु उपेक्खको सो, ",
"snp4.13:18.4":	"अनुग्गहो उग्गहणन्ति मञ्ञे। ",
"snp4.13:19.1":	"पुब्बासवे हित्वा नवे अकुब्बं, ",
"snp4.13:19.2":	"न छन्दगू नोपि निविस्सवादी; ",
"snp4.13:19.3":	"स विप्पमुत्तो दिट्ठिगतेहि धीरो, ",
"snp4.13:19.4":	"न लिप्पति लोके अनत्तगरही। ",
"snp4.13:20.1":	"स सब्बधम्मेसु विसेनिभूतो, ",
"snp4.13:20.2":	"यं किञ्चि दिट्ठं व सुतं मुतं वा; ",
"snp4.13:20.3":	"स पन्नभारो मुनि विप्पमुत्तो, ",
"snp4.13:20.4":	"न कप्पियो नूपरतो न पत्थियो”ति। ",
"snp4.13:20.5":	"महाब्यूहसुत्तं तेरसमं। "
}	
