{	
"ja526:0.1":	"जातक ",
"ja526:0.2":	"पण्णासनिपात ",
"ja526:0.3":	"निळिनिकावग्ग ",
"ja526:0.4":	"१ निळिनिकाजातक ",
"ja526:1.1":	"“उद्दय्हते जनपदो, ",
"ja526:1.2":	"रट्ठञ्चापि विनस्सति; ",
"ja526:1.3":	"एहि निळिनिके गच्छ, ",
"ja526:1.4":	"तं मे ब्राह्मणमानय”। ",
"ja526:2.1":	"“नाहं दुक्खक्खमा राज, ",
"ja526:2.2":	"नाहं अद्धानकोविदा; ",
"ja526:2.3":	"कथं अहं गमिस्सामि, ",
"ja526:2.4":	"वनं कुञ्जरसेवितं”। ",
"ja526:3.1":	"“फीतं जनपदं गन्त्वा, ",
"ja526:3.2":	"हत्थिना च रथेन च; ",
"ja526:3.3":	"दारुसङ्घाटयानेन, ",
"ja526:3.4":	"एवं गच्छ निळिनिके। ",
"ja526:4.1":	"हत्थिअस्सरथे पत्ती, ",
"ja526:4.2":	"गच्छेवादाय खत्तिये; ",
"ja526:4.3":	"तवेव वण्णरूपेन, ",
"ja526:4.4":	"वसं तमानयिस्ससि”। ",
"ja526:5.1":	"“कदलीधजपञ्ञाणो, ",
"ja526:5.2":	"आभुजीपरिवारितो; ",
"ja526:5.3":	"एसो पदिस्सति रम्मो, ",
"ja526:5.4":	"इसिसिङ्गस्स अस्समो। ",
"ja526:6.1":	"एसो अग्गिस्स सङ्खातो, ",
"ja526:6.2":	"एसो धूमो पदिस्सति; ",
"ja526:6.3":	"मञ्ञे नो अग्गिं हापेति, ",
"ja526:6.4":	"इसिसिङ्गो महिद्धिको”। ",
"ja526:7.1":	"“तञ्च दिस्वान आयन्तिं, ",
"ja526:7.2":	"आमुत्तमणिकुण्डलं; ",
"ja526:7.3":	"इसिसिङ्गो पाविसि भीतो, ",
"ja526:7.4":	"अस्समं पण्णछादनं। ",
"ja526:8.1":	"अस्समस्स च सा द्वारे, ",
"ja526:8.2":	"गेण्डुकेनस्स कीळति; ",
"ja526:8.3":	"विदंसयन्ती अङ्गानि, ",
"ja526:8.4":	"गुय्हं पकासितानि च। ",
"ja526:9.1":	"तञ्च दिस्वान कीळन्तिं, ",
"ja526:9.2":	"पण्णसालगतो जटी; ",
"ja526:9.3":	"अस्समा निक्खमित्वान, ",
"ja526:9.4":	"इदं वचनमब्रवि। ",
"ja526:10.1":	"अम्भो को नाम सो रुक्खो, ",
"ja526:10.2":	"यस्स तेवङ्गतं फलं; ",
"ja526:10.3":	"दूरेपि खित्तं पच्चेति, ",
"ja526:10.4":	"न तं ओहाय गच्छति”। ",
"ja526:11.1":	"“अस्समस्स मम ब्रह्मे, ",
"ja526:11.2":	"समीपे गन्धमादने; ",
"ja526:11.3":	"बहवो तादिसा रुक्खा, ",
"ja526:11.4":	"यस्स तेवङ्गतं फलं; ",
"ja526:11.5":	"दूरेपि खित्तं पच्चेति, ",
"ja526:11.6":	"न मं ओहाय गच्छति”। ",
"ja526:12.1":	"“एतू भवं अस्समिमं अदेतु, ",
"ja526:12.2":	"पज्जञ्च भक्खञ्च पटिच्छ दम्मि; ",
"ja526:12.3":	"इदमासनं अत्र भवं निसीदतु, ",
"ja526:12.4":	"इतो भवं मूलफलानि भुञ्जतु। ",
"ja526:13.1":	"किं ते इदं ऊरूनमन्तरस्मिं, ",
"ja526:13.2":	"सुपिच्छितं कण्हरिवप्पकासति; ",
"ja526:13.3":	"अक्खाहि मे पुच्छितो एतमत्थं, ",
"ja526:13.4":	"कोसे नु ते उत्तमङ्गं पविट्ठं”। ",
"ja526:14.1":	"“अहं वने मूलफलेसनं चरं, ",
"ja526:14.2":	"आसादयिं अच्छं सुघोररूपं; ",
"ja526:14.3":	"सो मं पतित्वा सहसाज्झपत्तो, ",
"ja526:14.4":	"पनुज्ज मं अब्बहि उत्तमङ्गं। ",
"ja526:15.1":	"स्वायं वणो खज्जति कण्डुवायति, ",
"ja526:15.2":	"सब्बञ्च कालं न लभामि सातं; ",
"ja526:15.3":	"पहो भवं कण्डुमिमं विनेतुं, ",
"ja526:15.4":	"कुरुतं भवं याचितो ब्राह्मणत्थं”। ",
"ja526:16.1":	"“गम्भीररूपो ते वणो सलोहितो, ",
"ja526:16.2":	"अपूतिको वणगन्धो महा च; ",
"ja526:16.3":	"करोमि ते किञ्चि कसाययोगं, ",
"ja526:16.4":	"यथा भवं परमसुखी भवेय्य”। ",
"ja526:17.1":	"“न मन्तयोगा न कसाययोगा, ",
"ja526:17.2":	"न ओसधा ब्रह्मचारि कमन्ति; ",
"ja526:17.3":	"यं ते मुदु तेन विनेहि कण्डुं, ",
"ja526:17.4":	"यथा अहं परमसुखी भवेय्यं”। ",
"ja526:18.1":	"“इतो नु भोतो कतमेन अस्समो, ",
"ja526:18.2":	"कच्चि भवं अभिरमसि अरञ्ञे; ",
"ja526:18.3":	"कच्चि नु ते मूलफलं पहूतं, ",
"ja526:18.4":	"कच्चि भवन्तं न विहिंसन्ति वाळा”। ",
"ja526:19.1":	"“इतो उजुं उत्तरायं दिसायं, ",
"ja526:19.2":	"खेमानदी हिमवता पभावी; ",
"ja526:19.3":	"तस्सा तीरे अस्समो मय्ह रम्मो, ",
"ja526:19.4":	"अहो भवं अस्समं मय्हं पस्से। ",
"ja526:20.1":	"अम्बा च साला तिलका च जम्बुयो, ",
"ja526:20.2":	"उद्दालका पाटलियो च फुल्ला; ",
"ja526:20.3":	"समन्ततो किम्पुरिसाभिगीतं, ",
"ja526:20.4":	"अहो भवं अस्समं मय्हं पस्से। ",
"ja526:21.1":	"ताला च मूला च फला च मेत्थ, ",
"ja526:21.2":	"वण्णेन गन्धेन उपेतरूपं; ",
"ja526:21.3":	"तं भूमिभागेहि उपेतरूपं, ",
"ja526:21.4":	"अहो भवं अस्समं मय्हं पस्से। ",
"ja526:22.1":	"फला च मूला च पहूतमेत्थ, ",
"ja526:22.2":	"वण्णेन गन्धेन रसेनुपेता; ",
"ja526:22.3":	"आयन्ति च लुद्दका तं पदेसं, ",
"ja526:22.4":	"मा मे ततो मूलफलं अहासुं”। ",
"ja526:23.1":	"“पिता ममं मूलफलेसनं गतो, ",
"ja526:23.2":	"इदानि आगच्छति सायकाले; ",
"ja526:23.3":	"उभोव गच्छामसे अस्समं तं, ",
"ja526:23.4":	"याव पिता मूलफलतो एतु”। ",
"ja526:24.1":	"“अञ्ञे बहू इसयो साधुरूपा, ",
"ja526:24.2":	"राजीसयो अनुमग्गे वसन्ति; ",
"ja526:24.3":	"तेयेव पुच्छेसि ममस्समं तं, ",
"ja526:24.4":	"ते तं नयिस्सन्ति ममं सकासे”। ",
"ja526:25.1":	"“न ते कट्ठानि भिन्नानि, ",
"ja526:25.2":	"न ते उदकमाभतं; ",
"ja526:25.3":	"अग्गीपि ते न हापितो, ",
"ja526:25.4":	"किं नु मन्दोव झायसि। ",
"ja526:26.1":	"भिन्नानि कट्ठानि हुतो च अग्गि, ",
"ja526:26.2":	"तपनीपि ते समिता ब्रह्मचारी; ",
"ja526:26.3":	"पीठञ्च मय्हं उदकञ्च होति, ",
"ja526:26.4":	"रमसि तुवं ब्रह्मभूतो पुरत्था। ",
"ja526:27.1":	"अभिन्नकट्ठोसि अनाभतोदको, ",
"ja526:27.2":	"अहापितग्गीसि असिद्धभोजनो; ",
"ja526:27.3":	"न मे तुवं आलपसी ममज्ज, ",
"ja526:27.4":	"नट्ठं नु किं चेतसिकञ्च दुक्खं”। ",
"ja526:28.1":	"“इधागमा जटिलो ब्रह्मचारी, ",
"ja526:28.2":	"सुदस्सनेय्यो सुतनू विनेति; ",
"ja526:28.3":	"नेवातिदीघो न पनातिरस्सो, ",
"ja526:28.4":	"सुकण्हकण्हच्छदनेहि भोतो। ",
"ja526:29.1":	"अमस्सुजातो अपुराणवण्णी, ",
"ja526:29.2":	"आधाररूपञ्च पनस्स कण्ठे; ",
"ja526:29.3":	"द्वे यमा गण्डा उरे सुजाता, ",
"ja526:29.4":	"सुवण्णतिन्दुकनिभा पभस्सरा। ",
"ja526:30.1":	"मुखञ्च तस्स भुसदस्सनेय्यं, ",
"ja526:30.2":	"कण्णेसु लम्बन्ति च कुञ्चितग्गा; ",
"ja526:30.3":	"ते जोतरे चरतो माणवस्स, ",
"ja526:30.4":	"सुत्तञ्च यं संयमनं जटानं। ",
"ja526:31.1":	"अञ्ञा च तस्स संयमानि चतस्सो, ",
"ja526:31.2":	"नीला पीता लोहितिका च सेता; ",
"ja526:31.3":	"ता पिंसरे चरतो माणवस्स, ",
"ja526:31.4":	"तिरिटिसङ्घारिव पावुसम्हि। ",
"ja526:32.1":	"न मिखलं मुञ्जमयं धारेति, ",
"ja526:32.2":	"न सन्थरे नो पन पब्बजस्स; ",
"ja526:32.3":	"ता जोतरे जघनन्तरे विलग्गा, ",
"ja526:32.4":	"सतेरता विज्जुरिवन्तलिक्खे। ",
"ja526:33.1":	"अखीलकानि च अवण्टकानि, ",
"ja526:33.2":	"हेट्ठा नभ्या कटिसमोहितानि; ",
"ja526:33.3":	"अघट्टिता निच्चकीळं करोन्ति, ",
"ja526:33.4":	"हं तात किंरुक्खफलानि तानि। ",
"ja526:34.1":	"जटा च तस्स भुसदस्सनेय्या, ",
"ja526:34.2":	"परोसतं वेल्लितग्गा सुगन्धा; ",
"ja526:34.3":	"द्वेधा सिरो साधु विभत्तरूपो, ",
"ja526:34.4":	"अहो नु खो मय्ह तथा जटास्सु। ",
"ja526:35.1":	"यदा च सो पकिरति ता जटायो, ",
"ja526:35.2":	"वण्णेन गन्धेन उपेतरूपा; ",
"ja526:35.3":	"नीलुप्पलं वातसमेरितंव, ",
"ja526:35.4":	"तथेव संवाति पनस्समो अयं। ",
"ja526:36.1":	"पङ्को च तस्स भुसदस्सनेय्यो, ",
"ja526:36.2":	"नेतादिसो यादिसो मय्हं काये; ",
"ja526:36.3":	"सो वायती एरितो मालुतेन, ",
"ja526:36.4":	"वनं यथा अग्गगिम्हे सुफुल्लं। ",
"ja526:37.1":	"निहन्ति सो रुक्खफलं पथब्या, ",
"ja526:37.2":	"सुचित्तरूपं रुचिरं दस्सनेय्यं; ",
"ja526:37.3":	"खित्तञ्च तस्स पुनरेति हत्थं, ",
"ja526:37.4":	"हं तात किंरुक्खफलं नु खो तं। ",
"ja526:38.1":	"दन्ता च तस्स भुसदस्सनेय्या, ",
"ja526:38.2":	"सुद्धा समा सङ्खवरूपपन्ना; ",
"ja526:38.3":	"मनो पसादेन्ति विवरियमाना, ",
"ja526:38.4":	"न हि नून सो साकमखादि तेहि। ",
"ja526:39.1":	"अकक्कसं अग्गळितं मुहुं मुदुं, ",
"ja526:39.2":	"उजुं अनुद्धतं अचपलमस्स भासितं; ",
"ja526:39.3":	"रुदं मनुञ्ञं करवीकसुस्सरं, ",
"ja526:39.4":	"हदयङ्गमं रञ्जयतेव मे मनो। ",
"ja526:40.1":	"बिन्दुस्सरो नातिविसट्ठवाक्यो, ",
"ja526:40.2":	"न नून सज्झायमतिप्पयुत्तो; ",
"ja526:40.3":	"इच्छामि भो तं पुनदेव दट्ठुं, ",
"ja526:40.4":	"मित्तो हि मे माणवोहु पुरत्था। ",
"ja526:41.1":	"सुसन्धि सब्बत्थ विमट्ठिमं वणं, ",
"ja526:41.2":	"पुथू सुजातं खरपत्तसन्नितं; ",
"ja526:41.3":	"तेनेव मं उत्तरियान माणवो, ",
"ja526:41.4":	"विवरितं ऊरुं जघनेन पिळयि। ",
"ja526:42.1":	"तपन्ति आभन्ति विरोचरे च, ",
"ja526:42.2":	"सतेरता विज्जुरिवन्तलिक्खे; ",
"ja526:42.3":	"बाहा मुदू अञ्जनलोमसादिसा, ",
"ja526:42.4":	"विचित्रवट्टङ्गुलिकास्स सोभरे। ",
"ja526:43.1":	"अकक्कसङ्गो न च दीघलोमो, ",
"ja526:43.2":	"नखास्स दीघा अपि लोहितग्गा; ",
"ja526:43.3":	"मुदूहि बाहाहि पलिस्सजन्तो, ",
"ja526:43.4":	"कल्याणरूपो रमयं उपट्ठहि। ",
"ja526:44.1":	"दुमस्स तूलूपनिभा पभस्सरा, ",
"ja526:44.2":	"सुवण्णकम्बुतलवट्टसुच्छवि; ",
"ja526:44.3":	"हत्था मुदू तेहि मं सम्फुसित्वा, ",
"ja526:44.4":	"इतो गतो तेन मं दहन्ति तात। ",
"ja526:45.1":	"न नून सो खारिविधं अहासि, ",
"ja526:45.2":	"न नून सो कट्ठानि सयं अभञ्जि; ",
"ja526:45.3":	"न नून सो हन्ति दुमे कुठारिया, ",
"ja526:45.4":	"न हिस्स हत्थेसु खिलानि अत्थि। ",
"ja526:46.1":	"अच्छो च खो तस्स वणं अकासि, ",
"ja526:46.2":	"सो मंब्रवि सुखितं मं करोहि; ",
"ja526:46.3":	"ताहं करिं तेन ममासि सोख्यं, ",
"ja526:46.4":	"सो चब्रवि ‘सुखितोस्मी’ति ब्रह्मे। ",
"ja526:47.1":	"अयञ्च ते मालुवपण्णसन्थता, ",
"ja526:47.2":	"विकिण्णरूपाव मया च तेन च; ",
"ja526:47.3":	"किलन्तरूपा उदके रमित्वा, ",
"ja526:47.4":	"पुनप्पुनं पण्णकुटिं वजाम। ",
"ja526:48.1":	"न मज्ज मन्ता पटिभन्ति तात, ",
"ja526:48.2":	"न अग्गिहुत्तं नपि यञ्ञतन्तं; ",
"ja526:48.3":	"न चापि ते मूलफलानि भुञ्जे, ",
"ja526:48.4":	"याव न पस्सामि तं ब्रह्मचारिं। ",
"ja526:49.1":	"अद्धा पजानासि तुवम्पि तात, ",
"ja526:49.2":	"यस्सं दिसं वसते ब्रह्मचारी; ",
"ja526:49.3":	"तं मं दिसं पापय तात खिप्पं, ",
"ja526:49.4":	"मा ते अहं अमरिमस्समम्हि। ",
"ja526:50.1":	"विचित्रफुल्लं हि वनं सुतं मया, ",
"ja526:50.2":	"दिजाभिघुट्ठं दिजसङ्घसेवितं; ",
"ja526:50.3":	"तं मं वनं पापय तात खिप्पं, ",
"ja526:50.4":	"पुरा ते पाणं विजहामि अस्समे”। ",
"ja526:51.1":	"“इमस्माहं जोतिरसे वनम्हि, ",
"ja526:51.2":	"गन्धब्बदेवच्छरसङ्घसेविते; ",
"ja526:51.3":	"इसीनमावासे सनन्तनम्हि, ",
"ja526:51.4":	"नेतादिसं अरतिं पापुणेथ। ",
"ja526:52.1":	"भवन्ति मित्तानि अथो न होन्ति, ",
"ja526:52.2":	"ञातीसु मित्तेसु करोन्ति पेमं; ",
"ja526:52.3":	"अयञ्च जम्मो किस्स वा निविट्ठो, ",
"ja526:52.4":	"यो नेव जानाति कुतोम्हि आगतो। ",
"ja526:53.1":	"संवासेन हि मित्तानि, ",
"ja526:53.2":	"सन्धीयन्ति पुनप्पुनं; ",
"ja526:53.3":	"स्वेव मित्तो असङ्गन्तु, ",
"ja526:53.4":	"असंवासेन जीरति। ",
"ja526:54.1":	"सचे तुवं दक्खसि ब्रह्मचारिं, ",
"ja526:54.2":	"सचे तुवं सल्लपे ब्रह्मचारिना; ",
"ja526:54.3":	"सम्पन्नसस्संव महोदकेन, ",
"ja526:54.4":	"तपोगुणं खिप्पमिमं पहिस्ससि। ",
"ja526:55.1":	"पुनपि चे दक्खसि ब्रह्मचारिं, ",
"ja526:55.2":	"पुनपि चे सल्लपे ब्रह्मचारिना; ",
"ja526:55.3":	"सम्पन्नसस्संव महोदकेन, ",
"ja526:55.4":	"उस्मागतं खिप्पमिमं पहिस्ससि। ",
"ja526:56.1":	"भूतानि हेतानि चरन्ति तात, ",
"ja526:56.2":	"विरूपरूपेन मनुस्सलोके; ",
"ja526:56.3":	"न तानि सेवेथ नरो सपञ्ञो, ",
"ja526:56.4":	"आसज्ज नं नस्सति ब्रह्मचारी”ति। ",
"ja526:57.1":	"निळिनिकाजातकं पठमं। "
}	
