{	
"ja369:0.1":	"जातक ",
"ja369:0.2":	"पञ्चकनिपात ",
"ja369:0.3":	"वण्णारोहवग्ग ",
"ja369:0.4":	"९। मित्तविन्दकजातक ",
"ja369:1.1":	"“क्याहं देवानमकरं, ",
"ja369:1.2":	"किं पापं पकतं मया; ",
"ja369:1.3":	"यं मे सिरस्मिं ओहच्च, ",
"ja369:1.4":	"चक्कं भमति मत्थके”। ",
"ja369:2.1":	"“अतिक्कम्म रमणकं, ",
"ja369:2.2":	"सदामत्तञ्च दूभकं; ",
"ja369:2.3":	"ब्रह्मत्तरञ्च पासादं, ",
"ja369:2.4":	"केनत्थेन इधागतो”। ",
"ja369:3.1":	"“इतो बहुतरा भोगा, ",
"ja369:3.2":	"अत्र मञ्ञे भविस्सरे; ",
"ja369:3.3":	"इति एताय सञ्ञाय, ",
"ja369:3.4":	"पस्स मं ब्यसनं गतं”। ",
"ja369:4.1":	"“चतुब्भि अट्ठज्झगमा, ",
"ja369:4.2":	"अट्ठाहिपि च सोळस; ",
"ja369:4.3":	"सोळसाहि च बात्तिंस, ",
"ja369:4.4":	"अत्रिच्छं चक्कमासदो; ",
"ja369:4.5":	"इच्छाहतस्स पोसस्स, ",
"ja369:4.6":	"चक्कं भमति मत्थके। ",
"ja369:5.1":	"उपरिविसाला दुप्पूरा, ",
"ja369:5.2":	"इच्छा विसटगामिनी; ",
"ja369:5.3":	"ये च तं अनुगिज्झन्ति, ",
"ja369:5.4":	"ते होन्ति चक्कधारिनो”ति। ",
"ja369:6.1":	"मित्तविन्दकजातकं नवमं। "
}	
