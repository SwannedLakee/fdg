{	
"ja432:0.1":	"जातक ",
"ja432:0.2":	"नवकनिपात ",
"ja432:0.3":	"गिज्झवग्ग ",
"ja432:0.4":	"६। पदकुसलमाणवजातक ",
"ja432:1.1":	"“बहुस्सुतं चित्तकथिं, ",
"ja432:1.2":	"गङ्गा वहति पाटलिं; ",
"ja432:1.3":	"वुय्हमानक भद्दन्ते, ",
"ja432:1.4":	"एकं मे देहि गाथकं”। ",
"ja432:2.1":	"“येन सिञ्चन्ति दुक्खितं, ",
"ja432:2.2":	"येन सिञ्चन्ति आतुरं; ",
"ja432:2.3":	"तस्स मज्झे मरिस्सामि, ",
"ja432:2.4":	"जातं सरणतो भयं”। ",
"ja432:3.1":	"“यत्थ बीजानि रूहन्ति, ",
"ja432:3.2":	"सत्ता यत्थ पतिट्ठिता; ",
"ja432:3.3":	"सा मे सीसं निपीळेति, ",
"ja432:3.4":	"जातं सरणतो भयं”। ",
"ja432:4.1":	"“येन भत्तानि पच्चन्ति, ",
"ja432:4.2":	"सीतं येन विहञ्ञति; ",
"ja432:4.3":	"सो मं डहति गत्तानि, ",
"ja432:4.4":	"जातं सरणतो भयं”। ",
"ja432:5.1":	"“येन भुत्तेन यापेन्ति, ",
"ja432:5.2":	"पुथू ब्राह्मणखत्तिया; ",
"ja432:5.3":	"सो मं भुत्तो ब्यापादेति, ",
"ja432:5.4":	"जातं सरणतो भयं”। ",
"ja432:6.1":	"“गिम्हानं पच्छिमे मासे, ",
"ja432:6.2":	"वातमिच्छन्ति पण्डिता; ",
"ja432:6.3":	"सो मं भञ्जति गत्तानि, ",
"ja432:6.4":	"जातं सरणतो भयं”। ",
"ja432:7.1":	"“यं निस्सिता जगतिरुहं, ",
"ja432:7.2":	"स्वायं अग्गिं पमुञ्चति; ",
"ja432:7.3":	"दिसा भजथ वक्कङ्गा, ",
"ja432:7.4":	"जातं सरणतो भयं”। ",
"ja432:8.1":	"“यमानयिं सोमनस्सं, ",
"ja432:8.2":	"मालिनिं चन्दनुस्सदं; ",
"ja432:8.3":	"सा मं घरा निच्छुभति, ",
"ja432:8.4":	"जातं सरणतो भयं”। ",
"ja432:9.1":	"“येन जातेन नन्दिस्सं, ",
"ja432:9.2":	"यस्स च भवमिच्छिसं; ",
"ja432:9.3":	"सो मं घरा निच्छुभति, ",
"ja432:9.4":	"जातं सरणतो भयं”। ",
"ja432:10.1":	"“सुणन्तु मे जानपदा, ",
"ja432:10.2":	"नेगमा च समागता; ",
"ja432:10.3":	"यतोदकं तदादित्तं, ",
"ja432:10.4":	"यतो खेमं ततो भयं। ",
"ja432:11.1":	"राजा विलुम्पते रट्ठं, ",
"ja432:11.2":	"ब्राह्मणो च पुरोहितो; ",
"ja432:11.3":	"अत्तगुत्ता विहरथ, ",
"ja432:11.4":	"जातं सरणतो भयन्”ति। ",
"ja432:12.1":	"पदकुसलमाणवजातकं छट्ठं। "
}	
