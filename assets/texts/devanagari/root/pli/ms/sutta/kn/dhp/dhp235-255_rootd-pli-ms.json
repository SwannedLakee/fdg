{	
"dhp235:0.1":	"खुद्दकनिकाय ",
"dhp235:0.2":	"धम्मपद ",
"dhp235:0.3":	"मलवग्ग ",
"dhp235:0.4":	"गोघातकपुत्तवत्थु ",
"dhp235:1":	"पण्डुपलासोव दानिसि, ",
"dhp235:2":	"यमपुरिसापि च ते उपट्ठिता; ",
"dhp235:3":	"उय्योगमुखे च तिट्ठसि, ",
"dhp235:4":	"पाथेय्यम्पि च ते न विज्जति। ",
"dhp236:1":	"सो करोहि दीपमत्तनो, ",
"dhp236:2":	"खिप्पं वायम पण्डितो भव; ",
"dhp236:3":	"निद्धन्तमलो अनङ्गणो, ",
"dhp236:4":	"दिब्बं अरियभूमिं उपेहिसि। ",
"dhp237:1":	"उपनीतवयो च दानिसि, ",
"dhp237:2":	"सम्पयातोसि यमस्स सन्तिकं; ",
"dhp237:3":	"वासो ते नत्थि अन्तरा, ",
"dhp237:4":	"पाथेय्यम्पि च ते न विज्जति। ",
"dhp238:1":	"सो करोहि दीपमत्तनो, ",
"dhp238:2":	"खिप्पं वायम पण्डितो भव; ",
"dhp238:3":	"निद्धन्तमलो अनङ्गणो, ",
"dhp238:4":	"न पुनं जातिजरं उपेहिसि। ",
"dhp239:0":	"अञ्ञतरब्राह्मणवत्थु ",
"dhp239:1":	"अनुपुब्बेन मेधावी, ",
"dhp239:2":	"थोकं थोकं खणे खणे; ",
"dhp239:3":	"कम्मारो रजतस्सेव, ",
"dhp239:4":	"निद्धमे मलमत्तनो। ",
"dhp240:0":	"तिस्सत्थेरवत्थु ",
"dhp240:1":	"अयसाव मलं समुट्ठितं, ",
"dhp240:2":	"ततुट्ठाय तमेव खादति; ",
"dhp240:3":	"एवं अतिधोनचारिनं, ",
"dhp240:4":	"सानि कम्मानि नयन्ति दुग्गतिं। ",
"dhp241:0":	"लाळुदायीवत्थु ",
"dhp241:1":	"असज्झायमला मन्ता, ",
"dhp241:2":	"अनुट्ठानमला घरा; ",
"dhp241:3":	"मलं वण्णस्स कोसज्जं, ",
"dhp241:4":	"पमादो रक्खतो मलं। ",
"dhp242:0":	"अञ्ञतरकुलपुत्तवत्थु ",
"dhp242:1":	"मलित्थिया दुच्चरितं, ",
"dhp242:2":	"मच्छेरं ददतो मलं; ",
"dhp242:3":	"मला वे पापका धम्मा, ",
"dhp242:4":	"अस्मिं लोके परम्हि च। ",
"dhp243:1":	"ततो मला मलतरं, ",
"dhp243:2":	"अविज्जा परमं मलं; ",
"dhp243:3":	"एतं मलं पहन्त्वान, ",
"dhp243:4":	"निम्मला होथ भिक्खवो। ",
"dhp244:0":	"चूळसारिभिक्खुवत्थु ",
"dhp244:1":	"सुजीवं अहिरिकेन, ",
"dhp244:2":	"काकसूरेन धंसिना; ",
"dhp244:3":	"पक्खन्दिना पगब्भेन, ",
"dhp244:4":	"सङ्किलिट्ठेन जीवितं। ",
"dhp245:1":	"हिरीमता च दुज्जीवं, ",
"dhp245:2":	"निच्चं सुचिगवेसिना; ",
"dhp245:3":	"अलीनेनाप्पगब्भेन, ",
"dhp245:4":	"सुद्धाजीवेन पस्सता। ",
"dhp246:0":	"पञ्चौपासकवत्थु ",
"dhp246:1":	"यो पाणमतिपातेति, ",
"dhp246:2":	"मुसावादञ्च भासति; ",
"dhp246:3":	"लोके अदिन्नमादियति, ",
"dhp246:4":	"परदारञ्च गच्छति। ",
"dhp247:1":	"सुरामेरयपानञ्च, ",
"dhp247:2":	"यो नरो अनुयुञ्जति; ",
"dhp247:3":	"इधेव मेसो लोकस्मिं, ",
"dhp247:4":	"मूलं खणति अत्तनो। ",
"dhp248:1":	"एवं भो पुरिस जानाहि, ",
"dhp248:2":	"पापधम्मा असञ्ञता; ",
"dhp248:3":	"मा तं लोभो अधम्मो च, ",
"dhp248:4":	"चिरं दुक्खाय रन्धयुं। ",
"dhp249:0":	"तिस्सदहरवत्थु ",
"dhp249:1":	"ददाति वे यथासद्धं, ",
"dhp249:2":	"यथापसादनं जनो; ",
"dhp249:3":	"तत्थ यो च मङ्कु भवति, ",
"dhp249:4":	"परेसं पानभोजने; ",
"dhp249:5":	"न सो दिवा वा रत्तिं वा, ",
"dhp249:6":	"समाधिमधिगच्छति। ",
"dhp250:1":	"यस्स चेतं समुच्छिन्नं, ",
"dhp250:2":	"मूलघच्चं समूहतं; ",
"dhp250:3":	"स वे दिवा वा रत्तिं वा, ",
"dhp250:4":	"समाधिमधिगच्छति। ",
"dhp251:0":	"पञ्चौपासकवत्थु ",
"dhp251:1":	"नत्थि रागसमो अग्गि, ",
"dhp251:2":	"नत्थि दोससमो गहो; ",
"dhp251:3":	"नत्थि मोहसमं जालं, ",
"dhp251:4":	"नत्थि तण्हासमा नदी। ",
"dhp252:0":	"मेण्डकसेट्ठिवत्थु ",
"dhp252:1":	"सुदस्सं वज्जमञ्ञेसं, ",
"dhp252:2":	"अत्तनो पन दुद्दसं; ",
"dhp252:3":	"परेसं हि सो वज्जानि, ",
"dhp252:4":	"ओपुनाति यथा भुसं; ",
"dhp252:5":	"अत्तनो पन छादेति, ",
"dhp252:6":	"कलिंव कितवा सठो। ",
"dhp253:0":	"उज्झानसञ्ञित्थेरवत्थु ",
"dhp253:1":	"परवज्जानुपस्सिस्स, ",
"dhp253:2":	"निच्चं उज्झानसञ्ञिनो; ",
"dhp253:3":	"आसवा तस्स वड्ढन्ति, ",
"dhp253:4":	"आरा सो आसवक्खया। ",
"dhp254:0":	"सुभद्दपरिब्बाजकवत्थु ",
"dhp254:1":	"आकासेव पदं नत्थि, ",
"dhp254:2":	"समणो नत्थि बाहिरे; ",
"dhp254:3":	"पपञ्चाभिरता पजा, ",
"dhp254:4":	"निप्पपञ्चा तथागता। ",
"dhp255:1":	"आकासेव पदं नत्थि, ",
"dhp255:2":	"समणो नत्थि बाहिरे; ",
"dhp255:3":	"सङ्खारा सस्सता नत्थि, ",
"dhp255:4":	"नत्थि बुद्धानमिञ्जितं। ",
"dhp255:5":	"मलवग्गो अट्ठारसमो। "
}	
