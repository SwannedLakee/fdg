{	
"ja536:0.1":	"जातक ",
"ja536:0.2":	"असीतिनिपात ",
"ja536:0.3":	"चूळहंसवग्ग ",
"ja536:0.4":	"४। कुणालजातक ",
"ja536:1.1":	"एवमक्खायति, एवमनुसूयति। ",
"ja536:1.2":	"सब्बोसधधरणिधरे नेकपुप्फमाल्यवितते गजगवजमहिंसरुरुचमरपसदखग्गगोकण्णसीहब्यग्घदीपिअच्छकोकतरच्छौद्दारकदलिमिगबिळारससकण्णिकानुचरिते आकिण्णनेलमण्डलमहावराहनागकुलकरेणुसङ्घाधिवुट्ठे इस्समिगसाखमिगसरभमिगएणीमिगवातमिगपसदमिगपुरिसालुकिम्पुरिसयक्खरक्खसनिसेविते अमज्जवमञ्जरीधरपहट्ठपुप्फफुसितग्गानेकपादपगणवितते कुररचकोरवारणमयूरपरभतजीवञ्जीवकचेलावकाभिङ्कारकरवीकमत्तविहङ्गगणसततसम्पघुट्ठे अञ्जनमनोसिलाहरितालहिङ्गुलकहेमरजतकनकानेकधातुसतविनद्धपटिमण्डितप्पदेसे एवरूपे खलु, भो, रम्मे वनसण्डे कुणालो नाम सकुणो पटिवसति अतिविय चित्तो अतिविय चित्तपत्तच्छदनो। ",
"ja536:2.1":	"तस्सेव खलु, भो, कुणालस्स सकुणस्स अड्ढुड्ढानि इत्थिसहस्सानि परिचारिका दिजकञ्ञायो, अथ खलु, भो, द्वे दिजकञ्ञायो कट्ठं मुखेन डंसित्वा तं कुणालं सकुणं मज्झे निसीदापेत्वा उड्डेन्ति—",
"ja536:2.2":	"“मा नं कुणालं सकुणं अद्धानपरियायपथे किलमथो उब्बाहेत्था”ति। ",
"ja536:3.1":	"पञ्चसता दिजकञ्ञायो हेट्ठतो हेट्ठतो उड्डेन्ति—",
"ja536:3.2":	"“सचायं कुणालो सकुणो आसना परिपतिस्सति, मयं तं पक्खेहि पटिग्गहेस्सामा”ति। ",
"ja536:4.1":	"पञ्चसता दिजकञ्ञायो उपरूपरि उड्डेन्ति—",
"ja536:4.2":	"“मा नं कुणालं सकुणं आतपो परितापेसी”ति। ",
"ja536:5.1":	"पञ्चसता पञ्चसता दिजकञ्ञायो उभतोपस्सेन उड्डेन्ति—",
"ja536:5.2":	"“मा नं कुणालं सकुणं सीतं वा उण्हं वा तिणं वा रजो वा वातो वा उस्सावो वा उपप्फुसी”ति। ",
"ja536:6.1":	"पञ्चसता दिजकञ्ञायो पुरतो पुरतो उड्डेन्ति—",
"ja536:6.2":	"“मा नं कुणालं सकुणं गोपालका वा पसुपालका वा तिणहारका वा कट्ठहारका वा वनकम्मिका वा कट्ठेन वा कठलेन वा पाणिना वा (…) लेड्डुना वा दण्डेन वा सत्थेन वा सक्खराहि वा पहारं अदंसु। ",
"ja536:6.3":	"मायं कुणालो सकुणो गच्छेहि वा लताहि वा रुक्खेहि वा साखाहि वा थम्भेहि वा पासाणेहि वा बलवन्तेहि वा पक्खीहि सङ्गमेसी”ति। ",
"ja536:7.1":	"पञ्चसता दिजकञ्ञायो पच्छतो पच्छतो उड्डेन्ति सण्हाहि सखिलाहि मञ्जूहि मधुराहि वाचाहि समुदाचरन्तियो—",
"ja536:7.2":	"“मायं कुणालो सकुणो आसने परियुक्कण्ठी”ति। ",
"ja536:8.1":	"पञ्चसता दिजकञ्ञायो दिसोदिसं उड्डेन्ति अनेकरुक्खविविधविकतिफलमाहरन्तियो—",
"ja536:8.2":	"“मायं कुणालो सकुणो खुदाय परिकिलमित्था”ति। ",
"ja536:9.1":	"अथ खलु, भो, ता दिजकञ्ञायो तं कुणालं सकुणं आरामेनेव आरामं उय्यानेनेव उय्यानं नदीतित्थेनेव नदीतित्थं पब्बतसिखरेनेव पब्बतसिखरं अम्बवनेनेव अम्बवनं जम्बुवनेनेव जम्बुवनं लबुजवनेनेव लबुजवनं नाळिकेरसञ्चारियेनेव नाळिकेरसञ्चारियं खिप्पमेव अभिसम्भोन्ति रतित्थाय। ",
"ja536:10.1":	"अथ खलु, भो, कुणालो सकुणो ताहि दिजकञ्ञाहि दिवसं परिब्यूळ्हो एवं अपसादेति—",
"ja536:10.2":	"“नस्सथ तुम्हे वसलियो, विनस्सथ तुम्हे वसलियो, चोरियो धुत्तियो असतियो लहुचित्तायो कतस्स अप्पटिकारिकायो अनिलो विय येनकामङ्गमायो”ति। ",
"ja536:11.1":	"तस्सेव खलु, भो, हिमवतो पब्बतराजस्स पुरत्थिमदिसाभागे सुसुखुमसुनिपुणगिरिप्पभव—",
"ja536:11.2":	"हरितुपयन्तियो। ",
"ja536:12.1":	"उप्पल पदुम कुमुद नलिन सतपत्त सोगन्धिक मन्दालक सम्पतिविरूळ्हसुचिगन्धमनुञ्ञमावकप्पदेसे। ",
"ja536:13.1":	"कुरवकमुचलिन्दकेतकवेदिसवञ्जुलपुन्नागबकुलतिलकपियकहसनसालसळलचम्पकअसोकनागरुक्खतिरीटिभुजपत्तलोद्दचन्दनोघवने काळागरुपद्मकपियङ्गुदेवदारुकचोचगहने ककुधकुटजअङ्कोलकच्चिकारकणिकारकण्णिकारकनवेरकोरण्डककोविळारकिंसुकयोधिकवनमल्लिकमनङ्गणमनवज्जभण्डिसुरुचिरभगिनिमालामल्यधरे जातिसुमनमधुगन्धिकधनुतक्कारितालीसतगरमुसीरकोट्ठकच्छवितते अतिमुत्तकसङ्कुसुमितलताविततपटिमण्डितप्पदेसे हंसपिलवकादम्बकारण्डवाभिनदिते विज्जाधरसिद्धसमणतापसगणाधिवुट्ठे वरदेवयक्खरक्खसदानवगन्धब्बकिन्नरमहोरगानुचिण्णप्पदेसे एवरूपे खलु, भो, रम्मे वनसण्डे पुण्णमुखो नाम फुस्सकोकिलो पटिवसति अतिविय मधुरगिरो विलासितनयनो मत्तक्खो। ",
"ja536:14.1":	"तस्सेव खलु, भो, पुण्णमुखस्स फुस्सकोकिलस्स अड्ढुड्ढानि इत्थिसतानि परिचारिका दिजकञ्ञायो। ",
"ja536:14.2":	"अथ खलु, भो, द्वे दिजकञ्ञायो कट्ठं मुखेन डंसित्वा तं पुण्णमुखं फुस्सकोकिलं मज्झे निसीदापेत्वा उड्डेन्ति—",
"ja536:14.3":	"“मा नं पुण्णमुखं फुस्सकोकिलं अद्धानपरियायपथे किलमथो उब्बाहेत्था”ति। ",
"ja536:15.1":	"पञ्ञास दिजकञ्ञायो हेट्ठतो हेट्ठतो उड्डेन्ति—",
"ja536:15.2":	"“सचायं पुण्णमुखो फुस्सकोकिलो आसना परिपतिस्सति, मयं तं पक्खेहि पटिग्गहेस्सामा”ति। ",
"ja536:16.1":	"पञ्ञास दिजकञ्ञायो उपरूपरि उड्डेन्ति—",
"ja536:16.2":	"“मा नं पुण्णमुखं फुस्सकोकिलं आतपो परितापेसी”ति। ",
"ja536:17.1":	"पञ्ञास पञ्ञास दिजकञ्ञायो उभतोपस्सेन उड्डेन्ति—",
"ja536:17.2":	"“मा नं पुण्णमुखं फुस्सकोकिलं सीतं वा उण्हं वा तिणं वा रजो वा वातो वा उस्सावो वा उपप्फुसी”ति। ",
"ja536:18.1":	"पञ्ञास दिजकञ्ञायो पुरतो पुरतो उड्डेन्ति—",
"ja536:18.2":	"“मा नं पुण्णमुखं फुस्सकोकिलं गोपालका वा पसुपालका वा तिणहारका वा कट्ठहारका वा वनकम्मिका वा कट्ठेन वा कठलेन वा पाणिना वा लेड्डुना वा दण्डेन वा सत्थेन वा सक्खराहि वा पहारं अदंसु। ",
"ja536:18.3":	"मायं पुण्णमुखो फुस्सकोकिलो गच्छेहि वा लताहि वा रुक्खेहि वा साखाहि वा थम्भेहि वा पासाणेहि वा बलवन्तेहि वा पक्खीहि सङ्गमेसी”ति। ",
"ja536:19.1":	"पञ्ञास दिजकञ्ञायो पच्छतो पच्छतो उड्डेन्ति सण्हाहि सखिलाहि मञ्जूहि मधुराहि वाचाहि समुदाचरन्तियो—",
"ja536:19.2":	"“मायं पुण्णमुखो फुस्सकोकिलो आसने परियुक्कण्ठी”ति। ",
"ja536:20.1":	"पञ्ञास दिजकञ्ञायो दिसोदिसं उड्डेन्ति अनेकरुक्खविविधविकतिफलमाहरन्तियो—",
"ja536:20.2":	"“मायं पुण्णमुखो फुस्सकोकिलो खुदाय परिकिलमित्था”ति। ",
"ja536:21.1":	"अथ खलु, भो, ता दिजकञ्ञायो तं पुण्णमुखं फुस्सकोकिलं आरामेनेव आरामं उय्यानेनेव उय्यानं नदीतित्थेनेव नदीतित्थं पब्बतसिखरेनेव पब्बतसिखरं अम्बवनेनेव अम्बवनं जम्बुवनेनेव जम्बुवनं लबुजवनेनेव लबुजवनं नाळिकेरसञ्चारियेनेव नाळिकेरसञ्चारियं खिप्पमेव अभिसम्भोन्ति रतित्थाय। ",
"ja536:22.1":	"अथ खलु, भो, पुण्णमुखो फुस्सकोकिलो ताहि दिजकञ्ञाहि दिवसं परिब्यूळ्हो एवं पसंसति—",
"ja536:22.2":	"“साधु साधु, भगिनियो, एतं खो, भगिनियो, तुम्हाकं पतिरूपं कुलधीतानं, यं तुम्हे भत्तारं परिचरेय्याथा”ति। ",
"ja536:23.1":	"अथ खलु, भो, पुण्णमुखो फुस्सकोकिलो येन कुणालो सकुणो तेनुपसङ्कमि। ",
"ja536:23.2":	"अद्दसंसु खो कुणालस्स सकुणस्स परिचारिका दिजकञ्ञायो तं पुण्णमुखं फुस्सकोकिलं दूरतोव आगच्छन्तं; ",
"ja536:23.3":	"दिस्वान येन पुण्णमुखो फुस्सकोकिलो तेनुपसङ्कमिंसु; उपसङ्कमित्वा तं पुण्णमुखं फुस्सकोकिलं एतदवोचुं—",
"ja536:23.4":	"“अयं, सम्म पुण्णमुख, कुणालो सकुणो अतिविय फरुसो अतिविय फरुसवाचो, अप्पेवनाम तवम्पि आगम्म पियवाचं लभेय्यामा”ति। ",
"ja536:23.5":	"“अप्पेवनाम, भगिनियो”ति वत्वा येन कुणालो सकुणो तेनुपसङ्कमि; उपसङ्कमित्वा कुणालेन सकुणेन सद्धिं पटिसम्मोदित्वा एकमन्तं निसीदि। ",
"ja536:23.6":	"एकमन्तं निसिन्नो खो पुण्णमुखो फुस्सकोकिलो तं कुणालं सकुणं एतदवोच—",
"ja536:23.7":	"“किस्स त्वं, सम्म कुणाल, इत्थीनं सुजातानं कुलधीतानं सम्मापटिपन्नानं मिच्छापटिपन्नोसि? ",
"ja536:23.8":	"अमनापभाणीनम्पि किर, सम्म कुणाल, इत्थीनं मनापभाणिना भवितब्बं, किमङ्ग पन मनापभाणीनन्”ति। ",
"ja536:24.1":	"एवं वुत्ते, कुणालो सकुणो तं पुण्णमुखं फुस्सकोकिलं एवं अपसादेसि—",
"ja536:24.2":	"“नस्स त्वं, सम्म जम्म वसल, विनस्स त्वं, सम्म जम्म वसल, को नु तया वियत्तो जायाजिनेना”ति। ",
"ja536:24.3":	"एवं अपसादितो च पन पुण्णमुखो फुस्सकोकिलो ततोयेव पटिनिवत्ति। ",
"ja536:25.1":	"अथ खलु, भो, पुण्णमुखस्स फुस्सकोकिलस्स अपरेन समयेन नचिरस्सेव खरो आबाधो उप्पज्जि लोहितपक्खन्दिका बाळ्हा वेदना वत्तन्ति मारणन्तिका। ",
"ja536:25.2":	"अथ खलु, भो, पुण्णमुखस्स फुस्सकोकिलस्स परिचारिकानं दिजकञ्ञानं एतदहोसि—",
"ja536:25.3":	"“आबाधिको खो अयं पुण्णमुखो फुस्सकोकिलो, अप्पेवनाम इमम्हा आबाधा वुट्ठहेय्या”ति एकं अदुतियं ओहाय येन कुणालो सकुणो तेनुपसङ्कमिंसु। ",
"ja536:25.4":	"अद्दसा खो कुणालो सकुणो ता दिजकञ्ञायो दूरतोव आगच्छन्तियो, दिस्वान ता दिजकञ्ञायो एतदवोच—",
"ja536:25.5":	"“कहं पन तुम्हं वसलियो भत्ता”ति? ",
"ja536:25.6":	"“आबाधिको खो, सम्म कुणाल, पुण्णमुखो फुस्सकोकिलो अप्पेवनाम तम्हा आबाधा वुट्ठहेय्या”ति। ",
"ja536:25.7":	"एवं वुत्ते, कुणालो सकुणो ता दिजकञ्ञायो एवं अपसादेसि—",
"ja536:25.8":	"“नस्सथ तुम्हे वसलियो, विनस्सथ तुम्हे वसलियो, चोरियो धुत्तियो असतियो लहुचित्तायो कतस्स अप्पटिकारिकायो अनिलो विय येनकामङ्गमायो”ति; ",
"ja536:25.9":	"वत्वा येन पुण्णमुखो फुस्सकोकिलो तेनुपसङ्कमि; उपसङ्कमित्वा तं पुण्णमुखं फुस्सकोकिलं एतदवोच—",
"ja536:25.10":	"“हं, सम्म, पुण्णमुखा”ति। ",
"ja536:25.11":	"“हं, सम्म, कुणाला”ति। ",
"ja536:26.1":	"अथ खलु, भो कुणालो सकुणो तं पुण्णमुखं फुस्सकोकिलं पक्खेहि च मुखतुण्डकेन च परिग्गहेत्वा वुट्ठापेत्वा नानाभेसज्जानि पायापेसि। ",
"ja536:26.2":	"अथ खलु, भो, पुण्णमुखस्स फुस्सकोकिलस्स सो आबाधो पटिप्पस्सम्भीति। ",
"ja536:26.3":	"अथ खलु, भो, कुणालो सकुणो तं पुण्णमुखं फुस्सकोकिलं गिलानवुट्ठितं अचिरवुट्ठितं गेलञ्ञा एतदवोच—",
"ja536:27.1":	"“दिट्ठा मया, सम्म पुण्णमुख, कण्हा द्वेपितिका पञ्चपतिकाय छट्ठे पुरिसे चित्तं पटिबन्धन्तिया, यदिदं कबन्धे पीठसप्पिम्ही”ति। ",
"ja536:27.2":	"भवति च पनुत्तरेत्थ वाक्यं—",
"ja536:28.1":	"“अथज्जुनो नकुलो भीमसेनो, ",
"ja536:28.2":	"युधिट्ठिलो सहदेवो च राजा; ",
"ja536:28.3":	"एते पती पञ्च मतिच्च नारी, ",
"ja536:28.4":	"अकासि खुज्जवामनकेन पापन्ति। ",
"ja536:29.1":	"दिट्ठा मया, सम्म पुण्णमुख, सच्चतपापी नाम समणी सुसानमज्झे वसन्ती चतुत्थभत्तं परिणामयमाना सुराधुत्तकेन पापमकासि। ",
"ja536:30.1":	"दिट्ठा मया, सम्म पुण्णमुख, काकवती नाम देवी समुद्दमज्झे वसन्ती भरिया वेनतेय्यस्स नटकुवेरेन पापमकासि। ",
"ja536:31.1":	"दिट्ठा मया, सम्म पुण्णमुख, कुरुङ्गदेवी नाम लोमसुद्दरी एळिककुमारं कामयमाना छळङ्गकुमारधनन्तेवासिना पापमकासि। ",
"ja536:32.1":	"एवञ्हेतं मया ञातं, ",
"ja536:32.2":	"ब्रह्मदत्तस्स मातरं; ",
"ja536:32.3":	"ओहाय कोसलराजं, ",
"ja536:32.4":	"पञ्चालचण्डेन पापमकासि। ",
"ja536:33.1":	"एता च अञ्ञा च अकंसु पापं, ",
"ja536:33.2":	"तस्माहमित्थीनं न विस्ससे नप्पसंसे; ",
"ja536:33.3":	"मही यथा जगति समानरत्ता, ",
"ja536:33.4":	"वसुन्धरा इतरीतरा पतिट्ठा; ",
"ja536:33.5":	"सब्बसहा अफन्दना अकुप्पा, ",
"ja536:33.6":	"तथित्थियो तायो न विस्ससे नरो। ",
"ja536:34.1":	"सीहो यथा लोहितमंसभोजनो, ",
"ja536:34.2":	"वाळमिगो पञ्चावुधो सुरुद्धो; ",
"ja536:34.3":	"पसय्हखादी परहिंसने रतो, ",
"ja536:34.4":	"तथित्थियो तायो न विस्ससे नरो। ",
"ja536:35.1":	"न खलु, सम्म पुण्णमुख, वेसियो नारियो गमनियो, न हेता बन्धकियो नाम, वधिकायो नाम एतायो, यदिदं वेसियो नारियो गमनियोति। ",
"ja536:36.1":	"चोरो विय वेणिकता, मदिराव दिद्धा वाणिजो विय वाचासन्थुतियो, इस्ससिङ्घमिव विपरिवत्तायो, उरगामिव दुजिव्हायो, सोब्भमिव पटिच्छन्ना, पातालमिव दुप्पूरा रक्खसी विय दुत्तोसा, यमोवेकन्तहारियो, सिखीरिव सब्बभक्खा, नदीरिव सब्बवाही, अनिलो विय येनकामंचरा, नेरु विय अविसेसकरा, विसरुक्खो विय निच्चफलितायोति। ",
"ja536:36.2":	"भवति च पनुत्तरेत्थ वाक्यं—",
"ja536:37.1":	"यथा चोरो यथा दिद्धो, ",
"ja536:37.2":	"वाणिजोव विकत्थनी; ",
"ja536:37.3":	"इस्ससिङ्घमिव परिवत्ता, ",
"ja536:37.4":	"दुजिव्हा उरगो विय। ",
"ja536:38.1":	"सोब्भमिव पटिच्छन्ना, ",
"ja536:38.2":	"पातालमिव दुप्पुरा; ",
"ja536:38.3":	"रक्खसी विय दुत्तोसा, ",
"ja536:38.4":	"यमोवेकन्तहारियो। ",
"ja536:39.1":	"यथा सिखी नदी वातो, ",
"ja536:39.2":	"नेरुनाव समागता; ",
"ja536:39.3":	"विसरुक्खो विय निच्चफला, ",
"ja536:39.4":	"नासयन्ति घरे भोगं; ",
"ja536:39.5":	"रतनन्तकरित्थियोति। ",
"ja536:40.1":	"चत्तारिमानि, सम्म पुण्णमुख, यानि वत्थूनि किच्चे जाते अनत्थचरानि भवन्ति; ",
"ja536:40.2":	"तानि परकुले न वासेतब्बानि—",
"ja536:40.3":	"गोणं धेनुं यानं भरिया। ",
"ja536:40.4":	"चत्तारि एतानि पण्डितो धनानि घरा न विप्पवासये। ",
"ja536:41.1":	"गोणं धेनुञ्च यानञ्च, ",
"ja536:41.2":	"भरियं ञातिकुले न वासये; ",
"ja536:41.3":	"भञ्जन्ति रथं अयानका, ",
"ja536:41.4":	"अतिवाहेन हनन्ति पुङ्गवं; ",
"ja536:41.5":	"दोहेन हनन्ति वच्छकं, ",
"ja536:41.6":	"भरिया ञातिकुले पदुस्सतीति। ",
"ja536:42.1":	"छ इमानि, सम्म पुण्णमुख, यानि वत्थूनि किच्चे जाते अनत्थचरानि भवन्ति—",
"ja536:43.1":	"अगुणं धनु ञातिकुले च भरिया, ",
"ja536:43.2":	"पारं नावा अक्खभग्गञ्च यानं; ",
"ja536:43.3":	"दूरे मित्तो पापसहायको च, ",
"ja536:43.4":	"किच्चे जाते अनत्थचरानि भवन्ति। ",
"ja536:44.1":	"अट्ठहि खलु, सम्म पुण्णमुख, ठानेहि इत्थी सामिकं अवजानाति। ",
"ja536:44.2":	"दलिद्दता, आतुरता, जिण्णता, सुरासोण्डता, मुद्धता, पमत्तता, सब्बकिच्चेसु अनुवत्तनता, सब्बधनअनुप्पदानेन—",
"ja536:44.3":	"इमेहि खलु, सम्म पुण्णमुख, अट्ठहि ठानेहि इत्थी सामिकं अवजानाति। ",
"ja536:44.4":	"भवति च पनुत्तरेत्थ वाक्यं—",
"ja536:45.1":	"दलिद्दं आतुरञ्चापि, ",
"ja536:45.2":	"जिण्णकं सुरसोण्डकं; ",
"ja536:45.3":	"पमत्तं मुद्धपत्तञ्च, ",
"ja536:45.4":	"सब्बकिच्चेसु हापनं; ",
"ja536:45.5":	"सब्बकामप्पदानेन, ",
"ja536:45.6":	"अवजानाति सामिकन्ति। ",
"ja536:46.1":	"नवहि खलु, सम्म पुण्णमुख, ठानेहि इत्थी पदोसमाहरति। ",
"ja536:46.2":	"आरामगमनसीला च होति, उय्यानगमनसीला च होति, नदीतित्थगमनसीला च होति, ञातिकुलगमनसीला च होति, परकुलगमनसीला च होति, आदासदुस्समण्डनानुयोगमनुयुत्तसीला च होति, मज्जपायिनी च होति, निल्लोकनसीला च होति, सद्वारठायिनी च होति—",
"ja536:46.3":	"इमेहि खलु, सम्म पुण्णमुख, नवहि ठानेहि इत्थी पदोसमाहरतीति। ",
"ja536:46.4":	"भवति च पनुत्तरेत्थ वाक्यं—",
"ja536:47.1":	"आरामसीला च उय्यानं, ",
"ja536:47.2":	"नदी ञाति परकुलं; ",
"ja536:47.3":	"आदासदुस्समण्डनमनुयुत्ता, ",
"ja536:47.4":	"या चित्थी मज्जपायिनी। ",
"ja536:48.1":	"या च निल्लोकनसीला, ",
"ja536:48.2":	"या च सद्वारठायिनी; ",
"ja536:48.3":	"नवहेतेहि ठानेहि, ",
"ja536:48.4":	"पदोसमाहरन्ति इत्थियोति। ",
"ja536:49.1":	"चत्तालीसाय खलु, सम्म पुण्णमुख, ठानेहि इत्थी पुरिसं अच्चाचरति। ",
"ja536:49.2":	"विजम्भति, विनमति, विलसति, विलज्जति, नखेन नखं घट्टेति, पादेन पादं अक्कमति, कट्ठेन पथविं विलिखति, दारकं उल्लङ्घति उल्लङ्घापेति, कीळति कीळापेति, चुम्बति चुम्बापेति, भुञ्जति भुञ्जापेति, ददाति, याचति, कतमनुकरोति, उच्चं भासति, नीचं भासति, अविच्चं भासति, विविच्चं भासति, नच्चेन गीतेन वादितेन रोदनेन विलसितेन विभूसितेन जग्घति, पेक्खति, कटिं चालेति, गुय्हभण्डकं सञ्चालेति, ऊरुं विवरति, ऊरुं पिदहति, थनं दस्सेति, कच्छं दस्सेति, नाभिं दस्सेति, अक्खिं निखनति, भमुकं उक्खिपति, ओट्ठं उपलिखति, जिव्हं निल्लालेति, दुस्सं मुञ्चति, दुस्सं पटिबन्धति, सिरसं मुञ्चति, सिरसं बन्धति—",
"ja536:49.3":	"इमेहि खलु, सम्म पुण्णमुख, चत्तालीसाय ठानेहि इत्थी पुरिसं अच्चाचरति। ",
"ja536:50.1":	"पञ्चवीसाय खलु, सम्म पुण्णमुख, ठानेहि इत्थी पदुट्ठा वेदितब्बा भवति। ",
"ja536:50.2":	"सामिकस्स पवासं वण्णेति, पवुट्ठं न सरति, आगतं नाभिनन्दति, अवण्णं तस्स भणति, वण्णं तस्स न भणति, अनत्थं तस्स चरति, अत्थं तस्स न चरति, अकिच्चं तस्स करोति, किच्चं तस्स न करोति, परिदहित्वा सयति, परम्मुखी निपज्जति, परिवत्तकजाता खो पन होति कुङ्कुमियजाता, दीघं अस्ससति, दुक्खं वेदयति, उच्चारपस्सावं अभिण्हं गच्छति, विलोममाचरति, परपुरिससद्दं सुत्वा कण्णसोतं विवरमोदहति, निहतभोगा खो पन होति, पटिविस्सकेहि सन्थवं करोति, निक्खन्तपादा खो पन होति, विसिखानुचारिनी अतिचारिनी खो पन होति, निच्चं सामिके अगारवा पदुट्ठमनसङ्कप्पा, अभिण्हं द्वारे तिट्ठति, कच्छानि अङ्गानि थनानि दस्सेति, दिसोदिसं गन्त्वा पेक्खति—",
"ja536:50.3":	"इमेहि खलु, सम्म पुण्णमुख, पञ्चवीसाय ठानेहि इत्थी पदुट्ठा वेदितब्बा भवति। ",
"ja536:50.4":	"भवति च पनुत्तरेत्थ वाक्यं—",
"ja536:51.1":	"पवासं तस्स वण्णेति, ",
"ja536:51.2":	"गतं तस्स न सोचति; ",
"ja536:51.3":	"दिस्वान पतिमागतं नाभिनन्दति, ",
"ja536:51.4":	"भत्तारवण्णं न कदाचि भासति; ",
"ja536:51.5":	"एते पदुट्ठाय भवन्ति लक्खणा। ",
"ja536:52.1":	"अनत्थं तस्स चरति असञ्ञता, ",
"ja536:52.2":	"अत्थञ्च हापेति अकिच्चकारिनी; ",
"ja536:52.3":	"परिदहित्वा सयति परम्मुखी, ",
"ja536:52.4":	"एते पदुट्ठाय भवन्ति लक्खणा। ",
"ja536:53.1":	"परिवत्तजाता च भवति कुङ्कुमी, ",
"ja536:53.2":	"दीघञ्च अस्ससति दुक्खवेदिनी; ",
"ja536:53.3":	"उच्चारपस्सावमभिण्हं गच्छति, ",
"ja536:53.4":	"एते पदुट्ठाय भवन्ति लक्खणा। ",
"ja536:54.1":	"विलोममाचरति अकिच्चकारिनी, ",
"ja536:54.2":	"सद्दं निसामेति परस्स भासतो; ",
"ja536:54.3":	"निहतभोगा च करोति सन्थवं, ",
"ja536:54.4":	"एते पदुट्ठाय भवन्ति लक्खणा। ",
"ja536:55.1":	"किच्छेन लद्धं कसिराभतं धनं, ",
"ja536:55.2":	"वित्तं विनासेति दुक्खेन सम्भतं; ",
"ja536:55.3":	"पटिविस्सकेहि च करोति सन्थवं, ",
"ja536:55.4":	"एते पदुट्ठाय भवन्ति लक्खणा। ",
"ja536:56.1":	"निक्खन्तपादा विसिखानुचारिनी, ",
"ja536:56.2":	"निच्चञ्च सामिम्हि पदुट्ठमानसा; ",
"ja536:56.3":	"अतिचारिनी होति अपेतगारवा, ",
"ja536:56.4":	"एते पदुट्ठाय भवन्ति लक्खणा। ",
"ja536:57.1":	"अभिक्खणं तिट्ठति द्वारमूले, ",
"ja536:57.2":	"थनानि कच्छानि च दस्सयन्ती; ",
"ja536:57.3":	"दिसोदिसं पेक्खति भन्तचित्ता, ",
"ja536:57.4":	"एते पदुट्ठाय भवन्ति लक्खणा। ",
"ja536:58.1":	"सब्बा नदी वङ्कगती, ",
"ja536:58.2":	"सब्बे कट्ठमया वना; ",
"ja536:58.3":	"सब्बित्थियो करे पापं, ",
"ja536:58.4":	"लभमाने निवातके। ",
"ja536:59.1":	"सचे लभेथ खणं वा रहो वा, ",
"ja536:59.2":	"निवातकं वापि लभेथ तादिसं; ",
"ja536:59.3":	"सब्बाव इत्थी कयिरुं नु पापं, ",
"ja536:59.4":	"अञ्ञं अलत्थ पीठसप्पिनापि सद्धिं। ",
"ja536:60.1":	"नरानमारामकरासु नारिसु, ",
"ja536:60.2":	"अनेकचित्तासु अनिग्गहासु च; ",
"ja536:60.3":	"सब्बत्थ नापीतिकरापि चे सिया, ",
"ja536:60.4":	"न विस्ससे तित्थसमा हि नारियोति। ",
"ja536:61.1":	"यं वे दिस्वा कण्डरीकिन्नरानं, ",
"ja536:61.2":	"सब्बित्थियो न रमन्ति अगारे; ",
"ja536:61.3":	"तं तादिसं मच्चं चजित्वा भरिया, ",
"ja536:61.4":	"अञ्ञं दिस्वा पुरिसं पीठसप्पिं। ",
"ja536:62.1":	"बकस्स च बावरिकस्स रञ्ञो, ",
"ja536:62.2":	"अच्चन्तकामानुगतस्स भरिया; ",
"ja536:62.3":	"अवाचरी पट्ठवसानुगस्स, ",
"ja536:62.4":	"कं वापि इत्थी नातिचरे तदञ्ञं। ",
"ja536:63.1":	"पिङ्गियानी सब्बलोकिस्सरस्स, ",
"ja536:63.2":	"रञ्ञो पिया ब्रह्मदत्तस्स भरिया; ",
"ja536:63.3":	"अवाचरी पट्ठवसानुगस्स, ",
"ja536:63.4":	"तं वापि सा नाज्झगा कामकामिनी। ",
"ja536:64.1":	"लुद्धानं लहुचित्तानं, ",
"ja536:64.2":	"अकतञ्ञून दुब्भिनं; ",
"ja536:64.3":	"नादेवसत्तो पुरिसो, ",
"ja536:64.4":	"थीनं सद्धातुमरहति। ",
"ja536:65.1":	"न ता पजानन्ति कतं न किच्चं, ",
"ja536:65.2":	"न मातरं पितरं भातरं वा; ",
"ja536:65.3":	"अनरिया समतिक्कन्तधम्मा, ",
"ja536:65.4":	"सस्सेव चित्तस्स वसं वजन्ति। ",
"ja536:66.1":	"चिरानुवुट्ठम्पि पियं मनापं, ",
"ja536:66.2":	"अनुकम्पकं पाणसमम्पि भत्तुं; ",
"ja536:66.3":	"आवासु किच्चेसु च नं जहन्ति, ",
"ja536:66.4":	"तस्माहमित्थीनं न विस्ससामि। ",
"ja536:67.1":	"थीनञ्हि चित्तं यथा वानरस्स, ",
"ja536:67.2":	"कन्नप्पकन्नं यथा रुक्खछाया; ",
"ja536:67.3":	"चलाचलं हदयमित्थियानं, ",
"ja536:67.4":	"चक्कस्स नेमि विय परिवत्तति। ",
"ja536:68.1":	"यदा ता पस्सन्ति समेक्खमाना, ",
"ja536:68.2":	"आदेय्यरूपं पुरिसस्स वित्तं; ",
"ja536:68.3":	"सण्हाहि वाचाहि नयन्ति मेनं, ",
"ja536:68.4":	"कम्बोजका जलजेनेव अस्सं। ",
"ja536:69.1":	"यदा न पस्सन्ति समेक्खमाना, ",
"ja536:69.2":	"आदेय्यरूपं पुरिसस्स वित्तं; ",
"ja536:69.3":	"समन्ततो नं परिवज्जयन्ति, ",
"ja536:69.4":	"तिण्णो नदीपारगतोव कुल्लं। ",
"ja536:70.1":	"सिलेसूपमा सिखिरिव सब्बभक्खा, ",
"ja536:70.2":	"तिक्खमाया नदीरिव सीघसोता; ",
"ja536:70.3":	"सेवन्ति हेता पियमप्पियञ्च, ",
"ja536:70.4":	"नावा यथा ओरकूलं परञ्च। ",
"ja536:71.1":	"न ता एकस्स न द्विन्नं, ",
"ja536:71.2":	"आपणोव पसारितो; ",
"ja536:71.3":	"यो ता मय्हन्ति मञ्ञेय्य, ",
"ja536:71.4":	"वातं जालेन बाधये। ",
"ja536:72.1":	"यथा नदी च पन्थो च, ",
"ja536:72.2":	"पानागारं सभा पपा; ",
"ja536:72.3":	"एवं लोकित्थियो नाम, ",
"ja536:72.4":	"वेला तासं न विज्जति। ",
"ja536:73.1":	"घतासनसमा एता, ",
"ja536:73.2":	"कण्हसप्पसिरूपमा; ",
"ja536:73.3":	"गावो बहितिणस्सेव, ",
"ja536:73.4":	"ओमसन्ति वरं वरं। ",
"ja536:74.1":	"घतासनं कुञ्जरं कण्हसप्पं, ",
"ja536:74.2":	"मुद्धाभिसित्तं पमदा च सब्बा; ",
"ja536:74.3":	"एते नरो निच्चयतो भजेथ, ",
"ja536:74.4":	"तेसं हवे दुब्बिदु सब्बभावो। ",
"ja536:75.1":	"नच्चन्तवण्णा न बहून कन्ता, ",
"ja536:75.2":	"न दक्खिणा पमदा सेवितब्बा; ",
"ja536:75.3":	"न परस्स भरिया न धनस्स हेतु, ",
"ja536:75.4":	"एतित्थियो पञ्च न सेवितब्बा”। ",
"ja536:76.1":	"अथ खलु, भो, आनन्दो गिज्झराजा कुणालस्स सकुणस्स आदिमज्झकथापरियोसानं विदित्वा तायं वेलायं इमा गाथायो अभासि—",
"ja536:77.1":	"“पुण्णम्पि चेमं पथविं धनेन, ",
"ja536:77.2":	"दज्जित्थिया पुरिसो सम्मताय; ",
"ja536:77.3":	"लद्धा खणं अतिमञ्ञेय्य तम्पि, ",
"ja536:77.4":	"तासं वसं असतीनं न गच्छे। ",
"ja536:78.1":	"उट्ठाहकञ्चेपि अलीनवुत्तिं, ",
"ja536:78.2":	"कोमारभत्तारं पियं मनापं; ",
"ja536:78.3":	"आवासु किच्चेसु च नं जहन्ति, ",
"ja536:78.4":	"तस्माहमित्थीनं न विस्ससामि। ",
"ja536:79.1":	"न विस्ससे इच्छति मन्ति पोसो, ",
"ja536:79.2":	"न विस्ससे रोदति मे सकासे; ",
"ja536:79.3":	"सेवन्ति हेता पियमप्पियञ्च, ",
"ja536:79.4":	"नावा यथा ओरकूलं परञ्च। ",
"ja536:80.1":	"न विस्ससे साखपुराणसन्थतं, ",
"ja536:80.2":	"न विस्ससे मित्तपुराणचोरं; ",
"ja536:80.3":	"न विस्ससे राजानं सखा ममन्ति, ",
"ja536:80.4":	"न विस्ससे इत्थि दसन्न मातरं। ",
"ja536:81.1":	"न विस्ससे रामकरासु नारिसु, ",
"ja536:81.2":	"अच्चन्तसीलासु असञ्ञतासु; ",
"ja536:81.3":	"अच्चन्तपेमानुगतस्स भरिया, ",
"ja536:81.4":	"न विस्ससे तित्थसमा हि नारियो। ",
"ja536:82.1":	"हनेय्युं छिन्देय्युं छेदापेय्युम्पि, ",
"ja536:82.2":	"कण्ठेपि छेत्वा रुधिरं पिवेय्युं; ",
"ja536:82.3":	"मा दीनकामासु असञ्ञतासु, ",
"ja536:82.4":	"भावं करे गङ्गतित्थूपमासु। ",
"ja536:83.1":	"मुसा तासं यथा सच्चं, ",
"ja536:83.2":	"सच्चं तासं यथा मुसा; ",
"ja536:83.3":	"गावो बहितिणस्सेव, ",
"ja536:83.4":	"ओमसन्ति वरं वरं। ",
"ja536:84.1":	"गतेनेता पलोभेन्ति, ",
"ja536:84.2":	"पेक्खितेन म्हितेन च; ",
"ja536:84.3":	"अथोपि दुन्निवत्थेन, ",
"ja536:84.4":	"मञ्जुना भणितेन च। ",
"ja536:85.1":	"चोरियो कथिना हेता, ",
"ja536:85.2":	"वाळा च लपसक्खरा; ",
"ja536:85.3":	"न ता किञ्चि न जानन्ति, ",
"ja536:85.4":	"यं मनुस्सेसु वञ्चनं। ",
"ja536:86.1":	"असा लोकित्थियो नाम, ",
"ja536:86.2":	"वेला तासं न विज्जति; ",
"ja536:86.3":	"सारत्ता च पगब्भा च, ",
"ja536:86.4":	"सिखी सब्बघसो यथा। ",
"ja536:87.1":	"नत्थित्थीनं पियो नाम, ",
"ja536:87.2":	"अप्पियोपि न विज्जति; ",
"ja536:87.3":	"सेवन्ति हेता पियमप्पियञ्च, ",
"ja536:87.4":	"नावा यथा ओरकूलं परञ्च। ",
"ja536:88.1":	"नत्थित्थीनं पियो नाम, ",
"ja536:88.2":	"अप्पियोपि न विज्जति; ",
"ja536:88.3":	"धनत्ता पटिवल्लन्ति, ",
"ja536:88.4":	"लताव दुमनिस्सिता। ",
"ja536:89.1":	"हत्थिबन्धं अस्सबन्धं, ",
"ja536:89.2":	"गोपुरिसञ्च मण्डलं; ",
"ja536:89.3":	"छवडाहकं पुप्फछड्डकं, ",
"ja536:89.4":	"सधनमनुपतन्ति नारियो। ",
"ja536:90.1":	"कुलपुत्तम्पि जहन्ति अकिञ्चनं, ",
"ja536:90.2":	"छवकसमसदिसम्पि; ",
"ja536:90.3":	"अनुगच्छन्ति अनुपतन्ति, ",
"ja536:90.4":	"धनहेतु हि नारियो”ति। ",
"ja536:91.1":	"अथ खलु, भो, नारदो देवब्राह्मणो आनन्दस्स गिज्झराजस्स आदिमज्झकथापरियोसानं विदित्वा तायं वेलायं इमा गाथायो अभासि—",
"ja536:92.1":	"“चत्तारोमे न पूरेन्ति, ",
"ja536:92.2":	"ते मे सुणाथ भासतो; ",
"ja536:92.3":	"समुद्दो ब्राह्मणो राजा, ",
"ja536:92.4":	"इत्थी चापि दिजम्पति। ",
"ja536:93.1":	"सरिता सागरं यन्ति, ",
"ja536:93.2":	"या काचि पथविस्सिता; ",
"ja536:93.3":	"ता समुद्दं न पूरेन्ति, ",
"ja536:93.4":	"ऊनत्ता हि न पूरति। ",
"ja536:94.1":	"ब्राह्मणो च अधीयान, ",
"ja536:94.2":	"वेदमक्खानपञ्चमं; ",
"ja536:94.3":	"भिय्योपि सुतमिच्छेय्य, ",
"ja536:94.4":	"ऊनत्ता हि न पूरति। ",
"ja536:95.1":	"राजा च पथविं सब्बं, ",
"ja536:95.2":	"ससमुद्दं सपब्बतं; ",
"ja536:95.3":	"अज्झावसं विजिनित्वा, ",
"ja536:95.4":	"अनन्तरतनोचितं; ",
"ja536:95.5":	"पारं समुद्दं पत्थेति, ",
"ja536:95.6":	"ऊनत्ता हि न पूरति। ",
"ja536:96.1":	"एकमेकाय इत्थिया, ",
"ja536:96.2":	"अट्ठट्ठ पतिनो सिया; ",
"ja536:96.3":	"सूरा च बलवन्तो च, ",
"ja536:96.4":	"सब्बकामरसाहरा; ",
"ja536:96.5":	"करेय्य नवमे छन्दं, ",
"ja536:96.6":	"ऊनत्ता हि न पूरति। ",
"ja536:97.1":	"सब्बित्थियो सिखिरिव सब्बभक्खा, ",
"ja536:97.2":	"सब्बित्थियो नदीरिव सब्बवाही; ",
"ja536:97.3":	"सब्बित्थियो कण्टकानंव साखा, ",
"ja536:97.4":	"सब्बित्थियो धनहेतु वजन्ति। ",
"ja536:98.1":	"वातञ्च जालेन नरो परामसे, ",
"ja536:98.2":	"ओसिञ्चये सागरमेकपाणिना; ",
"ja536:98.3":	"सकेन हत्थेन करेय्य घोसं, ",
"ja536:98.4":	"यो सब्बभावं पमदासु ओसजे। ",
"ja536:99.1":	"चोरीनं बहुबुद्धीनं, ",
"ja536:99.2":	"यासु सच्चं सुदुल्लभं; ",
"ja536:99.3":	"थीनं भावो दुराजानो, ",
"ja536:99.4":	"मच्छस्सेवोदके गतं। ",
"ja536:100.1":	"अनला मुदुसम्भासा, ",
"ja536:100.2":	"दुप्पूरा ता नदीसमा; ",
"ja536:100.3":	"सीदन्ति नं विदित्वान, ",
"ja536:100.4":	"आरका परिवज्जये। ",
"ja536:101.1":	"आवट्टनी महामाया, ",
"ja536:101.2":	"ब्रह्मचरियविकोपना; ",
"ja536:101.3":	"सीदन्ति नं विदित्वान, ",
"ja536:101.4":	"आरका परिवज्जये। ",
"ja536:102.1":	"यं एता उपसेवन्ति, ",
"ja536:102.2":	"छन्दसा वा धनेन वा; ",
"ja536:102.3":	"जातवेदोव सण्ठानं, ",
"ja536:102.4":	"खिप्पं अनुदहन्ति नन्”ति। ",
"ja536:103.1":	"अथ खलु, भो, कुणालो सकुणो नारदस्स देवब्राह्मणस्स आदिमज्झकथापरियोसानं विदित्वा तायं वेलायं इमा गाथायो अभासि—",
"ja536:104.1":	"“सल्लपे निसितखग्गपाणिना, ",
"ja536:104.2":	"पण्डितो अपि पिसाचदोसिना; ",
"ja536:104.3":	"उग्गतेजमुरगम्पि आसिदे, ",
"ja536:104.4":	"एको एकाय पमदाय नालपे। ",
"ja536:105.1":	"लोकचित्तमथना हि नारियो, ",
"ja536:105.2":	"नच्चगीतभणितम्हितावुधा; ",
"ja536:105.3":	"बाधयन्ति अनुपट्ठितस्सतिं, ",
"ja536:105.4":	"दीपे रक्खसिगणोव वाणिजे। ",
"ja536:106.1":	"नत्थि तासं विनयो न संवरो, ",
"ja536:106.2":	"मज्जमंसनिरता असञ्ञता; ",
"ja536:106.3":	"ता गिलन्ति पुरिसस्स पाभतं, ",
"ja536:106.4":	"सागरेव मकरं तिमिङ्गलो। ",
"ja536:107.1":	"पञ्चकामगुणसातगोचरा, ",
"ja536:107.2":	"उद्धता अनियता असञ्ञता; ",
"ja536:107.3":	"ओसरन्ति पमदा पमादिनं, ",
"ja536:107.4":	"लोणतोयवतियंव आपका। ",
"ja536:108.1":	"यं नरं उपलपेन्ति नारियो, ",
"ja536:108.2":	"छन्दसा व रतिया धनेन वा; ",
"ja536:108.3":	"जातवेदसदिसम्पि तादिसं, ",
"ja536:108.4":	"रागदोसवधियो दहन्ति नं। ",
"ja536:109.1":	"अड्ढं ञत्वा पुरिसं महद्धनं, ",
"ja536:109.2":	"ओसरन्ति सधना सहत्तना; ",
"ja536:109.3":	"रत्तचित्तमतिवेठयन्ति नं, ",
"ja536:109.4":	"साल मालुवलताव कानने। ",
"ja536:110.1":	"ता उपेन्ति विविधेन छन्दसा, ",
"ja536:110.2":	"चित्रबिम्बमुखियो अलङ्कता; ",
"ja536:110.3":	"उहसन्ति पहसन्ति नारियो, ",
"ja536:110.4":	"सम्बरोव सतमायकोविदा। ",
"ja536:111.1":	"जातरूपमणिमुत्तभूसिता, ",
"ja536:111.2":	"सक्कता पतिकुलेसु नारियो; ",
"ja536:111.3":	"रक्खिता अतिचरन्ति सामिकं, ",
"ja536:111.4":	"दानवंव हदयन्तरस्सिता। ",
"ja536:112.1":	"तेजवापि हि नरो विचक्खणो, ",
"ja536:112.2":	"सक्कतो बहुजनस्स पूजितो; ",
"ja536:112.3":	"नारिनं वसगतो न भासति, ",
"ja536:112.4":	"राहुना उपहतोव चन्दिमा। ",
"ja536:113.1":	"यं करेय्य कुपितो दिसो दिसं, ",
"ja536:113.2":	"दुट्ठचित्तो वसमागतं अरिं; ",
"ja536:113.3":	"तेन भिय्यो ब्यसनं निगच्छति, ",
"ja536:113.4":	"नारिनं वसगतो अपेक्खवा। ",
"ja536:114.1":	"केसलूननखछिन्नतज्जिता, ",
"ja536:114.2":	"पादपाणिकसदण्डताळिता; ",
"ja536:114.3":	"हीनमेवुपगता हि नारियो, ",
"ja536:114.4":	"ता रमन्ति कुणपेव मक्खिका। ",
"ja536:115.1":	"ता कुलेसु विसिखन्तरेसु वा, ",
"ja536:115.2":	"राजधानिनिगमेसु वा पुन; ",
"ja536:115.3":	"ओड्डितं नमुचिपासवाकरं, ",
"ja536:115.4":	"चक्खुमा परिवज्जे सुखत्थिको। ",
"ja536:116.1":	"ओस्सजित्व कुसलं तपोगुणं, ",
"ja536:116.2":	"यो अनरियचरितानि माचरि; ",
"ja536:116.3":	"देवताहि निरयं निमिस्सति, ",
"ja536:116.4":	"छेदगामिमणियंव वाणिजो। ",
"ja536:117.1":	"सो इध गरहितो परत्थ च, ",
"ja536:117.2":	"दुम्मती उपहतो सकम्मुना; ",
"ja536:117.3":	"गच्छती अनियतो गळागळं, ",
"ja536:117.4":	"दुट्ठगद्रभरथोव उप्पथे। ",
"ja536:118.1":	"सो उपेति निरयं पतापनं, ",
"ja536:118.2":	"सत्तिसिम्बलिवनञ्च आयसं; ",
"ja536:118.3":	"आवसित्वा तिरच्छानयोनियं, ",
"ja536:118.4":	"पेतराजविसयं न मुञ्चति। ",
"ja536:119.1":	"दिब्यखिड्डरतियो च नन्दने, ",
"ja536:119.2":	"चक्कवत्तिचरितञ्च मानुसे; ",
"ja536:119.3":	"नासयन्ति पमदा पमादिनं, ",
"ja536:119.4":	"दुग्गतिञ्च पटिपादयन्ति नं। ",
"ja536:120.1":	"दिब्यखिड्डरतियो न दुल्लभा, ",
"ja536:120.2":	"चक्कवत्तिचरितञ्च मानुसे; ",
"ja536:120.3":	"सोण्णब्यम्हनिलया च अच्छरा, ",
"ja536:120.4":	"ये चरन्ति पमदाहनत्थिका। ",
"ja536:121.1":	"कामधातुसमतिक्कमा गति, ",
"ja536:121.2":	"रूपधातुया भावो न दुल्लभो; ",
"ja536:121.3":	"वीतरागविसयूपपत्ति या, ",
"ja536:121.4":	"ये चरन्ति पमदाहनत्थिका। ",
"ja536:122.1":	"सब्बदुक्खसमतिक्कमं सिवं, ",
"ja536:122.2":	"अच्चन्तमचलितं असङ्खतं; ",
"ja536:122.3":	"निब्बुतेहि सुचिही न दुल्लभं, ",
"ja536:122.4":	"ये चरन्ति पमदाहनत्थिका”ति। ",
"ja536:123.1":	"“कुणालोहं तदा आसिं, ",
"ja536:123.2":	"उदायी फुस्सकोकिलो; ",
"ja536:123.3":	"आनन्दो गिज्झराजासि, ",
"ja536:123.4":	"सारिपुत्तो च नारदो; ",
"ja536:123.5":	"परिसा बुद्धपरिसा, ",
"ja536:123.6":	"एवं धारेथ जातकन्”ति। ",
"ja536:124.1":	"कुणालजातकं चतुत्थं। "
}	
