{	
"ja390:0.1":	"जातक ",
"ja390:0.2":	"छक्कनिपात ",
"ja390:0.3":	"खरपुत्तवग्ग ",
"ja390:0.4":	"५। मय्हकजातक ",
"ja390:1.1":	"“सकुणो मय्हको नाम, ",
"ja390:1.2":	"गिरिसानुदरीचरो; ",
"ja390:1.3":	"पक्कं पिप्फलिमारुय्ह, ",
"ja390:1.4":	"मय्हं मय्हन्ति कन्दति। ",
"ja390:2.1":	"तस्सेवं विलपन्तस्स, ",
"ja390:2.2":	"दिजसङ्घा समागता; ",
"ja390:2.3":	"भुत्वान पिप्फलिं यन्ति, ",
"ja390:2.4":	"विलपत्वेव सो दिजो। ",
"ja390:3.1":	"एवमेव इधेकच्चो, ",
"ja390:3.2":	"सङ्घरित्वा बहुं धनं; ",
"ja390:3.3":	"नेवत्तनो न ञातीनं, ",
"ja390:3.4":	"यथोधिं पटिपज्जति। ",
"ja390:4.1":	"न सो अच्छादनं भत्तं, ",
"ja390:4.2":	"न मालं न विलेपनं; ",
"ja390:4.3":	"अनुभोति सकिं किञ्चि, ",
"ja390:4.4":	"न सङ्गण्हाति ञातके। ",
"ja390:5.1":	"तस्सेवं विलपन्तस्स, ",
"ja390:5.2":	"मय्हं मय्हन्ति रक्खतो; ",
"ja390:5.3":	"राजानो अथ वा चोरा, ",
"ja390:5.4":	"दायादा ये व अप्पिया; ",
"ja390:5.5":	"धनमादाय गच्छन्ति, ",
"ja390:5.6":	"विलपत्वेव सो नरो। ",
"ja390:6.1":	"धीरो भोगे अधिगम्म, ",
"ja390:6.2":	"सङ्गण्हाति च ञातके; ",
"ja390:6.3":	"तेन सो कित्तिं पप्पोति, ",
"ja390:6.4":	"पेच्च सग्गे पमोदती”ति। ",
"ja390:7.1":	"मय्हकजातकं पञ्चमं। "
}	
