{	
"snp4.14:0.1":	"सुत्त निपात ४।१४ ",
"snp4.14:0.2":	"तुवटकसुत्त ",
"snp4.14:1.1":	"“पुच्छामि तं आदिच्चबन्धु, ",
"snp4.14:1.2":	"विवेकं सन्तिपदञ्च महेसि; ",
"snp4.14:1.3":	"कथं दिस्वा निब्बाति भिक्खु, ",
"snp4.14:1.4":	"अनुपादियानो लोकस्मिं किञ्चि”। ",
"snp4.14:2.1":	"“मूलं पपञ्चसङ्खाय, ",
"snp4.14:2.2":	"(इति भगवा) ",
"snp4.14:2.3":	"मन्ता अस्मीति सब्बमुपरुन्धे; ",
"snp4.14:2.4":	"या काचि तण्हा अज्झत्तं, ",
"snp4.14:2.5":	"तासं विनया सदा सतो सिक्खे। ",
"snp4.14:3.1":	"यं किञ्चि धम्ममभिजञ्ञा, ",
"snp4.14:3.2":	"अज्झत्तं अथ वापि बहिद्धा; ",
"snp4.14:3.3":	"न तेन थामं कुब्बेथ, ",
"snp4.14:3.4":	"न हि सा निब्बुति सतं वुत्ता। ",
"snp4.14:4.1":	"सेय्यो न तेन मञ्ञेय्य, ",
"snp4.14:4.2":	"नीचेय्यो अथ वापि सरिक्खो; ",
"snp4.14:4.3":	"फुट्ठो अनेकरूपेहि, ",
"snp4.14:4.4":	"नातुमानं विकप्पयं तिट्ठे। ",
"snp4.14:5.1":	"अज्झत्तमेवुपसमे, ",
"snp4.14:5.2":	"न अञ्ञतो भिक्खु सन्तिमेसेय्य; ",
"snp4.14:5.3":	"अज्झत्तं उपसन्तस्स, ",
"snp4.14:5.4":	"नत्थि अत्ता कुतो निरत्ता वा। ",
"snp4.14:6.1":	"मज्झे यथा समुद्दस्स, ",
"snp4.14:6.2":	"ऊमि नो जायती ठितो होति; ",
"snp4.14:6.3":	"एवं ठितो अनेजस्स, ",
"snp4.14:6.4":	"उस्सदं भिक्खु न करेय्य कुहिञ्चि”। ",
"snp4.14:7.1":	"“अकित्तयी विवटचक्खु, ",
"snp4.14:7.2":	"सक्खिधम्मं परिस्सयविनयं; ",
"snp4.14:7.3":	"पटिपदं वदेहि भद्दन्ते, ",
"snp4.14:7.4":	"पातिमोक्खं अथ वापि समाधिं”। ",
"snp4.14:8.1":	"“चक्खूहि नेव लोलस्स, ",
"snp4.14:8.2":	"गामकथाय आवरये सोतं; ",
"snp4.14:8.3":	"रसे च नानुगिज्झेय्य, ",
"snp4.14:8.4":	"न च ममायेथ किञ्चि लोकस्मिं। ",
"snp4.14:9.1":	"फस्सेन यदा फुट्ठस्स, ",
"snp4.14:9.2":	"परिदेवं भिक्खु न करेय्य कुहिञ्चि; ",
"snp4.14:9.3":	"भवञ्च नाभिजप्पेय्य, ",
"snp4.14:9.4":	"भेरवेसु च न सम्पवेधेय्य। ",
"snp4.14:10.1":	"अन्नानमथो पानानं, ",
"snp4.14:10.2":	"खादनीयानं अथोपि वत्थानं; ",
"snp4.14:10.3":	"लद्धा न सन्निधिं कयिरा, ",
"snp4.14:10.4":	"न च परित्तसे तानि अलभमानो। ",
"snp4.14:11.1":	"झायी न पादलोलस्स, ",
"snp4.14:11.2":	"विरमे कुक्कुच्चा नप्पमज्जेय्य; ",
"snp4.14:11.3":	"अथासनेसु सयनेसु, ",
"snp4.14:11.4":	"अप्पसद्देसु भिक्खु विहरेय्य। ",
"snp4.14:12.1":	"निद्दं न बहुलीकरेय्य, ",
"snp4.14:12.2":	"जागरियं भजेय्य आतापी; ",
"snp4.14:12.3":	"तन्दिं मायं हस्सं खिड्डं, ",
"snp4.14:12.4":	"मेथुनं विप्पजहे सविभूसं। ",
"snp4.14:13.1":	"आथब्बणं सुपिनं लक्खणं, ",
"snp4.14:13.2":	"नो विदहे अथोपि नक्खत्तं; ",
"snp4.14:13.3":	"विरुतञ्च गब्भकरणं, ",
"snp4.14:13.4":	"तिकिच्छं मामको न सेवेय्य। ",
"snp4.14:14.1":	"निन्दाय नप्पवेधेय्य, ",
"snp4.14:14.2":	"न उण्णमेय्य पसंसितो भिक्खु; ",
"snp4.14:14.3":	"लोभं सह मच्छरियेन, ",
"snp4.14:14.4":	"कोधं पेसुणियञ्च पनुदेय्य। ",
"snp4.14:15.1":	"कयविक्कये न तिट्ठेय्य, ",
"snp4.14:15.2":	"उपवादं भिक्खु न करेय्य कुहिञ्चि; ",
"snp4.14:15.3":	"गामे च नाभिसज्जेय्य, ",
"snp4.14:15.4":	"लाभकम्या जनं न लपयेय्य। ",
"snp4.14:16.1":	"न च कत्थिता सिया भिक्खु, ",
"snp4.14:16.2":	"न च वाचं पयुत्तं भासेय्य; ",
"snp4.14:16.3":	"पागब्भियं न सिक्खेय्य, ",
"snp4.14:16.4":	"कथं विग्गाहिकं न कथयेय्य। ",
"snp4.14:17.1":	"मोसवज्जे न नीयेथ, ",
"snp4.14:17.2":	"सम्पजानो सठानि न कयिरा; ",
"snp4.14:17.3":	"अथ जीवितेन पञ्ञाय, ",
"snp4.14:17.4":	"सीलब्बतेन नाञ्ञमतिमञ्ञे। ",
"snp4.14:18.1":	"सुत्वा रुसितो बहुं वाचं, ",
"snp4.14:18.2":	"समणानं वा पुथुजनानं; ",
"snp4.14:18.3":	"फरुसेन ने न पटिवज्जा, ",
"snp4.14:18.4":	"न हि सन्तो पटिसेनिकरोन्ति। ",
"snp4.14:19.1":	"एतञ्च धम्ममञ्ञाय, ",
"snp4.14:19.2":	"विचिनं भिक्खु सदा सतो सिक्खे; ",
"snp4.14:19.3":	"सन्तीति निब्बुतिं ञत्वा, ",
"snp4.14:19.4":	"सासने गोतमस्स न पमज्जेय्य। ",
"snp4.14:20.1":	"अभिभू हि सो अनभिभूतो, ",
"snp4.14:20.2":	"सक्खिधम्ममनीतिहमदस्सी; ",
"snp4.14:20.3":	"तस्मा हि तस्स भगवतो सासने, ",
"snp4.14:20.4":	"अप्पमत्तो सदा नमस्समनुसिक्खे”ति। ",
"snp4.14:20.5":	"तुवटकसुत्तं चुद्दसमं। "
}	
