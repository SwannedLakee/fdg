{	
"thag7.4:0.1":	"थेरगाथा ७।४ ",
"thag7.4:0.2":	"सत्तकनिपात ",
"thag7.4:0.3":	"पठमवग्ग ",
"thag7.4:0.4":	"सोपाकत्थेरगाथा ",
"thag7.4:1.1":	"“दिस्वा पासादछायायं, ",
"thag7.4:1.2":	"चङ्कमन्तं नरुत्तमं; ",
"thag7.4:1.3":	"तत्थ नं उपसङ्कम्म, ",
"thag7.4:1.4":	"वन्दिस्सं पुरिसुत्तमं। ",
"thag7.4:2.1":	"एकंसं चीवरं कत्वा, ",
"thag7.4:2.2":	"संहरित्वान पाणयो; ",
"thag7.4:2.3":	"अनुचङ्कमिस्सं विरजं, ",
"thag7.4:2.4":	"सब्बसत्तानमुत्तमं। ",
"thag7.4:3.1":	"ततो पञ्हे अपुच्छि मं, ",
"thag7.4:3.2":	"पञ्हानं कोविदो विदू; ",
"thag7.4:3.3":	"अच्छम्भी च अभीतो च, ",
"thag7.4:3.4":	"ब्याकासिं सत्थुनो अहं। ",
"thag7.4:4.1":	"विस्सज्जितेसु पञ्हेसु, ",
"thag7.4:4.2":	"अनुमोदि तथागतो; ",
"thag7.4:4.3":	"भिक्खुसङ्घं विलोकेत्वा, ",
"thag7.4:4.4":	"इममत्थं अभासथ। ",
"thag7.4:5.1":	"‘लाभा अङ्गानं मगधानं, ",
"thag7.4:5.2":	"येसायं परिभुञ्जति; ",
"thag7.4:5.3":	"चीवरं पिण्डपातञ्च, ",
"thag7.4:5.4":	"पच्चयं सयनासनं; ",
"thag7.4:5.5":	"पच्चुट्ठानञ्च सामीचिं, ",
"thag7.4:5.6":	"तेसं लाभाति चाब्रवि। ",
"thag7.4:6.1":	"अज्जतग्गे मं सोपाक, ",
"thag7.4:6.2":	"दस्सनायोपसङ्कम; ",
"thag7.4:6.3":	"एसा चेव ते सोपाक, ",
"thag7.4:6.4":	"भवतु उपसम्पदा’। ",
"thag7.4:7.1":	"जातिया सत्तवस्सोहं, ",
"thag7.4:7.2":	"लद्धान उपसम्पदं; ",
"thag7.4:7.3":	"धारेमि अन्तिमं देहं, ",
"thag7.4:7.4":	"अहो धम्मसुधम्मता”ति। ",
"thag7.4:7.5":	"… सोपाको थेरो …। "
}	
