{	
"thag16.1:0.1":	"थेरगाथा १६।१ ",
"thag16.1:0.2":	"वीसतिनिपात ",
"thag16.1:0.3":	"पठमवग्ग ",
"thag16.1:0.4":	"अधिमुत्तत्थेरगाथा ",
"thag16.1:1.1":	"“यञ्ञत्थं वा धनत्थं वा, ",
"thag16.1:1.2":	"ये हनाम मयं पुरे; ",
"thag16.1:1.3":	"अवसेसं भयं होति, ",
"thag16.1:1.4":	"वेधन्ति विलपन्ति च। ",
"thag16.1:2.1":	"तस्स ते नत्थि भीतत्तं, ",
"thag16.1:2.2":	"भिय्यो वण्णो पसीदति; ",
"thag16.1:2.3":	"कस्मा न परिदेवेसि, ",
"thag16.1:2.4":	"एवरूपे महब्भये”। ",
"thag16.1:3.1":	"“नत्थि चेतसिकं दुक्खं, ",
"thag16.1:3.2":	"अनपेक्खस्स गामणि; ",
"thag16.1:3.3":	"अतिक्कन्ता भया सब्बे, ",
"thag16.1:3.4":	"खीणसंयोजनस्स वे। ",
"thag16.1:4.1":	"खीणाय भवनेत्तिया, ",
"thag16.1:4.2":	"दिट्ठे धम्मे यथातथे; ",
"thag16.1:4.3":	"न भयं मरणे होति, ",
"thag16.1:4.4":	"भारनिक्खेपने यथा। ",
"thag16.1:5.1":	"सुचिण्णं ब्रह्मचरियं मे, ",
"thag16.1:5.2":	"मग्गो चापि सुभावितो; ",
"thag16.1:5.3":	"मरणे मे भयं नत्थि, ",
"thag16.1:5.4":	"रोगानमिव सङ्खये। ",
"thag16.1:6.1":	"सुचिण्णं ब्रह्मचरियं मे, ",
"thag16.1:6.2":	"मग्गो चापि सुभावितो; ",
"thag16.1:6.3":	"निरस्सादा भवा दिट्ठा, ",
"thag16.1:6.4":	"विसं पित्वाव छड्डितं। ",
"thag16.1:7.1":	"पारगू अनुपादानो, ",
"thag16.1:7.2":	"कतकिच्चो अनासवो; ",
"thag16.1:7.3":	"तुट्ठो आयुक्खया होति, ",
"thag16.1:7.4":	"मुत्तो आघातना यथा। ",
"thag16.1:8.1":	"उत्तमं धम्मतं पत्तो, ",
"thag16.1:8.2":	"सब्बलोके अनत्थिको; ",
"thag16.1:8.3":	"आदित्ताव घरा मुत्तो, ",
"thag16.1:8.4":	"मरणस्मिं न सोचति। ",
"thag16.1:9.1":	"यदत्थि सङ्गतं किञ्चि, ",
"thag16.1:9.2":	"भवो वा यत्थ लब्भति; ",
"thag16.1:9.3":	"सब्बं अनिस्सरं एतं, ",
"thag16.1:9.4":	"इति वुत्तं महेसिना। ",
"thag16.1:10.1":	"यो तं तथा पजानाति, ",
"thag16.1:10.2":	"यथा बुद्धेन देसितं; ",
"thag16.1:10.3":	"न गण्हाति भवं किञ्चि, ",
"thag16.1:10.4":	"सुतत्तंव अयोगुळं। ",
"thag16.1:11.1":	"न मे होति ‘अहोसिन्’ति, ",
"thag16.1:11.2":	"‘भविस्सन्’ति न होति मे; ",
"thag16.1:11.3":	"सङ्खारा विगमिस्सन्ति, ",
"thag16.1:11.4":	"तत्थ का परिदेवना। ",
"thag16.1:12.1":	"सुद्धं धम्मसमुप्पादं, ",
"thag16.1:12.2":	"सुद्धं सङ्खारसन्ततिं; ",
"thag16.1:12.3":	"पस्सन्तस्स यथाभूतं, ",
"thag16.1:12.4":	"न भयं होति गामणि। ",
"thag16.1:13.1":	"तिणकट्ठसमं लोकं, ",
"thag16.1:13.2":	"यदा पञ्ञाय पस्सति; ",
"thag16.1:13.3":	"ममत्तं सो असंविन्दं, ",
"thag16.1:13.4":	"‘नत्थि मे’ति न सोचति। ",
"thag16.1:14.1":	"उक्कण्ठामि सरीरेन, ",
"thag16.1:14.2":	"भवेनम्हि अनत्थिको; ",
"thag16.1:14.3":	"सोयं भिज्जिस्सति कायो, ",
"thag16.1:14.4":	"अञ्ञो च न भविस्सति। ",
"thag16.1:15.1":	"यं वो किच्चं सरीरेन, ",
"thag16.1:15.2":	"तं करोथ यदिच्छथ; ",
"thag16.1:15.3":	"न मे तप्पच्चया तत्थ, ",
"thag16.1:15.4":	"दोसो पेमञ्च हेहिति”। ",
"thag16.1:16.1":	"तस्स तं वचनं सुत्वा, ",
"thag16.1:16.2":	"अब्भुतं लोमहंसनं; ",
"thag16.1:16.3":	"सत्थानि निक्खिपित्वान, ",
"thag16.1:16.4":	"माणवा एतदब्रवुं। ",
"thag16.1:17.1":	"“किं भदन्ते करित्वान, ",
"thag16.1:17.2":	"को वा आचरियो तव; ",
"thag16.1:17.3":	"कस्स सासनमागम्म, ",
"thag16.1:17.4":	"लब्भते तं असोकता”। ",
"thag16.1:18.1":	"“सब्बञ्ञू सब्बदस्सावी, ",
"thag16.1:18.2":	"जिनो आचरियो मम; ",
"thag16.1:18.3":	"महाकारुणिको सत्था, ",
"thag16.1:18.4":	"सब्बलोकतिकिच्छको। ",
"thag16.1:19.1":	"तेनायं देसितो धम्मो, ",
"thag16.1:19.2":	"खयगामी अनुत्तरो; ",
"thag16.1:19.3":	"तस्स सासनमागम्म, ",
"thag16.1:19.4":	"लब्भते तं असोकता”। ",
"thag16.1:20.1":	"सुत्वान चोरा इसिनो सुभासितं, ",
"thag16.1:20.2":	"निक्खिप्प सत्थानि च आवुधानि च; ",
"thag16.1:20.3":	"तम्हा च कम्मा विरमिंसु एके, ",
"thag16.1:20.4":	"एके च पब्बज्जमरोचयिंसु। ",
"thag16.1:21.1":	"ते पब्बजित्वा सुगतस्स सासने, ",
"thag16.1:21.2":	"भावेत्व बोज्झङ्गबलानि पण्डिता; ",
"thag16.1:21.3":	"उदग्गचित्ता सुमना कतिन्द्रिया, ",
"thag16.1:21.4":	"फुसिंसु निब्बानपदं असङ्खतन्ति। ",
"thag16.1:21.5":	"… अधिमुत्तो थेरो …। "
}	
