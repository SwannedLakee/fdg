{	
"dhp116:0.1":	"खुद्दकनिकाय ",
"dhp116:0.2":	"धम्मपद ",
"dhp116:0.3":	"पापवग्ग ",
"dhp116:0.4":	"चूळेकसाटकब्राह्मणवत्थु ",
"dhp116:1":	"अभित्थरेथ कल्याणे, ",
"dhp116:2":	"पापा चित्तं निवारये; ",
"dhp116:3":	"दन्धञ्हि करोतो पुञ्ञं, ",
"dhp116:4":	"पापस्मिं रमती मनो। ",
"dhp117:0":	"सेय्यसकत्थेरवत्थु ",
"dhp117:1":	"पापञ्चे पुरिसो कयिरा, ",
"dhp117:2":	"न नं कयिरा पुनप्पुनं; ",
"dhp117:3":	"न तम्हि छन्दं कयिराथ, ",
"dhp117:4":	"दुक्खो पापस्स उच्चयो। ",
"dhp118:0":	"लाजदेवधीतावत्थु ",
"dhp118:1":	"पुञ्ञञ्चे पुरिसो कयिरा, ",
"dhp118:2":	"कयिरा नं पुनप्पुनं; ",
"dhp118:3":	"तम्हि छन्दं कयिराथ, ",
"dhp118:4":	"सुखो पुञ्ञस्स उच्चयो। ",
"dhp119:0":	"अनाथपिण्डिकसेट्ठिवत्थु ",
"dhp119:1":	"पापोपि पस्सति भद्रं, ",
"dhp119:2":	"याव पापं न पच्चति; ",
"dhp119:3":	"यदा च पच्चति पापं, ",
"dhp119:4":	"अथ पापो पापानि पस्सति। ",
"dhp120:1":	"भद्रोपि पस्सति पापं, ",
"dhp120:2":	"याव भद्रं न पच्चति; ",
"dhp120:3":	"यदा च पच्चति भद्रं, ",
"dhp120:4":	"अथ भद्रो भद्रानि पस्सति। ",
"dhp121:0":	"असञ्ञतपरिक्खारवत्थु ",
"dhp121:1":	"मावमञ्ञेथ पापस्स, ",
"dhp121:2":	"न मन्तं आगमिस्सति; ",
"dhp121:3":	"उदबिन्दुनिपातेन, ",
"dhp121:4":	"उदकुम्भोपि पूरति; ",
"dhp121:5":	"बालो पूरति पापस्स, ",
"dhp121:6":	"थोकं थोकम्पि आचिनं। ",
"dhp122:0":	"बिळालपादकसेट्ठिवत्थु ",
"dhp122:1":	"मावमञ्ञेथ पुञ्ञस्स, ",
"dhp122:2":	"न मन्दं आगमिस्सति; ",
"dhp122:3":	"उदबिन्दुनिपातेन, ",
"dhp122:4":	"उदकुम्भोपि पूरति; ",
"dhp122:5":	"धीरो पूरति पुञ्ञस्स, ",
"dhp122:6":	"थोकं थोकम्पि आचिनं। ",
"dhp123:0":	"महाधनवाणिजवत्थु ",
"dhp123:1":	"वाणिजोव भयं मग्गं, ",
"dhp123:2":	"अप्पसत्थो महद्धनो; ",
"dhp123:3":	"विसं जीवितुकामोव, ",
"dhp123:4":	"पापानि परिवज्जये। ",
"dhp124:0":	"कुक्कुटमित्तनेसादवत्थु ",
"dhp124:1":	"पाणिम्हि चे वणो नास्स, ",
"dhp124:2":	"हरेय्य पाणिना विसं; ",
"dhp124:3":	"नाब्बणं विसमन्वेति, ",
"dhp124:4":	"नत्थि पापं अकुब्बतो। ",
"dhp125:0":	"कोकसुनखलुद्दकवत्थु ",
"dhp125:1":	"यो अप्पदुट्ठस्स नरस्स दुस्सति, ",
"dhp125:2":	"सुद्धस्स पोसस्स अनङ्गणस्स; ",
"dhp125:3":	"तमेव बालं पच्चेति पापं, ",
"dhp125:4":	"सुखुमो रजो पटिवातंव खित्तो। ",
"dhp126:0":	"मणिकारकुलूपकतिस्सत्थेरवत्थु ",
"dhp126:1":	"गब्भमेके उप्पज्जन्ति, ",
"dhp126:2":	"निरयं पापकम्मिनो; ",
"dhp126:3":	"सग्गं सुगतिनो यन्ति, ",
"dhp126:4":	"परिनिब्बन्ति अनासवा। ",
"dhp127:0":	"तयोजनवत्थु ",
"dhp127:1":	"न अन्तलिक्खे न समुद्दमज्झे, ",
"dhp127:2":	"न पब्बतानं विवरं पविस्स; ",
"dhp127:3":	"न विज्जती सो जगतिप्पदेसो, ",
"dhp127:4":	"यत्थट्ठितो मुच्चेय्य पापकम्मा। ",
"dhp128:0":	"सुप्पबुद्धसक्यवत्थु ",
"dhp128:1":	"न अन्तलिक्खे न समुद्दमज्झे, ",
"dhp128:2":	"न पब्बतानं विवरं पविस्स; ",
"dhp128:3":	"न विज्जती सो जगतिप्पदेसो, ",
"dhp128:4":	"यत्थट्ठितं नप्पसहेय्य मच्चु। ",
"dhp128:5":	"पापवग्गो नवमो। "
}	
