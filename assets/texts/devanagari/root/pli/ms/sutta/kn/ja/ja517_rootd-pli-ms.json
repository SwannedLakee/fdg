{	
"ja517:0.1":	"जातक ",
"ja517:0.2":	"तिंसनिपात ",
"ja517:0.3":	"किंछन्दवग्ग ",
"ja517:0.4":	"७। दकरक्खसजातक ",
"ja517:1.1":	"“सचे वो वुय्हमानानं, ",
"ja517:1.2":	"सत्तन्नं उदकण्णवे; ",
"ja517:1.3":	"मनुस्सबलिमेसानो, ",
"ja517:1.4":	"नावं गण्हेय्य रक्खसो; ",
"ja517:1.5":	"अनुपुब्बं कथं दत्वा, ",
"ja517:1.6":	"मुञ्चेसि दकरक्खसा”। ",
"ja517:2.1":	"“मातरं पठमं दज्जं, ",
"ja517:2.2":	"भरियं दत्वान भातरं; ",
"ja517:2.3":	"ततो सहायं दत्वान, ",
"ja517:2.4":	"पञ्चमं दज्जं ब्राह्मणं; ",
"ja517:2.5":	"छट्ठाहं दज्जमत्तानं, ",
"ja517:2.6":	"नेव दज्जं महोसधं”। ",
"ja517:3.1":	"“पोसेता ते जनेत्ती च, ",
"ja517:3.2":	"दीघरत्तानुकम्पिका; ",
"ja517:3.3":	"छब्भी तयि पदुस्सति, ",
"ja517:3.4":	"पण्डिता अत्थदस्सिनी; ",
"ja517:3.5":	"अञ्ञं उपनिसं कत्वा, ",
"ja517:3.6":	"वधा तं परिमोचयि। ",
"ja517:4.1":	"तं तादिसिं पाणददिं, ",
"ja517:4.2":	"ओरसं गब्भधारिनिं; ",
"ja517:4.3":	"मातरं केन दोसेन, ",
"ja517:4.4":	"दज्जासि दकरक्खिनो”। ",
"ja517:5.1":	"“दहरा वियलङ्कारं, ",
"ja517:5.2":	"धारेति अपिळन्धनं; ",
"ja517:5.3":	"दोवारिके अनीकट्ठे, ",
"ja517:5.4":	"अतिवेलं पजग्घति। ",
"ja517:6.1":	"अथोपि पटिराजूनं, ",
"ja517:6.2":	"सयं दूतानि सासति; ",
"ja517:6.3":	"मातरं तेन दोसेन, ",
"ja517:6.4":	"दज्जाहं दकरक्खिनो”। ",
"ja517:7.1":	"“इत्थिगुम्बस्स पवरा, ",
"ja517:7.2":	"अच्चन्तं पियभाणिनी; ",
"ja517:7.3":	"अनुग्गता सीलवती, ",
"ja517:7.4":	"छायाव अनपायिनी। ",
"ja517:8.1":	"अक्कोधना पुञ्ञवती, ",
"ja517:8.2":	"पण्डिता अत्थदस्सिनी; ",
"ja517:8.3":	"उब्बरिं केन दोसेन, ",
"ja517:8.4":	"दज्जासि दकरक्खिनो”। ",
"ja517:9.1":	"“खिड्डारतिसमापन्नं, ",
"ja517:9.2":	"अनत्थवसमागतं; ",
"ja517:9.3":	"सा मं सकान पुत्तानं, ",
"ja517:9.4":	"अयाचं याचते धनं। ",
"ja517:10.1":	"सोहं ददामि सारत्तो, ",
"ja517:10.2":	"बहुं उच्चावचं धनं; ",
"ja517:10.3":	"सुदुच्चजं चजित्वान, ",
"ja517:10.4":	"पच्छा सोचामि दुम्मनो; ",
"ja517:10.5":	"उब्बरिं तेन दोसेन, ",
"ja517:10.6":	"दज्जाहं दकरक्खिनो”। ",
"ja517:11.1":	"“येनोचिता जनपदा, ",
"ja517:11.2":	"आनीता च पटिग्गहं; ",
"ja517:11.3":	"आभतं पररज्जेभि, ",
"ja517:11.4":	"अभिट्ठाय बहुं धनं। ",
"ja517:12.1":	"धनुग्गहानं पवरं, ",
"ja517:12.2":	"सूरं तिखिणमन्तिनं; ",
"ja517:12.3":	"भातरं केन दोसेन, ",
"ja517:12.4":	"दज्जासि दकरक्खिनो”। ",
"ja517:13.1":	"“येनोचिता जनपदा, ",
"ja517:13.2":	"आनीता च पटिग्गहं; ",
"ja517:13.3":	"आभतं पररज्जेभि, ",
"ja517:13.4":	"अभिट्ठाय बहुं धनं। ",
"ja517:14.1":	"धनुग्गहानं पवरो, ",
"ja517:14.2":	"सूरो तिखिणमन्ति च; ",
"ja517:14.3":	"मयायं सुखितो राजा, ",
"ja517:14.4":	"अतिमञ्ञति दारको। ",
"ja517:15.1":	"उपट्ठानम्पि मे अय्ये, ",
"ja517:15.2":	"न सो एति यथा पुरे; ",
"ja517:15.3":	"भातरं तेन दोसेन, ",
"ja517:15.4":	"दज्जाहं दकरक्खिनो”। ",
"ja517:16.1":	"“एकरत्तेन उभयो, ",
"ja517:16.2":	"त्वञ्चेव धनुसेख च; ",
"ja517:16.3":	"उभो जातेत्थ पञ्चाला, ",
"ja517:16.4":	"सहाया सुसमावया। ",
"ja517:17.1":	"चरिया तं अनुबन्धित्थो, ",
"ja517:17.2":	"एकदुक्खसुखो तव; ",
"ja517:17.3":	"उस्सुक्को ते दिवारत्तिं, ",
"ja517:17.4":	"सब्बकिच्चेसु ब्यावटो; ",
"ja517:17.5":	"सहायं केन दोसेन, ",
"ja517:17.6":	"दज्जासि दकरक्खिनो”। ",
"ja517:18.1":	"“चरिया मं अयं अय्ये, ",
"ja517:18.2":	"पजग्घित्थो मया सह; ",
"ja517:18.3":	"अज्जापि तेन वण्णेन, ",
"ja517:18.4":	"अतिवेलं पजग्घति। ",
"ja517:19.1":	"उब्बरियापिहं अय्ये, ",
"ja517:19.2":	"मन्तयामि रहोगतो; ",
"ja517:19.3":	"अनामन्तो पविसति, ",
"ja517:19.4":	"पुब्बे अप्पटिवेदितो। ",
"ja517:20.1":	"लद्धद्वारो कतोकासो, ",
"ja517:20.2":	"अहिरिकं अनादरं; ",
"ja517:20.3":	"सहायं तेन दोसेन, ",
"ja517:20.4":	"दज्जाहं दकरक्खिनो”। ",
"ja517:21.1":	"“कुसलो सब्बनिमित्तानं, ",
"ja517:21.2":	"रुतञ्ञू आगतागमो; ",
"ja517:21.3":	"उप्पाते सुपिने युत्तो, ",
"ja517:21.4":	"निय्याने च पवेसने। ",
"ja517:22.1":	"पट्ठो भूमन्तलिक्खस्मिं, ",
"ja517:22.2":	"नक्खत्तपदकोविदो; ",
"ja517:22.3":	"ब्राह्मणं केन दोसेन, ",
"ja517:22.4":	"दज्जासि दकरक्खिनो”। ",
"ja517:23.1":	"“परिसायम्पि मे अय्ये, ",
"ja517:23.2":	"उम्मीलित्वा उदिक्खति; ",
"ja517:23.3":	"तस्मा अच्चभमुं लुद्दं, ",
"ja517:23.4":	"दज्जाहं दकरक्खिनो”। ",
"ja517:24.1":	"“ससमुद्दपरियायं, ",
"ja517:24.2":	"महिं सागरकुण्डलं; ",
"ja517:24.3":	"वसुन्धरं आवससि, ",
"ja517:24.4":	"अमच्चपरिवारितो। ",
"ja517:25.1":	"चातुरन्तो महारट्ठो, ",
"ja517:25.2":	"विजितावी महब्बलो; ",
"ja517:25.3":	"पथब्या एकराजासि, ",
"ja517:25.4":	"यसो ते विपुलं गतो। ",
"ja517:26.1":	"सोळसित्थिसहस्सानि, ",
"ja517:26.2":	"आमुत्तमणिकुण्डला; ",
"ja517:26.3":	"नानाजनपदा नारी, ",
"ja517:26.4":	"देवकञ्ञूपमा सुभा। ",
"ja517:27.1":	"एवं सब्बङ्गसम्पन्नं, ",
"ja517:27.2":	"सब्बकामसमिद्धिनं; ",
"ja517:27.3":	"सुखितानं पियं दीघं, ",
"ja517:27.4":	"जीवितं आहु खत्तिय। ",
"ja517:28.1":	"अथ त्वं केन वण्णेन, ",
"ja517:28.2":	"केन वा पन हेतुना; ",
"ja517:28.3":	"पण्डितं अनुरक्खन्तो, ",
"ja517:28.4":	"पाणं चजसि दुच्चजं”। ",
"ja517:29.1":	"“यतोपि आगतो अय्ये, ",
"ja517:29.2":	"मम हत्थं महोसधो; ",
"ja517:29.3":	"नाभिजानामि धीरस्स, ",
"ja517:29.4":	"अनुमत्तम्पि दुक्कटं। ",
"ja517:30.1":	"सचे च किस्मिचि काले, ",
"ja517:30.2":	"मरणं मे पुरे सिया; ",
"ja517:30.3":	"सो मे पुत्ते पपुत्ते च, ",
"ja517:30.4":	"सुखापेय्य महोसधो। ",
"ja517:31.1":	"अनागतं पच्चुप्पन्नं, ",
"ja517:31.2":	"सब्बमत्थम्पि पस्सति; ",
"ja517:31.3":	"अनापराधकम्मन्तं, ",
"ja517:31.4":	"न दज्जं दकरक्खिनो”। ",
"ja517:32.1":	"“इदं सुणाथ पञ्चाला, ",
"ja517:32.2":	"चूळनेय्यस्स भासितं; ",
"ja517:32.3":	"पण्डितं अनुरक्खन्तो, ",
"ja517:32.4":	"पाणं चजति दुच्चजं। ",
"ja517:33.1":	"मातु भरियाय भातुच्च, ",
"ja517:33.2":	"सखिनो ब्राह्मणस्स च; ",
"ja517:33.3":	"अत्तनो चापि पञ्चालो, ",
"ja517:33.4":	"छन्नं चजति जीवितं। ",
"ja517:34.1":	"एवं महत्थिका पञ्ञा, ",
"ja517:34.2":	"निपुणा साधुचिन्तिनी; ",
"ja517:34.3":	"दिट्ठधम्महितत्थाय, ",
"ja517:34.4":	"सम्परायसुखाय चा”ति। ",
"ja517:35.1":	"दकरक्खसजातकं सत्तमं। "
}	
