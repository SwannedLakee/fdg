{	
"ud7.3:0.1":	"उदान ७।३ ",
"ud7.3:0.2":	"पठमसत्तसुत्त ",
"ud7.3:1.1":	"एवं मे सुतं—",
"ud7.3:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"ud7.3:1.3":	"तेन खो पन समयेन सावत्थिया मनुस्सा येभुय्येन कामेसु अतिवेलं सत्ता (…) रत्ता गिद्धा गथिता मुच्छिता अज्झोसन्ना सम्मत्तकजाता कामेसु विहरन्ति। ",
"ud7.3:2.1":	"अथ खो सम्बहुला भिक्खू पुब्बण्हसमयं निवासेत्वा पत्तचीवरमादाय सावत्थियं पिण्डाय पाविसिंसु। ",
"ud7.3:2.2":	"सावत्थियं पिण्डाय चरित्वा पच्छाभत्तं पिण्डपातपटिक्कन्ता येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। ",
"ud7.3:2.3":	"एकमन्तं निसिन्ना खो ते भिक्खू भगवन्तं एतदवोचुं: ",
"ud7.3:2.4":	"“इध, भन्ते, सावत्थिया मनुस्सा येभुय्येन कामेसु अतिवेलं सत्ता रत्ता गिद्धा गथिता मुच्छिता अज्झोसन्ना सम्मत्तकजाता कामेसु विहरन्ती”ति। ",
"ud7.3:3.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud7.3:4.1":	"“कामेसु सत्ता कामसङ्गसत्ता, ",
"ud7.3:4.2":	"संयोजने वज्जमपस्समाना; ",
"ud7.3:4.3":	"न हि जातु संयोजनसङ्गसत्ता, ",
"ud7.3:4.4":	"ओघं तरेय्युं विपुलं महन्तन्”ति। ",
"ud7.3:4.5":	"ततियं। "
}	
