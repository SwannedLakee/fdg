{	
"ud4.6:0.1":	"उदान ४।६ ",
"ud4.6:0.2":	"पिण्डोलसुत्त ",
"ud4.6:1.1":	"एवं मे सुतं—",
"ud4.6:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"ud4.6:1.3":	"तेन खो पन समयेन आयस्मा पिण्डोलभारद्वाजो भगवतो अविदूरे निसिन्नो होति पल्लङ्कं आभुजित्वा उजुं कायं पणिधाय आरञ्ञिको पिण्डपातिको पंसुकूलिको तेचीवरिको अप्पिच्छो सन्तुट्ठो पविवित्तो असंसट्ठो आरद्धवीरियो धुतवादो अधिचित्तमनुयुत्तो। ",
"ud4.6:2.1":	"अद्दसा खो भगवा आयस्मन्तं पिण्डोलभारद्वाजं अविदूरे निसिन्नं पल्लङ्कं आभुजित्वा उजुं कायं पणिधाय आरञ्ञिकं पिण्डपातिकं पंसुकूलिकं तेचीवरिकं अप्पिच्छं सन्तुट्ठं पविवित्तं असंसट्ठं आरद्धवीरियं धुतवादं अधिचित्तमनुयुत्तं। ",
"ud4.6:3.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud4.6:4.1":	"“अनूपवादो अनूपघातो, ",
"ud4.6:4.2":	"पातिमोक्खे च संवरो; ",
"ud4.6:4.3":	"मत्तञ्ञुता च भत्तस्मिं, ",
"ud4.6:4.4":	"पन्तञ्च सयनासनं; ",
"ud4.6:4.5":	"अधिचित्ते च आयोगो, ",
"ud4.6:4.6":	"एतं बुद्धान सासनन्”ति। ",
"ud4.6:4.7":	"छट्ठं। "
}	
