{	
"snp1.6:0.1":	"सुत्त निपात १।६ ",
"snp1.6:0.2":	"पराभवसुत्त ",
"snp1.6:1.1":	"एवं मे सुतं—",
"snp1.6:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"snp1.6:1.3":	"अथ खो अञ्ञतरा देवता अभिक्कन्ताय रत्तिया अभिक्कन्तवण्णा केवलकप्पं जेतवनं ओभासेत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं अट्ठासि। ",
"snp1.6:1.4":	"एकमन्तं ठिता खो सा देवता भगवन्तं गाथाय अज्झभासि: ",
"snp1.6:2.1":	"“पराभवन्तं पुरिसं, ",
"snp1.6:2.2":	"मयं पुच्छाम गोतम; ",
"snp1.6:2.3":	"भवन्तं पुट्ठुमागम्म, ",
"snp1.6:2.4":	"किं पराभवतो मुखं”। ",
"snp1.6:3.1":	"“सुविजानो भवं होति, ",
"snp1.6:3.2":	"सुविजानो पराभवो; ",
"snp1.6:3.3":	"धम्मकामो भवं होति, ",
"snp1.6:3.4":	"धम्मदेस्सी पराभवो”। ",
"snp1.6:4.1":	"“इति हेतं विजानाम, ",
"snp1.6:4.2":	"पठमो सो पराभवो; ",
"snp1.6:4.3":	"दुतियं भगवा ब्रूहि, ",
"snp1.6:4.4":	"किं पराभवतो मुखं”। ",
"snp1.6:5.1":	"“असन्तस्स पिया होन्ति, ",
"snp1.6:5.2":	"सन्ते न कुरुते पियं; ",
"snp1.6:5.3":	"असतं धम्मं रोचेति, ",
"snp1.6:5.4":	"तं पराभवतो मुखं”। ",
"snp1.6:6.1":	"“इति हेतं विजानाम, ",
"snp1.6:6.2":	"दुतियो सो पराभवो; ",
"snp1.6:6.3":	"ततियं भगवा ब्रूहि, ",
"snp1.6:6.4":	"किं पराभवतो मुखं”। ",
"snp1.6:7.1":	"“निद्दासीली सभासीली, ",
"snp1.6:7.2":	"अनुट्ठाता च यो नरो; ",
"snp1.6:7.3":	"अलसो कोधपञ्ञाणो, ",
"snp1.6:7.4":	"तं पराभवतो मुखं”। ",
"snp1.6:8.1":	"“इति हेतं विजानाम, ",
"snp1.6:8.2":	"ततियो सो पराभवो; ",
"snp1.6:8.3":	"चतुत्थं भगवा ब्रूहि, ",
"snp1.6:8.4":	"किं पराभवतो मुखं”। ",
"snp1.6:9.1":	"“यो मातरं पितरं वा, ",
"snp1.6:9.2":	"जिण्णकं गतयोब्बनं; ",
"snp1.6:9.3":	"पहु सन्तो न भरति, ",
"snp1.6:9.4":	"तं पराभवतो मुखं”। ",
"snp1.6:10.1":	"“इति हेतं विजानाम, ",
"snp1.6:10.2":	"चतुत्थो सो पराभवो; ",
"snp1.6:10.3":	"पञ्चमं भगवा ब्रूहि, ",
"snp1.6:10.4":	"किं पराभवतो मुखं”। ",
"snp1.6:11.1":	"“यो ब्राह्मणं समणं वा, ",
"snp1.6:11.2":	"अञ्ञं वापि वनिब्बकं; ",
"snp1.6:11.3":	"मुसावादेन वञ्चेति, ",
"snp1.6:11.4":	"तं पराभवतो मुखं”। ",
"snp1.6:12.1":	"“इति हेतं विजानाम, ",
"snp1.6:12.2":	"पञ्चमो सो पराभवो; ",
"snp1.6:12.3":	"छट्ठमं भगवा ब्रूहि, ",
"snp1.6:12.4":	"किं पराभवतो मुखं”। ",
"snp1.6:13.1":	"“पहूतवित्तो पुरिसो, ",
"snp1.6:13.2":	"सहिरञ्ञो सभोजनो; ",
"snp1.6:13.3":	"एको भुञ्जति सादूनि, ",
"snp1.6:13.4":	"तं पराभवतो मुखं”। ",
"snp1.6:14.1":	"“इति हेतं विजानाम, ",
"snp1.6:14.2":	"छट्ठमो सो पराभवो; ",
"snp1.6:14.3":	"सत्तमं भगवा ब्रूहि, ",
"snp1.6:14.4":	"किं पराभवतो मुखं”। ",
"snp1.6:15.1":	"“जातित्थद्धो धनत्थद्धो, ",
"snp1.6:15.2":	"गोत्तत्थद्धो च यो नरो; ",
"snp1.6:15.3":	"सञ्ञातिं अतिमञ्ञेति, ",
"snp1.6:15.4":	"तं पराभवतो मुखं”। ",
"snp1.6:16.1":	"“इति हेतं विजानाम, ",
"snp1.6:16.2":	"सत्तमो सो पराभवो; ",
"snp1.6:16.3":	"अट्ठमं भगवा ब्रूहि, ",
"snp1.6:16.4":	"किं पराभवतो मुखं”। ",
"snp1.6:17.1":	"“इत्थिधुत्तो सुराधुत्तो, ",
"snp1.6:17.2":	"अक्खधुत्तो च यो नरो; ",
"snp1.6:17.3":	"लद्धं लद्धं विनासेति, ",
"snp1.6:17.4":	"तं पराभवतो मुखं”। ",
"snp1.6:18.1":	"“इति हेतं विजानाम, ",
"snp1.6:18.2":	"अट्ठमो सो पराभवो; ",
"snp1.6:18.3":	"नवमं भगवा ब्रूहि, ",
"snp1.6:18.4":	"किं पराभवतो मुखं”। ",
"snp1.6:19.1":	"“सेहि दारेहि असन्तुट्ठो, ",
"snp1.6:19.2":	"वेसियासु पदुस्सति; ",
"snp1.6:19.3":	"दुस्सति परदारेसु, ",
"snp1.6:19.4":	"तं पराभवतो मुखं”। ",
"snp1.6:20.1":	"“इति हेतं विजानाम, ",
"snp1.6:20.2":	"नवमो सो पराभवो; ",
"snp1.6:20.3":	"दसमं भगवा ब्रूहि, ",
"snp1.6:20.4":	"किं पराभवतो मुखं”। ",
"snp1.6:21.1":	"“अतीतयोब्बनो पोसो, ",
"snp1.6:21.2":	"आनेति तिम्बरुत्थनिं; ",
"snp1.6:21.3":	"तस्सा इस्सा न सुपति, ",
"snp1.6:21.4":	"तं पराभवतो मुखं”। ",
"snp1.6:22.1":	"“इति हेतं विजानाम, ",
"snp1.6:22.2":	"दसमो सो पराभवो; ",
"snp1.6:22.3":	"एकादसमं भगवा ब्रूहि, ",
"snp1.6:22.4":	"किं पराभवतो मुखं”। ",
"snp1.6:23.1":	"“इत्थिं सोण्डिं विकिरणिं, ",
"snp1.6:23.2":	"पुरिसं वापि तादिसं; ",
"snp1.6:23.3":	"इस्सरियस्मिं ठपेति, ",
"snp1.6:23.4":	"तं पराभवतो मुखं”। ",
"snp1.6:24.1":	"“इति हेतं विजानाम, ",
"snp1.6:24.2":	"एकादसमो सो पराभवो; ",
"snp1.6:24.3":	"द्वादसमं भगवा ब्रूहि, ",
"snp1.6:24.4":	"किं पराभवतो मुखं”। ",
"snp1.6:25.1":	"“अप्पभोगो महातण्हो, ",
"snp1.6:25.2":	"खत्तिये जायते कुले; ",
"snp1.6:25.3":	"सो च रज्जं पत्थयति, ",
"snp1.6:25.4":	"तं पराभवतो मुखं। ",
"snp1.6:26.1":	"एते पराभवे लोके, ",
"snp1.6:26.2":	"पण्डितो समवेक्खिय; ",
"snp1.6:26.3":	"अरियो दस्सनसम्पन्नो, ",
"snp1.6:26.4":	"स लोकं भजते सिवन्”ति। ",
"snp1.6:26.5":	"पराभवसुत्तं छट्ठं। "
}	
