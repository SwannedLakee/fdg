{	
"iti108:0.1":	"इतिवुत्तक १०८ ",
"iti108:0.2":	"चतुक्कनिपात ",
"iti108:0.3":	"ब्राह्मणधम्मयागवग्ग ",
"iti108:0.4":	"कुहसुत्त ",
"iti108:1.1":	"वुत्तञ्हेतं भगवता वुत्तमरहताति मे सुतं: ",
"iti108:2.1":	"“ये केचि, भिक्खवे, भिक्खू कुहा थद्धा लपा सिङ्गी उन्नळा असमाहिता, न मे ते, भिक्खवे, भिक्खू मामका। ",
"iti108:2.2":	"अपगता च ते, भिक्खवे, भिक्खू इमस्मा धम्मविनया; न च ते इमस्मिं धम्मविनये वुद्धिं विरूळ्हिं वेपुल्लं आपज्जन्ति। ",
"iti108:2.3":	"ये च खो, भिक्खवे, भिक्खू निक्कुहा निल्लपा धीरा अत्थद्धा सुसमाहिता, ते खो मे, भिक्खवे, भिक्खू मामका। ",
"iti108:2.4":	"अनपगता च ते, भिक्खवे, भिक्खू इमस्मा धम्मविनया; ते च इमस्मिं धम्मविनये वुद्धिं विरूळ्हिं वेपुल्लं आपज्जन्ती”ति। ",
"iti108:2.5":	"एतमत्थं भगवा अवोच। ",
"iti108:2.6":	"तत्थेतं इति वुच्चति: ",
"iti108:3.1":	"“कुहा थद्धा लपा सिङ्गी, ",
"iti108:3.2":	"उन्नळा असमाहिता; ",
"iti108:3.3":	"न ते धम्मे विरूहन्ति, ",
"iti108:3.4":	"सम्मासम्बुद्धदेसिते। ",
"iti108:4.1":	"निक्कुहा निल्लपा धीरा, ",
"iti108:4.2":	"अत्थद्धा सुसमाहिता; ",
"iti108:4.3":	"ते वे धम्मे विरूहन्ति, ",
"iti108:4.4":	"सम्मासम्बुद्धदेसिते”ति। ",
"iti108:5.1":	"अयम्पि अत्थो वुत्तो भगवता, इति मे सुतन्ति। ",
"iti108:5.2":	"नवमं। "
}	
