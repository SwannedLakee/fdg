{	
"snp2.9:0.1":	"सुत्त निपात २।९ ",
"snp2.9:0.2":	"किंसीलसुत्त ",
"snp2.9:1.1":	"“किंसीलो किंसमाचारो, ",
"snp2.9:1.2":	"कानि कम्मानि ब्रूहयं; ",
"snp2.9:1.3":	"नरो सम्मा निविट्ठस्स, ",
"snp2.9:1.4":	"उत्तमत्थञ्च पापुणे”। ",
"snp2.9:2.1":	"“वुड्ढापचायी अनुसूयको सिया, ",
"snp2.9:2.2":	"कालञ्ञू चस्स गरूनं दस्सनाय; ",
"snp2.9:2.3":	"धम्मिं कथं एरयितं खणञ्ञू, ",
"snp2.9:2.4":	"सुणेय्य सक्कच्च सुभासितानि। ",
"snp2.9:3.1":	"कालेन गच्छे गरूनं सकासं, ",
"snp2.9:3.2":	"थम्भं निरङ्कत्वा निवातवुत्ति; ",
"snp2.9:3.3":	"अत्थं धम्मं संयमं ब्रह्मचरियं, ",
"snp2.9:3.4":	"अनुस्सरे चेव समाचरे च। ",
"snp2.9:4.1":	"धम्मारामो धम्मरतो, ",
"snp2.9:4.2":	"धम्मे ठितो धम्मविनिच्छयञ्ञू; ",
"snp2.9:4.3":	"नेवाचरे धम्मसन्दोसवादं, ",
"snp2.9:4.4":	"तच्छेहि नीयेथ सुभासितेहि। ",
"snp2.9:5.1":	"हस्सं जप्पं परिदेवं पदोसं, ",
"snp2.9:5.2":	"मायाकतं कुहनं गिद्धि मानं; ",
"snp2.9:5.3":	"सारम्भं कक्कसं कसावञ्च मुच्छं, ",
"snp2.9:5.4":	"हित्वा चरे वीतमदो ठितत्तो। ",
"snp2.9:6.1":	"विञ्ञातसारानि सुभासितानि, ",
"snp2.9:6.2":	"सुतञ्च विञ्ञातसमाधिसारं; ",
"snp2.9:6.3":	"न तस्स पञ्ञा च सुतञ्च वड्ढति, ",
"snp2.9:6.4":	"यो साहसो होति नरो पमत्तो। ",
"snp2.9:7.1":	"धम्मे च ये अरियपवेदिते रता, ",
"snp2.9:7.2":	"अनुत्तरा ते वचसा मनसा कम्मुना च; ",
"snp2.9:7.3":	"ते सन्तिसोरच्चसमाधिसण्ठिता, ",
"snp2.9:7.4":	"सुतस्स पञ्ञाय च सारमज्झगू”ति। ",
"snp2.9:7.5":	"किंसीलसुत्तं नवमं। "
}	
