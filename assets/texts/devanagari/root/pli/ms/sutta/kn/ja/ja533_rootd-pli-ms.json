{	
"ja533:0.1":	"जातक ",
"ja533:0.2":	"असीतिनिपात ",
"ja533:0.3":	"चूळहंसवग्ग ",
"ja533:0.4":	"१ चूळहंसजातक ",
"ja533:1.1":	"“सुमुख अनुपचिनन्ता, ",
"ja533:1.2":	"पक्कमन्ति विहङ्गमा; ",
"ja533:1.3":	"गच्छ तुवम्पि मा कङ्खि, ",
"ja533:1.4":	"नत्थि बद्धे सहायता”। ",
"ja533:2.1":	"“गच्छे वाहं न वा गच्छे, ",
"ja533:2.2":	"न तेन अमरो सियं; ",
"ja533:2.3":	"सुखितं तं उपासित्वा, ",
"ja533:2.4":	"दुक्खितं तं कथं जहे। ",
"ja533:3.1":	"मरणं वा तया सद्धिं, ",
"ja533:3.2":	"जीवितं वा तया विना; ",
"ja533:3.3":	"तदेव मरणं सेय्यो, ",
"ja533:3.4":	"यञ्चे जीवे तया विना। ",
"ja533:4.1":	"नेस धम्मो महाराज, ",
"ja533:4.2":	"यं तं एवं गतं जहे; ",
"ja533:4.3":	"या गति तुय्हं सा मय्हं, ",
"ja533:4.4":	"रुच्चते विहगाधिप”। ",
"ja533:5.1":	"“का नु पासेन बद्धस्स, ",
"ja533:5.2":	"गति अञ्ञा महानसा; ",
"ja533:5.3":	"सा कथं चेतयानस्स, ",
"ja533:5.4":	"मुत्तस्स तव रुच्चति। ",
"ja533:6.1":	"कं वा त्वं पस्ससे अत्थं, ",
"ja533:6.2":	"मम तुय्हञ्च पक्खिम; ",
"ja533:6.3":	"ञातीनं वावसिट्ठानं, ",
"ja533:6.4":	"उभिन्नं जीवितक्खये। ",
"ja533:7.1":	"यं न कञ्चनदेपिञ्छ, ",
"ja533:7.2":	"अन्धेन तमसा गतं; ",
"ja533:7.3":	"तादिसे सञ्चजं पाणं, ",
"ja533:7.4":	"कमत्थमभिजोतये”। ",
"ja533:8.1":	"“कथं नु पततं सेट्ठ, ",
"ja533:8.2":	"धम्मे अत्थं न बुज्झसि; ",
"ja533:8.3":	"धम्मो अपचितो सन्तो, ",
"ja533:8.4":	"अत्थं दस्सेति पाणिनं। ",
"ja533:9.1":	"सोहं धम्मं अपेक्खानो, ",
"ja533:9.2":	"धम्मा चत्थं समुट्ठितं; ",
"ja533:9.3":	"भत्तिञ्च तयि सम्पस्सं, ",
"ja533:9.4":	"नावकङ्खामि जीवितं। ",
"ja533:10.1":	"अद्धा एसो सतं धम्मो, ",
"ja533:10.2":	"यो मित्तो मित्तमापदे; ",
"ja533:10.3":	"न चजे जीवितस्सापि, ",
"ja533:10.4":	"हेतुधम्ममनुस्सरं”। ",
"ja533:11.1":	"“स्वायं धम्मो च ते चिण्णो, ",
"ja533:11.2":	"भत्ति च विदिता मयि; ",
"ja533:11.3":	"कामं करस्सु मय्हेतं, ",
"ja533:11.4":	"गच्छेवानुमतो मया। ",
"ja533:12.1":	"अपि त्वेवं गते काले, ",
"ja533:12.2":	"यं खण्डं ञातिनं मया; ",
"ja533:12.3":	"तया तं बुद्धिसम्पन्नं, ",
"ja533:12.4":	"अस्स परमसंवुतं”। ",
"ja533:13.1":	"इच्चेवं मन्तयन्तानं, ",
"ja533:13.2":	"अरियानं अरियवुत्तिनं; ",
"ja533:13.3":	"पच्चदिस्सथ नेसादो, ",
"ja533:13.4":	"आतुरानमिवन्तको। ",
"ja533:14.1":	"ते सत्तुमभिसञ्चिक्ख, ",
"ja533:14.2":	"दीघरत्तं हिता दिजा; ",
"ja533:14.3":	"तुण्हीमासित्थ उभयो, ",
"ja533:14.4":	"न सञ्चलेसुमासना। ",
"ja533:15.1":	"धतरट्ठे च दिस्वान, ",
"ja533:15.2":	"समुड्डेन्ते ततो ततो; ",
"ja533:15.3":	"अभिक्कमथ वेगेन, ",
"ja533:15.4":	"दिजसत्तु दिजाधिपे। ",
"ja533:16.1":	"सो च वेगेनभिक्कम्म, ",
"ja533:16.2":	"आसज्ज परमे दिजे; ",
"ja533:16.3":	"पच्चकमित्थ नेसादो, ",
"ja533:16.4":	"बद्धा इति विचिन्तयं। ",
"ja533:17.1":	"एकंव बद्धमासीनं, ",
"ja533:17.2":	"अबद्धञ्च पुनापरं; ",
"ja533:17.3":	"आसज्ज बद्धमासीनं, ",
"ja533:17.4":	"पेक्खमानमदीनवं। ",
"ja533:18.1":	"ततो सो विमतोयेव, ",
"ja533:18.2":	"पण्डरे अज्झभासथ; ",
"ja533:18.3":	"पवड्ढकाये आसीने, ",
"ja533:18.4":	"दिजसङ्घगणाधिपे। ",
"ja533:19.1":	"“यन्नु पासेन महता, ",
"ja533:19.2":	"बद्धो न कुरुते दिसं; ",
"ja533:19.3":	"अथ कस्मा अबद्धो त्वं, ",
"ja533:19.4":	"बली पक्खि न गच्छसि। ",
"ja533:20.1":	"किं नु त्यायं दिजो होति, ",
"ja533:20.2":	"मुत्तो बद्धं उपाससि; ",
"ja533:20.3":	"ओहाय सकुणा यन्ति, ",
"ja533:20.4":	"किं एको अवहीयसि”। ",
"ja533:21.1":	"“राजा मे सो दिजामित्त, ",
"ja533:21.2":	"सखा पाणसमो च मे; ",
"ja533:21.3":	"नेव नं विजहिस्सामि, ",
"ja533:21.4":	"याव कालस्स परियायं”। ",
"ja533:22.1":	"“कथं पनायं विहङ्गो, ",
"ja533:22.2":	"नाद्दस पासमोड्डितं; ",
"ja533:22.3":	"पदञ्हेतं महन्तानं, ",
"ja533:22.4":	"बोद्धुमरहन्ति आपदं”। ",
"ja533:23.1":	"“यदा पराभवो होति, ",
"ja533:23.2":	"पोसो जीवितसङ्खये; ",
"ja533:23.3":	"अथ जालञ्च पासञ्च, ",
"ja533:23.4":	"आसज्जापि न बुज्झति। ",
"ja533:24.1":	"अपि त्वेव महापञ्ञ, ",
"ja533:24.2":	"पासा बहुविधा तता; ",
"ja533:24.3":	"गुय्हमासज्ज बज्झन्ति, ",
"ja533:24.4":	"अथेवं जीवितक्खये”। ",
"ja533:25.1":	"“अपि नायं तया सद्धिं, ",
"ja533:25.2":	"संवासस्स सुखुद्रयो; ",
"ja533:25.3":	"अपि नो अनुमञ्ञासि, ",
"ja533:25.4":	"अपि नो जीवितं ददे”। ",
"ja533:26.1":	"“न चेव मे त्वं बद्धोसि, ",
"ja533:26.2":	"नपि इच्छामि ते वधं; ",
"ja533:26.3":	"कामं खिप्पमितो गन्त्वा, ",
"ja533:26.4":	"जीव त्वं अनिघो चिरं”। ",
"ja533:27.1":	"“नेवाहमेतमिच्छामि, ",
"ja533:27.2":	"अञ्ञत्रेतस्स जीविता; ",
"ja533:27.3":	"सचे एकेन तुट्ठोसि, ",
"ja533:27.4":	"मुञ्चेतं मञ्च भक्खय। ",
"ja533:28.1":	"आरोहपरिणाहेन, ",
"ja533:28.2":	"तुल्यास्मा वयसा उभो; ",
"ja533:28.3":	"न ते लाभेन जीवत्थि, ",
"ja533:28.4":	"एतेन निमिना तुवं। ",
"ja533:29.1":	"तदिङ्घ समपेक्खस्सु, ",
"ja533:29.2":	"होतु गिद्धि तवम्हसु; ",
"ja533:29.3":	"मं पुब्बे बन्ध पासेन, ",
"ja533:29.4":	"पच्छा मुञ्च दिजाधिपं। ",
"ja533:30.1":	"तावदेव च ते लाभो, ",
"ja533:30.2":	"कतास्स याचनाय च; ",
"ja533:30.3":	"मित्ति च धतरट्ठेहि, ",
"ja533:30.4":	"यावजीवाय ते सिया”। ",
"ja533:31.1":	"“पस्सन्तु नो महासङ्घा, ",
"ja533:31.2":	"तया मुत्तं इतो गतं; ",
"ja533:31.3":	"मित्तामच्चा च भच्चा च, ",
"ja533:31.4":	"पुत्तदारा च बन्धवा। ",
"ja533:32.1":	"न च ते तादिसा मित्ता, ",
"ja533:32.2":	"बहूनं इध विज्जति; ",
"ja533:32.3":	"यथा त्वं धतरट्ठस्स, ",
"ja533:32.4":	"पाणसाधारणो सखा। ",
"ja533:33.1":	"सो ते सहायं मुञ्चामि, ",
"ja533:33.2":	"होतु राजा तवानुगो; ",
"ja533:33.3":	"कामं खिप्पमितो गन्त्वा, ",
"ja533:33.4":	"ञातिमज्झे विरोचथ”। ",
"ja533:34.1":	"“सो पतीतो पमुत्तेन, ",
"ja533:34.2":	"भत्तुना भत्तुगारवो; ",
"ja533:34.3":	"अज्झभासथ वक्कङ्गो, ",
"ja533:34.4":	"वाचं कण्णसुखं भणं। ",
"ja533:35.1":	"एवं लुद्दक नन्दस्सु, ",
"ja533:35.2":	"सह सब्बेहि ञातिभि; ",
"ja533:35.3":	"यथाहमज्ज नन्दामि, ",
"ja533:35.4":	"मुत्तं दिस्वा दिजाधिपं”। ",
"ja533:36.1":	"“एहि तं अनुसिक्खामि, ",
"ja533:36.2":	"यथा त्वमपि लच्छसे; ",
"ja533:36.3":	"लाभं तवायं धतरट्ठो, ",
"ja533:36.4":	"पापं किञ्चि न दक्खति। ",
"ja533:37.1":	"खिप्पमन्तेपुरं नेत्वा, ",
"ja533:37.2":	"रञ्ञो दस्सेहि नो उभो; ",
"ja533:37.3":	"अबद्धे पकतिभूते, ",
"ja533:37.4":	"काजे उभयतो ठिते। ",
"ja533:38.1":	"धतरट्ठा महाराज, ",
"ja533:38.2":	"हंसाधिपतिनो इमे; ",
"ja533:38.3":	"अयञ्हि राजा हंसानं, ",
"ja533:38.4":	"अयं सेनापतीतरो। ",
"ja533:39.1":	"असंसयं इमं दिस्वा, ",
"ja533:39.2":	"हंसराजं नराधिपो; ",
"ja533:39.3":	"पतीतो सुमनो वित्तो, ",
"ja533:39.4":	"बहुं दस्सति ते धनं”। ",
"ja533:40.1":	"तस्स तं वचनं सुत्वा, ",
"ja533:40.2":	"कम्मुना उपपादयि; ",
"ja533:40.3":	"खिप्पमन्तेपुरं गन्त्वा, ",
"ja533:40.4":	"रञ्ञो हंसे अदस्सयि; ",
"ja533:40.5":	"अबद्धे पकतिभूते, ",
"ja533:40.6":	"काजे उभयतो ठिते। ",
"ja533:41.1":	"“धतरट्ठा महाराज, ",
"ja533:41.2":	"हंसाधिपतिनो इमे; ",
"ja533:41.3":	"अयञ्हि राजा हंसानं, ",
"ja533:41.4":	"अयं सेनापतीतरो”। ",
"ja533:42.1":	"“कथं पनिमे विहङ्गा, ",
"ja533:42.2":	"तव हत्थत्तमागता; ",
"ja533:42.3":	"कथं लुद्दो महन्तानं, ",
"ja533:42.4":	"इस्सरे इध अज्झगा”। ",
"ja533:43.1":	"“विहिता सन्तिमे पासा, ",
"ja533:43.2":	"पल्ललेसु जनाधिप; ",
"ja533:43.3":	"यं यदायतनं मञ्ञे, ",
"ja533:43.4":	"दिजानं पाणरोधनं। ",
"ja533:44.1":	"तादिसं पासमासज्ज, ",
"ja533:44.2":	"हंसराजा अबज्झथ; ",
"ja533:44.3":	"तं अबद्धो उपासीनो, ",
"ja533:44.4":	"ममायं अज्झभासथ। ",
"ja533:45.1":	"सुदुक्करं अनरियेहि, ",
"ja533:45.2":	"दहते भावमुत्तमं; ",
"ja533:45.3":	"भत्तुरत्थे परक्कन्तो, ",
"ja533:45.4":	"धम्मयुत्तो विहङ्गमो। ",
"ja533:46.1":	"अत्तनायं चजित्वान, ",
"ja533:46.2":	"जीवितं जीवितारहो; ",
"ja533:46.3":	"अनुत्थुनन्तो आसीनो, ",
"ja533:46.4":	"भत्तु याचित्थ जीवितं। ",
"ja533:47.1":	"तस्स तं वचनं सुत्वा, ",
"ja533:47.2":	"पसादमहमज्झगा; ",
"ja533:47.3":	"ततो नं पामुचिं पासा, ",
"ja533:47.4":	"अनुञ्ञासिं सुखेन च। ",
"ja533:48.1":	"सो पतीतो पमुत्तेन, ",
"ja533:48.2":	"भत्तुना भत्तुगारवो; ",
"ja533:48.3":	"अज्झभासथ वक्कङ्गो, ",
"ja533:48.4":	"वाचं कण्णसुखं भणं। ",
"ja533:49.1":	"‘एवं लुद्दक नन्दस्सु, ",
"ja533:49.2":	"सह सब्बेहि ञातिभि; ",
"ja533:49.3":	"यथाहमज्ज नन्दामि, ",
"ja533:49.4":	"मुत्तं दिस्वा दिजाधिपं। ",
"ja533:50.1":	"एहि तं अनुसिक्खामि, ",
"ja533:50.2":	"यथा त्वमपि लच्छसे; ",
"ja533:50.3":	"लाभं तवायं धतरट्ठो, ",
"ja533:50.4":	"पापं किञ्चि न दक्खति। ",
"ja533:51.1":	"खिप्पमन्तेपुरं नेत्वा, ",
"ja533:51.2":	"रञ्ञो दस्सेहि नो उभो; ",
"ja533:51.3":	"अबद्धे पकतिभूते, ",
"ja533:51.4":	"काजे उभयतो ठिते। ",
"ja533:52.1":	"“धतरट्ठा महाराज, ",
"ja533:52.2":	"हंसाधिपतिनो इमे; ",
"ja533:52.3":	"अयञ्हि राजा हंसानं, ",
"ja533:52.4":	"अयं सेनापतीतरो”। ",
"ja533:53.1":	"असंसयं इमं दिस्वा, ",
"ja533:53.2":	"हंसराजं नराधिपो; ",
"ja533:53.3":	"पतीतो सुमनो वित्तो, ",
"ja533:53.4":	"बहुं दस्सति ते धनं’। ",
"ja533:54.1":	"एवमेतस्स वचना, ",
"ja533:54.2":	"आनीतामे उभो मया; ",
"ja533:54.3":	"एत्थेव हि इमे आसुं, ",
"ja533:54.4":	"उभो अनुमता मया। ",
"ja533:55.1":	"सोयं एवं गतो पक्खी, ",
"ja533:55.2":	"दिजो परमधम्मिको; ",
"ja533:55.3":	"मादिसस्स हि लुद्दस्स, ",
"ja533:55.4":	"जनयेय्याथ मद्दवं। ",
"ja533:56.1":	"उपायनञ्च ते देव, ",
"ja533:56.2":	"नाञ्ञं पस्सामि एदिसं; ",
"ja533:56.3":	"सब्बसाकुणिकागामे, ",
"ja533:56.4":	"तं पस्स मनुजाधिप”। ",
"ja533:57.1":	"दिस्वा निसिन्नं राजानं, ",
"ja533:57.2":	"पीठे सोवण्णये सुभे; ",
"ja533:57.3":	"अज्झभासथ वक्कङ्गो, ",
"ja533:57.4":	"वाचं कण्णसुखं भणं। ",
"ja533:58.1":	"“कच्चिन्नु भोतो कुसलं, ",
"ja533:58.2":	"कच्चि भोतो अनामयं; ",
"ja533:58.3":	"कच्चि रट्ठमिदं फीतं, ",
"ja533:58.4":	"धम्मेन मनुसाससि”। ",
"ja533:59.1":	"“कुसलञ्चेव मे हंस, ",
"ja533:59.2":	"अथो हंस अनामयं; ",
"ja533:59.3":	"अथो रट्ठमिदं फीतं, ",
"ja533:59.4":	"धम्मेन मनुसासहं”। ",
"ja533:60.1":	"“कच्चि भोतो अमच्चेसु, ",
"ja533:60.2":	"दोसो कोचि न विज्जति; ",
"ja533:60.3":	"कच्चि च ते तवत्थेसु, ",
"ja533:60.4":	"नावकङ्खन्ति जीवितं”। ",
"ja533:61.1":	"“अथोपि मे अमच्चेसु, ",
"ja533:61.2":	"दोसो कोचि न विज्जति; ",
"ja533:61.3":	"अथोपि ते ममत्थेसु, ",
"ja533:61.4":	"नावकङ्खन्ति जीवितं”। ",
"ja533:62.1":	"“कच्चि ते सादिसी भरिया, ",
"ja533:62.2":	"अस्सवा पियभाणिनी; ",
"ja533:62.3":	"पुत्तरूपयसूपेता, ",
"ja533:62.4":	"तव छन्दवसानुगा”। ",
"ja533:63.1":	"“अथो मे सादिसी भरिया, ",
"ja533:63.2":	"अस्सवा पियभाणिनी; ",
"ja533:63.3":	"पुत्तरूपयसूपेता, ",
"ja533:63.4":	"मम छन्दवसानुगा। ",
"ja533:64.1":	"भवन्तं कच्चि नु महा- ",
"ja533:64.2":	"सत्तुहत्थत्ततं गतो; ",
"ja533:64.3":	"दुक्खमापज्जि विपुलं, ",
"ja533:64.4":	"तस्मिं पठममापदे। ",
"ja533:65.1":	"कच्चि यन्तापतित्वान, ",
"ja533:65.2":	"दण्डेन समपोथयि; ",
"ja533:65.3":	"एवमेतेसं जम्मानं, ",
"ja533:65.4":	"पातिकं भवति तावदे”। ",
"ja533:66.1":	"“खेममासि महाराज, ",
"ja533:66.2":	"एवमापदिया सति; ",
"ja533:66.3":	"न चायं किञ्चि रस्मासु, ",
"ja533:66.4":	"सत्तूव समपज्जथ। ",
"ja533:67.1":	"पच्चगमित्थ नेसादो, ",
"ja533:67.2":	"पुब्बेव अज्झभासथ; ",
"ja533:67.3":	"तदायं सुमुखोयेव, ",
"ja533:67.4":	"पण्डितो पच्चभासथ। ",
"ja533:68.1":	"तस्स तं वचनं सुत्वा, ",
"ja533:68.2":	"पसादमयमज्झगा; ",
"ja533:68.3":	"ततो मं पामुची पासा, ",
"ja533:68.4":	"अनुञ्ञासि सुखेन च। ",
"ja533:69.1":	"इदञ्च सुमुखेनेव, ",
"ja533:69.2":	"एतदत्थाय चिन्तितं; ",
"ja533:69.3":	"भोतो सकासेगमनं, ",
"ja533:69.4":	"एतस्स धनमिच्छता”। ",
"ja533:70.1":	"“स्वागतञ्चेविदं भवतं, ",
"ja533:70.2":	"पतीतो चस्मि दस्सना; ",
"ja533:70.3":	"एसो चापि बहुं वित्तं, ",
"ja533:70.4":	"लभतं यावदिच्छति”। ",
"ja533:71.1":	"सन्तप्पयित्वा नेसादं, ",
"ja533:71.2":	"भोगेहि मनुजाधिपो; ",
"ja533:71.3":	"अज्झभासथ वक्कङ्गं, ",
"ja533:71.4":	"वाचं कण्णसुखं भणं। ",
"ja533:72.1":	"“यं खलु धम्ममाधीनं, ",
"ja533:72.2":	"वसो वत्तति किञ्चनं; ",
"ja533:72.3":	"सब्बत्थिस्सरियं तव, ",
"ja533:72.4":	"तं पसास यदिच्छथ। ",
"ja533:73.1":	"दानत्थं उपभोत्तुं वा, ",
"ja533:73.2":	"यं चञ्ञं उपकप्पति; ",
"ja533:73.3":	"एतं ददामि वो वित्तं, ",
"ja533:73.4":	"इस्सरियं विस्सजामि वो”। ",
"ja533:74.1":	"“यथा च म्यायं सुमुखो, ",
"ja533:74.2":	"अज्झभासेय्य पण्डितो; ",
"ja533:74.3":	"कामसा बुद्धिसम्पन्नो, ",
"ja533:74.4":	"तं म्यास्स परमप्पियं”। ",
"ja533:75.1":	"“अहं खलु महाराज, ",
"ja533:75.2":	"नागराजारिवन्तरं; ",
"ja533:75.3":	"पटिवत्तुं न सक्कोमि, ",
"ja533:75.4":	"न मे सो विनयो सिया। ",
"ja533:76.1":	"अम्हाकञ्चेव सो सेट्ठो, ",
"ja533:76.2":	"त्वञ्च उत्तमसत्तवो; ",
"ja533:76.3":	"भूमिपालो मनुस्सिन्दो, ",
"ja533:76.4":	"पूजा बहूहि हेतुहि। ",
"ja533:77.1":	"तेसं उभिन्नं भणतं, ",
"ja533:77.2":	"वत्तमाने विनिच्छये; ",
"ja533:77.3":	"नन्तरं पटिवत्तब्बं, ",
"ja533:77.4":	"पेस्सेन मनुजाधिप”। ",
"ja533:78.1":	"“धम्मेन किर नेसादो, ",
"ja533:78.2":	"पण्डितो अण्डजो इति; ",
"ja533:78.3":	"न हेव अकतत्तस्स, ",
"ja533:78.4":	"नयो एतादिसो सिया। ",
"ja533:79.1":	"एवं अग्गपकतिमा, ",
"ja533:79.2":	"एवं उत्तमसत्तवो; ",
"ja533:79.3":	"यावतत्थि मया दिट्ठा, ",
"ja533:79.4":	"नाञ्ञं पस्सामि एदिसं। ",
"ja533:80.1":	"तुट्ठोस्मि वो पकतिया, ",
"ja533:80.2":	"वाक्येन मधुरेन च; ",
"ja533:80.3":	"एसो चापि ममच्छन्दो, ",
"ja533:80.4":	"चिरं पस्सेय्य वो उभो”। ",
"ja533:81.1":	"“यं किच्चं परमे मित्ते, ",
"ja533:81.2":	"कतमस्मासु तं तया; ",
"ja533:81.3":	"पत्ता निस्संसयं त्याम्हा, ",
"ja533:81.4":	"भत्तिरस्मासु या तव। ",
"ja533:82.1":	"अदुञ्च नून सुमहा, ",
"ja533:82.2":	"ञातिसङ्घस्स मन्तरं; ",
"ja533:82.3":	"अदस्सनेन अस्माकं, ",
"ja533:82.4":	"दुक्खं बहूसु पक्खिसु। ",
"ja533:83.1":	"तेसं सोकविघाताय, ",
"ja533:83.2":	"तया अनुमता मयं; ",
"ja533:83.3":	"तं पदक्खिणतो कत्वा, ",
"ja533:83.4":	"ञातिं पस्सेमुरिन्दम। ",
"ja533:84.1":	"अद्धाहं विपुलं पीतिं, ",
"ja533:84.2":	"भवतं विन्दामि दस्सना; ",
"ja533:84.3":	"एसो चापि महा अत्थो, ",
"ja533:84.4":	"ञातिविस्सासना सिया”। ",
"ja533:85.1":	"इदं वत्वा धतरट्ठो, ",
"ja533:85.2":	"हंसराजा नराधिपं; ",
"ja533:85.3":	"उत्तमं जवमन्वाय, ",
"ja533:85.4":	"ञातिसङ्घं उपागमुं। ",
"ja533:86.1":	"ते अरोगे अनुप्पत्ते, ",
"ja533:86.2":	"दिस्वान परमे दिजे; ",
"ja533:86.3":	"केकाति मकरुं हंसा, ",
"ja533:86.4":	"पुथुसद्दो अजायथ। ",
"ja533:87.1":	"ते पतीता पमुत्तेन, ",
"ja533:87.2":	"भत्तुना भत्तुगारवा; ",
"ja533:87.3":	"समन्ता परिकिरिंसु, ",
"ja533:87.4":	"अण्डजा लद्धपच्चया। ",
"ja533:88.1":	"एवं मित्तवतं अत्था, ",
"ja533:88.2":	"सब्बे होन्ति पदक्खिणा; ",
"ja533:88.3":	"हंसा यथा धतरट्ठा, ",
"ja533:88.4":	"ञातिसङ्घं उपागमुन्ति। ",
"ja533:89.1":	"चूळहंसजातकं पठमं। "
}	
