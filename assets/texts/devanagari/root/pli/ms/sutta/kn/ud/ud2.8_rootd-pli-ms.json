{	
"ud2.8:0.1":	"उदान २।८ ",
"ud2.8:0.2":	"सुप्पवासासुत्त ",
"ud2.8:1.1":	"एवं मे सुतं—",
"ud2.8:1.2":	"एकं समयं भगवा कुण्डिकायं विहरति कुण्डधानवने। ",
"ud2.8:1.3":	"तेन खो पन समयेन सुप्पवासा कोलियधीता सत्त वस्सानि गब्भं धारेति। ",
"ud2.8:1.4":	"सत्ताहं मूळ्हगब्भा सा दुक्खाहि तिब्बाहि खराहि कटुकाहि वेदनाहि फुट्ठा तीहि वितक्केहि अधिवासेति: ",
"ud2.8:1.5":	"“सम्मासम्बुद्धो वत सो भगवा यो इमस्स एवरूपस्स दुक्खस्स पहानाय धम्मं देसेति; ",
"ud2.8:1.6":	"सुप्पटिपन्नो वत तस्स भगवतो सावकसङ्घो यो इमस्स एवरूपस्स दुक्खस्स पहानाय पटिपन्नो; ",
"ud2.8:1.7":	"सुसुखं वत तं निब्बानं यत्थिदं एवरूपं दुक्खं न संविज्जती”ति। ",
"ud2.8:2.1":	"अथ खो सुप्पवासा कोलियधीता सामिकं आमन्तेसि: ",
"ud2.8:2.2":	"“एहि त्वं, अय्यपुत्त, येन भगवा तेनुपसङ्कम; उपसङ्कमित्वा मम वचनेन भगवतो पादे सिरसा वन्दाहि; अप्पाबाधं अप्पातङ्कं लहुट्ठानं बलं फासुविहारं पुच्छ: ",
"ud2.8:2.3":	"‘सुप्पवासा, भन्ते, कोलियधीता भगवतो पादे सिरसा वन्दति; अप्पाबाधं अप्पातङ्कं लहुट्ठानं बलं फासुविहारं पुच्छती’ति। ",
"ud2.8:2.4":	"एवञ्च वदेहि: ",
"ud2.8:2.5":	"‘सुप्पवासा, भन्ते, कोलियधीता सत्त वस्सानि गब्भं धारेति। ",
"ud2.8:2.6":	"सत्ताहं मूळ्हगब्भा सा दुक्खाहि तिब्बाहि खराहि कटुकाहि वेदनाहि फुट्ठा तीहि वितक्केहि अधिवासेति—",
"ud2.8:2.7":	"सम्मासम्बुद्धो वत सो भगवा यो इमस्स एवरूपस्स दुक्खस्स पहानाय धम्मं देसेति; ",
"ud2.8:2.8":	"सुप्पटिपन्नो वत तस्स भगवतो सावकसङ्घो यो इमस्स एवरूपस्स दुक्खस्स पहानाय पटिपन्नो; ",
"ud2.8:2.9":	"सुसुखं वत तं निब्बानं यत्थिदं एवरूपं दुक्खं न संविज्जती’”ति। ",
"ud2.8:3.1":	"“परमन्”ति खो सो कोलियपुत्तो सुप्पवासाय कोलियधीताय पटिस्सुत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। ",
"ud2.8:3.2":	"एकमन्तं निसिन्नो खो कोलियपुत्तो भगवन्तं एतदवोच: ",
"ud2.8:3.3":	"“सुप्पवासा, भन्ते, कोलियधीता भगवतो पादे सिरसा वन्दति, अप्पाबाधं अप्पातङ्कं लहुट्ठानं बलं फासुविहारं पुच्छति; ",
"ud2.8:3.4":	"एवञ्च वदेति: ",
"ud2.8:3.5":	"‘सुप्पवासा, भन्ते, कोलियधीता सत्त वस्सानि गब्भं धारेति। ",
"ud2.8:3.6":	"सत्ताहं मूळ्हगब्भा सा दुक्खाहि तिब्बाहि खराहि कटुकाहि वेदनाहि फुट्ठा तीहि वितक्केहि अधिवासेति—",
"ud2.8:3.7":	"सम्मासम्बुद्धो वत सो भगवा यो इमस्स एवरूपस्स दुक्खस्स पहानाय धम्मं देसेति; ",
"ud2.8:3.8":	"सुप्पटिपन्नो वत तस्स भगवतो सावकसङ्घो यो इमस्स एवरूपस्स दुक्खस्स पहानाय पटिपन्नो; ",
"ud2.8:3.9":	"सुसुखं वत निब्बानं यत्थिदं एवरूपं दुक्खं न संविज्जती’”ति। ",
"ud2.8:4.1":	"“सुखिनी होतु सुप्पवासा कोलियधीता; अरोगा अरोगं पुत्तं विजायतू”ति। ",
"ud2.8:4.2":	"सह वचना च पन भगवतो सुप्पवासा कोलियधीता सुखिनी अरोगा अरोगं पुत्तं विजायि। ",
"ud2.8:5.1":	"“एवं, भन्ते”ति खो सो कोलियपुत्तो भगवतो भासितं अभिनन्दित्वा अनुमोदित्वा उट्ठायासना भगवन्तं अभिवादेत्वा पदक्खिणं कत्वा येन सकं घरं तेन पच्चायासि। ",
"ud2.8:5.2":	"अद्दसा खो सो कोलियपुत्तो सुप्पवासं कोलियधीतरं सुखिनिं अरोगं अरोगं पुत्तं विजातं। ",
"ud2.8:5.3":	"दिस्वानस्स एतदहोसि: ",
"ud2.8:5.4":	"“अच्छरियं वत भो, अब्भुतं वत भो, तथागतस्स महिद्धिकता महानुभावता, यत्र हि नामायं सुप्पवासा कोलियधीता सह वचना च पन भगवतो सुखिनी अरोगा अरोगं पुत्तं विजायिस्सती”ति। ",
"ud2.8:5.5":	"अत्तमनो पमुदितो पीतिसोमनस्सजातो अहोसि। ",
"ud2.8:6.1":	"अथ खो सुप्पवासा कोलियधीता सामिकं आमन्तेसि: ",
"ud2.8:6.2":	"“एहि त्वं, अय्यपुत्त, येन भगवा तेनुपसङ्कम; उपसङ्कमित्वा मम वचनेन भगवतो पादे सिरसा वन्दाहि: ",
"ud2.8:6.3":	"‘सुप्पवासा, भन्ते, कोलियधीता भगवतो पादे सिरसा वन्दती’ति; ",
"ud2.8:6.4":	"एवञ्च वदेहि: ",
"ud2.8:6.5":	"‘सुप्पवासा, भन्ते, कोलियधीता सत्त वस्सानि गब्भं धारेति। ",
"ud2.8:6.6":	"सत्ताहं मूळ्हगब्भा सा एतरहि सुखिनी अरोगा अरोगं पुत्तं विजाता। ",
"ud2.8:6.7":	"सा सत्ताहं बुद्धप्पमुखं भिक्खुसङ्घं भत्तेन निमन्तेति। ",
"ud2.8:6.8":	"अधिवासेतु किर, भन्ते, भगवा सुप्पवासाय कोलियधीताय सत्त भत्तानि सद्धिं भिक्खुसङ्घेना’”ति। ",
"ud2.8:7.1":	"“परमन्”ति खो सो कोलियपुत्तो सुप्पवासाय कोलियधीताय पटिस्सुत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। ",
"ud2.8:7.2":	"एकमन्तं निसिन्नो खो सो कोलियपुत्तो भगवन्तं एतदवोच: ",
"ud2.8:8.1":	"“सुप्पवासा, भन्ते, कोलियधीता भगवतो पादे सिरसा वन्दति; ",
"ud2.8:8.2":	"एवञ्च वदेति: ",
"ud2.8:8.3":	"‘सुप्पवासा, भन्ते, कोलियधीता सत्त वस्सानि गब्भं धारेति। ",
"ud2.8:8.4":	"सत्ताहं मूळ्हगब्भा सा एतरहि सुखिनी अरोगा अरोगं पुत्तं विजाता। ",
"ud2.8:8.5":	"सा सत्ताहं बुद्धप्पमुखं भिक्खुसङ्घं भत्तेन निमन्तेति। ",
"ud2.8:8.6":	"अधिवासेतु किर, भन्ते, भगवा सुप्पवासाय कोलियधीताय सत्त भत्तानि सद्धिं भिक्खुसङ्घेना’”ति। ",
"ud2.8:9.1":	"तेन खो पन समयेन अञ्ञतरेन उपासकेन बुद्धप्पमुखो भिक्खुसङ्घो स्वातनाय भत्तेन निमन्तितो होति। ",
"ud2.8:9.2":	"सो च उपासको आयस्मतो महामोग्गल्लानस्स उपट्ठाको होति। ",
"ud2.8:9.3":	"अथ खो भगवा आयस्मन्तं महामोग्गल्लानं आमन्तेसि: ",
"ud2.8:9.4":	"“एहि त्वं, मोग्गल्लान, येन सो उपासको तेनुपसङ्कम; उपसङ्कमित्वा तं उपासकं एवं वदेहि: ",
"ud2.8:9.5":	"‘सुप्पवासा, आवुसो, कोलियधीता सत्त वस्सानि गब्भं धारेसि। ",
"ud2.8:9.6":	"सत्ताहं मूळ्हगब्भा सा एतरहि सुखिनी अरोगा अरोगं पुत्तं विजाता। ",
"ud2.8:9.7":	"सा सत्ताहं बुद्धप्पमुखं भिक्खुसङ्घं भत्तेन निमन्तेति। ",
"ud2.8:9.8":	"करोतु सुप्पवासा कोलियधीता सत्त भत्तानि, पच्छा त्वं करिस्ससी’ति। ",
"ud2.8:9.9":	"तुय्हेसो उपट्ठाको”ति। ",
"ud2.8:10.1":	"“एवं, भन्ते”ति खो आयस्मा महामोग्गल्लानो भगवतो पटिस्सुत्वा येन सो उपासको तेनुपसङ्कमि; उपसङ्कमित्वा तं उपासकं एतदवोच: ",
"ud2.8:10.2":	"“सुप्पवासा, आवुसो, कोलियधीता सत्त वस्सानि गब्भं धारेति। ",
"ud2.8:10.3":	"सत्ताहं मूळ्हगब्भा सा एतरहि सुखिनी अरोगा अरोगं पुत्तं विजाता। ",
"ud2.8:10.4":	"सा सत्ताहं बुद्धप्पमुखं भिक्खुसङ्घं भत्तेन निमन्तेति। ",
"ud2.8:10.5":	"करोतु सुप्पवासा कोलियधीता सत्त भत्तानि, पच्छा त्वं करिस्ससी”ति। ",
"ud2.8:11.1":	"“सचे मे, भन्ते, अय्यो महामोग्गल्लानो तिण्णं धम्मानं पाटिभोगो—",
"ud2.8:11.2":	"भोगानञ्च जीवितस्स च सद्धाय च, ",
"ud2.8:11.3":	"करोतु सुप्पवासा कोलियधीता सत्त भत्तानि, पच्छाहं करिस्सामी”ति। ",
"ud2.8:11.4":	"“द्विन्नं खो ते अहं, आवुसो, धम्मानं पाटिभोगो—",
"ud2.8:11.5":	"भोगानञ्च जीवितस्स च। ",
"ud2.8:11.6":	"सद्धाय पन त्वंयेव पाटिभोगो”ति। ",
"ud2.8:12.1":	"“सचे मे, भन्ते, अय्यो महामोग्गल्लानो द्विन्नं धम्मानं पाटिभोगो—",
"ud2.8:12.2":	"भोगानञ्च जीवितस्स च, ",
"ud2.8:12.3":	"करोतु सुप्पवासा कोलियधीता सत्त भत्तानि, पच्छाहं करिस्सामी”ति। ",
"ud2.8:13.1":	"अथ खो आयस्मा महामोग्गल्लानो तं उपासकं सञ्ञापेत्वा येन भगवा तेनुपसङ्कमि; उपसङ्कमित्वा भगवन्तं एतदवोच: ",
"ud2.8:13.2":	"“सञ्ञत्तो, भन्ते, सो उपासको मया; ",
"ud2.8:13.3":	"करोतु सुप्पवासा कोलियधीता सत्त भत्तानि, पच्छा सो करिस्सती”ति। ",
"ud2.8:14.1":	"अथ खो सुप्पवासा कोलियधीता सत्ताहं बुद्धप्पमुखं भिक्खुसङ्घं पणीतेन खादनीयेन भोजनीयेन सहत्था सन्तप्पेसि सम्पवारेसि, ",
"ud2.8:14.2":	"तञ्च दारकं भगवन्तं वन्दापेसि सब्बञ्च भिक्खुसङ्घं। ",
"ud2.8:15.1":	"अथ खो आयस्मा सारिपुत्तो तं दारकं एतदवोच: ",
"ud2.8:15.2":	"“कच्चि ते, दारक, खमनीयं, कच्चि यापनीयं, कच्चि न किञ्चि दुक्खन्”ति? ",
"ud2.8:15.3":	"“कुतो मे, भन्ते सारिपुत्त, खमनीयं, कुतो यापनीयं। ",
"ud2.8:15.4":	"सत्त मे वस्सानि लोहितकुम्भियं वुत्थानी”ति। ",
"ud2.8:16.1":	"अथ खो सुप्पवासा कोलियधीता: ",
"ud2.8:16.2":	"“पुत्तो मे धम्मसेनापतिना सद्धिं मन्तेती”ति अत्तमना पमुदिता पीतिसोमनस्सजाता अहोसि। ",
"ud2.8:16.3":	"अथ खो भगवा सुप्पवासं कोलियधीतरं अत्तमनं पमुदितं पीतिसोमनस्सजातं विदित्वा सुप्पवासं कोलियधीतरं एतदवोच: ",
"ud2.8:16.4":	"“इच्छेय्यासि त्वं, सुप्पवासे, अञ्ञम्पि एवरूपं पुत्तन्”ति? ",
"ud2.8:16.5":	"“इच्छेय्यामहं, भगवा, अञ्ञानिपि एवरूपानि सत्त पुत्तानी”ति। ",
"ud2.8:17.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud2.8:18.1":	"“असातं सातरूपेन, ",
"ud2.8:18.2":	"पियरूपेन अप्पियं; ",
"ud2.8:18.3":	"दुक्खं सुखस्स रूपेन, ",
"ud2.8:18.4":	"पमत्तमतिवत्तती”ति। ",
"ud2.8:18.5":	"अट्ठमं। "
}	
