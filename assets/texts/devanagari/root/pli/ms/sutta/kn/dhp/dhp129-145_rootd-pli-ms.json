{	
"dhp129:0.1":	"खुद्दकनिकाय ",
"dhp129:0.2":	"धम्मपद ",
"dhp129:0.3":	"दण्डवग्ग ",
"dhp129:0.4":	"छब्बग्गियभिक्खुवत्थु ",
"dhp129:1":	"सब्बे तसन्ति दण्डस्स, ",
"dhp129:2":	"सब्बे भायन्ति मच्चुनो; ",
"dhp129:3":	"अत्तानं उपमं कत्वा, ",
"dhp129:4":	"न हनेय्य न घातये। ",
"dhp130:0":	"छब्बग्गियवत्थु ",
"dhp130:1":	"सब्बे तसन्ति दण्डस्स, ",
"dhp130:2":	"सब्बेसं जीवितं पियं; ",
"dhp130:3":	"अत्तानं उपमं कत्वा, ",
"dhp130:4":	"न हनेय्य न घातये। ",
"dhp131:0":	"सम्बहुलकुमारकवत्थु ",
"dhp131:1":	"सुखकामानि भूतानि, ",
"dhp131:2":	"यो दण्डेन विहिंसति; ",
"dhp131:3":	"अत्तनो सुखमेसानो, ",
"dhp131:4":	"पेच्च सो न लभते सुखं। ",
"dhp132:1":	"सुखकामानि भूतानि, ",
"dhp132:2":	"यो दण्डेन न हिंसति; ",
"dhp132:3":	"अत्तनो सुखमेसानो, ",
"dhp132:4":	"पेच्च सो लभते सुखं। ",
"dhp133:0":	"कोण्डधानत्थेरवत्थु ",
"dhp133:1":	"मावोच फरुसं कञ्चि, ",
"dhp133:2":	"वुत्ता पटिवदेय्यु तं; ",
"dhp133:3":	"दुक्खा हि सारम्भकथा, ",
"dhp133:4":	"पटिदण्डा फुसेय्यु तं। ",
"dhp134:1":	"सचे नेरेसि अत्तानं, ",
"dhp134:2":	"कंसो उपहतो यथा; ",
"dhp134:3":	"एस पत्तोसि निब्बानं, ",
"dhp134:4":	"सारम्भो ते न विज्जति। ",
"dhp135:0":	"उपोसथिकैत्थीनंवत्थु ",
"dhp135:1":	"यथा दण्डेन गोपालो, ",
"dhp135:2":	"गावो पाजेति गोचरं; ",
"dhp135:3":	"एवं जरा च मच्चु च, ",
"dhp135:4":	"आयुं पाजेन्ति पाणिनं। ",
"dhp136:0":	"अजगरपेतवत्थु ",
"dhp136:1":	"अथ पापानि कम्मानि, ",
"dhp136:2":	"करं बालो न बुज्झति; ",
"dhp136:3":	"सेहि कम्मेहि दुम्मेधो, ",
"dhp136:4":	"अग्गिदड्ढोव तप्पति। ",
"dhp137:0":	"महामोग्गल्लानत्थेरवत्थु ",
"dhp137:1":	"यो दण्डेन अदण्डेसु, ",
"dhp137:2":	"अप्पदुट्ठेसु दुस्सति; ",
"dhp137:3":	"दसन्नमञ्ञतरं ठानं, ",
"dhp137:4":	"खिप्पमेव निगच्छति। ",
"dhp138:1":	"वेदनं फरुसं जानिं, ",
"dhp138:2":	"सरीरस्स व भेदनं; ",
"dhp138:3":	"गरुकं वापि आबाधं, ",
"dhp138:4":	"चित्तक्खेपं व पापुणे। ",
"dhp139:1":	"राजतो वा उपसग्गं, ",
"dhp139:2":	"अब्भक्खानं व दारुणं; ",
"dhp139:3":	"परिक्खयं व ञातीनं, ",
"dhp139:4":	"भोगानं व पभङ्गुरं। ",
"dhp140:1":	"अथ वास्स अगारानि, ",
"dhp140:2":	"अग्गि डहति पावको; ",
"dhp140:3":	"कायस्स भेदा दुप्पञ्ञो, ",
"dhp140:4":	"निरयं सोपपज्जति। ",
"dhp141:0":	"बहुभण्डिकभिक्खुवत्थु ",
"dhp141:1":	"न नग्गचरिया न जटा न पङ्का, ",
"dhp141:2":	"नानासका थण्डिलसायिका वा; ",
"dhp141:3":	"रजोजल्लं उक्कुटिकप्पधानं, ",
"dhp141:4":	"सोधेन्ति मच्चं अवितिण्णकङ्खं। ",
"dhp142:0":	"सन्ततिमहामत्तवत्थु ",
"dhp142:1":	"अलङ्कतो चेपि समं चरेय्य, ",
"dhp142:2":	"सन्तो दन्तो नियतो ब्रह्मचारी; ",
"dhp142:3":	"सब्बेसु भूतेसु निधाय दण्डं, ",
"dhp142:4":	"सो ब्राह्मणो सो समणो स भिक्खु। ",
"dhp143:0":	"पिलोतिकतिस्सत्थेरवत्थु ",
"dhp143:1":	"हिरीनिसेधो पुरिसो, ",
"dhp143:2":	"कोचि लोकस्मि विज्जति; ",
"dhp143:3":	"यो निद्दं अपबोधेति, ",
"dhp143:4":	"अस्सो भद्रो कसामिव। ",
"dhp144:1":	"अस्सो यथा भद्रो कसानिविट्ठो, ",
"dhp144:2":	"आतापिनो संवेगिनो भवाथ; ",
"dhp144:3":	"सद्धाय सीलेन च वीरियेन च, ",
"dhp144:4":	"समाधिना धम्मविनिच्छयेन च; ",
"dhp144:5":	"सम्पन्नविज्जाचरणा पतिस्सता, ",
"dhp144:6":	"जहिस्सथ दुक्खमिदं अनप्पकं। ",
"dhp145:0":	"सुखसामणेरवत्थु ",
"dhp145:1":	"उदकञ्हि नयन्ति नेत्तिका, ",
"dhp145:2":	"उसुकारा नमयन्ति तेजनं; ",
"dhp145:3":	"दारुं नमयन्ति तच्छका, ",
"dhp145:4":	"अत्तानं दमयन्ति सुब्बता। ",
"dhp145:5":	"दण्डवग्गो दसमो। "
}	
