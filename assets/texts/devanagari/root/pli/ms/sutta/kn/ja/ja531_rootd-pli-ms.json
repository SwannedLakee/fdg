{	
"ja531:0.1":	"जातक ",
"ja531:0.2":	"सत्ततिनिपात ",
"ja531:0.3":	"कुसवग्ग ",
"ja531:0.4":	"१। कुसजातक ",
"ja531:1.1":	"“इदं ते रट्ठं सधनं सयोग्गं, ",
"ja531:1.2":	"सकायुरं सब्बकामूपपन्नं; ",
"ja531:1.3":	"इदं ते रज्जं अनुसास अम्म, ",
"ja531:1.4":	"गच्छामहं यत्थ पिया पभावती”। ",
"ja531:2.1":	"“अनुज्जुभूतेन हरं महन्तं, ",
"ja531:2.2":	"दिवा च रत्तो च निसीथकाले; ",
"ja531:2.3":	"पटिगच्छ त्वं खिप्पं कुसावतिं कुस, ",
"ja531:2.4":	"निच्छामि दुब्बण्णमहं वसन्तं”। ",
"ja531:3.1":	"“नाहं गमिस्सामि इतो कुसावतिं, ",
"ja531:3.2":	"पभावती वण्णपलोभितो तव; ",
"ja531:3.3":	"रमामि मद्दस्स निकेतरम्मे, ",
"ja531:3.4":	"हित्वान रट्ठं तव दस्सने रतो। ",
"ja531:4.1":	"पभावती वण्णपलोभितो तव, ",
"ja531:4.2":	"सम्मूळ्हरूपो विचरामि मेदिनिं; ",
"ja531:4.3":	"दिसं न जानामि कुतोम्हि आगतो, ",
"ja531:4.4":	"तयम्हि मत्तो मिगमन्दलोचने। ",
"ja531:5.1":	"सुवण्णचीरवसने, ",
"ja531:5.2":	"जातरूपसुमेखले; ",
"ja531:5.3":	"सुस्सोणि तव कामा हि, ",
"ja531:5.4":	"नाहं रज्जेन मत्थिको”। ",
"ja531:6.1":	"“अब्भूति तस्स भो होति, ",
"ja531:6.2":	"यो अनिच्छन्तमिच्छति; ",
"ja531:6.3":	"अकामं राज कामेसि, ",
"ja531:6.4":	"अकन्तं कन्तुमिच्छसि”। ",
"ja531:7.1":	"“अकामं वा सकामं वा, ",
"ja531:7.2":	"यो नरो लभते पियं; ",
"ja531:7.3":	"लाभमेत्थ पसंसाम, ",
"ja531:7.4":	"अलाभो तत्थ पापको”। ",
"ja531:8.1":	"“पासाणसारं खणसि, ",
"ja531:8.2":	"कणिकारस्स दारुना; ",
"ja531:8.3":	"वातं जालेन बाधेसि, ",
"ja531:8.4":	"यो अनिच्छन्तमिच्छसि”। ",
"ja531:9.1":	"“पासाणो नून ते हदये, ",
"ja531:9.2":	"ओहितो मुदुलक्खणे; ",
"ja531:9.3":	"यो ते सातं न विन्दामि, ",
"ja531:9.4":	"तिरोजनपदागतो। ",
"ja531:10.1":	"यदा मं भकुटिं कत्वा, ",
"ja531:10.2":	"राजपुत्ती उदिक्खति; ",
"ja531:10.3":	"आळारिको तदा होमि, ",
"ja531:10.4":	"रञ्ञो मद्दस्सन्तेपुरे। ",
"ja531:11.1":	"यदा उम्हयमाना मं, ",
"ja531:11.2":	"राजपुत्ती उदिक्खति; ",
"ja531:11.3":	"नाळारिको तदा होमि, ",
"ja531:11.4":	"राजा होमि तदा कुसो”। ",
"ja531:12.1":	"“सचे हि वचनं सच्चं, ",
"ja531:12.2":	"नेमित्तानं भविस्सति; ",
"ja531:12.3":	"नेव मे त्वं पती अस्स, ",
"ja531:12.4":	"कामं छिन्दन्तु सत्तधा”। ",
"ja531:13.1":	"“सचे हि वचनं सच्चं, ",
"ja531:13.2":	"अञ्ञेसं यदि वा ममं; ",
"ja531:13.3":	"नेव तुय्हं पती अत्थि, ",
"ja531:13.4":	"अञ्ञो सीहस्सरा कुसा”। ",
"ja531:14.1":	"“नेक्खं गीवं ते कारेस्सं, ",
"ja531:14.2":	"पत्वा खुज्जे कुसावतिं; ",
"ja531:14.3":	"सचे मं नागनासूरू, ",
"ja531:14.4":	"ओलोकेय्य पभावती। ",
"ja531:15.1":	"नेक्खं गीवं ते कारेस्सं, ",
"ja531:15.2":	"पत्वा खुज्जे कुसावतिं; ",
"ja531:15.3":	"सचे मं नागनासूरू, ",
"ja531:15.4":	"आलपेय्य पभावती। ",
"ja531:16.1":	"नेक्खं गीवं ते कारेस्सं, ",
"ja531:16.2":	"पत्वा खुज्जे कुसावतिं; ",
"ja531:16.3":	"सचे मं नागनासूरू, ",
"ja531:16.4":	"उम्हायेय्य पभावती। ",
"ja531:17.1":	"नेक्खं गीवं ते कारेस्सं, ",
"ja531:17.2":	"पत्वा खुज्जे कुसावतिं; ",
"ja531:17.3":	"सचे मं नागनासूरू, ",
"ja531:17.4":	"पम्हायेय्य पभावती। ",
"ja531:18.1":	"नेक्खं गीवं ते कारेस्सं, ",
"ja531:18.2":	"पत्वा खुज्जे कुसावतिं; ",
"ja531:18.3":	"सचे मं नागनासूरू, ",
"ja531:18.4":	"पाणीहि उपसम्फुसे”। ",
"ja531:19.1":	"“न हि नूनायं राजपुत्ती, ",
"ja531:19.2":	"कुसे सातम्पि विन्दति; ",
"ja531:19.3":	"आळारिके भते पोसे, ",
"ja531:19.4":	"वेतनेन अनत्थिके”। ",
"ja531:20.1":	"“न हि नूनायं सा खुज्जा, ",
"ja531:20.2":	"लभति जिव्हाय छेदनं; ",
"ja531:20.3":	"सुनिसितेन सत्थेन, ",
"ja531:20.4":	"एवं दुब्भासितं भणं”। ",
"ja531:21.1":	"“मा नं रूपेन पामेसि, ",
"ja531:21.2":	"आरोहेन पभावति; ",
"ja531:21.3":	"महायसोति कत्वान, ",
"ja531:21.4":	"करस्सु रुचिरे पियं। ",
"ja531:22.1":	"मा नं रूपेन पामेसि, ",
"ja531:22.2":	"आरोहेन पभावति; ",
"ja531:22.3":	"महद्धनोति कत्वान, ",
"ja531:22.4":	"करस्सु रुचिरे पियं। ",
"ja531:23.1":	"मा नं रूपेन पामेसि, ",
"ja531:23.2":	"आरोहेन पभावति; ",
"ja531:23.3":	"महब्बलोति कत्वान, ",
"ja531:23.4":	"करस्सु रुचिरे पियं। ",
"ja531:24.1":	"मा नं रूपेन पामेसि, ",
"ja531:24.2":	"आरोहेन पभावति; ",
"ja531:24.3":	"महारट्ठोति कत्वान, ",
"ja531:24.4":	"करस्सु रुचिरे पियं। ",
"ja531:25.1":	"मा नं रूपेन पामेसि, ",
"ja531:25.2":	"आरोहेन पभावति; ",
"ja531:25.3":	"महाराजाति कत्वान, ",
"ja531:25.4":	"करस्सु रुचिरे पियं। ",
"ja531:26.1":	"मा नं रूपेन पामेसि, ",
"ja531:26.2":	"आरोहेन पभावति; ",
"ja531:26.3":	"सीहस्सरोति कत्वान, ",
"ja531:26.4":	"करस्सु रुचिरे पियं। ",
"ja531:27.1":	"मा नं रूपेन पामेसि, ",
"ja531:27.2":	"आरोहेन पभावति; ",
"ja531:27.3":	"वग्गुस्सरोति कत्वान, ",
"ja531:27.4":	"करस्सु रुचिरे पियं। ",
"ja531:28.1":	"मा नं रूपेन पामेसि, ",
"ja531:28.2":	"आरोहेन पभावति; ",
"ja531:28.3":	"बिन्दुस्सरोति कत्वान, ",
"ja531:28.4":	"करस्सु रुचिरे पियं। ",
"ja531:29.1":	"मा नं रूपेन पामेसि, ",
"ja531:29.2":	"आरोहेन पभावति; ",
"ja531:29.3":	"मञ्जुस्सरोति कत्वान, ",
"ja531:29.4":	"करस्सु रुचिरे पियं। ",
"ja531:30.1":	"मा नं रूपेन पामेसि, ",
"ja531:30.2":	"आरोहेन पभावति; ",
"ja531:30.3":	"मधुस्सरोति कत्वान, ",
"ja531:30.4":	"करस्सु रुचिरे पियं। ",
"ja531:31.1":	"मा नं रूपेन पामेसि, ",
"ja531:31.2":	"आरोहेन पभावति; ",
"ja531:31.3":	"सतसिप्पोति कत्वान, ",
"ja531:31.4":	"करस्सु रुचिरे पियं। ",
"ja531:32.1":	"मा नं रूपेन पामेसि, ",
"ja531:32.2":	"आरोहेन पभावति; ",
"ja531:32.3":	"खत्तियोतिपि कत्वान, ",
"ja531:32.4":	"करस्सु रुचिरे पियं। ",
"ja531:33.1":	"मा नं रूपेन पामेसि, ",
"ja531:33.2":	"आरोहेन पभावति; ",
"ja531:33.3":	"कुसराजाति कत्वान, ",
"ja531:33.4":	"करस्सु रुचिरे पियं”। ",
"ja531:34.1":	"“एते नागा उपत्थद्धा, ",
"ja531:34.2":	"सब्बे तिट्ठन्ति वम्मिता; ",
"ja531:34.3":	"पुरा मद्दन्ति पाकारं, ",
"ja531:34.4":	"आनेन्तेतं पभावतिं”। ",
"ja531:35.1":	"“सत्त बिले करित्वान, ",
"ja531:35.2":	"अहमेतं पभावतिं; ",
"ja531:35.3":	"खत्तियानं पदस्सामि, ",
"ja531:35.4":	"ये मं हन्तुं इधागता”। ",
"ja531:36.1":	"“अवुट्ठहि राजपुत्ती, ",
"ja531:36.2":	"सामा कोसेय्यवासिनी; ",
"ja531:36.3":	"अस्सुपुण्णेहि नेत्तेहि, ",
"ja531:36.4":	"दासीगणपुरक्खता”। ",
"ja531:37.1":	"“तं नून कक्कूपनिसेवितं मुखं, ",
"ja531:37.2":	"आदासदन्ताथरुपच्चवेक्खितं; ",
"ja531:37.3":	"सुभं सुनेत्तं विरजं अनङ्गणं, ",
"ja531:37.4":	"छुद्धं वने ठस्सति खत्तियेहि। ",
"ja531:38.1":	"ते नून मे असिते वेल्लितग्गे, ",
"ja531:38.2":	"केसे मुदू चन्दनसारलित्ते; ",
"ja531:38.3":	"समाकुले सीवथिकाय मज्झे, ",
"ja531:38.4":	"पादेहि गिज्झा परिकड्ढिस्सन्ति। ",
"ja531:39.1":	"ता नून मे तम्बनखा सुलोमा, ",
"ja531:39.2":	"बाहा मुदू चन्दनसारलित्ता; ",
"ja531:39.3":	"छिन्ना वने उज्झिता खत्तियेहि, ",
"ja531:39.4":	"गय्ह धङ्को गच्छति येनकामं। ",
"ja531:40.1":	"ते नून तालूपनिभे अलम्बे, ",
"ja531:40.2":	"निसेविते कासिकचन्दनेन; ",
"ja531:40.3":	"थनेसु मे लम्बिस्सति सिङ्गालो, ",
"ja531:40.4":	"मातूव पुत्तो तरुणो तनूजो। ",
"ja531:41.1":	"तं नून सोणिं पुथुलं सुकोट्टितं, ",
"ja531:41.2":	"निसेवितं कञ्चनमेखलाहि; ",
"ja531:41.3":	"छिन्नं वने खत्तियेही अवत्थं, ",
"ja531:41.4":	"सिङ्गालसङ्घा परिकड्ढिस्सन्ति। ",
"ja531:42.1":	"सोणा धङ्का सिङ्गाला च, ",
"ja531:42.2":	"ये चञ्ञे सन्ति दाठिनो; ",
"ja531:42.3":	"अजरा नून हेस्सन्ति, ",
"ja531:42.4":	"भक्खयित्वा पभावतिं। ",
"ja531:43.1":	"सचे मंसानि हरिंसु, ",
"ja531:43.2":	"खत्तिया दूरगामिनो; ",
"ja531:43.3":	"अट्ठीनि अम्म याचित्वा, ",
"ja531:43.4":	"अनुपथे दहाथ नं। ",
"ja531:44.1":	"खेत्तानि अम्म कारेत्वा, ",
"ja531:44.2":	"कणिकारेत्थ रोपय; ",
"ja531:44.3":	"यदा ते पुप्फिता अस्सु, ",
"ja531:44.4":	"हेमन्तानं हिमच्चये; ",
"ja531:44.5":	"सरेय्याथ ममं अम्म, ",
"ja531:44.6":	"एवंवण्णा पभावती”। ",
"ja531:45.1":	"“तस्सा माता उदट्ठासि, ",
"ja531:45.2":	"खत्तिया देववण्णिनी; ",
"ja531:45.3":	"दिस्वा असिञ्च सूनञ्च, ",
"ja531:45.4":	"रञ्ञो मद्दस्सन्तेपुरे”। ",
"ja531:46.1":	"“इमिना नून असिना, ",
"ja531:46.2":	"सुसञ्ञं तनुमज्झिमं; ",
"ja531:46.3":	"धीतरं मद्द हन्त्वान, ",
"ja531:46.4":	"खत्तियानं पदस्ससि। ",
"ja531:47.1":	"न मे अकासि वचनं, ",
"ja531:47.2":	"अत्थकामाय पुत्तिके; ",
"ja531:47.3":	"साज्ज लोहितसञ्छन्ना, ",
"ja531:47.4":	"गच्छसि यमसाधनं। ",
"ja531:48.1":	"एवमापज्जती पोसो, ",
"ja531:48.2":	"पापियञ्च निगच्छति; ",
"ja531:48.3":	"यो वे हितानं वचनं, ",
"ja531:48.4":	"न करोति अत्थदस्सिनं। ",
"ja531:49.1":	"सचे च अज्ज धारेसि, ",
"ja531:49.2":	"कुमारं चारुदस्सनं; ",
"ja531:49.3":	"कुसेन जातं खत्तियं, ",
"ja531:49.4":	"सुवण्णमणिमेखलं; ",
"ja531:49.5":	"पूजितं ञातिसङ्घेहि, ",
"ja531:49.6":	"न गच्छसि यमक्खयं। ",
"ja531:50.1":	"यत्थस्सु भेरी नदति, ",
"ja531:50.2":	"कुञ्जरो च निकूजति; ",
"ja531:50.3":	"खत्तियानं कुले भद्दे, ",
"ja531:50.4":	"किं नु सुखतरं ततो। ",
"ja531:51.1":	"अस्सो च सिसति द्वारे, ",
"ja531:51.2":	"कुमारो उपरोदति; ",
"ja531:51.3":	"खत्तियानं कुले भद्दे, ",
"ja531:51.4":	"किं नु सुखतरं ततो। ",
"ja531:52.1":	"मयूरकोञ्चाभिरुदे, ",
"ja531:52.2":	"कोकिलाभिनिकूजिते; ",
"ja531:52.3":	"खत्तियानं कुले भद्दे, ",
"ja531:52.4":	"किं नु सुखतरं ततो”। ",
"ja531:53.1":	"“कहं नु सो सत्तुमद्दनो, ",
"ja531:53.2":	"पररट्ठप्पमद्दनो; ",
"ja531:53.3":	"कुसो सोळारपञ्ञाणो, ",
"ja531:53.4":	"यो नो दुक्खा पमोचये”। ",
"ja531:54.1":	"“इधेव सो सत्तुमद्दनो, ",
"ja531:54.2":	"पररट्ठप्पमद्दनो; ",
"ja531:54.3":	"कुसो सोळारपञ्ञाणो, ",
"ja531:54.4":	"यो ते सब्बे वधिस्सति”। ",
"ja531:55.1":	"“उम्मत्तिका नु भणसि, ",
"ja531:55.2":	"अन्धबाला पभाससि; ",
"ja531:55.3":	"कुसो चे आगतो अस्स, ",
"ja531:55.4":	"किं न जानेमु तं मयं”। ",
"ja531:56.1":	"“एसो आळारिको पोसो, ",
"ja531:56.2":	"कुमारीपुरमन्तरे; ",
"ja531:56.3":	"दळ्हं कत्वान संवेल्लिं, ",
"ja531:56.4":	"कुम्भिं धोवति ओणतो”। ",
"ja531:57.1":	"“वेणी त्वमसि चण्डाली, ",
"ja531:57.2":	"अदूसि कुलगन्धिनी; ",
"ja531:57.3":	"कथं मद्दकुले जाता, ",
"ja531:57.4":	"दासं कयिरासि कामुकं”। ",
"ja531:58.1":	"“नम्हि वेणी न चण्डाली, ",
"ja531:58.2":	"न चम्हि कुलगन्धिनी; ",
"ja531:58.3":	"ओक्काकपुत्तो भद्दन्ते, ",
"ja531:58.4":	"त्वं नु दासोति मञ्ञसि”। ",
"ja531:59.1":	"“यो ब्राह्मणसहस्सानि, ",
"ja531:59.2":	"सदा भोजेति वीसतिं; ",
"ja531:59.3":	"ओक्काकपुत्तो भद्दन्ते, ",
"ja531:59.4":	"त्वं नु दासोति मञ्ञसि। ",
"ja531:60.1":	"यस्स नागसहस्सानि, ",
"ja531:60.2":	"सदा योजेन्ति वीसतिं; ",
"ja531:60.3":	"ओक्काकपुत्तो भद्दन्ते, ",
"ja531:60.4":	"त्वं नु दासोति मञ्ञसि। ",
"ja531:61.1":	"यस्स अस्ससहस्सानि, ",
"ja531:61.2":	"सदा योजेन्ति वीसतिं; ",
"ja531:61.3":	"ओक्काकपुत्तो भद्दन्ते, ",
"ja531:61.4":	"त्वं नु दासोति मञ्ञसि। ",
"ja531:62.1":	"यस्स रथसहस्सानि, ",
"ja531:62.2":	"सदा योजेन्ति वीसतिं; ",
"ja531:62.3":	"ओक्काकपुत्तो भद्दन्ते, ",
"ja531:62.4":	"त्वं नु दासोति मञ्ञसि। ",
"ja531:63.1":	"यस्स उसभसहस्सानि, ",
"ja531:63.2":	"सदा योजेन्ति वीसतिं; ",
"ja531:63.3":	"ओक्काकपुत्तो भद्दन्ते, ",
"ja531:63.4":	"त्वं नु दासोति मञ्ञसि। ",
"ja531:64.1":	"यस्स धेनुसहस्सानि, ",
"ja531:64.2":	"सदा दुहन्ति वीसतिं; ",
"ja531:64.3":	"ओक्काकपुत्तो भद्दन्ते, ",
"ja531:64.4":	"त्वं नु दासोति मञ्ञसि”। ",
"ja531:65.1":	"“तग्घ ते दुक्कटं बाले, ",
"ja531:65.2":	"यं खत्तियं महब्बलं; ",
"ja531:65.3":	"नागं मण्डूकवण्णेन, ",
"ja531:65.4":	"न नं अक्खासिधागतं”। ",
"ja531:66.1":	"“अपराधं महाराज, ",
"ja531:66.2":	"त्वं नो खम रथेसभ; ",
"ja531:66.3":	"यं तं अञ्ञातवेसेन, ",
"ja531:66.4":	"नाञ्ञासिम्हा इधागतं”। ",
"ja531:67.1":	"“मादिसस्स न तं छन्नं, ",
"ja531:67.2":	"योहं आळारिको भवे; ",
"ja531:67.3":	"त्वञ्ञेव मे पसीदस्सु, ",
"ja531:67.4":	"नत्थि ते देव दुक्कटं”। ",
"ja531:68.1":	"“गच्छ बाले खमापेहि, ",
"ja531:68.2":	"कुसराजं महब्बलं; ",
"ja531:68.3":	"खमापितो कुसो राजा, ",
"ja531:68.4":	"सो ते दस्सति जीवितं”। ",
"ja531:69.1":	"“पितुस्स वचनं सुत्वा, ",
"ja531:69.2":	"देववण्णी पभावती; ",
"ja531:69.3":	"सिरसा अग्गही पादे, ",
"ja531:69.4":	"कुसराजं महब्बलं”। ",
"ja531:70.1":	"“यामा रत्यो अतिक्कन्ता, ",
"ja531:70.2":	"तामा देव तया विना; ",
"ja531:70.3":	"वन्दे ते सिरसा पादे, ",
"ja531:70.4":	"मा मे कुज्झ रथेसभ। ",
"ja531:71.1":	"सब्बं ते पटिजानामि, ",
"ja531:71.2":	"महाराज सुणोहि मे; ",
"ja531:71.3":	"न चापि अप्पियं तुय्हं, ",
"ja531:71.4":	"करेय्यामि अहं पुन। ",
"ja531:72.1":	"एवञ्चे याचमानाय, ",
"ja531:72.2":	"वचनं मे न काहसि; ",
"ja531:72.3":	"इदानि मं तातो हन्त्वा, ",
"ja531:72.4":	"खत्तियानं पदस्सति”। ",
"ja531:73.1":	"“एवं ते याचमानाय, ",
"ja531:73.2":	"किं न काहामि ते वचो; ",
"ja531:73.3":	"विकुद्धो त्यस्मि कल्याणि, ",
"ja531:73.4":	"मा त्वं भायि पभावति। ",
"ja531:74.1":	"सब्बं ते पटिजानामि, ",
"ja531:74.2":	"राजपुत्ति सुणोहि मे; ",
"ja531:74.3":	"न चापि अप्पियं तुय्हं, ",
"ja531:74.4":	"करेय्यामि अहं पुन। ",
"ja531:75.1":	"तव कामा हि सुस्सोणि, ",
"ja531:75.2":	"पहु दुक्खं तितिक्खिसं; ",
"ja531:75.3":	"बहुं मद्दकुलं हन्त्वा, ",
"ja531:75.4":	"नयितुं तं पभावति”। ",
"ja531:76.1":	"“योजयन्तु रथे अस्से, ",
"ja531:76.2":	"नानाचित्ते समाहिते; ",
"ja531:76.3":	"अथ दक्खथ मे वेगं, ",
"ja531:76.4":	"विधमन्तस्स सत्तवो”। ",
"ja531:77.1":	"“तञ्च तत्थ उदिक्खिंसु, ",
"ja531:77.2":	"रञ्ञो मद्दस्सन्तेपुरे; ",
"ja531:77.3":	"विजम्भमानं सीहंव, ",
"ja531:77.4":	"फोटेन्तं दिगुणं भुजं। ",
"ja531:78.1":	"हत्थिक्खन्धञ्च आरुय्ह, ",
"ja531:78.2":	"आरोपेत्वा पभावतिं; ",
"ja531:78.3":	"सङ्गामं ओतरित्वान, ",
"ja531:78.4":	"सीहनादं नदी कुसो। ",
"ja531:79.1":	"तस्स तं नदतो सुत्वा, ",
"ja531:79.2":	"सीहस्सेवितरे मिगा; ",
"ja531:79.3":	"खत्तिया विपलायिंसु, ",
"ja531:79.4":	"कुससद्दभयट्टिता। ",
"ja531:80.1":	"हत्थारोहा अनीकट्ठा, ",
"ja531:80.2":	"रथिका पत्तिकारका; ",
"ja531:80.3":	"अञ्ञमञ्ञस्स छिन्दन्ति, ",
"ja531:80.4":	"कुससद्दभयट्टिता। ",
"ja531:81.1":	"तस्मिं सङ्गामसीसस्मिं, ",
"ja531:81.2":	"पस्सित्वा हट्ठमानसो; ",
"ja531:81.3":	"कुसस्स रञ्ञो देविन्दो, ",
"ja531:81.4":	"अदा वेरोचनं मणिं। ",
"ja531:82.1":	"सो तं विजित्वा सङ्गामं, ",
"ja531:82.2":	"लद्धा वेरोचनं मणिं; ",
"ja531:82.3":	"हत्थिक्खन्धगतो राजा, ",
"ja531:82.4":	"पावेक्खि नगरं पुरं। ",
"ja531:83.1":	"जीवग्गाहं गहेत्वान, ",
"ja531:83.2":	"बन्धित्वा सत्त खत्तिये; ",
"ja531:83.3":	"ससुरस्सुपनामेसि, ",
"ja531:83.4":	"इमे ते देव सत्तवो। ",
"ja531:84.1":	"सब्बेव ते वसं गता, ",
"ja531:84.2":	"अमित्ता विहता तव; ",
"ja531:84.3":	"कामं करोहि ते तया, ",
"ja531:84.4":	"मुञ्च वा ते हनस्सु वा”। ",
"ja531:85.1":	"“तुय्हेव सत्तवो एते, ",
"ja531:85.2":	"न हि ते मय्ह सत्तवो; ",
"ja531:85.3":	"त्वञ्ञेव नो महाराज, ",
"ja531:85.4":	"मुञ्च वा ते हनस्सु वा”। ",
"ja531:86.1":	"“इमा ते धीतरो सत्त, ",
"ja531:86.2":	"देवकञ्ञूपमा सुभा; ",
"ja531:86.3":	"ददाहि नेसं एकेकं, ",
"ja531:86.4":	"होन्तु जामातरो तव”। ",
"ja531:87.1":	"“अम्हाकञ्चेव तासञ्च, ",
"ja531:87.2":	"त्वं नो सब्बेसमिस्सरो; ",
"ja531:87.3":	"त्वञ्ञेव नो महाराज, ",
"ja531:87.4":	"देहि नेसं यदिच्छसि”। ",
"ja531:88.1":	"एकमेकस्स एकेकं, ",
"ja531:88.2":	"अदा सीहस्सरो कुसो; ",
"ja531:88.3":	"खत्तियानं तदा तेसं, ",
"ja531:88.4":	"रञ्ञो मद्दस्स धीतरो। ",
"ja531:89.1":	"पीणिता तेन लाभेन, ",
"ja531:89.2":	"तुट्ठा सीहस्सरे कुसे; ",
"ja531:89.3":	"सकरट्ठानि पायिंसु, ",
"ja531:89.4":	"खत्तिया सत्त तावदे। ",
"ja531:90.1":	"पभावतिञ्च आदाय, ",
"ja531:90.2":	"मणिं वेरोचनं सुभं; ",
"ja531:90.3":	"कुसावतिं कुसो राजा, ",
"ja531:90.4":	"अगमासि महब्बलो। ",
"ja531:91.1":	"त्यस्सु एकरथे यन्ता, ",
"ja531:91.2":	"पविसन्ता कुसावतिं; ",
"ja531:91.3":	"समाना वण्णरूपेन, ",
"ja531:91.4":	"नाञ्ञमञ्ञातिरोचिसुं। ",
"ja531:92.1":	"माता पुत्तेन सङ्गच्छि, ",
"ja531:92.2":	"उभयो च जयम्पती; ",
"ja531:92.3":	"समग्गा ते तदा आसुं, ",
"ja531:92.4":	"फीतं धरणिमावसुन्ति। ",
"ja531:93.1":	"कुसजातकं पठमं। "
}	
