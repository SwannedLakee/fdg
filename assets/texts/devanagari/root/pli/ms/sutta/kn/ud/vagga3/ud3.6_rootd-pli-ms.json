{	
"ud3.6:0.1":	"उदान ३।६ ",
"ud3.6:0.2":	"पिलिन्दवच्छसुत्त ",
"ud3.6:1.1":	"एवं मे सुतं—",
"ud3.6:1.2":	"एकं समयं भगवा राजगहे विहरति वेळुवने कलन्दकनिवापे। ",
"ud3.6:1.3":	"तेन खो पन समयेन आयस्मा पिलिन्दवच्छो भिक्खू वसलवादेन समुदाचरति। ",
"ud3.6:1.4":	"अथ खो सम्बहुला भिक्खू येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो ते भिक्खू भगवन्तं एतदवोचुं: ",
"ud3.6:1.5":	"“आयस्मा, भन्ते, पिलिन्दवच्छो भिक्खू वसलवादेन समुदाचरती”ति। ",
"ud3.6:2.1":	"अथ खो भगवा अञ्ञतरं भिक्खुं आमन्तेसि: ",
"ud3.6:2.2":	"“एहि त्वं, भिक्खु, मम वचनेन पिलिन्दवच्छं भिक्खुं आमन्तेहि: ",
"ud3.6:2.3":	"‘सत्था तं, आवुसो पिलिन्दवच्छ, आमन्तेती’”ति। ",
"ud3.6:2.4":	"“एवं, भन्ते”ति खो सो भिक्खु भगवतो पटिस्सुत्वा येनायस्मा पिलिन्दवच्छो तेनुपसङ्कमि; उपसङ्कमित्वा आयस्मन्तं पिलिन्दवच्छं एतदवोच: ",
"ud3.6:2.5":	"“सत्था तं, आवुसो पिलिन्दवच्छ, आमन्तेती”ति। ",
"ud3.6:3.1":	"“एवमावुसो”ति खो आयस्मा पिलिन्दवच्छो तस्स भिक्खुनो पटिस्सुत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो आयस्मन्तं पिलिन्दवच्छं भगवा एतदवोच: ",
"ud3.6:3.2":	"“सच्चं किर त्वं, वच्छ, भिक्खू वसलवादेन समुदाचरसी”ति? ",
"ud3.6:3.3":	"“एवं, भन्ते”ति। ",
"ud3.6:4.1":	"अथ खो भगवा आयस्मतो पिलिन्दवच्छस्स पुब्बेनिवासं मनसि करित्वा भिक्खू आमन्तेसि: ",
"ud3.6:4.2":	"“मा खो तुम्हे, भिक्खवे, वच्छस्स भिक्खुनो उज्झायित्थ। ",
"ud3.6:4.3":	"न, भिक्खवे, वच्छो दोसन्तरो भिक्खू वसलवादेन समुदाचरति। ",
"ud3.6:4.4":	"वच्छस्स, भिक्खवे, भिक्खुनो पञ्च जातिसतानि अब्बोकिण्णानि ब्राह्मणकुले पच्चाजातानि। ",
"ud3.6:4.5":	"सो तस्स वसलवादो दीघरत्तं समुदाचिण्णो। ",
"ud3.6:4.6":	"तेनायं वच्छो भिक्खू वसलवादेन समुदाचरती”ति। ",
"ud3.6:5.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud3.6:6.1":	"“यम्हि न माया वसती न मानो, ",
"ud3.6:6.2":	"यो वीतलोभो अममो निरासो; ",
"ud3.6:6.3":	"पणुन्नकोधो अभिनिब्बुतत्तो, ",
"ud3.6:6.4":	"सो ब्राह्मणो सो समणो स भिक्खू”ति। ",
"ud3.6:6.5":	"छट्ठं। "
}	
