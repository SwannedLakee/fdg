{	
"ja542:0.1":	"जातक ",
"ja542:0.2":	"महानिपात ",
"ja542:0.3":	"मूगपक्खवग्ग ",
"ja542:0.4":	"५ उमङ्गजातक ",
"ja542:1.1":	"“पञ्चालो सब्बसेनाय, ",
"ja542:1.2":	"ब्रह्मदत्तोयमागतो; ",
"ja542:1.3":	"सायं पञ्चालिया सेना, ",
"ja542:1.4":	"अप्पमेय्या महोसध। ",
"ja542:2.1":	"वीथिमती पत्तिमती, ",
"ja542:2.2":	"सब्बसङ्गामकोविदा; ",
"ja542:2.3":	"ओहारिनी सद्दवती, ",
"ja542:2.4":	"भेरिसङ्खप्पबोधना। ",
"ja542:3.1":	"लोहविज्जालङ्काराभा, ",
"ja542:3.2":	"धजिनी वामरोहिनी; ",
"ja542:3.3":	"सिप्पियेहि सुसम्पन्ना, ",
"ja542:3.4":	"सूरेहि सुप्पतिट्ठिता। ",
"ja542:4.1":	"दसेत्थ पण्डिता आहु, ",
"ja542:4.2":	"भूरिपञ्ञा रहोगमा; ",
"ja542:4.3":	"माता एकादसी रञ्ञो, ",
"ja542:4.4":	"पञ्चालियं पसासति। ",
"ja542:5.1":	"अथेत्थेकसतं खत्या, ",
"ja542:5.2":	"अनुयन्ता यसस्सिनो; ",
"ja542:5.3":	"अच्छिन्नरट्ठा ब्यथिता, ",
"ja542:5.4":	"पञ्चालियं वसं गता। ",
"ja542:6.1":	"यंवदा तक्करा रञ्ञो, ",
"ja542:6.2":	"अकामा पियभाणिनो; ",
"ja542:6.3":	"पञ्चालमनुयायन्ति, ",
"ja542:6.4":	"अकामा वसिनो गता। ",
"ja542:7.1":	"ताय सेनाय मिथिला, ",
"ja542:7.2":	"तिसन्धिपरिवारिता; ",
"ja542:7.3":	"राजधानी विदेहानं, ",
"ja542:7.4":	"समन्ता परिखञ्ञति। ",
"ja542:8.1":	"उद्धं तारकजाताव, ",
"ja542:8.2":	"समन्ता परिवारिता; ",
"ja542:8.3":	"महोसध विजानाहि, ",
"ja542:8.4":	"कथं मोक्खो भविस्सति”। ",
"ja542:9.1":	"“पादे देव पसारेहि, ",
"ja542:9.2":	"भुञ्ज कामे रमस्सु च; ",
"ja542:9.3":	"हित्वा पञ्चालियं सेनं, ",
"ja542:9.4":	"ब्रह्मदत्तो पलायिति”। ",
"ja542:10.1":	"“राजा सन्थवकामो ते, ",
"ja542:10.2":	"रतनानि पवेच्छति; ",
"ja542:10.3":	"आगच्छन्तु इतो दूता, ",
"ja542:10.4":	"मञ्जुका पियभाणिनो। ",
"ja542:11.1":	"भासन्तु मुदुका वाचा, ",
"ja542:11.2":	"या वाचा पटिनन्दिता; ",
"ja542:11.3":	"पञ्चालो च विदेहो च, ",
"ja542:11.4":	"उभो एका भवन्तु ते”। ",
"ja542:12.1":	"“कथं नु केवट्ट महोसधेन, ",
"ja542:12.2":	"समागमो आसि तदिङ्घ ब्रूहि; ",
"ja542:12.3":	"कच्चि ते पटिनिज्झत्तो, ",
"ja542:12.4":	"कच्चि तुट्ठो महोसधो”। ",
"ja542:13.1":	"“अनरियरूपो पुरिसो जनिन्द, ",
"ja542:13.2":	"असम्मोदको थद्धो असब्भिरूपो; ",
"ja542:13.3":	"यथा मूगो च बधिरो च, ",
"ja542:13.4":	"न किञ्चित्थं अभासथ”। ",
"ja542:14.1":	"“अद्धा इदं मन्तपदं सुदुद्दसं, ",
"ja542:14.2":	"अत्थो सुद्धो नरविरियेन दिट्ठो; ",
"ja542:14.3":	"तथा हि कायो मम सम्पवेधति, ",
"ja542:14.4":	"हित्वा सयं को परहत्थमेस्सति”। ",
"ja542:15.1":	"“छन्नञ्हि एकाव मती समेति, ",
"ja542:15.2":	"ये पण्डिता उत्तमभूरिपत्ता; ",
"ja542:15.3":	"यानं अयानं अथ वापि ठानं, ",
"ja542:15.4":	"महोसध त्वम्पि मतिं करोहि”। ",
"ja542:16.1":	"“जानासि खो राज महानुभावो, ",
"ja542:16.2":	"महब्बलो चूळनिब्रह्मदत्तो; ",
"ja542:16.3":	"राजा च तं इच्छति मारणत्थं, ",
"ja542:16.4":	"मिगं यथा ओकचरेन लुद्दो। ",
"ja542:17.1":	"यथापि मच्छो बळिसं, ",
"ja542:17.2":	"वङ्कं मंसेन छादितं; ",
"ja542:17.3":	"आमगिद्धो न जानाति, ",
"ja542:17.4":	"मच्छो मरणमत्तनो। ",
"ja542:18.1":	"एवमेव तुवं राज, ",
"ja542:18.2":	"चूळनेय्यस्स धीतरं; ",
"ja542:18.3":	"कामगिद्धो न जानासि, ",
"ja542:18.4":	"मच्छोव मरणमत्तनो। ",
"ja542:19.1":	"सचे गच्छसि पञ्चालं, ",
"ja542:19.2":	"खिप्पमत्तं जहिस्ससि; ",
"ja542:19.3":	"मिगं पन्थानुबन्धंव, ",
"ja542:19.4":	"महन्तं भयमेस्सति”। ",
"ja542:20.1":	"“मयमेव बालम्हसे एळमूगा, ",
"ja542:20.2":	"ये उत्तमत्थानि तयी लपिम्हा; ",
"ja542:20.3":	"किमेव त्वं नङ्गलकोटिवड्ढो, ",
"ja542:20.4":	"अत्थानि जानासि यथापि अञ्ञे”। ",
"ja542:21.1":	"“इमं गले गहेत्वान, ",
"ja542:21.2":	"नासेथ विजिता मम; ",
"ja542:21.3":	"यो मे रतनलाभस्स, ",
"ja542:21.4":	"अन्तरायाय भासति”। ",
"ja542:22.1":	"ततो च सो अपक्कम्म, ",
"ja542:22.2":	"वेदेहस्स उपन्तिका; ",
"ja542:22.3":	"अथ आमन्तयी दूतं, ",
"ja542:22.4":	"माधरं सुवपण्डितं। ",
"ja542:23.1":	"“एहि सम्म हरितपक्ख, ",
"ja542:23.2":	"वेय्यावच्चं करोहि मे; ",
"ja542:23.3":	"अत्थि पञ्चालराजस्स, ",
"ja542:23.4":	"साळिका सयनपालिका। ",
"ja542:24.1":	"तं बन्धनेन पुच्छस्सु, ",
"ja542:24.2":	"सा हि सब्बस्स कोविदा; ",
"ja542:24.3":	"सा तेसं सब्बं जानाति, ",
"ja542:24.4":	"रञ्ञो च कोसियस्स च”। ",
"ja542:25.1":	"“आमो”ति सो पटिस्सुत्वा, ",
"ja542:25.2":	"माधरो सुवपण्डितो; ",
"ja542:25.3":	"अगमासि हरितपक्खो, ",
"ja542:25.4":	"साळिकाय उपन्तिकं। ",
"ja542:26.1":	"ततो च खो सो गन्त्वान, ",
"ja542:26.2":	"माधरो सुवपण्डितो; ",
"ja542:26.3":	"अथामन्तयि सुघरं, ",
"ja542:26.4":	"साळिकं मञ्जुभाणिकं। ",
"ja542:27.1":	"“कच्चि ते सुघरे खमनीयं, ",
"ja542:27.2":	"कच्चि वेस्से अनामयं; ",
"ja542:27.3":	"कच्चि ते मधुना लाजा, ",
"ja542:27.4":	"लब्भते सुघरे तुवं”। ",
"ja542:28.1":	"“कुसलञ्चेव मे सम्म, ",
"ja542:28.2":	"अथो सम्म अनामयं; ",
"ja542:28.3":	"अथो मे मधुना लाजा, ",
"ja542:28.4":	"लब्भते सुवपण्डित। ",
"ja542:29.1":	"कुतो नु सम्म आगम्म, ",
"ja542:29.2":	"कस्स वा पहितो तुवं; ",
"ja542:29.3":	"न च मेसि इतो पुब्बे, ",
"ja542:29.4":	"दिट्ठो वा यदि वा सुतो”। ",
"ja542:30.1":	"“अहोसिं सिविराजस्स, ",
"ja542:30.2":	"पासादे सयनपालको; ",
"ja542:30.3":	"ततो सो धम्मिको राजा, ",
"ja542:30.4":	"बद्धे मोचेसि बन्धना। ",
"ja542:31.1":	"तस्स मेका दुतियासि, ",
"ja542:31.2":	"साळिका मञ्जुभाणिका; ",
"ja542:31.3":	"तं तत्थ अवधी सेनो, ",
"ja542:31.4":	"पेक्खतो सुघरे मम। ",
"ja542:32.1":	"तस्सा कामा हि सम्मत्तो, ",
"ja542:32.2":	"आगतोस्मि तवन्तिके; ",
"ja542:32.3":	"सचे करेय्य ओकासं, ",
"ja542:32.4":	"उभयोव वसामसे”। ",
"ja542:33.1":	"“सुवोव सुविं कामेय्य, ",
"ja542:33.2":	"साळिको पन साळिकं; ",
"ja542:33.3":	"सुवस्स साळिकायेव, ",
"ja542:33.4":	"संवासो होति कीदिसो”। ",
"ja542:34.1":	"“योयं कामे कामयति, ",
"ja542:34.2":	"अपि चण्डालिकामपि; ",
"ja542:34.3":	"सब्बो हि सदिसो होति, ",
"ja542:34.4":	"नत्थि कामे असादिसो”। ",
"ja542:35.1":	"“अत्थि जम्पावती नाम, ",
"ja542:35.2":	"माता सिविस्स राजिनो; ",
"ja542:35.3":	"सा भरिया वासुदेवस्स, ",
"ja542:35.4":	"कण्हस्स महेसी पिया। ",
"ja542:36.1":	"रट्ठवती किम्पुरिसी, ",
"ja542:36.2":	"सापि वच्छं अकामयि; ",
"ja542:36.3":	"मनुस्सो मिगिया सद्धिं, ",
"ja542:36.4":	"नत्थि कामे असादिसो। ",
"ja542:37.1":	"हन्द ख्वाहं गमिस्सामि, ",
"ja542:37.2":	"साळिके मञ्जुभाणिके; ",
"ja542:37.3":	"पच्चक्खानुपदञ्हेतं, ",
"ja542:37.4":	"अतिमञ्ञसि नून मं”। ",
"ja542:38.1":	"“न सिरी तरमानस्स, ",
"ja542:38.2":	"माधर सुवपण्डित; ",
"ja542:38.3":	"इधेव ताव अच्छस्सु, ",
"ja542:38.4":	"याव राजान दक्खसि; ",
"ja542:38.5":	"सोस्सि सद्दं मुदिङ्गानं, ",
"ja542:38.6":	"आनुभावञ्च राजिनो”। ",
"ja542:39.1":	"“यो नु ख्वायं तिब्बो सद्दो, ",
"ja542:39.2":	"तिरोजनपदे सुतो; ",
"ja542:39.3":	"धीता पञ्चालराजस्स, ",
"ja542:39.4":	"ओसधी विय वण्णिनी; ",
"ja542:39.5":	"तं दस्सति विदेहानं, ",
"ja542:39.6":	"सो विवाहो भविस्सति”। ",
"ja542:40.1":	"“एदिसो मा अमित्तानं, ",
"ja542:40.2":	"विवाहो होतु माधर; ",
"ja542:40.3":	"यथा पञ्चालराजस्स, ",
"ja542:40.4":	"वेदेहेन भविस्सति। ",
"ja542:41.1":	"आनयित्वान वेदेहं, ",
"ja542:41.2":	"पञ्चालानं रथेसभो; ",
"ja542:41.3":	"ततो नं घातयिस्सति, ",
"ja542:41.4":	"नस्स सखी भविस्सति”। ",
"ja542:42.1":	"“हन्द खो मं अनुजानाहि, ",
"ja542:42.2":	"रत्तियो सत्तमत्तियो; ",
"ja542:42.3":	"यावाहं सिविराजस्स, ",
"ja542:42.4":	"आरोचेमि महेसिनो; ",
"ja542:42.5":	"लद्धो च मे आवसथो, ",
"ja542:42.6":	"साळिकाय उपन्तिकं”। ",
"ja542:43.1":	"“हन्द खो तं अनुजानामि, ",
"ja542:43.2":	"रत्तियो सत्तमत्तियो; ",
"ja542:43.3":	"सचे त्वं सत्तरत्तेन, ",
"ja542:43.4":	"नागच्छसि ममन्तिके; ",
"ja542:43.5":	"मञ्ञे ओक्कन्तसत्तं मं, ",
"ja542:43.6":	"मताय आगमिस्ससि”। ",
"ja542:44.1":	"ततो च खो सो गन्त्वान, ",
"ja542:44.2":	"माधरो सुवपण्डितो; ",
"ja542:44.3":	"महोसधस्स अक्खासि, ",
"ja542:44.4":	"साळिकावचनं इदं। ",
"ja542:45.1":	"“यस्सेव घरे भुञ्जेय्य भोगं, ",
"ja542:45.2":	"तस्सेव अत्थं पुरिसो चरेय्य; ",
"ja542:45.3":	"हन्दाहं गच्छामि पुरे जनिन्द, ",
"ja542:45.4":	"पञ्चालराजस्स पुरं सुरम्मं; ",
"ja542:45.5":	"निवेसनानि मापेतुं, ",
"ja542:45.6":	"वेदेहस्स यसस्सिनो। ",
"ja542:46.1":	"निवेसनानि मापेत्वा, ",
"ja542:46.2":	"वेदेहस्स यसस्सिनो; ",
"ja542:46.3":	"यदा ते पहिणेय्यामि, ",
"ja542:46.4":	"तदा एय्यासि खत्तिय”। ",
"ja542:47.1":	"ततो च पायासि पुरे महोसधो, ",
"ja542:47.2":	"पञ्चालराजस्स पुरं सुरम्मं; ",
"ja542:47.3":	"निवेसनानि मापेतुं, ",
"ja542:47.4":	"वेदेहस्स यसस्सिनो। ",
"ja542:48.1":	"निवेसनानि मापेत्वा, ",
"ja542:48.2":	"वेदेहस्स यसस्सिनो; ",
"ja542:48.3":	"अथस्स पाहिणी दूतं, ",
"ja542:48.4":	"वेदेहं मिथिलग्गहं; ",
"ja542:48.5":	"“एहि दानि महाराज, ",
"ja542:48.6":	"मापितं ते निवेसनं”। ",
"ja542:49.1":	"ततो च राजा पायासि, ",
"ja542:49.2":	"सेनाय चतुरङ्गिया; ",
"ja542:49.3":	"अनन्तवाहनं दट्ठुं, ",
"ja542:49.4":	"फीतं कपिलियं पुरं। ",
"ja542:50.1":	"ततो च खो सो गन्त्वान, ",
"ja542:50.2":	"ब्रह्मदत्तस्स पाहिणि; ",
"ja542:50.3":	"“आगतोस्मि महाराज, ",
"ja542:50.4":	"तव पादानि वन्दितुं। ",
"ja542:51.1":	"ददाहि दानि मे भरियं, ",
"ja542:51.2":	"नारिं सब्बङ्गसोभिनिं; ",
"ja542:51.3":	"सुवण्णेन पटिच्छन्नं, ",
"ja542:51.4":	"दासीगणपुरक्खतं”। ",
"ja542:52.1":	"“स्वागतं तेव वेदेह, ",
"ja542:52.2":	"अथो ते अदुरागतं; ",
"ja542:52.3":	"नक्खत्तंयेव परिपुच्छ, ",
"ja542:52.4":	"अहं कञ्ञं ददामि ते; ",
"ja542:52.5":	"सुवण्णेन पटिच्छन्नं, ",
"ja542:52.6":	"दासीगणपुरक्खतं”। ",
"ja542:53.1":	"ततो च राजा वेदेहो, ",
"ja542:53.2":	"नक्खत्तं परिपुच्छथ; ",
"ja542:53.3":	"नक्खत्तं परिपुच्छित्वा, ",
"ja542:53.4":	"ब्रह्मदत्तस्स पाहिणि। ",
"ja542:54.1":	"“ददाहि दानि मे भरियं, ",
"ja542:54.2":	"नारिं सब्बङ्गसोभिनिं; ",
"ja542:54.3":	"सुवण्णेन पटिच्छन्नं, ",
"ja542:54.4":	"दासीगणपुरक्खतं”। ",
"ja542:55.1":	"“ददामि दानि ते भरियं, ",
"ja542:55.2":	"नारिं सब्बङ्गसोभिनिं; ",
"ja542:55.3":	"सुवण्णेन पटिच्छन्नं, ",
"ja542:55.4":	"दासीगणपुरक्खतं”। ",
"ja542:56.1":	"“हत्थी अस्सा रथा पत्ती, ",
"ja542:56.2":	"सेना तिट्ठन्ति वम्मिता; ",
"ja542:56.3":	"उक्का पदित्ता झायन्ति, ",
"ja542:56.4":	"किं नु मञ्ञन्ति पण्डिता। ",
"ja542:57.1":	"हत्थी अस्सा रथा पत्ती, ",
"ja542:57.2":	"सेना तिट्ठन्ति वम्मिता; ",
"ja542:57.3":	"उक्का पदित्ता झायन्ति, ",
"ja542:57.4":	"किं नु काहन्ति पण्डित”। ",
"ja542:58.1":	"“रक्खति तं महाराज, ",
"ja542:58.2":	"चूळनेय्यो महब्बलो; ",
"ja542:58.3":	"पदुट्ठो ब्रह्मदत्तेन, ",
"ja542:58.4":	"पातो तं घातयिस्सति”। ",
"ja542:59.1":	"“उब्बेधति मे हदयं, ",
"ja542:59.2":	"मुखञ्च परिसुस्सति; ",
"ja542:59.3":	"निब्बुतिं नाधिगच्छामि, ",
"ja542:59.4":	"अग्गिदड्ढोव आतपे। ",
"ja542:60.1":	"कम्मारानं यथा उक्का, ",
"ja542:60.2":	"अन्तो झायति नो बहि; ",
"ja542:60.3":	"एवम्पि हदयं मय्हं, ",
"ja542:60.4":	"अन्तो झायति नो बहि”। ",
"ja542:61.1":	"“पमत्तो मन्तनातीतो, ",
"ja542:61.2":	"भिन्नमन्तोसि खत्तिय; ",
"ja542:61.3":	"इदानि खो तं तायन्तु, ",
"ja542:61.4":	"पण्डिता मन्तिनो जना। ",
"ja542:62.1":	"अकत्वामच्चस्स वचनं, ",
"ja542:62.2":	"अत्थकामहितेसिनो; ",
"ja542:62.3":	"अत्तपीतिरतो राजा, ",
"ja542:62.4":	"मिगो कूटेव ओहितो। ",
"ja542:63.1":	"यथापि मच्छो बळिसं, ",
"ja542:63.2":	"वङ्कं मंसेन छादितं; ",
"ja542:63.3":	"आमगिद्धो न जानाति, ",
"ja542:63.4":	"मच्छो मरणमत्तनो। ",
"ja542:64.1":	"एवमेव तुवं राज, ",
"ja542:64.2":	"चूळनेय्यस्स धीतरं; ",
"ja542:64.3":	"कामगिद्धो न जानासि, ",
"ja542:64.4":	"मच्छोव मरणमत्तनो। ",
"ja542:65.1":	"सचे गच्छसि पञ्चालं, ",
"ja542:65.2":	"खिप्पमत्तं जहिस्ससि; ",
"ja542:65.3":	"मिगं पन्थानुबन्धंव, ",
"ja542:65.4":	"महन्तं भयमेस्सति। ",
"ja542:66.1":	"अनरियरूपो पुरिसो जनिन्द, ",
"ja542:66.2":	"अहीव उच्छङ्गगतो डसेय्य; ",
"ja542:66.3":	"न तेन मित्तिं कयिराथ धीरो, ",
"ja542:66.4":	"दुक्खो हवे कापुरिसेन सङ्गमो। ",
"ja542:67.1":	"यदेव जञ्ञा पुरिसं जनिन्द, ",
"ja542:67.2":	"सीलवायं बहुस्सुतो; ",
"ja542:67.3":	"तेनेव मित्तिं कयिराथ धीरो, ",
"ja542:67.4":	"सुखो हवे सप्पुरिसेन सङ्गमो। ",
"ja542:68.1":	"बालो तुवं एळमूगोसि राज, ",
"ja542:68.2":	"यो उत्तमत्थानि मयी लपित्थो; ",
"ja542:68.3":	"किमेवहं नङ्गलकोटिवड्ढो, ",
"ja542:68.4":	"अत्थानि जानामि यथापि अञ्ञे। ",
"ja542:69.1":	"इमं गले गहेत्वान, ",
"ja542:69.2":	"नासेथ विजिता मम; ",
"ja542:69.3":	"यो मे रतनलाभस्स, ",
"ja542:69.4":	"अन्तरायाय भासति”। ",
"ja542:70.1":	"“महोसध अतीतेन, ",
"ja542:70.2":	"नानुविज्झन्ति पण्डिता; ",
"ja542:70.3":	"किं मं अस्संव सम्बद्धं, ",
"ja542:70.4":	"पतोदेनेव विज्झसि। ",
"ja542:71.1":	"सचे पस्ससि मोक्खं वा, ",
"ja542:71.2":	"खेमं वा पन पस्ससि; ",
"ja542:71.3":	"तेनेव मं अनुसास, ",
"ja542:71.4":	"किं अतीतेन विज्झसि”। ",
"ja542:72.1":	"“अतीतं मानुसं कम्मं, ",
"ja542:72.2":	"दुक्करं दुरभिसम्भवं; ",
"ja542:72.3":	"न तं सक्कोमि मोचेतुं, ",
"ja542:72.4":	"त्वं पजानस्सु खत्तिय। ",
"ja542:73.1":	"सन्ति वेहायसा नागा, ",
"ja542:73.2":	"इद्धिमन्तो यसस्सिनो; ",
"ja542:73.3":	"तेपि आदाय गच्छेय्युं, ",
"ja542:73.4":	"यस्स होन्ति तथाविधा। ",
"ja542:74.1":	"सन्ति वेहायसा अस्सा, ",
"ja542:74.2":	"इद्धिमन्तो यसस्सिनो; ",
"ja542:74.3":	"तेपि आदाय गच्छेय्युं, ",
"ja542:74.4":	"यस्स होन्ति तथाविधा। ",
"ja542:75.1":	"सन्ति वेहायसा पक्खी, ",
"ja542:75.2":	"इद्धिमन्तो यसस्सिनो; ",
"ja542:75.3":	"तेपि आदाय गच्छेय्युं, ",
"ja542:75.4":	"यस्स होन्ति तथाविधा। ",
"ja542:76.1":	"सन्ति वेहायसा यक्खा, ",
"ja542:76.2":	"इद्धिमन्तो यसस्सिनो; ",
"ja542:76.3":	"तेपि आदाय गच्छेय्युं, ",
"ja542:76.4":	"यस्स होन्ति तथाविधा। ",
"ja542:77.1":	"अतीतं मानुसं कम्मं, ",
"ja542:77.2":	"दुक्करं दुरभिसम्भवं; ",
"ja542:77.3":	"न तं सक्कोमि मोचेतुं, ",
"ja542:77.4":	"अन्तलिक्खेन खत्तिय”। ",
"ja542:78.1":	"“अतीरदस्सी पुरिसो, ",
"ja542:78.2":	"महन्ते उदकण्णवे; ",
"ja542:78.3":	"यत्थ सो लभते गाधं, ",
"ja542:78.4":	"तत्थ सो विन्दते सुखं। ",
"ja542:79.1":	"एवं अम्हञ्च रञ्ञो च, ",
"ja542:79.2":	"त्वं पतिट्ठा महोसध; ",
"ja542:79.3":	"त्वं नोसि मन्तिनं सेट्ठो, ",
"ja542:79.4":	"अम्हे दुक्खा पमोचय”। ",
"ja542:80.1":	"“अतीतं मानुसं कम्मं, ",
"ja542:80.2":	"दुक्करं दुरभिसम्भवं; ",
"ja542:80.3":	"न तं सक्कोमि मोचेतुं, ",
"ja542:80.4":	"त्वं पजानस्सु सेनक”। ",
"ja542:81.1":	"“सुणोहि मेतं वचनं, ",
"ja542:81.2":	"पस्स सेनं महब्भयं; ",
"ja542:81.3":	"सेनकं दानि पुच्छामि, ",
"ja542:81.4":	"किं किच्चं इध मञ्ञसि”। ",
"ja542:82.1":	"“अग्गिं वा द्वारतो देम, ",
"ja542:82.2":	"गण्हामसे विकन्तनं; ",
"ja542:82.3":	"अञ्ञमञ्ञं वधित्वान, ",
"ja542:82.4":	"खिप्पं हिस्साम जीवितं; ",
"ja542:82.5":	"मा नो राजा ब्रह्मदत्तो, ",
"ja542:82.6":	"चिरं दुक्खेन मारयि”। ",
"ja542:83.1":	"“सुणोहि मेतं वचनं, ",
"ja542:83.2":	"पस्स सेनं महब्भयं; ",
"ja542:83.3":	"पुक्कुसं दानि पुच्छामि, ",
"ja542:83.4":	"किं किच्चं इध मञ्ञसि”। ",
"ja542:84.1":	"“विसं खादित्वा मिय्याम, ",
"ja542:84.2":	"खिप्पं हिस्साम जीवितं; ",
"ja542:84.3":	"मा नो राजा ब्रह्मदत्तो, ",
"ja542:84.4":	"चिरं दुक्खेन मारयि”। ",
"ja542:85.1":	"“सुणोहि मेतं वचनं, ",
"ja542:85.2":	"पस्स सेनं महब्भयं; ",
"ja542:85.3":	"कामिन्दं दानि पुच्छामि, ",
"ja542:85.4":	"किं किच्चं इध मञ्ञसि”। ",
"ja542:86.1":	"“रज्जुया बज्झ मिय्याम, ",
"ja542:86.2":	"पपाता पपतामसे; ",
"ja542:86.3":	"मा नो राजा ब्रह्मदत्तो, ",
"ja542:86.4":	"चिरं दुक्खेन मारयि”। ",
"ja542:87.1":	"“सुणोहि मेतं वचनं, ",
"ja542:87.2":	"पस्स सेनं महब्भयं; ",
"ja542:87.3":	"देविन्दं दानि पुच्छामि, ",
"ja542:87.4":	"किं किच्चं इध मञ्ञसि”। ",
"ja542:88.1":	"“अग्गिं वा द्वारतो देम, ",
"ja542:88.2":	"गण्हामसे विकन्तनं; ",
"ja542:88.3":	"अञ्ञमञ्ञं वधित्वान, ",
"ja542:88.4":	"खिप्पं हिस्साम जीवितं; ",
"ja542:88.5":	"न नो सक्कोति मोचेतुं, ",
"ja542:88.6":	"सुखेनेव महोसधो”। ",
"ja542:89.1":	"“यथा कदलिनो सारं, ",
"ja542:89.2":	"अन्वेसं नाधिगच्छति; ",
"ja542:89.3":	"एवं अन्वेसमाना नं, ",
"ja542:89.4":	"पञ्हं नज्झगमामसे। ",
"ja542:90.1":	"यथा सिम्बलिनो सारं, ",
"ja542:90.2":	"अन्वेसं नाधिगच्छति; ",
"ja542:90.3":	"एवं अन्वेसमाना नं, ",
"ja542:90.4":	"पञ्हं नज्झगमामसे। ",
"ja542:91.1":	"अदेसे वत नो वुट्ठं, ",
"ja542:91.2":	"कुञ्जरानंवनोदके; ",
"ja542:91.3":	"सकासे दुम्मनुस्सानं, ",
"ja542:91.4":	"बालानं अविजानतं। ",
"ja542:92.1":	"उब्बेधति मे हदयं, ",
"ja542:92.2":	"मुखञ्च परिसुस्सति; ",
"ja542:92.3":	"निब्बुतिं नाधिगच्छामि, ",
"ja542:92.4":	"अग्गिदड्ढोव आतपे। ",
"ja542:93.1":	"कम्मारानं यथा उक्का, ",
"ja542:93.2":	"अन्तो झायति नो बहि; ",
"ja542:93.3":	"एवम्पि हदयं मय्हं, ",
"ja542:93.4":	"अन्तो झायति नो बहि”। ",
"ja542:94.1":	"ततो सो पण्डितो धीरो, ",
"ja542:94.2":	"अत्थदस्सी महोसधो; ",
"ja542:94.3":	"वेदेहं दुक्खितं दिस्वा, ",
"ja542:94.4":	"इदं वचनमब्रवि। ",
"ja542:95.1":	"“मा त्वं भायि महाराज, ",
"ja542:95.2":	"मा त्वं भायि रथेसभ; ",
"ja542:95.3":	"अहं तं मोचयिस्सामि, ",
"ja542:95.4":	"राहुग्गहंव चन्दिमं। ",
"ja542:96.1":	"मा त्वं भायि महाराज, ",
"ja542:96.2":	"मा त्वं भायि रथेसभ; ",
"ja542:96.3":	"अहं तं मोचयिस्सामि, ",
"ja542:96.4":	"राहुग्गहंव सूरियं। ",
"ja542:97.1":	"मा त्वं भायि महाराज, ",
"ja542:97.2":	"मा त्वं भायि रथेसभ; ",
"ja542:97.3":	"अहं तं मोचयिस्सामि, ",
"ja542:97.4":	"पङ्के सन्नंव कुञ्जरं। ",
"ja542:98.1":	"मा त्वं भायि महाराज, ",
"ja542:98.2":	"मा त्वं भायि रथेसभ; ",
"ja542:98.3":	"अहं तं मोचयिस्सामि, ",
"ja542:98.4":	"पेळाबद्धंव पन्नगं। ",
"ja542:99.1":	"मा त्वं भायि महाराज, ",
"ja542:99.2":	"मा त्वं भायि रथेसभ; ",
"ja542:99.3":	"अहं तं मोचयिस्सामि, ",
"ja542:99.4":	"पक्खिं बद्धंव पञ्जरे। ",
"ja542:100.1":	"मा त्वं भायि महाराज, ",
"ja542:100.2":	"मा त्वं भायि रथेसभ; ",
"ja542:100.3":	"अहं तं मोचयिस्सामि, ",
"ja542:100.4":	"मच्छे जालगतेरिव। ",
"ja542:101.1":	"मा त्वं भायि महाराज, ",
"ja542:101.2":	"मा त्वं भायि रथेसभ; ",
"ja542:101.3":	"अहं तं मोचयिस्सामि, ",
"ja542:101.4":	"सयोग्गबलवाहनं। ",
"ja542:102.1":	"मा त्वं भायि महाराज, ",
"ja542:102.2":	"मा त्वं भायि रथेसभ; ",
"ja542:102.3":	"पञ्चालं वाहयिस्सामि, ",
"ja542:102.4":	"काकसेनंव लेड्डुना। ",
"ja542:103.1":	"अदु पञ्ञा किमत्थिया, ",
"ja542:103.2":	"अमच्चो वापि तादिसो; ",
"ja542:103.3":	"यो तं सम्बाधपक्खन्दं, ",
"ja542:103.4":	"दुक्खा न परिमोचये”। ",
"ja542:104.1":	"“एथ माणवा उट्ठेथ, ",
"ja542:104.2":	"मुखं सोधेथ सन्धिनो; ",
"ja542:104.3":	"वेदेहो सहमच्चेहि, ",
"ja542:104.4":	"उमङ्गेन गमिस्सति”। ",
"ja542:105.1":	"तस्स तं वचनं सुत्वा, ",
"ja542:105.2":	"पण्डितस्सानुचारिनो; ",
"ja542:105.3":	"उमङ्गद्वारं विवरिंसु, ",
"ja542:105.4":	"यन्तयुत्ते च अग्गळे। ",
"ja542:106.1":	"पुरतो सेनको याति, ",
"ja542:106.2":	"पच्छतो च महोसधो; ",
"ja542:106.3":	"मज्झे च राजा वेदेहो, ",
"ja542:106.4":	"अमच्चपरिवारितो। ",
"ja542:107.1":	"उमङ्गा निक्खमित्वान, ",
"ja542:107.2":	"वेदेहो नावमारुहि; ",
"ja542:107.3":	"अभिरूळ्हञ्च तं ञत्वा, ",
"ja542:107.4":	"अनुसासि महोसधो। ",
"ja542:108.1":	"“अयं ते ससुरो देव, ",
"ja542:108.2":	"अयं सस्सु जनाधिप; ",
"ja542:108.3":	"यथा मातु पटिपत्ति, ",
"ja542:108.4":	"एवं ते होतु सस्सुया। ",
"ja542:109.1":	"यथापि नियको भाता, ",
"ja542:109.2":	"सौदरियो एकमातुको; ",
"ja542:109.3":	"एवं पञ्चालचन्दो ते, ",
"ja542:109.4":	"दयितब्बो रथेसभ। ",
"ja542:110.1":	"अयं पञ्चालचन्दी ते, ",
"ja542:110.2":	"राजपुत्ती अभिच्छिता; ",
"ja542:110.3":	"कामं करोहि ते ताय, ",
"ja542:110.4":	"भरिया ते रथेसभ”। ",
"ja542:111.1":	"“आरुय्ह नावं तरमानो, ",
"ja542:111.2":	"किं नु तीरम्हि तिट्ठसि; ",
"ja542:111.3":	"किच्छा मुत्ताम्ह दुक्खतो, ",
"ja542:111.4":	"याम दानि महोसध”। ",
"ja542:112.1":	"“नेस धम्मो महाराज, ",
"ja542:112.2":	"योहं सेनाय नायको; ",
"ja542:112.3":	"सेनङ्गं परिहापेत्वा, ",
"ja542:112.4":	"अत्तानं परिमोचये। ",
"ja542:113.1":	"निवेसनम्हि ते देव, ",
"ja542:113.2":	"सेनङ्गं परिहापितं; ",
"ja542:113.3":	"तं दिन्नं ब्रह्मदत्तेन, ",
"ja542:113.4":	"आनयिस्सं रथेसभ”। ",
"ja542:114.1":	"“अप्पसेनो महासेनं, ",
"ja542:114.2":	"कथं विग्गय्ह ठस्ससि; ",
"ja542:114.3":	"दुब्बलो बलवन्तेन, ",
"ja542:114.4":	"विहञ्ञिस्ससि पण्डित”। ",
"ja542:115.1":	"“अप्पसेनोपि चे मन्ती, ",
"ja542:115.2":	"महासेनं अमन्तिनं; ",
"ja542:115.3":	"जिनाति राजा राजानो, ",
"ja542:115.4":	"आदिच्चोवुदयं तमं”। ",
"ja542:116.1":	"“सुसुखं वत संवासो, ",
"ja542:116.2":	"पण्डितेहीति सेनक; ",
"ja542:116.3":	"पक्खीव पञ्जरे बद्धे, ",
"ja542:116.4":	"मच्छे जालगतेरिव; ",
"ja542:116.5":	"अमित्तहत्थत्तगते, ",
"ja542:116.6":	"मोचयी नो महोसधो”। ",
"ja542:117.1":	"“एवमेतं महाराज, ",
"ja542:117.2":	"पण्डिता हि सुखावहा; ",
"ja542:117.3":	"पक्खीव पञ्जरे बद्धे, ",
"ja542:117.4":	"मच्छे जालगतेरिव; ",
"ja542:117.5":	"अमित्तहत्थत्तगते, ",
"ja542:117.6":	"मोचयी नो महोसधो”। ",
"ja542:118.1":	"रक्खित्वा कसिणं रत्तिं, ",
"ja542:118.2":	"चूळनेय्यो महब्बलो; ",
"ja542:118.3":	"उदेन्तं अरुणुग्गस्मिं, ",
"ja542:118.4":	"उपकारिं उपागमि। ",
"ja542:119.1":	"आरुय्ह पवरं नागं, ",
"ja542:119.2":	"बलवन्तं सट्ठिहायनं; ",
"ja542:119.3":	"राजा अवोच पञ्चालो, ",
"ja542:119.4":	"चूळनेय्यो महब्बलो। ",
"ja542:120.1":	"सन्नद्धो मणिवम्मेन, ",
"ja542:120.2":	"सरमादाय पाणिना; ",
"ja542:120.3":	"पेसिये अज्झभासित्थ, ",
"ja542:120.4":	"पुथुगुम्बे समागते। ",
"ja542:121.1":	"हत्थारोहे अनीकट्ठे, ",
"ja542:121.2":	"रथिके पत्तिकारके; ",
"ja542:121.3":	"उपासनम्हि कतहत्थे, ",
"ja542:121.4":	"वालवेधे समागते। ",
"ja542:122.1":	"“पेसेथ कुञ्जरे दन्ती, ",
"ja542:122.2":	"बलवन्ते सट्ठिहायने; ",
"ja542:122.3":	"मद्दन्तु कुञ्जरा नगरं, ",
"ja542:122.4":	"वेदेहेन सुमापितं। ",
"ja542:123.1":	"वच्छदन्तमुखा सेता, ",
"ja542:123.2":	"तिक्खग्गा अट्ठिवेधिनो; ",
"ja542:123.3":	"पणुन्ना धनुवेगेन, ",
"ja542:123.4":	"सम्पतन्तुतरीतरा। ",
"ja542:124.1":	"माणवा वम्मिनो सूरा, ",
"ja542:124.2":	"चित्रदण्डयुतावुधा; ",
"ja542:124.3":	"पक्खन्दिनो महानागा, ",
"ja542:124.4":	"हत्थीनं होन्तु सम्मुखा। ",
"ja542:125.1":	"सत्तियो तेलधोतायो, ",
"ja542:125.2":	"अच्चिमन्ता पभस्सरा; ",
"ja542:125.3":	"विज्जोतमाना तिट्ठन्तु, ",
"ja542:125.4":	"सतरंसीव तारका। ",
"ja542:126.1":	"आवुधबलवन्तानं, ",
"ja542:126.2":	"गुणिकायूरधारिनं; ",
"ja542:126.3":	"एतादिसानं योधानं, ",
"ja542:126.4":	"सङ्गामे अपलायिनं; ",
"ja542:126.5":	"वेदेहो कुतो मुच्चिस्सति, ",
"ja542:126.6":	"सचे पक्खीव काहिति। ",
"ja542:127.1":	"तिंस मे पुरिसनावुत्यो, ",
"ja542:127.2":	"सब्बेवेकेकनिच्चिता; ",
"ja542:127.3":	"येसं समं न पस्सामि, ",
"ja542:127.4":	"केवलं महिमं चरं। ",
"ja542:128.1":	"नागा च कप्पिता दन्ती, ",
"ja542:128.2":	"बलवन्तो सट्ठिहायना; ",
"ja542:128.3":	"येसं खन्धेसु सोभन्ति, ",
"ja542:128.4":	"कुमारा चारुदस्सना। ",
"ja542:129.1":	"पीतालङ्कारा पीतवसना, ",
"ja542:129.2":	"पीतुत्तरनिवासना; ",
"ja542:129.3":	"नागखन्धेसु सोभन्ति, ",
"ja542:129.4":	"देवपुत्ताव नन्दने। ",
"ja542:130.1":	"पाठीनवण्णा नेत्तिंसा, ",
"ja542:130.2":	"तेलधोता पभस्सरा; ",
"ja542:130.3":	"निट्ठिता नरधीरेहि, ",
"ja542:130.4":	"समधारा सुनिस्सिता। ",
"ja542:131.1":	"वेल्लालिनो वीतमला, ",
"ja542:131.2":	"सिक्कायसमया दळा; ",
"ja542:131.3":	"गहिता बलवन्तेहि, ",
"ja542:131.4":	"सुप्पहारप्पहारिभि। ",
"ja542:132.1":	"सुवण्णथरुसम्पन्ना, ",
"ja542:132.2":	"लोहितकच्छुपधारिता; ",
"ja542:132.3":	"विवत्तमाना सोभन्ति, ",
"ja542:132.4":	"विज्जुवब्भघनन्तरे। ",
"ja542:133.1":	"पटाका वम्मिनो सूरा, ",
"ja542:133.2":	"असिचम्मस्स कोविदा; ",
"ja542:133.3":	"धनुग्गहा सिक्खितरा, ",
"ja542:133.4":	"नागखन्धे निपातिनो। ",
"ja542:134.1":	"एतादिसेहि परिक्खित्तो, ",
"ja542:134.2":	"नत्थि मोक्खो इतो तव; ",
"ja542:134.3":	"पभावं ते न पस्सामि, ",
"ja542:134.4":	"येन त्वं मिथिलं वजे”। ",
"ja542:135.1":	"“किं नु सन्तरमानोव, ",
"ja542:135.2":	"नागं पेसेसि कुञ्जरं; ",
"ja542:135.3":	"पहट्ठरूपो आपतसि, ",
"ja542:135.4":	"सिद्धत्थोस्मीति मञ्ञसि। ",
"ja542:136.1":	"ओहरेतं धनुं चापं, ",
"ja542:136.2":	"खुरप्पं पटिसंहर; ",
"ja542:136.3":	"ओहरेतं सुभं वम्मं, ",
"ja542:136.4":	"वेळुरियमणिसन्थतं”। ",
"ja542:137.1":	"“पसन्नमुखवण्णोसि, ",
"ja542:137.2":	"मितपुब्बञ्च भाससि; ",
"ja542:137.3":	"होति खो मरणकाले, ",
"ja542:137.4":	"एदिसी वण्णसम्पदा”। ",
"ja542:138.1":	"“मोघं ते गज्जितं राज, ",
"ja542:138.2":	"भिन्नमन्तोसि खत्तिय; ",
"ja542:138.3":	"दुग्गण्होसि तया राजा, ",
"ja542:138.4":	"खळुङ्केनेव सिन्धवो। ",
"ja542:139.1":	"तिण्णो हिय्यो राजा गङ्गं, ",
"ja542:139.2":	"सामच्चो सपरिज्जनो; ",
"ja542:139.3":	"हंसराजं यथा धङ्को, ",
"ja542:139.4":	"अनुज्जवं पतिस्ससि। ",
"ja542:140.1":	"सिङ्गाला रत्तिभागेन, ",
"ja542:140.2":	"फुल्लं दिस्वान किंसुकं; ",
"ja542:140.3":	"मंसपेसीति मञ्ञन्ता, ",
"ja542:140.4":	"परिब्यूळ्हा मिगाधमा। ",
"ja542:141.1":	"वीतिवत्तासु रत्तीसु, ",
"ja542:141.2":	"उग्गतस्मिं दिवाकरे; ",
"ja542:141.3":	"किंसुकं फुल्लितं दिस्वा, ",
"ja542:141.4":	"आसच्छिन्ना मिगाधमा। ",
"ja542:142.1":	"एवमेव तुवं राज, ",
"ja542:142.2":	"वेदेहं परिवारिय; ",
"ja542:142.3":	"आसच्छिन्नो गमिस्ससि, ",
"ja542:142.4":	"सिङ्गाला किंसुकं यथा”। ",
"ja542:143.1":	"“इमस्स हत्थे पादे च, ",
"ja542:143.2":	"कण्णनासञ्च छिन्दथ; ",
"ja542:143.3":	"यो मे अमित्तं हत्थगतं, ",
"ja542:143.4":	"वेदेहं परिमोचयि। ",
"ja542:144.1":	"इमं मंसंव पातब्यं, ",
"ja542:144.2":	"सूले कत्वा पचन्तु नं; ",
"ja542:144.3":	"यो मे अमित्तं हत्थगतं, ",
"ja542:144.4":	"वेदेहं परिमोचयि। ",
"ja542:145.1":	"यथापि आसभं चम्मं, ",
"ja542:145.2":	"पथब्या वितनिय्यति; ",
"ja542:145.3":	"सीहस्स अथो ब्यग्घस्स, ",
"ja542:145.4":	"होति सङ्कुसमाहतं। ",
"ja542:146.1":	"एवं तं वितनित्वान, ",
"ja542:146.2":	"वेधयिस्सामि सत्तिया; ",
"ja542:146.3":	"यो मे अमित्तं हत्थगतं, ",
"ja542:146.4":	"वेदेहं परिमोचयि”। ",
"ja542:147.1":	"“सचे मे हत्थे पादे च, ",
"ja542:147.2":	"कण्णनासञ्च छेच्छसि; ",
"ja542:147.3":	"एवं पञ्चालचन्दस्स, ",
"ja542:147.4":	"वेदेहो छेदयिस्सति। ",
"ja542:148.1":	"सचे मे हत्थे पादे च, ",
"ja542:148.2":	"कण्णनासञ्च छेच्छसि; ",
"ja542:148.3":	"एवं पञ्चालचन्दिया, ",
"ja542:148.4":	"वेदेहो छेदयिस्सति। ",
"ja542:149.1":	"सचे मे हत्थे पादे च, ",
"ja542:149.2":	"कण्णनासञ्च छेच्छसि; ",
"ja542:149.3":	"एवं नन्दाय देविया, ",
"ja542:149.4":	"वेदेहो छेदयिस्सति। ",
"ja542:150.1":	"सचे मे हत्थे पादे च, ",
"ja542:150.2":	"कण्णनासञ्च छेच्छसि; ",
"ja542:150.3":	"एवं ते पुत्तदारस्स, ",
"ja542:150.4":	"वेदेहो छेदयिस्सति। ",
"ja542:151.1":	"सचे मंसंव पातब्यं, ",
"ja542:151.2":	"सूले कत्वा पचिस्ससि; ",
"ja542:151.3":	"एवं पञ्चालचन्दस्स, ",
"ja542:151.4":	"वेदेहो पाचयिस्सति। ",
"ja542:152.1":	"सचे मंसंव पातब्यं, ",
"ja542:152.2":	"सूले कत्वा पचिस्ससि; ",
"ja542:152.3":	"एवं पञ्चालचन्दिया, ",
"ja542:152.4":	"वेदेहो पाचयिस्सति। ",
"ja542:153.1":	"सचे मंसंव पातब्यं, ",
"ja542:153.2":	"सूले कत्वा पचिस्ससि; ",
"ja542:153.3":	"एवं नन्दाय देविया, ",
"ja542:153.4":	"वेदेहो पाचयिस्सति। ",
"ja542:154.1":	"सचे मंसंव पातब्यं, ",
"ja542:154.2":	"सूले कत्वा पचिस्ससि; ",
"ja542:154.3":	"एवं ते पुत्तदारस्स, ",
"ja542:154.4":	"वेदेहो पाचयिस्सति। ",
"ja542:155.1":	"सचे मं वितनित्वान, ",
"ja542:155.2":	"वेधयिस्ससि सत्तिया; ",
"ja542:155.3":	"एवं पञ्चालचन्दस्स, ",
"ja542:155.4":	"वेदेहो वेधयिस्सति। ",
"ja542:156.1":	"सचे मं वितनित्वान, ",
"ja542:156.2":	"वेधयिस्ससि सत्तिया; ",
"ja542:156.3":	"एवं पञ्चालचन्दिया, ",
"ja542:156.4":	"वेदेहो वेधयिस्सति। ",
"ja542:157.1":	"सचे मं वितनित्वान, ",
"ja542:157.2":	"वेधयिस्ससि सत्तिया; ",
"ja542:157.3":	"एवं नन्दाय देविया, ",
"ja542:157.4":	"वेदेहो वेधयिस्सति। ",
"ja542:158.1":	"सचे मं वितनित्वान, ",
"ja542:158.2":	"वेधयिस्ससि सत्तिया; ",
"ja542:158.3":	"एवं ते पुत्तदारस्स, ",
"ja542:158.4":	"वेदेहो वेधयिस्सति; ",
"ja542:158.5":	"एवं नो मन्तितं रहो, ",
"ja542:158.6":	"वेदेहेन मया सह। ",
"ja542:159.1":	"यथापि पलसतं चम्मं, ",
"ja542:159.2":	"कोन्तिमन्तासुनिट्ठितं; ",
"ja542:159.3":	"उपेति तनुताणाय, ",
"ja542:159.4":	"सरानं पटिहन्तवे। ",
"ja542:160.1":	"सुखावहो दुक्खनुदो, ",
"ja542:160.2":	"वेदेहस्स यसस्सिनो; ",
"ja542:160.3":	"मतिं ते पटिहञ्ञामि, ",
"ja542:160.4":	"उसुं पलसतेन वा। ",
"ja542:161.1":	"इङ्घ पस्स महाराज, ",
"ja542:161.2":	"सुञ्ञं अन्तेपुरं तव; ",
"ja542:161.3":	"ओरोधा च कुमारा च, ",
"ja542:161.4":	"तव माता च खत्तिय; ",
"ja542:161.5":	"उमङ्गा नीहरित्वान, ",
"ja542:161.6":	"वेदेहस्सुपनामिता”। ",
"ja542:162.1":	"“इङ्घ अन्तेपुरं मय्हं, ",
"ja542:162.2":	"गन्त्वान विचिनाथ नं; ",
"ja542:162.3":	"यथा इमस्स वचनं, ",
"ja542:162.4":	"सच्चं वा यदि वा मुसा”। ",
"ja542:163.1":	"“एवमेतं महाराज, ",
"ja542:163.2":	"यथा आह महोसधो; ",
"ja542:163.3":	"सुञ्ञं अन्तेपुरं सब्बं, ",
"ja542:163.4":	"काकपट्टनकं यथा”। ",
"ja542:164.1":	"“इतो गता महाराज, ",
"ja542:164.2":	"नारी सब्बङ्गसोभना; ",
"ja542:164.3":	"कोसम्बफलकसुस्सोणी, ",
"ja542:164.4":	"हंसगग्गरभाणिनी। ",
"ja542:165.1":	"इतो नीता महाराज, ",
"ja542:165.2":	"नारी सब्बङ्गसोभना; ",
"ja542:165.3":	"कोसेय्यवसना सामा, ",
"ja542:165.4":	"जातरूपसुमेखला। ",
"ja542:166.1":	"सुरत्तपादा कल्याणी, ",
"ja542:166.2":	"सुवण्णमणिमेखला; ",
"ja542:166.3":	"पारेवतक्खी सुतनू, ",
"ja542:166.4":	"बिम्बोट्ठा तनुमज्झिमा। ",
"ja542:167.1":	"सुजाता भुजलट्ठीव, ",
"ja542:167.2":	"वेदीव तनुमज्झिमा; ",
"ja542:167.3":	"दीघस्सा केसा असिता, ",
"ja542:167.4":	"ईसकग्गपवेल्लिता। ",
"ja542:168.1":	"सुजाता मिगछापाव, ",
"ja542:168.2":	"हेमन्तग्गिसिखारिव; ",
"ja542:168.3":	"नदीव गिरिदुग्गेसु, ",
"ja542:168.4":	"सञ्छन्ना खुद्दवेळुभि। ",
"ja542:169.1":	"नागनासूरु कल्याणी, ",
"ja542:169.2":	"परमा तिम्बरुत्थनी; ",
"ja542:169.3":	"नातिदीघा नातिरस्सा, ",
"ja542:169.4":	"नालोमा नातिलोमसा”। ",
"ja542:170.1":	"“नन्दाय नून मरणेन, ",
"ja542:170.2":	"नन्दसि सिरिवाहन; ",
"ja542:170.3":	"अहञ्च नून नन्दा च, ",
"ja542:170.4":	"गच्छाम यमसाधनं”। ",
"ja542:171.1":	"“दिब्बं अधीयसे मायं, ",
"ja542:171.2":	"अकासि चक्खुमोहनं; ",
"ja542:171.3":	"यो मे अमित्तं हत्थगतं, ",
"ja542:171.4":	"वेदेहं परिमोचयि”। ",
"ja542:172.1":	"“अधीयन्ति महाराज, ",
"ja542:172.2":	"दिब्बमायिध पण्डिता; ",
"ja542:172.3":	"ते मोचयन्ति अत्तानं, ",
"ja542:172.4":	"पण्डिता मन्तिनो जना। ",
"ja542:173.1":	"सन्ति माणवपुत्ता मे, ",
"ja542:173.2":	"कुसला सन्धिछेदका; ",
"ja542:173.3":	"येसं कतेन मग्गेन, ",
"ja542:173.4":	"वेदेहो मिथिलं गतो”। ",
"ja542:174.1":	"“इङ्घ पस्स महाराज, ",
"ja542:174.2":	"उमङ्गं साधु मापितं; ",
"ja542:174.3":	"हत्थीनं अथ अस्सानं, ",
"ja542:174.4":	"रथानं अथ पत्तिनं; ",
"ja542:174.5":	"आलोकभूतं तिट्ठन्तं, ",
"ja542:174.6":	"उमङ्गं साधु मापितं”। ",
"ja542:175.1":	"“लाभा वत विदेहानं, ",
"ja542:175.2":	"यस्सिमेदिसा पण्डिता; ",
"ja542:175.3":	"घरे वसन्ति विजिते, ",
"ja542:175.4":	"यथा त्वंसि महोसध”। ",
"ja542:176.1":	"“वुत्तिञ्च परिहारञ्च, ",
"ja542:176.2":	"दिगुणं भत्तवेतनं; ",
"ja542:176.3":	"ददामि विपुले भोगे, ",
"ja542:176.4":	"भुञ्ज कामे रमस्सु च; ",
"ja542:176.5":	"मा विदेहं पच्चगमा, ",
"ja542:176.6":	"किं विदेहो करिस्सति”। ",
"ja542:177.1":	"“यो चजेथ महाराज, ",
"ja542:177.2":	"भत्तारं धनकारणा; ",
"ja542:177.3":	"उभिन्नं होति गारय्हो, ",
"ja542:177.4":	"अत्तनो च परस्स च; ",
"ja542:177.5":	"याव जीवेय्य वेदेहो, ",
"ja542:177.6":	"नाञ्ञस्स पुरिसो सिया। ",
"ja542:178.1":	"यो चजेथ महाराज, ",
"ja542:178.2":	"भत्तारं धनकारणा; ",
"ja542:178.3":	"उभिन्नं होति गारय्हो, ",
"ja542:178.4":	"अत्तनो च परस्स च; ",
"ja542:178.5":	"याव तिट्ठेय्य वेदेहो, ",
"ja542:178.6":	"नाञ्ञस्स विजिते वसे”। ",
"ja542:179.1":	"“दम्मि निक्खसहस्सं ते, ",
"ja542:179.2":	"गामासीतिञ्च कासिसु; ",
"ja542:179.3":	"दासिसतानि चत्तारि, ",
"ja542:179.4":	"दम्मि भरियासतञ्च ते; ",
"ja542:179.5":	"सब्बं सेनङ्गमादाय, ",
"ja542:179.6":	"सोत्थिं गच्छ महोसध। ",
"ja542:180.1":	"याव ददन्तु हत्थीनं, ",
"ja542:180.2":	"अस्सानं दिगुणं विधं; ",
"ja542:180.3":	"तप्पेन्तु अन्नपानेन, ",
"ja542:180.4":	"रथिके पत्तिकारके। ",
"ja542:181.1":	"हत्थी अस्से रथे पत्ती, ",
"ja542:181.2":	"गच्छेवादाय पण्डित; ",
"ja542:181.3":	"पस्सतु तं महाराजा, ",
"ja542:181.4":	"वेदेहो मिथिलं गतं”। ",
"ja542:182.1":	"“हत्थी अस्सा रथा पत्ती, ",
"ja542:182.2":	"सेना पदिस्सते महा; ",
"ja542:182.3":	"चतुरङ्गिनी भीसरूपा, ",
"ja542:182.4":	"किं नु मञ्ञसि पण्डित”। ",
"ja542:183.1":	"“आनन्दो ते महाराज, ",
"ja542:183.2":	"उत्तमो पटिदिस्सति; ",
"ja542:183.3":	"सब्बं सेनङ्गमादाय, ",
"ja542:183.4":	"सोत्थिं पत्तो महोसधो”। ",
"ja542:184.1":	"“यथा पेतं सुसानस्मिं, ",
"ja542:184.2":	"छड्डेत्वा चतुरो जना; ",
"ja542:184.3":	"एवं कपिलये त्यम्ह, ",
"ja542:184.4":	"छड्डयित्वा इधागता। ",
"ja542:185.1":	"अथ त्वं केन वण्णेन, ",
"ja542:185.2":	"केन वा पन हेतुना; ",
"ja542:185.3":	"केन वा अत्थजातेन, ",
"ja542:185.4":	"अत्तानं परिमोचयि”। ",
"ja542:186.1":	"“अत्थं अत्थेन वेदेह, ",
"ja542:186.2":	"मन्तं मन्तेन खत्तिय; ",
"ja542:186.3":	"परिवारयिं राजानं, ",
"ja542:186.4":	"जम्बुदीपंव सागरो”। ",
"ja542:187.1":	"“दिन्नं निक्खसहस्सं मे, ",
"ja542:187.2":	"गामासीति च कासिसु; ",
"ja542:187.3":	"दासीसतानि चत्तारि, ",
"ja542:187.4":	"दिन्नं भरियासतञ्च मे; ",
"ja542:187.5":	"सब्बं सेनङ्गमादाय, ",
"ja542:187.6":	"सोत्थिनाम्हि इधागतो”। ",
"ja542:188.1":	"“सुसुखं वत संवासो, ",
"ja542:188.2":	"पण्डितेहीति सेनक; ",
"ja542:188.3":	"पक्खीव पञ्जरे बद्धे, ",
"ja542:188.4":	"मच्छे जालगतेरिव; ",
"ja542:188.5":	"अमित्तहत्थत्तगते, ",
"ja542:188.6":	"मोचयी नो महोसधो”। ",
"ja542:189.1":	"“एवमेतं महाराज, ",
"ja542:189.2":	"पण्डिता हि सुखावहा; ",
"ja542:189.3":	"पक्खीव पञ्जरे बद्धे, ",
"ja542:189.4":	"मच्छे जालगतेरिव; ",
"ja542:189.5":	"अमित्तहत्थत्तगते, ",
"ja542:189.6":	"मोचयी नो महोसधो”। ",
"ja542:190.1":	"“आहञ्ञन्तु सब्बवीणा, ",
"ja542:190.2":	"भेरियो दिन्दिमानि च; ",
"ja542:190.3":	"धमेन्तु मागधा सङ्खा, ",
"ja542:190.4":	"वग्गू नदन्तु दुन्दुभी”। ",
"ja542:191.1":	"ओरोधा च कुमारा च, ",
"ja542:191.2":	"वेसियाना च ब्राह्मणा; ",
"ja542:191.3":	"बहुं अन्नञ्च पानञ्च, ",
"ja542:191.4":	"पण्डितस्साभिहारयुं। ",
"ja542:192.1":	"हत्थारोहा अनीकट्ठा, ",
"ja542:192.2":	"रथिका पत्तिकारका; ",
"ja542:192.3":	"बहुं अन्नञ्च पानञ्च, ",
"ja542:192.4":	"पण्डितस्साभिहारयुं। ",
"ja542:193.1":	"समागता जानपदा, ",
"ja542:193.2":	"नेगमा च समागता; ",
"ja542:193.3":	"बहुं अन्नञ्च पानञ्च, ",
"ja542:193.4":	"पण्डितस्साभिहारयुं। ",
"ja542:194.1":	"बहुजनो पसन्नोसि, ",
"ja542:194.2":	"दिस्वा पण्डितमागतं; ",
"ja542:194.3":	"पण्डितम्हि अनुप्पत्ते, ",
"ja542:194.4":	"चेलुक्खेपो अवत्तथाति। ",
"ja542:195.1":	"उमङ्गजातकं पञ्चमं। "
}	
