{	
"ud2.2:0.1":	"उदान २।२ ",
"ud2.2:0.2":	"राजसुत्त ",
"ud2.2:1.1":	"एवं मे सुतं—",
"ud2.2:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"ud2.2:1.3":	"तेन खो पन समयेन सम्बहुलानं भिक्खूनं पच्छाभत्तं पिण्डपातपटिक्कन्तानं उपट्ठानसालायं सन्निसिन्नानं सन्निपतितानं अयमन्तराकथा उदपादि: ",
"ud2.2:1.4":	"“को नु खो, आवुसो, इमेसं द्विन्नं राजूनं महद्धनतरो वा महाभोगतरो वा महाकोसतरो वा महाविजिततरो वा महावाहनतरो वा महब्बलतरो वा महिद्धिकतरो वा महानुभावतरो वा राजा वा मागधो सेनियो बिम्बिसारो, राजा वा पसेनदि कोसलो”ति? ",
"ud2.2:1.5":	"अयञ्चरहि तेसं भिक्खूनं अन्तराकथा होति विप्पकता। ",
"ud2.2:2.1":	"अथ खो भगवा सायन्हसमयं पटिसल्लाना वुट्ठितो येनुपट्ठानसाला तेनुपसङ्कमि; उपसङ्कमित्वा पञ्ञत्ते आसने निसीदि। ",
"ud2.2:2.2":	"निसज्ज खो भगवा भिक्खू आमन्तेसि: ",
"ud2.2:2.3":	"“काय नुत्थ, भिक्खवे, एतरहि कथाय सन्निसिन्ना सन्निपतिता, का च पन वो अन्तराकथा विप्पकता”ति? ",
"ud2.2:3.1":	"“इध, भन्ते, अम्हाकं पच्छाभत्तं पिण्डपातपटिक्कन्तानं उपट्ठानसालायं सन्निसिन्नानं सन्निपतितानं अयमन्तराकथा उदपादि: ",
"ud2.2:3.2":	"‘को नु खो, आवुसो, इमेसं द्विन्नं राजूनं महद्धनतरो वा महाभोगतरो वा महाकोसतरो वा महाविजिततरो वा महावाहनतरो वा महब्बलतरो वा महिद्धिकतरो वा महानुभावतरो वा राजा वा मागधो सेनियो बिम्बिसारो, राजा वा पसेनदि कोसलो’ति? ",
"ud2.2:3.3":	"अयं खो नो, भन्ते, अन्तराकथा विप्पकता, अथ भगवा अनुप्पत्तो”ति। ",
"ud2.2:4.1":	"“न ख्वेतं, भिक्खवे, तुम्हाकं पतिरूपं कुलपुत्तानं सद्धा अगारस्मा अनगारियं पब्बजितानं यं तुम्हे एवरूपिं कथं कथेय्याथ। ",
"ud2.2:4.2":	"सन्निपतितानं वो, भिक्खवे, द्वयं करणीयं—",
"ud2.2:4.3":	"धम्मी वा कथा अरियो वा तुण्हीभावो”ति। ",
"ud2.2:5.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud2.2:6.1":	"“यञ्च कामसुखं लोके, ",
"ud2.2:6.2":	"यञ्चिदं दिवियं सुखं; ",
"ud2.2:6.3":	"तण्हक्खयसुखस्सेते, ",
"ud2.2:6.4":	"कलं नाग्घन्ति सोळसिन्”ति। ",
"ud2.2:6.5":	"दुतियं। "
}	
