{	
"ja441:0.1":	"जातक ",
"ja441:0.2":	"दसकनिपात ",
"ja441:0.3":	"चतुद्वारवग्ग ",
"ja441:0.4":	"३। चतुपोसथियजातक ",
"ja441:1.1":	"“यो कोपनेय्ये न करोति कोपं, ",
"ja441:1.2":	"न कुज्झति सप्पुरिसो कदाचि; ",
"ja441:1.3":	"कुद्धोपि सो नाविकरोति कोपं, ",
"ja441:1.4":	"तं वे नरं समणमाहु लोके”। ",
"ja441:2.1":	"“ऊनूदरो यो सहते जिघच्छं, ",
"ja441:2.2":	"दन्तो तपस्सी मितपानभोजनो; ",
"ja441:2.3":	"आहारहेतु न करोति पापं, ",
"ja441:2.4":	"तं वे नरं समणमाहु लोके”। ",
"ja441:3.1":	"“खिड्डं रतिं विप्पजहित्वान सब्बं, ",
"ja441:3.2":	"न चालिकं भाससि किञ्चि लोके; ",
"ja441:3.3":	"विभूसट्ठाना विरतो मेथुनस्मा, ",
"ja441:3.4":	"तं वे नरं समणमाहु लोके”। ",
"ja441:4.1":	"“परिग्गहं लोभधम्मञ्च सब्बं, ",
"ja441:4.2":	"यो वे परिञ्ञाय परिच्चजेति; ",
"ja441:4.3":	"दन्तं ठितत्तं अममं निरासं, ",
"ja441:4.4":	"तं वे नरं समणमाहु लोके”। ",
"ja441:5.1":	"“पुच्छाम कत्तारमनोमपञ्ञं, ",
"ja441:5.2":	"कथासु नो विग्गहो अत्थि जातो; ",
"ja441:5.3":	"छिन्दज्ज कङ्खं विचिकिच्छितानि, ",
"ja441:5.4":	"तदज्ज कङ्खं वितरेमु सब्बे”। ",
"ja441:6.1":	"“ये पण्डिता अत्थदसा भवन्ति, ",
"ja441:6.2":	"भासन्ति ते योनिसो तत्थ काले; ",
"ja441:6.3":	"कथं नु कथानं अभासितानं, ",
"ja441:6.4":	"अत्थं नयेय्युं कुसला जनिन्दा। ",
"ja441:7.1":	"कथं हवे भासति नागराजा, ",
"ja441:7.2":	"गरुळो पन वेनतेय्यो किमाह; ",
"ja441:7.3":	"गन्धब्बराजा पन किं वदेसि, ",
"ja441:7.4":	"कथं पन कुरूनं राजसेट्ठो”। ",
"ja441:8.1":	"“खन्तिं हवे भासति नागराजा, ",
"ja441:8.2":	"अप्पाहारं गरुळो वेनतेय्यो; ",
"ja441:8.3":	"गन्धब्बराजा रतिविप्पहानं, ",
"ja441:8.4":	"अकिञ्चनं कुरूनं राजसेट्ठो”। ",
"ja441:9.1":	"“सब्बानि एतानि सुभासितानि, ",
"ja441:9.2":	"न हेत्थ दुब्भासितमत्थि किञ्चि; ",
"ja441:9.3":	"यस्मिञ्च एतानि पतिट्ठितानि, ",
"ja441:9.4":	"अराव नाभ्या सुसमोहितानि; ",
"ja441:9.5":	"चतुब्भि धम्मेहि समङ्गिभूतं, ",
"ja441:9.6":	"तं वे नरं समणमाहु लोके”। ",
"ja441:10.1":	"“तुवञ्हि सेट्ठो त्वमनुत्तरोसि, ",
"ja441:10.2":	"त्वं धम्मगू धम्मविदू सुमेधो; ",
"ja441:10.3":	"पञ्ञाय पञ्हं समधिग्गहेत्वा, ",
"ja441:10.4":	"अच्छेच्छि धीरो विचिकिच्छितानि; ",
"ja441:10.5":	"अच्छेच्छि कङ्खं विचिकिच्छितानि, ",
"ja441:10.6":	"चुन्दो यथा नागदन्तं खरेन। ",
"ja441:11.1":	"नीलुप्पलाभं विमलं अनग्घं, ",
"ja441:11.2":	"वत्थं इदं धूमसमानवण्णं; ",
"ja441:11.3":	"पञ्हस्स वेय्याकरणेन तुट्ठो, ",
"ja441:11.4":	"ददामि ते धम्मपूजाय धीर। ",
"ja441:12.1":	"सुवण्णमालं सतपत्तफुल्लितं, ",
"ja441:12.2":	"सकेसरं रत्नसहस्समण्डितं; ",
"ja441:12.3":	"पञ्हस्स वेय्याकरणेन तुट्ठो, ",
"ja441:12.4":	"ददामि ते धम्मपूजाय धीर। ",
"ja441:13.1":	"मणिं अनग्घं रुचिरं पभस्सरं, ",
"ja441:13.2":	"कण्ठावसत्तं मणिभूसितं मे; ",
"ja441:13.3":	"पञ्हस्स वेय्याकरणेन तुट्ठो, ",
"ja441:13.4":	"ददामि ते धम्मपूजाय धीर। ",
"ja441:14.1":	"गवं सहस्सं उसभञ्च नागं, ",
"ja441:14.2":	"आजञ्ञयुत्ते च रथे दस इमे; ",
"ja441:14.3":	"पञ्हस्स वेय्याकरणेन तुट्ठो, ",
"ja441:14.4":	"ददामि ते गामवरानि सोळस”। ",
"ja441:15.1":	"“सारिपुत्तो तदा नागो, ",
"ja441:15.2":	"सुपण्णो पन कोलितो; ",
"ja441:15.3":	"गन्धब्बराजा अनुरुद्धो, ",
"ja441:15.4":	"राजा आनन्दपण्डितो; ",
"ja441:15.5":	"विधुरो बोधिसत्तो च, ",
"ja441:15.6":	"एवं धारेथ जातकन्”ति। ",
"ja441:16.1":	"चतुपोसथियजातकं ततियं। "
}	
