{	
"ja491:0.1":	"जातक ",
"ja491:0.2":	"पकिण्णकनिपात ",
"ja491:0.3":	"सालिकेदारवग्ग ",
"ja491:0.4":	"८। महामोरजातक ",
"ja491:1.1":	"“सचे हि त्याहं धनहेतु गाहितो, ",
"ja491:1.2":	"मा मं वधी जीवगाहं गहेत्वा; ",
"ja491:1.3":	"रञ्ञो च मं सम्म उपन्तिकं नेहि, ",
"ja491:1.4":	"मञ्ञे धनं लच्छसिनप्परूपं”। ",
"ja491:2.1":	"“न मे अयं तुय्ह वधाय अज्ज, ",
"ja491:2.2":	"समाहितो चापधुरे खुरप्पो; ",
"ja491:2.3":	"पासञ्च त्याहं अधिपातयिस्सं, ",
"ja491:2.4":	"यथासुखं गच्छतु मोरराजा”। ",
"ja491:3.1":	"“यं सत्त वस्सानि ममानुबन्धि, ",
"ja491:3.2":	"रत्तिन्दिवं खुप्पिपासं सहन्तो; ",
"ja491:3.3":	"अथ किस्स मं पासवसूपनीतं, ",
"ja491:3.4":	"पमुत्तवे इच्छसि बन्धनस्मा। ",
"ja491:4.1":	"पाणातिपाता विरतो नुसज्ज, ",
"ja491:4.2":	"अभयं नु ते सब्बभूतेसु दिन्नं; ",
"ja491:4.3":	"यं मं तुवं पासवसूपनीतं, ",
"ja491:4.4":	"पमुत्तवे इच्छसि बन्धनस्मा”। ",
"ja491:5.1":	"“पाणातिपाता विरतस्स ब्रूहि, ",
"ja491:5.2":	"अभयञ्च यो सब्बभूतेसु देति; ",
"ja491:5.3":	"पुच्छामि तं मोरराजेतमत्थं, ",
"ja491:5.4":	"इतो चुतो किं लभते सुखं सो”। ",
"ja491:6.1":	"“पाणातिपाता विरतस्स ब्रूमि, ",
"ja491:6.2":	"अभयञ्च यो सब्बभूतेसु देति; ",
"ja491:6.3":	"दिट्ठेव धम्मे लभते पसंसं, ",
"ja491:6.4":	"सग्गञ्च सो याति सरीरभेदा”। ",
"ja491:7.1":	"“न सन्ति देवा इति आहु एके, ",
"ja491:7.2":	"इधेव जीवो विभवं उपेति; ",
"ja491:7.3":	"तथा फलं सुकतदुक्कटानं, ",
"ja491:7.4":	"दत्तुपञ्ञत्तञ्च वदन्ति दानं; ",
"ja491:7.5":	"तेसं वचो अरहतं सद्दहानो, ",
"ja491:7.6":	"तस्मा अहं सकुणे बाधयामि”। ",
"ja491:8.1":	"“चन्दो च सुरियो च उभो सुदस्सना, ",
"ja491:8.2":	"गच्छन्ति ओभासयमन्तलिक्खे; ",
"ja491:8.3":	"इमस्स लोकस्स परस्स वा ते, ",
"ja491:8.4":	"कथं नु ते आहु मनुस्सलोके”। ",
"ja491:9.1":	"“चन्दो च सुरियो च उभो सुदस्सना, ",
"ja491:9.2":	"गच्छन्ति ओभासयमन्तलिक्खे; ",
"ja491:9.3":	"परस्स लोकस्स न ते इमस्स, ",
"ja491:9.4":	"देवाति ते आहु मनुस्सलोके”। ",
"ja491:10.1":	"“एत्थेव ते नीहता हीनवादा, ",
"ja491:10.2":	"अहेतुका ये न वदन्ति कम्मं; ",
"ja491:10.3":	"तथा फलं सुकतदुक्कटानं, ",
"ja491:10.4":	"दत्तुपञ्ञत्तं ये च वदन्ति दानं”। ",
"ja491:11.1":	"“अद्धा हि सच्चं वचनं तवेदं, ",
"ja491:11.2":	"कथञ्हि दानं अफलं भवेय्य; ",
"ja491:11.3":	"तथा फलं सुकतदुक्कटानं, ",
"ja491:11.4":	"दत्तुपञ्ञत्तञ्च कथं भवेय्य। ",
"ja491:12.1":	"कथङ्करो किन्तिकरो किमाचरं, ",
"ja491:12.2":	"किं सेवमानो केन तपोगुणेन; ",
"ja491:12.3":	"अक्खाहि मे मोरराजेतमत्थं, ",
"ja491:12.4":	"यथा अहं नो निरयं पतेय्यं”। ",
"ja491:13.1":	"“ये केचि अत्थि समणा पथब्या, ",
"ja491:13.2":	"कासायवत्था अनगारिया ते; ",
"ja491:13.3":	"पातोव पिण्डाय चरन्ति काले, ",
"ja491:13.4":	"विकालचरिया विरता हि सन्तो। ",
"ja491:14.1":	"ते तत्थ कालेनुपसङ्कमित्वा, ",
"ja491:14.2":	"पुच्छाहि यं ते मनसो पियं सिया; ",
"ja491:14.3":	"ते ते पवक्खन्ति यथापजानं, ",
"ja491:14.4":	"इमस्स लोकस्स परस्स चत्थं”। ",
"ja491:15.1":	"“तचंव जिण्णं उरगो पुराणं, ",
"ja491:15.2":	"पण्डूपलासं हरितो दुमोव; ",
"ja491:15.3":	"एसप्पहीनो मम लुद्दभावो, ",
"ja491:15.4":	"जहामहं लुद्दकभावमज्ज। ",
"ja491:16.1":	"ये चापि मे सकुणा अत्थि बद्धा, ",
"ja491:16.2":	"सतानिनेकानि निवेसनस्मिं; ",
"ja491:16.3":	"तेसम्पहं जीवितमज्ज दम्मि, ",
"ja491:16.4":	"मोक्खञ्च ते पत्ता सकं निकेतं”। ",
"ja491:17.1":	"“लुद्दो चरी पासहत्थो अरञ्ञे, ",
"ja491:17.2":	"बाधेतु मोराधिपतिं यसस्सिं; ",
"ja491:17.3":	"बन्धित्वा मोराधिपतिं यसस्सिं, ",
"ja491:17.4":	"दुक्खा स पमुच्चि यथाहं पमुत्तो”ति। ",
"ja491:18.1":	"महामोरजातकं अट्ठमं। "
}	
