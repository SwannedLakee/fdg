{	
"ud6.10:0.1":	"उदान ६।१० ",
"ud6.10:0.2":	"उप्पज्जन्तिसुत्त ",
"ud6.10:1.1":	"एवं मे सुतं—",
"ud6.10:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"ud6.10:1.3":	"अथ खो आयस्मा आनन्दो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। ",
"ud6.10:1.4":	"एकमन्तं निसिन्नो खो आयस्मा आनन्दो भगवन्तं एतदवोच: ",
"ud6.10:2.1":	"“यावकीवञ्च, भन्ते, तथागता लोके नुप्पज्जन्ति अरहन्तो सम्मासम्बुद्धा ताव अञ्ञतित्थिया परिब्बाजका सक्कता होन्ति गरुकता मानिता पूजिता अपचिता लाभिनो चीवरपिण्डपातसेनासनगिलानपच्चयभेसज्जपरिक्खारानं। ",
"ud6.10:2.2":	"यतो च खो, भन्ते, तथागता लोके उप्पज्जन्ति अरहन्तो सम्मासम्बुद्धा अथ अञ्ञतित्थिया परिब्बाजका असक्कता होन्ति अगरुकता अमानिता अपूजिता अनपचिता न लाभिनो चीवरपिण्डपातसेनासनगिलानपच्चयभेसज्जपरिक्खारानं। ",
"ud6.10:2.3":	"भगवायेव दानि, भन्ते, सक्कतो होति गरुकतो मानितो पूजितो अपचितो लाभी चीवरपिण्डपातसेनासनगिलानपच्चयभेसज्जपरिक्खारानं, भिक्खुसङ्घो चा”ति। ",
"ud6.10:3.1":	"“एवमेतं, आनन्द, यावकीवञ्च, आनन्द, तथागता लोके नुप्पज्जन्ति अरहन्तो सम्मासम्बुद्धा ताव अञ्ञतित्थिया परिब्बाजका सक्कता होन्ति गरुकता मानिता पूजिता अपचिता लाभिनो चीवरपिण्डपातसेनासनगिलानपच्चयभेसज्जपरिक्खारानं। ",
"ud6.10:3.2":	"यतो च खो, आनन्द, तथागता लोके उप्पज्जन्ति अरहन्तो सम्मासम्बुद्धा अथ अञ्ञतित्थिया परिब्बाजका असक्कता होन्ति अगरुकता अमानिता अपूजिता अनपचिता न लाभिनो चीवरपिण्डपातसेनासनगिलानपच्चयभेसज्जपरिक्खारानं। ",
"ud6.10:3.3":	"तथागतोव दानि सक्कतो होति गरुकतो मानितो पूजितो अपचितो लाभी चीवरपिण्डपातसेनासनगिलानपच्चयभेसज्जपरिक्खारानं, भिक्खुसङ्घो चा”ति। ",
"ud6.10:4.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud6.10:5.1":	"“ओभासति ताव सो किमि, ",
"ud6.10:5.2":	"याव न उन्नमते पभङ्करो; ",
"ud6.10:5.3":	"स वेरोचनम्हि उग्गते, ",
"ud6.10:5.4":	"हतप्पभो होति न चापि भासति। ",
"ud6.10:6.1":	"एवं ओभासितमेव तक्किकानं, ",
"ud6.10:6.2":	"याव सम्मासम्बुद्धा लोके नुप्पज्जन्ति; ",
"ud6.10:6.3":	"न तक्किका सुज्झन्ति न चापि सावका, ",
"ud6.10:6.4":	"दुद्दिट्ठी न दुक्खा पमुच्चरे”ति। ",
"ud6.10:6.5":	"दसमं। ",
"ud6.10:7.0":	"तस्सुद्दानं ",
"ud6.10:7.1":	"आयुजटिलवेक्खणा, ",
"ud6.10:7.2":	"तयो तित्थिया सुभूति; ",
"ud6.10:7.3":	"गणिका उपाति नवमो, ",
"ud6.10:7.4":	"उप्पज्जन्ति च ते दसाति। ",
"ud6.10:7.5":	"जच्चन्धवग्गो छट्ठो। "
}	
