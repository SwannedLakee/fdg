{	
"dhp306:0.1":	"खुद्दकनिकाय ",
"dhp306:0.2":	"धम्मपद ",
"dhp306:0.3":	"निरयवग्ग ",
"dhp306:0.4":	"सुन्दरीपरिब्बाजिकावत्थु ",
"dhp306:1":	"अभूतवादी निरयं उपेति, ",
"dhp306:2":	"यो वापि कत्वा न करोमि चाह; ",
"dhp306:3":	"उभोपि ते पेच्च समा भवन्ति, ",
"dhp306:4":	"निहीनकम्मा मनुजा परत्थ। ",
"dhp307:0":	"दुच्चरितफलपीळितवत्थु ",
"dhp307:1":	"कासावकण्ठा बहवो, ",
"dhp307:2":	"पापधम्मा असञ्ञता; ",
"dhp307:3":	"पापा पापेहि कम्मेहि, ",
"dhp307:4":	"निरयं ते उपपज्जरे। ",
"dhp308:0":	"वग्गुमुदातीरियभिक्खुवत्थु ",
"dhp308:1":	"सेय्यो अयोगुळो भुत्तो, ",
"dhp308:2":	"तत्तो अग्गिसिखूपमो; ",
"dhp308:3":	"यञ्चे भुञ्जेय्य दुस्सीलो, ",
"dhp308:4":	"रट्ठपिण्डमसञ्ञतो। ",
"dhp309:0":	"खेमकसेट्ठिपुत्तवत्थु ",
"dhp309:1":	"चत्तारि ठानानि नरो पमत्तो, ",
"dhp309:2":	"आपज्जति परदारूपसेवी; ",
"dhp309:3":	"अपुञ्ञलाभं न निकामसेय्यं, ",
"dhp309:4":	"निन्दं ततीयं निरयं चतुत्थं। ",
"dhp310:1":	"अपुञ्ञलाभो च गती च पापिका, ",
"dhp310:2":	"भीतस्स भीताय रती च थोकिका; ",
"dhp310:3":	"राजा च दण्डं गरुकं पणेति, ",
"dhp310:4":	"तस्मा नरो परदारं न सेवे। ",
"dhp311:0":	"दुब्बचभिक्खुवत्थु ",
"dhp311:1":	"कुसो यथा दुग्गहितो, ",
"dhp311:2":	"हत्थमेवानुकन्तति; ",
"dhp311:3":	"सामञ्ञं दुप्परामट्ठं, ",
"dhp311:4":	"निरयायुपकड्ढति। ",
"dhp312:1":	"यं किञ्चि सिथिलं कम्मं, ",
"dhp312:2":	"सङ्किलिट्ठञ्च यं वतं; ",
"dhp312:3":	"सङ्कस्सरं ब्रह्मचरियं, ",
"dhp312:4":	"न तं होति महप्फलं। ",
"dhp313:1":	"कयिरा चे कयिराथेनं, ",
"dhp313:2":	"दळ्हमेनं परक्कमे; ",
"dhp313:3":	"सिथिलो हि परिब्बाजो, ",
"dhp313:4":	"भिय्यो आकिरते रजं। ",
"dhp314:0":	"इस्सापकतैत्थिवत्थु ",
"dhp314:1":	"अकतं दुक्कटं सेय्यो, ",
"dhp314:2":	"पच्छा तप्पति दुक्कटं; ",
"dhp314:3":	"कतञ्च सुकतं सेय्यो, ",
"dhp314:4":	"यं कत्वा नानुतप्पति। ",
"dhp315:0":	"सम्बहुलभिक्खुवत्थु ",
"dhp315:1":	"नगरं यथा पच्चन्तं, ",
"dhp315:2":	"गुत्तं सन्तरबाहिरं; ",
"dhp315:3":	"एवं गोपेथ अत्तानं, ",
"dhp315:4":	"खणो वो मा उपच्चगा; ",
"dhp315:5":	"खणातीता हि सोचन्ति, ",
"dhp315:6":	"निरयम्हि समप्पिता। ",
"dhp316:0":	"निगण्ठवत्थु ",
"dhp316:1":	"अलज्जिताये लज्जन्ति, ",
"dhp316:2":	"लज्जिताये न लज्जरे; ",
"dhp316:3":	"मिच्छादिट्ठिसमादाना, ",
"dhp316:4":	"सत्ता गच्छन्ति दुग्गतिं। ",
"dhp317:1":	"अभये भयदस्सिनो, ",
"dhp317:2":	"भये चाभयदस्सिनो; ",
"dhp317:3":	"मिच्छादिट्ठिसमादाना, ",
"dhp317:4":	"सत्ता गच्छन्ति दुग्गतिं। ",
"dhp318:0":	"तित्थियसावकवत्थु ",
"dhp318:1":	"अवज्जे वज्जमतिनो, ",
"dhp318:2":	"वज्जे चावज्जदस्सिनो; ",
"dhp318:3":	"मिच्छादिट्ठिसमादाना, ",
"dhp318:4":	"सत्ता गच्छन्ति दुग्गतिं। ",
"dhp319:1":	"वज्जञ्च वज्जतो ञत्वा, ",
"dhp319:2":	"अवज्जञ्च अवज्जतो; ",
"dhp319:3":	"सम्मादिट्ठिसमादाना, ",
"dhp319:4":	"सत्ता गच्छन्ति सुग्गतिं। ",
"dhp319:5":	"निरयवग्गो द्वावीसतिमो। "
}	
