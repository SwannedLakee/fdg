{	
"dhp334:0.1":	"खुद्दकनिकाय ",
"dhp334:0.2":	"धम्मपद ",
"dhp334:0.3":	"तण्हावग्ग ",
"dhp334:0.4":	"कपिलमच्छवत्थु ",
"dhp334:1":	"मनुजस्स पमत्तचारिनो, ",
"dhp334:2":	"तण्हा वड्ढति मालुवा विय; ",
"dhp334:3":	"सो प्लवती हुरा हुरं, ",
"dhp334:4":	"फलमिच्छंव वनस्मि वानरो। ",
"dhp335:1":	"यं एसा सहते जम्मी, ",
"dhp335:2":	"तण्हा लोके विसत्तिका; ",
"dhp335:3":	"सोका तस्स पवड्ढन्ति, ",
"dhp335:4":	"अभिवट्ठंव बीरणं। ",
"dhp336:1":	"यो चेतं सहते जम्मिं, ",
"dhp336:2":	"तण्हं लोके दुरच्चयं; ",
"dhp336:3":	"सोका तम्हा पपतन्ति, ",
"dhp336:4":	"उदबिन्दुव पोक्खरा। ",
"dhp337:1":	"तं वो वदामि भद्दं वो, ",
"dhp337:2":	"यावन्तेत्थ समागता; ",
"dhp337:3":	"तण्हाय मूलं खणथ, ",
"dhp337:4":	"उसीरत्थोव बीरणं; ",
"dhp337:5":	"मा वो नळंव सोतोव, ",
"dhp337:6":	"मारो भञ्जि पुनप्पुनं। ",
"dhp338:0":	"सूकरपोतिकावत्थु ",
"dhp338:1":	"यथापि मूले अनुपद्दवे दळ्हे, ",
"dhp338:2":	"छिन्नोपि रुक्खो पुनरेव रूहति; ",
"dhp338:3":	"एवम्पि तण्हानुसये अनूहते, ",
"dhp338:4":	"निब्बत्तती दुक्खमिदं पुनप्पुनं। ",
"dhp339:1":	"यस्स छत्तिंसति सोता, ",
"dhp339:2":	"मनापसवना भुसा; ",
"dhp339:3":	"महावहन्ति दुद्दिट्ठिं, ",
"dhp339:4":	"सङ्कप्पा रागनिस्सिता। ",
"dhp340:1":	"सवन्ति सब्बधि सोता, ",
"dhp340:2":	"लता उप्पज्ज तिट्ठति; ",
"dhp340:3":	"तञ्च दिस्वा लतं जातं, ",
"dhp340:4":	"मूलं पञ्ञाय छिन्दथ। ",
"dhp341:1":	"सरितानि सिनेहितानि च, ",
"dhp341:2":	"सोमनस्सानि भवन्ति जन्तुनो; ",
"dhp341:3":	"ते सातसिता सुखेसिनो, ",
"dhp341:4":	"ते वे जातिजरूपगा नरा। ",
"dhp342:1":	"तसिणाय पुरक्खता पजा, ",
"dhp342:2":	"परिसप्पन्ति ससोव बन्धितो; ",
"dhp342:3":	"संयोजनसङ्गसत्तका, ",
"dhp342:4":	"दुक्खमुपेन्ति पुनप्पुनं चिराय। ",
"dhp343:1":	"तसिणाय पुरक्खता पजा, ",
"dhp343:2":	"परिसप्पन्ति ससोव बन्धितो; ",
"dhp343:3":	"तस्मा तसिणं विनोदये, ",
"dhp343:4":	"आकङ्खन्त विरागमत्तनो। ",
"dhp344:0":	"विब्भन्तभिक्खुवत्थु ",
"dhp344:1":	"यो निब्बनथो वनाधिमुत्तो, ",
"dhp344:2":	"वनमुत्तो वनमेव धावति; ",
"dhp344:3":	"तं पुग्गलमेथ पस्सथ, ",
"dhp344:4":	"मुत्तो बन्धनमेव धावति। ",
"dhp345:0":	"बन्धनागारवत्थु ",
"dhp345:1":	"न तं दळ्हं बन्धनमाहु धीरा, ",
"dhp345:2":	"यदायसं दारुजपब्बजञ्च; ",
"dhp345:3":	"सारत्तरत्ता मणिकुण्डलेसु, ",
"dhp345:4":	"पुत्तेसु दारेसु च या अपेक्खा। ",
"dhp346:1":	"एतं दळ्हं बन्धनमाहु धीरा, ",
"dhp346:2":	"ओहारिनं सिथिलं दुप्पमुञ्चं; ",
"dhp346:3":	"एतम्पि छेत्वान परिब्बजन्ति, ",
"dhp346:4":	"अनपेक्खिनो कामसुखं पहाय। ",
"dhp347:0":	"खेमाथेरीवत्थु ",
"dhp347:1":	"ये रागरत्तानुपतन्ति सोतं, ",
"dhp347:2":	"सयङ्कतं मक्कटकोव जालं; ",
"dhp347:3":	"एतम्पि छेत्वान वजन्ति धीरा, ",
"dhp347:4":	"अनपेक्खिनो सब्बदुक्खं पहाय। ",
"dhp348:0":	"उग्गसेनवत्थु ",
"dhp348:1":	"मुञ्च पुरे मुञ्च पच्छतो, ",
"dhp348:2":	"मज्झे मुञ्च भवस्स पारगू; ",
"dhp348:3":	"सब्बत्थ विमुत्तमानसो, ",
"dhp348:4":	"न पुनं जातिजरं उपेहिसि। ",
"dhp349:0":	"चूळधनुग्गहपण्डितवत्थु ",
"dhp349:1":	"वितक्कमथितस्स जन्तुनो, ",
"dhp349:2":	"तिब्बरागस्स सुभानुपस्सिनो; ",
"dhp349:3":	"भिय्यो तण्हा पवड्ढति, ",
"dhp349:4":	"एस खो दळ्हं करोति बन्धनं। ",
"dhp350:1":	"वितक्कूपसमे च यो रतो, ",
"dhp350:2":	"असुभं भावयते सदा सतो; ",
"dhp350:3":	"एस खो ब्यन्ति काहिति, ",
"dhp350:4":	"एस छेच्छति मारबन्धनं। ",
"dhp351:0":	"मारवत्थु ",
"dhp351:1":	"निट्ठङ्गतो असन्तासी, ",
"dhp351:2":	"वीततण्हो अनङ्गणो; ",
"dhp351:3":	"अच्छिन्दि भवसल्लानि, ",
"dhp351:4":	"अन्तिमोयं समुस्सयो। ",
"dhp352:1":	"वीततण्हो अनादानो, ",
"dhp352:2":	"निरुत्तिपदकोविदो; ",
"dhp352:3":	"अक्खरानं सन्निपातं, ",
"dhp352:4":	"जञ्ञा पुब्बापरानि च; ",
"dhp352:5":	"स वे “अन्तिमसारीरो, ",
"dhp352:6":	"महापञ्ञो महापुरिसो”ति वुच्चति। ",
"dhp353:0":	"उपकाजीवकवत्थु ",
"dhp353:1":	"सब्बाभिभू सब्बविदूहमस्मि, ",
"dhp353:2":	"सब्बेसु धम्मेसु अनूपलित्तो; ",
"dhp353:3":	"सब्बञ्जहो तण्हक्खये विमुत्तो, ",
"dhp353:4":	"सयं अभिञ्ञाय कमुद्दिसेय्यं। ",
"dhp354:0":	"सक्कपञ्हवत्थु ",
"dhp354:1":	"सब्बदानं धम्मदानं जिनाति, ",
"dhp354:2":	"सब्बरसं धम्मरसो जिनाति; ",
"dhp354:3":	"सब्बरतिं धम्मरति जिनाति, ",
"dhp354:4":	"तण्हक्खयो सब्बदुक्खं जिनाति। ",
"dhp355:0":	"अपुत्तकसेट्ठिवत्थु ",
"dhp355:1":	"हनन्ति भोगा दुम्मेधं, ",
"dhp355:2":	"नो च पारगवेसिनो; ",
"dhp355:3":	"भोगतण्हाय दुम्मेधो, ",
"dhp355:4":	"हन्ति अञ्ञेव अत्तनं। ",
"dhp356:0":	"अङ्कुरवत्थु ",
"dhp356:1":	"तिणदोसानि खेत्तानि, ",
"dhp356:2":	"रागदोसा अयं पजा; ",
"dhp356:3":	"तस्मा हि वीतरागेसु, ",
"dhp356:4":	"दिन्नं होति महप्फलं। ",
"dhp357:1":	"तिणदोसानि खेत्तानि, ",
"dhp357:2":	"दोसदोसा अयं पजा; ",
"dhp357:3":	"तस्मा हि वीतदोसेसु, ",
"dhp357:4":	"दिन्नं होति महप्फलं। ",
"dhp358:1":	"तिणदोसानि खेत्तानि, ",
"dhp358:2":	"मोहदोसा अयं पजा; ",
"dhp358:3":	"तस्मा हि वीतमोहेसु, ",
"dhp358:4":	"दिन्नं होति महप्फलं। ",
"dhp359:1":	"तिणदोसानि खेत्तानि, ",
"dhp359:2":	"इच्छादोसा अयं पजा; ",
"dhp359:3":	"तस्मा हि विगतिच्छेसु, ",
"dhp359:4":	"दिन्नं होति महप्फलं। ",
"dhp359:5":	"तण्हावग्गो चतुवीसतिमो। "
}	
