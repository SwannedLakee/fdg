{	
"thag20.1:0.1":	"थेरगाथा २०।१ ",
"thag20.1:0.2":	"सट्ठिनिपात ",
"thag20.1:0.3":	"पठमवग्ग ",
"thag20.1:0.4":	"महामोग्गल्लानत्थेरगाथा ",
"thag20.1:1.1":	"“आरञ्ञिका पिण्डपातिका, ",
"thag20.1:1.2":	"उञ्छापत्तागते रता; ",
"thag20.1:1.3":	"दालेमु मच्चुनो सेनं, ",
"thag20.1:1.4":	"अज्झत्तं सुसमाहिता। ",
"thag20.1:2.1":	"आरञ्ञिका पिण्डपातिका, ",
"thag20.1:2.2":	"उञ्छापत्तागते रता; ",
"thag20.1:2.3":	"धुनाम मच्चुनो सेनं, ",
"thag20.1:2.4":	"नळागारंव कुञ्जरो। ",
"thag20.1:3.1":	"रुक्खमूलिका साततिका, ",
"thag20.1:3.2":	"उञ्छापत्तागते रता; ",
"thag20.1:3.3":	"दालेमु मच्चुनो सेनं, ",
"thag20.1:3.4":	"अज्झत्तं सुसमाहिता। ",
"thag20.1:4.1":	"रुक्खमूलिका साततिका, ",
"thag20.1:4.2":	"उञ्छापत्तागते रता; ",
"thag20.1:4.3":	"धुनाम मच्चुनो सेनं, ",
"thag20.1:4.4":	"नळागारंव कुञ्जरो”। ",
"thag20.1:5.1":	"“अट्ठिकङ्कलकुटिके, ",
"thag20.1:5.2":	"मंसन्हारुपसिब्बिते; ",
"thag20.1:5.3":	"धिरत्थु पुरे दुग्गन्धे, ",
"thag20.1:5.4":	"परगत्ते ममायसे। ",
"thag20.1:6.1":	"गूथभस्ते तचोनद्धे, ",
"thag20.1:6.2":	"उरगण्डिपिसाचिनि; ",
"thag20.1:6.3":	"नव सोतानि ते काये, ",
"thag20.1:6.4":	"यानि सन्दन्ति सब्बदा। ",
"thag20.1:7.1":	"तव सरीरं नवसोतं, ",
"thag20.1:7.2":	"दुग्गन्धकरं परिबन्धं; ",
"thag20.1:7.3":	"भिक्खु परिवज्जयते तं, ",
"thag20.1:7.4":	"मीळ्हं च यथा सुचिकामो। ",
"thag20.1:8.1":	"एवञ्चे तं जनो जञ्ञा, ",
"thag20.1:8.2":	"यथा जानामि तं अहं; ",
"thag20.1:8.3":	"आरका परिवज्जेय्य, ",
"thag20.1:8.4":	"गूथट्ठानंव पावुसे”। ",
"thag20.1:9.1":	"“एवमेतं महावीर, ",
"thag20.1:9.2":	"यथा समण भाससि; ",
"thag20.1:9.3":	"एत्थ चेके विसीदन्ति, ",
"thag20.1:9.4":	"पङ्कम्हिव जरग्गवो”। ",
"thag20.1:10.1":	"“आकासम्हि हलिद्दिया, ",
"thag20.1:10.2":	"यो मञ्ञेथ रजेतवे; ",
"thag20.1:10.3":	"अञ्ञेन वापि रङ्गेन, ",
"thag20.1:10.4":	"विघातुदयमेव तं। ",
"thag20.1:11.1":	"तदाकाससमं चित्तं, ",
"thag20.1:11.2":	"अज्झत्तं सुसमाहितं; ",
"thag20.1:11.3":	"मा पापचित्ते आसादि, ",
"thag20.1:11.4":	"अग्गिखन्धंव पक्खिमा”। ",
"thag20.1:12.1":	"“पस्स चित्तकतं बिम्बं, ",
"thag20.1:12.2":	"अरुकायं समुस्सितं; ",
"thag20.1:12.3":	"आतुरं बहुसङ्कप्पं, ",
"thag20.1:12.4":	"यस्स नत्थि धुवं ठिति। ",
"thag20.1:13.1":	"पस्स चित्तकतं रूपं, ",
"thag20.1:13.2":	"मणिना कुण्डलेन च; ",
"thag20.1:13.3":	"अट्ठिं तचेन ओनद्धं, ",
"thag20.1:13.4":	"सह वत्थेहि सोभति। ",
"thag20.1:14.1":	"अलत्तककता पादा, ",
"thag20.1:14.2":	"मुखं चुण्णकमक्खितं; ",
"thag20.1:14.3":	"अलं बालस्स मोहाय, ",
"thag20.1:14.4":	"नो च पारगवेसिनो। ",
"thag20.1:15.1":	"अट्ठपदकता केसा, ",
"thag20.1:15.2":	"नेत्ता अञ्जनमक्खिता; ",
"thag20.1:15.3":	"अलं बालस्स मोहाय, ",
"thag20.1:15.4":	"नो च पारगवेसिनो। ",
"thag20.1:16.1":	"अञ्जनीव नवा चित्ता, ",
"thag20.1:16.2":	"पूतिकायो अलङ्कतो; ",
"thag20.1:16.3":	"अलं बालस्स मोहाय, ",
"thag20.1:16.4":	"नो च पारगवेसिनो। ",
"thag20.1:17.1":	"ओदहि मिगवो पासं, ",
"thag20.1:17.2":	"नासदा वागुरं मिगो; ",
"thag20.1:17.3":	"भुत्वा निवापं गच्छाम, ",
"thag20.1:17.4":	"कद्दन्ते मिगबन्धके। ",
"thag20.1:18.1":	"छिन्नो पासो मिगवस्स, ",
"thag20.1:18.2":	"नासदा वागुरं मिगो; ",
"thag20.1:18.3":	"भुत्वा निवापं गच्छाम, ",
"thag20.1:18.4":	"सोचन्ते मिगलुद्दके”। ",
"thag20.1:19.1":	"“तदासि यं भिंसनकं, ",
"thag20.1:19.2":	"तदासि लोमहंसनं; ",
"thag20.1:19.3":	"अनेकाकारसम्पन्ने, ",
"thag20.1:19.4":	"सारिपुत्तम्हि निब्बुते। ",
"thag20.1:20.1":	"अनिच्चा वत सङ्खारा, ",
"thag20.1:20.2":	"उप्पादवयधम्मिनो; ",
"thag20.1:20.3":	"उपज्जित्वा निरुज्झन्ति, ",
"thag20.1:20.4":	"तेसं वूपसमो सुखो। ",
"thag20.1:21.1":	"सुखुमं ते पटिविज्झन्ति, ",
"thag20.1:21.2":	"वालग्गं उसुना यथा; ",
"thag20.1:21.3":	"ये पञ्चक्खन्धे पस्सन्ति, ",
"thag20.1:21.4":	"परतो नो च अत्ततो। ",
"thag20.1:22.1":	"ये च पस्सन्ति सङ्खारे, ",
"thag20.1:22.2":	"परतो नो च अत्ततो; ",
"thag20.1:22.3":	"पच्चब्याधिंसु निपुणं, ",
"thag20.1:22.4":	"वालग्गं उसुना यथा। ",
"thag20.1:23.1":	"सत्तिया विय ओमट्ठो, ",
"thag20.1:23.2":	"डय्हमानोव मत्थके; ",
"thag20.1:23.3":	"कामरागप्पहानाय, ",
"thag20.1:23.4":	"सतो भिक्खु परिब्बजे। ",
"thag20.1:24.1":	"सत्तिया विय ओमट्ठो, ",
"thag20.1:24.2":	"डय्हमानोव मत्थके; ",
"thag20.1:24.3":	"भवरागप्पहानाय, ",
"thag20.1:24.4":	"सतो भिक्खु परिब्बजे। ",
"thag20.1:25.1":	"चोदितो भावितत्तेन, ",
"thag20.1:25.2":	"सरीरन्तिमधारिना; ",
"thag20.1:25.3":	"मिगारमातुपासादं, ",
"thag20.1:25.4":	"पादङ्गुट्ठेन कम्पयिं। ",
"thag20.1:26.1":	"नयिदं सिथिलमारब्भ, ",
"thag20.1:26.2":	"नयिदं अप्पेन थामसा; ",
"thag20.1:26.3":	"निब्बानमधिगन्तब्बं, ",
"thag20.1:26.4":	"सब्बगन्थपमोचनं। ",
"thag20.1:27.1":	"अयञ्च दहरो भिक्खु, ",
"thag20.1:27.2":	"अयमुत्तमपोरिसो; ",
"thag20.1:27.3":	"धारेति अन्तिमं देहं, ",
"thag20.1:27.4":	"जेत्वा मारं सवाहिनिं। ",
"thag20.1:28.1":	"विवरमनुपभन्ति विज्जुता, ",
"thag20.1:28.2":	"वेभारस्स च पण्डवस्स च; ",
"thag20.1:28.3":	"नगविवरगतो झायति, ",
"thag20.1:28.4":	"पुत्तो अप्पटिमस्स तादिनो। ",
"thag20.1:29.1":	"उपसन्तो उपरतो, ",
"thag20.1:29.2":	"पन्तसेनासनो मुनि; ",
"thag20.1:29.3":	"दायादो बुद्धसेट्ठस्स, ",
"thag20.1:29.4":	"ब्रह्मुना अभिवन्दितो”। ",
"thag20.1:30.1":	"“उपसन्तं उपरतं, ",
"thag20.1:30.2":	"पन्तसेनासनं मुनिं; ",
"thag20.1:30.3":	"दायादं बुद्धसेट्ठस्स, ",
"thag20.1:30.4":	"वन्द ब्राह्मण कस्सपं। ",
"thag20.1:31.1":	"यो च जातिसतं गच्छे, ",
"thag20.1:31.2":	"सब्बा ब्राह्मणजातियो; ",
"thag20.1:31.3":	"सोत्तियो वेदसम्पन्नो, ",
"thag20.1:31.4":	"मनुस्सेसु पुनप्पुनं। ",
"thag20.1:32.1":	"अज्झायकोपि चे अस्स, ",
"thag20.1:32.2":	"तिण्णं वेदान पारगू; ",
"thag20.1:32.3":	"एतस्स वन्दनायेतं, ",
"thag20.1:32.4":	"कलं नाग्घति सोळसिं। ",
"thag20.1:33.1":	"यो सो अट्ठ विमोक्खानि, ",
"thag20.1:33.2":	"पुरेभत्तं अफस्सयि; ",
"thag20.1:33.3":	"अनुलोमं पटिलोमं, ",
"thag20.1:33.4":	"ततो पिण्डाय गच्छति। ",
"thag20.1:34.1":	"तादिसं भिक्खुं मासादि, ",
"thag20.1:34.2":	"मात्तानं खणि ब्राह्मण; ",
"thag20.1:34.3":	"अभिप्पसादेहि मनं, ",
"thag20.1:34.4":	"अरहन्तम्हि तादिने; ",
"thag20.1:34.5":	"खिप्पं पञ्जलिको वन्द, ",
"thag20.1:34.6":	"मा ते विजटि मत्थकं”। ",
"thag20.1:35.1":	"“नेसो पस्सति सद्धम्मं, ",
"thag20.1:35.2":	"संसारेन पुरक्खतो; ",
"thag20.1:35.3":	"अधोगमं जिम्हपथं, ",
"thag20.1:35.4":	"कुम्मग्गमनुधावति। ",
"thag20.1:36.1":	"किमीव मीळ्हसल्लित्तो, ",
"thag20.1:36.2":	"सङ्खारे अधिमुच्छितो; ",
"thag20.1:36.3":	"पगाळ्हो लाभसक्कारे, ",
"thag20.1:36.4":	"तुच्छो गच्छति पोट्ठिलो”। ",
"thag20.1:37.1":	"“इमञ्च पस्स आयन्तं, ",
"thag20.1:37.2":	"सारिपुत्तं सुदस्सनं; ",
"thag20.1:37.3":	"विमुत्तं उभतोभागे, ",
"thag20.1:37.4":	"अज्झत्तं सुसमाहितं। ",
"thag20.1:38.1":	"विसल्लं खीणसंयोगं, ",
"thag20.1:38.2":	"तेविज्जं मच्चुहायिनं; ",
"thag20.1:38.3":	"दक्खिणेय्यं मनुस्सानं, ",
"thag20.1:38.4":	"पुञ्ञक्खेत्तं अनुत्तरं”। ",
"thag20.1:39.1":	"“एते सम्बहुला देवा, ",
"thag20.1:39.2":	"इद्धिमन्तो यसस्सिनो; ",
"thag20.1:39.3":	"दस देवसहस्सानि, ",
"thag20.1:39.4":	"सब्बे ब्रह्मपुरोहिता; ",
"thag20.1:39.5":	"मोग्गल्लानं नमस्सन्ता, ",
"thag20.1:39.6":	"तिट्ठन्ति पञ्जलीकता। ",
"thag20.1:40.1":	"‘नमो ते पुरिसाजञ्ञ, ",
"thag20.1:40.2":	"नमो ते पुरिसुत्तम; ",
"thag20.1:40.3":	"यस्स ते आसवा खीणा, ",
"thag20.1:40.4":	"दक्खिणेय्योसि मारिस’। ",
"thag20.1:41.1":	"पूजितो नरदेवेन, ",
"thag20.1:41.2":	"उप्पन्नो मरणाभिभू; ",
"thag20.1:41.3":	"पुण्डरीकंव तोयेन, ",
"thag20.1:41.4":	"सङ्खारेनुपलिप्पति। ",
"thag20.1:42.1":	"यस्स मुहुत्तेन सहस्सधा लोको, ",
"thag20.1:42.2":	"संविदितो सब्रह्मकप्पो वसि; ",
"thag20.1:42.3":	"इद्धिगुणे चुतुपपाते काले, ",
"thag20.1:42.4":	"पस्सति देवता स भिक्खु”। ",
"thag20.1:43.1":	"“सारिपुत्तोव पञ्ञाय, ",
"thag20.1:43.2":	"सीलेन उपसमेन च; ",
"thag20.1:43.3":	"योपि पारङ्गतो भिक्खु, ",
"thag20.1:43.4":	"एतावपरमो सिया। ",
"thag20.1:44.1":	"कोटिसतसहस्सस्स, ",
"thag20.1:44.2":	"अत्तभावं खणेन निम्मिने; ",
"thag20.1:44.3":	"अहं विकुब्बनासु कुसलो, ",
"thag20.1:44.4":	"वसीभूतोम्हि इद्धिया। ",
"thag20.1:45.1":	"समाधिविज्जावसिपारमीगतो, ",
"thag20.1:45.2":	"मोग्गल्लानगोत्तो असितस्स सासने; ",
"thag20.1:45.3":	"धीरो समुच्छिन्दि समाहितिन्द्रियो, ",
"thag20.1:45.4":	"नागो यथा पूतिलतंव बन्धनं। ",
"thag20.1:46.1":	"परिचिण्णो मया सत्था, ",
"thag20.1:46.2":	"कतं बुद्धस्स सासनं; ",
"thag20.1:46.3":	"ओहितो गरुको भारो, ",
"thag20.1:46.4":	"भवनेत्ति समूहता। ",
"thag20.1:47.1":	"यस्स चत्थाय पब्बजितो, ",
"thag20.1:47.2":	"अगारस्मानगारियं; ",
"thag20.1:47.3":	"सो मे अत्थो अनुप्पत्तो, ",
"thag20.1:47.4":	"सब्बसंयोजनक्खयो। ",
"thag20.1:48.1":	"कीदिसो निरयो आसि, ",
"thag20.1:48.2":	"यत्थ दुस्सी अपच्चथ; ",
"thag20.1:48.3":	"विधुरं सावकमासज्ज, ",
"thag20.1:48.4":	"ककुसन्धञ्च ब्राह्मणं। ",
"thag20.1:49.1":	"सतं आसि अयोसङ्कू, ",
"thag20.1:49.2":	"सब्बे पच्चत्तवेदना; ",
"thag20.1:49.3":	"ईदिसो निरयो आसि, ",
"thag20.1:49.4":	"यत्थ दुस्सी अपच्चथ; ",
"thag20.1:49.5":	"विधुरं सावकमासज्ज, ",
"thag20.1:49.6":	"ककुसन्धञ्च ब्राह्मणं। ",
"thag20.1:50.1":	"यो एतमभिजानाति, ",
"thag20.1:50.2":	"भिक्खु बुद्धस्स सावको; ",
"thag20.1:50.3":	"तादिसं भिक्खुमासज्ज, ",
"thag20.1:50.4":	"कण्ह दुक्खं निगच्छसि। ",
"thag20.1:51.1":	"मज्झेसरस्मिं तिट्ठन्ति, ",
"thag20.1:51.2":	"विमाना कप्पठायिनो; ",
"thag20.1:51.3":	"वेळुरियवण्णा रुचिरा, ",
"thag20.1:51.4":	"अच्चिमन्तो पभस्सरा; ",
"thag20.1:51.5":	"अच्छरा तत्थ नच्चन्ति, ",
"thag20.1:51.6":	"पुथु नानत्तवण्णियो। ",
"thag20.1:52.1":	"यो एतमभिजानाति, ",
"thag20.1:52.2":	"… पे ",
"thag20.1:52.3":	"… ",
"thag20.1:52.4":	"कण्ह दुक्खं निगच्छसि। ",
"thag20.1:53.1":	"यो वे बुद्धेन चोदितो, ",
"thag20.1:53.2":	"भिक्खुसङ्घस्स पेक्खतो; ",
"thag20.1:53.3":	"मिगारमातुपासादं, ",
"thag20.1:53.4":	"पादङ्गुट्ठेन कम्पयि। ",
"thag20.1:54.1":	"यो एतमभिजानाति, ",
"thag20.1:54.2":	"… पे ",
"thag20.1:54.3":	"… ",
"thag20.1:54.4":	"कण्ह दुक्खं निगच्छसि। ",
"thag20.1:55.1":	"यो वेजयन्तपासादं, ",
"thag20.1:55.2":	"पादङ्गुट्ठेन कम्पयि; ",
"thag20.1:55.3":	"इद्धिबलेनुपत्थद्धो, ",
"thag20.1:55.4":	"संवेजेसि च देवता। ",
"thag20.1:56.1":	"यो एतमभिजानाति, ",
"thag20.1:56.2":	"… पे ",
"thag20.1:56.3":	"… ",
"thag20.1:56.4":	"कण्ह दुक्खं निगच्छसि। ",
"thag20.1:57.1":	"यो वेजयन्तपासादे, ",
"thag20.1:57.2":	"सक्कं सो परिपुच्छति; ",
"thag20.1:57.3":	"अपि आवुसो जानासि, ",
"thag20.1:57.4":	"तण्हक्खयविमुत्तियो; ",
"thag20.1:57.5":	"तस्स सक्को वियाकासि, ",
"thag20.1:57.6":	"पञ्हं पुट्ठो यथातथं”। ",
"thag20.1:58.1":	"“यो एतमभिजानाति, ",
"thag20.1:58.2":	"… पे ",
"thag20.1:58.3":	"… ",
"thag20.1:58.4":	"कण्ह दुक्खं निगच्छसि। ",
"thag20.1:59.1":	"यो ब्रह्मानं परिपुच्छति, ",
"thag20.1:59.2":	"सुधम्मायं ठितो सभं; ",
"thag20.1:59.3":	"अज्जापि त्यावुसो सा दिट्ठि, ",
"thag20.1:59.4":	"या ते दिट्ठि पुरे अहु; ",
"thag20.1:59.5":	"पस्ससि वीतिवत्तन्तं, ",
"thag20.1:59.6":	"ब्रह्मलोके पभस्सरं। ",
"thag20.1:60.1":	"तस्स ब्रह्मा वियाकासि, ",
"thag20.1:60.2":	"पञ्हं पुट्ठो यथातथं; ",
"thag20.1:60.3":	"न मे मारिस सा दिट्ठि, ",
"thag20.1:60.4":	"या मे दिट्ठि पुरे अहु। ",
"thag20.1:61.1":	"पस्सामि वीतिवत्तन्तं, ",
"thag20.1:61.2":	"ब्रह्मलोके पभस्सरं; ",
"thag20.1:61.3":	"सोहं अज्ज कथं वज्जं, ",
"thag20.1:61.4":	"अहं निच्चोम्हि सस्सतो”। ",
"thag20.1:62.1":	"“यो एतमभिजानाति, ",
"thag20.1:62.2":	"… पे ",
"thag20.1:62.3":	"… ",
"thag20.1:62.4":	"कण्ह दुक्खं निगच्छसि। ",
"thag20.1:63.1":	"यो महानेरुनो कूटं, ",
"thag20.1:63.2":	"विमोक्खेन अफस्सयि; ",
"thag20.1:63.3":	"वनं पुब्बविदेहानं, ",
"thag20.1:63.4":	"ये च भूमिसया नरा। ",
"thag20.1:64.1":	"यो एतमभिजानाति, ",
"thag20.1:64.2":	"भिक्खु बुद्धस्स सावको; ",
"thag20.1:64.3":	"तादिसं भिक्खुमासज्ज, ",
"thag20.1:64.4":	"कण्ह दुक्खं निगच्छसि। ",
"thag20.1:65.1":	"न वे अग्गि चेतयति, ",
"thag20.1:65.2":	"अहं बालं डहामीति; ",
"thag20.1:65.3":	"बालोव जलितं अग्गिं, ",
"thag20.1:65.4":	"आसज्ज नं पडय्हति। ",
"thag20.1:66.1":	"एवमेवं तुवं मार, ",
"thag20.1:66.2":	"आसज्ज नं तथागतं; ",
"thag20.1:66.3":	"सयं डहिस्ससि अत्तानं, ",
"thag20.1:66.4":	"बालो अग्गिंव सम्फुसं। ",
"thag20.1:67.1":	"अपुञ्ञं पसवी मारो, ",
"thag20.1:67.2":	"आसज्ज नं तथागतं; ",
"thag20.1:67.3":	"किं नु मञ्ञसि पापिम, ",
"thag20.1:67.4":	"न मे पापं विपच्चति। ",
"thag20.1:68.1":	"करतो ते चीयते पापं, ",
"thag20.1:68.2":	"चिररत्ताय अन्तक; ",
"thag20.1:68.3":	"मार निब्बिन्द बुद्धम्हा, ",
"thag20.1:68.4":	"आसं माकासि भिक्खुसु”। ",
"thag20.1:69.1":	"“इति मारं अतज्जेसि, ",
"thag20.1:69.2":	"भिक्खु भेसकळावने; ",
"thag20.1:69.3":	"ततो सो दुम्मनो यक्खो, ",
"thag20.1:69.4":	"तत्थेवन्तरधायथा”ति। ",
"thag20.1:69.5":	"इत्थं सुदं आयस्मा महामोग्गल्लानो थेरो गाथायो अभासित्थाति। ",
"thag20.1:69.6":	"सट्ठिनिपातो निट्ठितो। ",
"thag20.1:70.0":	"तत्रुद्दानं ",
"thag20.1:70.1":	"सट्ठिकम्हि निपातम्हि, ",
"thag20.1:70.2":	"मोग्गल्लानो महिद्धिको; ",
"thag20.1:70.3":	"एकोव थेरगाथायो, ",
"thag20.1:70.4":	"अट्ठसट्ठि भवन्ति ताति। "
}	
