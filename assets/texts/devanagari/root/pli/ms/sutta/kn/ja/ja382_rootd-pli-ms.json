{	
"ja382:0.1":	"जातक ",
"ja382:0.2":	"छक्कनिपात ",
"ja382:0.3":	"अवारियवग्ग ",
"ja382:0.4":	"७। सिरिकाळकण्णिजातक ",
"ja382:1.1":	"“का नु काळेन वण्णेन, ",
"ja382:1.2":	"न चापि पियदस्सना; ",
"ja382:1.3":	"का वा त्वं कस्स वा धीता, ",
"ja382:1.4":	"कथं जानेमु तं मयं”। ",
"ja382:2.1":	"“महाराजस्सहं धीता, ",
"ja382:2.2":	"विरूपक्खस्स चण्डिया; ",
"ja382:2.3":	"अहं काळी अलक्खिका, ",
"ja382:2.4":	"काळकण्णीति मं विदू; ",
"ja382:2.5":	"ओकासं याचितो देहि, ",
"ja382:2.6":	"वसेमु तव सन्तिके”। ",
"ja382:3.1":	"“किंसीले किंसमाचारे, ",
"ja382:3.2":	"पुरिसे निविससे तुवं; ",
"ja382:3.3":	"पुट्ठा मे काळि अक्खाहि, ",
"ja382:3.4":	"कथं जानेमु तं मयं”। ",
"ja382:4.1":	"“मक्खी पळासी सारम्भी, ",
"ja382:4.2":	"इस्सुकी मच्छरी सठो; ",
"ja382:4.3":	"सो मय्हं पुरिसो कन्तो, ",
"ja382:4.4":	"लद्धं यस्स विनस्सति। ",
"ja382:5.1":	"कोधनो उपनाही च, ",
"ja382:5.2":	"पिसुणो च विभेदको; ",
"ja382:5.3":	"कण्डकवाचो फरुसो, ",
"ja382:5.4":	"सो मे कन्ततरो ततो। ",
"ja382:6.1":	"अज्ज सुवेति पुरिसो, ",
"ja382:6.2":	"सदत्थं नावबुज्झति; ",
"ja382:6.3":	"ओवज्जमानो कुप्पति, ",
"ja382:6.4":	"सेय्यं सो अतिमञ्ञति। ",
"ja382:7.1":	"दवप्पलुद्धो पुरिसो, ",
"ja382:7.2":	"सब्बमित्तेहि धंसति; ",
"ja382:7.3":	"सो मय्हं पुरिसो कन्तो, ",
"ja382:7.4":	"तस्मिं होमि अनामया”। ",
"ja382:8.1":	"“अपेहि एत्तो त्वं काळि, ",
"ja382:8.2":	"नेतं अम्हेसु विज्जति; ",
"ja382:8.3":	"अञ्ञं जनपदं गच्छ, ",
"ja382:8.4":	"निगमे राजधानियो”। ",
"ja382:9.1":	"“अहम्पि खो तं जानामि, ",
"ja382:9.2":	"नेतं तुम्हेसु विज्जति; ",
"ja382:9.3":	"सन्ति लोके अलक्खिका, ",
"ja382:9.4":	"सङ्घरन्ति बहुं धनं; ",
"ja382:9.5":	"अहं देवो च मे भाता, ",
"ja382:9.6":	"उभो नं विधमामसे”। ",
"ja382:10.1":	"“का नु दिब्बेन वण्णेन, ",
"ja382:10.2":	"पथब्या सुपतिट्ठिता; ",
"ja382:10.3":	"का वा त्वं कस्स वा धीता, ",
"ja382:10.4":	"कथं जानेमु तं मयं”। ",
"ja382:11.1":	"“महाराजस्सहं धीता, ",
"ja382:11.2":	"धतरट्ठस्स सिरीमतो; ",
"ja382:11.3":	"अहं सिरी च लक्खी च, ",
"ja382:11.4":	"भूरिपञ्ञाति मं विदू; ",
"ja382:11.5":	"ओकासं याचितो देहि, ",
"ja382:11.6":	"वसेमु तव सन्तिके”। ",
"ja382:12.1":	"“किंसीले किंसमाचारे, ",
"ja382:12.2":	"पुरिसे निविससे तुवं; ",
"ja382:12.3":	"पुट्ठा मे लक्खि अक्खाहि, ",
"ja382:12.4":	"कथं जानेमु तं मयं”। ",
"ja382:13.1":	"“यो चापि सीते अथ वापि उण्हे, ",
"ja382:13.2":	"वातातपे डंससरीसपे च; ",
"ja382:13.3":	"खुधं पिपासं अभिभुय्य सब्बं, ",
"ja382:13.4":	"रत्तिन्दिवं यो सततं नियुत्तो। ",
"ja382:14.1":	"कालागतञ्च न हापेति अत्थं, ",
"ja382:14.2":	"सो मे मनापो निविसे च तम्हि; ",
"ja382:14.3":	"अक्कोधनो मित्तवा चागवा च, ",
"ja382:14.4":	"सीलूपपन्नो असठोजुभूतो। ",
"ja382:15.1":	"सङ्गाहको सखिलो सण्हवाचो, ",
"ja382:15.2":	"महत्तपत्तोपि निवातवुत्ति; ",
"ja382:15.3":	"तस्मिंहं पोसे विपुला भवामि, ",
"ja382:15.4":	"ऊमि समुद्दस्स यथापि वण्णं। ",
"ja382:16.1":	"यो चापि मित्ते अथ वा अमित्ते, ",
"ja382:16.2":	"सेट्ठे सरिक्खे अथ वापि हीने; ",
"ja382:16.3":	"अत्थं चरन्तं अथ वा अनत्थं, ",
"ja382:16.4":	"आवी रहो सङ्गहमेव वत्ते। ",
"ja382:17.1":	"वाचं न वज्जा फरुसं कदाचि, ",
"ja382:17.2":	"मतस्स जीवस्स च तस्स होमि; ",
"ja382:17.3":	"एतेसं यो अञ्ञतरं लभित्वा, ",
"ja382:17.4":	"कन्ता सिरी मज्जति अप्पपञ्ञो; ",
"ja382:17.5":	"तं दित्तरूपं विसमं चरन्तं, ",
"ja382:17.6":	"करीसठानंव विवज्जयामि। ",
"ja382:18.1":	"अत्तना कुरुते लक्खिं, ",
"ja382:18.2":	"अलक्खिं कुरुतत्तना; ",
"ja382:18.3":	"न हि लक्खिं अलक्खिं वा, ",
"ja382:18.4":	"अञ्ञो अञ्ञस्स कारको”ति। ",
"ja382:19.1":	"सिरिकाळकण्णिजातकं सत्तमं। "
}	
