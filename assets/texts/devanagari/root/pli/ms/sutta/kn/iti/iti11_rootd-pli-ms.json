{	
"iti11:0.1":	"इतिवुत्तक ११ ",
"iti11:0.2":	"एककनिपात ",
"iti11:0.3":	"दुतियवग्ग ",
"iti11:0.4":	"मोहपरिञ्ञासुत्त ",
"iti11:1.1":	"वुत्तञ्हेतं भगवता वुत्तमरहताति मे सुतं: ",
"iti11:2.1":	"“मोहं, भिक्खवे, अनभिजानं अपरिजानं तत्थ चित्तं अविराजयं अप्पजहं अभब्बो दुक्खक्खयाय। ",
"iti11:2.2":	"मोहञ्च खो, भिक्खवे, अभिजानं परिजानं तत्थ चित्तं विराजयं पजहं भब्बो दुक्खक्खयाया”ति। ",
"iti11:2.3":	"एतमत्थं भगवा अवोच। ",
"iti11:2.4":	"तत्थेतं इति वुच्चति: ",
"iti11:3.1":	"“येन मोहेन मूळ्हासे, ",
"iti11:3.2":	"सत्ता गच्छन्ति दुग्गतिं; ",
"iti11:3.3":	"तं मोहं सम्मदञ्ञाय, ",
"iti11:3.4":	"पजहन्ति विपस्सिनो; ",
"iti11:3.5":	"पहाय न पुनायन्ति, ",
"iti11:3.6":	"इमं लोकं कुदाचनन्”ति। ",
"iti11:4.1":	"अयम्पि अत्थो वुत्तो भगवता, इति मे सुतन्ति। ",
"iti11:4.2":	"पठमं। "
}	
