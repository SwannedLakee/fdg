{	
"ja389:0.1":	"जातक ",
"ja389:0.2":	"छक्कनिपात ",
"ja389:0.3":	"खरपुत्तवग्ग ",
"ja389:0.4":	"४। सुवण्णकक्कटजातक ",
"ja389:1.1":	"“सिङ्गीमिगो आयतचक्खुनेत्तो, ",
"ja389:1.2":	"अट्ठित्तचो वारिसयो अलोमो; ",
"ja389:1.3":	"तेनाभिभूतो कपणं रुदामि, ",
"ja389:1.4":	"हरे सखा किस्स नु मं जहासि”। ",
"ja389:2.1":	"सो पस्ससन्तो महता फणेन, ",
"ja389:2.2":	"भुजङ्गमो कक्कटमज्झपत्तो; ",
"ja389:2.3":	"सखा सखारं परितायमानो, ",
"ja389:2.4":	"भुजङ्गमं कक्कटको गहेसि। ",
"ja389:3.1":	"“न वायसं नो पन कण्हसप्पं, ",
"ja389:3.2":	"घासत्थिको कक्कटको अदेय्य; ",
"ja389:3.3":	"पुच्छामि तं आयतचक्खुनेत्त, ",
"ja389:3.4":	"अथ किस्स हेतुम्ह उभो गहीता”। ",
"ja389:4.1":	"“अयं पुरिसो मम अत्थकामो, ",
"ja389:4.2":	"यो मं गहेत्वान दकाय नेति; ",
"ja389:4.3":	"तस्मिं मते दुक्खमनप्पकं मे, ",
"ja389:4.4":	"अहञ्च एसो च उभो न होम। ",
"ja389:5.1":	"ममञ्च दिस्वान पवद्धकायं, ",
"ja389:5.2":	"सब्बो जनो हिंसितुमेव मिच्छे; ",
"ja389:5.3":	"सादुञ्च थूलञ्च मुदुञ्च मंसं, ",
"ja389:5.4":	"काकापि मं दिस्वान विहेठयेय्युं”। ",
"ja389:6.1":	"“सचेतस्स हेतुम्ह उभो गहीता, ",
"ja389:6.2":	"उट्ठातु पोसो विसमावमामि; ",
"ja389:6.3":	"ममञ्च काकञ्च पमुञ्च खिप्पं, ",
"ja389:6.4":	"पुरे विसं गाळ्हमुपेति मच्चं”। ",
"ja389:7.1":	"“सप्पं पमोक्खामि न ताव काकं, ",
"ja389:7.2":	"पटिबन्धको होहिति ताव काको; ",
"ja389:7.3":	"पुरिसञ्च दिस्वान सुखिं अरोगं, ",
"ja389:7.4":	"काकं पमोक्खामि यथेव सप्पं”। ",
"ja389:8.1":	"“काको तदा देवदत्तो अहोसि, ",
"ja389:8.2":	"मारो पन कण्हसप्पो अहोसि; ",
"ja389:8.3":	"आनन्दभद्दो कक्कटको अहोसि, ",
"ja389:8.4":	"अहं तदा ब्राह्मणो होमि सत्था”ति। ",
"ja389:9.1":	"सुवण्णकक्कटजातकं चतुत्थं। "
}	
