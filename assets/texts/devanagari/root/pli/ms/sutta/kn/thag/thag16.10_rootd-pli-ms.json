{	
"thag16.10:0.1":	"थेरगाथा १६।१० ",
"thag16.10:0.2":	"वीसतिनिपात ",
"thag16.10:0.3":	"पठमवग्ग ",
"thag16.10:0.4":	"पारापरियत्थेरगाथा ",
"thag16.10:1.1":	"समणस्स अहु चिन्ता, ",
"thag16.10:1.2":	"पुप्फितम्हि महावने; ",
"thag16.10:1.3":	"एकग्गस्स निसिन्नस्स, ",
"thag16.10:1.4":	"पविवित्तस्स झायिनो। ",
"thag16.10:2.1":	"“अञ्ञथा लोकनाथम्हि, ",
"thag16.10:2.2":	"तिट्ठन्ते पुरिसुत्तमे; ",
"thag16.10:2.3":	"इरियं आसि भिक्खूनं, ",
"thag16.10:2.4":	"अञ्ञथा दानि दिस्सति। ",
"thag16.10:3.1":	"सीतवातपरित्ताणं, ",
"thag16.10:3.2":	"हिरिकोपीनछादनं; ",
"thag16.10:3.3":	"मत्तट्ठियं अभुञ्जिंसु, ",
"thag16.10:3.4":	"सन्तुट्ठा इतरीतरे। ",
"thag16.10:4.1":	"पणीतं यदि वा लूखं, ",
"thag16.10:4.2":	"अप्पं वा यदि वा बहुं; ",
"thag16.10:4.3":	"यापनत्थं अभुञ्जिंसु, ",
"thag16.10:4.4":	"अगिद्धा नाधिमुच्छिता। ",
"thag16.10:5.1":	"जीवितानं परिक्खारे, ",
"thag16.10:5.2":	"भेसज्जे अथ पच्चये; ",
"thag16.10:5.3":	"न बाळ्हं उस्सुका आसुं, ",
"thag16.10:5.4":	"यथा ते आसवक्खये। ",
"thag16.10:6.1":	"अरञ्ञे रुक्खमूलेसु, ",
"thag16.10:6.2":	"कन्दरासु गुहासु च; ",
"thag16.10:6.3":	"विवेकमनुब्रूहन्ता, ",
"thag16.10:6.4":	"विहंसु तप्परायणा। ",
"thag16.10:7.1":	"नीचा निविट्ठा सुभरा, ",
"thag16.10:7.2":	"मुदू अत्थद्धमानसा; ",
"thag16.10:7.3":	"अब्यासेका अमुखरा, ",
"thag16.10:7.4":	"अत्थचिन्ता वसानुगा। ",
"thag16.10:8.1":	"ततो पासादिकं आसि, ",
"thag16.10:8.2":	"गतं भुत्तं निसेवितं; ",
"thag16.10:8.3":	"सिनिद्धा तेलधाराव, ",
"thag16.10:8.4":	"अहोसि इरियापथो। ",
"thag16.10:9.1":	"सब्बासवपरिक्खीणा, ",
"thag16.10:9.2":	"महाझायी महाहिता; ",
"thag16.10:9.3":	"निब्बुता दानि ते थेरा, ",
"thag16.10:9.4":	"परित्ता दानि तादिसा। ",
"thag16.10:10.1":	"कुसलानञ्च धम्मानं, ",
"thag16.10:10.2":	"पञ्ञाय च परिक्खया; ",
"thag16.10:10.3":	"सब्बाकारवरूपेतं, ",
"thag16.10:10.4":	"लुज्जते जिनसासनं। ",
"thag16.10:11.1":	"पापकानञ्च धम्मानं, ",
"thag16.10:11.2":	"किलेसानञ्च यो उतु; ",
"thag16.10:11.3":	"उपट्ठिता विवेकाय, ",
"thag16.10:11.4":	"ये च सद्धम्मसेसका। ",
"thag16.10:12.1":	"ते किलेसा पवड्ढन्ता, ",
"thag16.10:12.2":	"आविसन्ति बहुं जनं; ",
"thag16.10:12.3":	"कीळन्ति मञ्ञे बालेहि, ",
"thag16.10:12.4":	"उम्मत्तेहिव रक्खसा। ",
"thag16.10:13.1":	"किलेसेहाभिभूता ते, ",
"thag16.10:13.2":	"तेन तेन विधाविता; ",
"thag16.10:13.3":	"नरा किलेसवत्थूसु, ",
"thag16.10:13.4":	"ससङ्गामेव घोसिते। ",
"thag16.10:14.1":	"परिच्चजित्वा सद्धम्मं, ",
"thag16.10:14.2":	"अञ्ञमञ्ञेहि भण्डरे; ",
"thag16.10:14.3":	"दिट्ठिगतानि अन्वेन्ता, ",
"thag16.10:14.4":	"इदं सेय्योति मञ्ञरे। ",
"thag16.10:15.1":	"धनञ्च पुत्तं भरियञ्च, ",
"thag16.10:15.2":	"छड्डयित्वान निग्गता; ",
"thag16.10:15.3":	"कटच्छुभिक्खहेतूपि, ",
"thag16.10:15.4":	"अकिच्छानि निसेवरे। ",
"thag16.10:16.1":	"उदरावदेहकं भुत्वा, ",
"thag16.10:16.2":	"सयन्तुत्तानसेय्यका; ",
"thag16.10:16.3":	"कथं वत्तेन्ति पटिबुद्धा, ",
"thag16.10:16.4":	"या कथा सत्थुगरहिता। ",
"thag16.10:17.1":	"सब्बकारुकसिप्पानि, ",
"thag16.10:17.2":	"चित्तिं कत्वान सिक्खरे; ",
"thag16.10:17.3":	"अवूपसन्ता अज्झत्तं, ",
"thag16.10:17.4":	"सामञ्ञत्थोतिअच्छति। ",
"thag16.10:18.1":	"मत्तिकं तेलचुण्णञ्च, ",
"thag16.10:18.2":	"उदकासनभोजनं; ",
"thag16.10:18.3":	"गिहीनं उपनामेन्ति, ",
"thag16.10:18.4":	"आकङ्खन्ता बहुत्तरं। ",
"thag16.10:19.1":	"दन्तपोनं कपित्थञ्च, ",
"thag16.10:19.2":	"पुप्फं खादनियानि च; ",
"thag16.10:19.3":	"पिण्डपाते च सम्पन्ने, ",
"thag16.10:19.4":	"अम्बे आमलकानि च। ",
"thag16.10:20.1":	"भेसज्जेसु यथा वेज्जा, ",
"thag16.10:20.2":	"किच्चाकिच्चे यथा गिही; ",
"thag16.10:20.3":	"गणिकाव विभूसायं, ",
"thag16.10:20.4":	"इस्सरे खत्तिया यथा। ",
"thag16.10:21.1":	"नेकतिका वञ्चनिका, ",
"thag16.10:21.2":	"कूटसक्खी अपाटुका; ",
"thag16.10:21.3":	"बहूहि परिकप्पेहि, ",
"thag16.10:21.4":	"आमिसं परिभुञ्जरे। ",
"thag16.10:22.1":	"लेसकप्पे परियाये, ",
"thag16.10:22.2":	"परिकप्पेनुधाविता; ",
"thag16.10:22.3":	"जीविकत्था उपायेन, ",
"thag16.10:22.4":	"सङ्कड्ढन्ति बहुं धनं। ",
"thag16.10:23.1":	"उपट्ठापेन्ति परिसं, ",
"thag16.10:23.2":	"कम्मतो नो च धम्मतो; ",
"thag16.10:23.3":	"धम्मं परेसं देसेन्ति, ",
"thag16.10:23.4":	"लाभतो नो च अत्थतो। ",
"thag16.10:24.1":	"सङ्घलाभस्स भण्डन्ति, ",
"thag16.10:24.2":	"सङ्घतो परिबाहिरा; ",
"thag16.10:24.3":	"परलाभोपजीवन्ता, ",
"thag16.10:24.4":	"अहिरीका न लज्जरे। ",
"thag16.10:25.1":	"नानुयुत्ता तथा एके, ",
"thag16.10:25.2":	"मुण्डा सङ्घाटिपारुता; ",
"thag16.10:25.3":	"सम्भावनंयेविच्छन्ति, ",
"thag16.10:25.4":	"लाभसक्कारमुच्छिता। ",
"thag16.10:26.1":	"एवं नानप्पयातम्हि, ",
"thag16.10:26.2":	"न दानि सुकरं तथा; ",
"thag16.10:26.3":	"अफुसितं वा फुसितुं, ",
"thag16.10:26.4":	"फुसितं वानुरक्खितुं। ",
"thag16.10:27.1":	"यथा कण्टकट्ठानम्हि, ",
"thag16.10:27.2":	"चरेय्य अनुपाहनो; ",
"thag16.10:27.3":	"सतिं उपट्ठपेत्वान, ",
"thag16.10:27.4":	"एवं गामे मुनी चरे। ",
"thag16.10:28.1":	"सरित्वा पुब्बके योगी, ",
"thag16.10:28.2":	"तेसं वत्तमनुस्सरं; ",
"thag16.10:28.3":	"किञ्चापि पच्छिमो कालो, ",
"thag16.10:28.4":	"फुसेय्य अमतं पदं। ",
"thag16.10:29.1":	"इदं वत्वा सालवने, ",
"thag16.10:29.2":	"समणो भावितिन्द्रियो; ",
"thag16.10:29.3":	"ब्राह्मणो परिनिब्बायी, ",
"thag16.10:29.4":	"इसि खीणपुनब्भवो”ति। ",
"thag16.10:29.5":	"… पारापरियो थेरो … ",
"thag16.10:29.6":	"वीसतिनिपातो निट्ठितो। ",
"thag16.10:30.0":	"तत्रुद्दानं ",
"thag16.10:30.1":	"अधिमुत्तो पारापरियो, ",
"thag16.10:30.2":	"तेलकानि रट्ठपालो; ",
"thag16.10:30.3":	"मालुक्यसेलो भद्दियो, ",
"thag16.10:30.4":	"अङ्गुलि दिब्बचक्खुको; ",
"thag16.10:30.5":	"पारापरियो दसेते, ",
"thag16.10:30.6":	"वीसम्हि परिकित्तिता; ",
"thag16.10:30.7":	"गाथायो द्वे सता होन्ति, ",
"thag16.10:30.8":	"पञ्चतालीस उत्तरिन्ति। "
}	
