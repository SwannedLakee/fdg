{	
"iti41:0.1":	"इतिवुत्तक ४१ ",
"iti41:0.2":	"दुकनिपात ",
"iti41:0.3":	"दुतियवग्ग ",
"iti41:0.4":	"पञ्ञापरिहीनसुत्त ",
"iti41:1.1":	"वुत्तञ्हेतं भगवता वुत्तमरहताति मे सुतं: ",
"iti41:2.1":	"“ते, भिक्खवे, सत्ता सुपरिहीना ये अरियाय पञ्ञाय परिहीना। ",
"iti41:2.2":	"ते दिट्ठेव धम्मे दुक्खं विहरन्ति सविघातं सौपायासं सपरिळाहं; ",
"iti41:2.3":	"कायस्स भेदा परं मरणा दुग्गति पाटिकङ्खा। ",
"iti41:2.4":	"ते, भिक्खवे, सत्ता अपरिहीना ये अरियाय पञ्ञाय अपरिहीना। ",
"iti41:2.5":	"ते दिट्ठेव धम्मे सुखं विहरन्ति अविघातं अनुपायासं अपरिळाहं; ",
"iti41:2.6":	"कायस्स भेदा परं मरणा सुगति पाटिकङ्खा”ति। ",
"iti41:2.7":	"एतमत्थं भगवा अवोच। ",
"iti41:2.8":	"तत्थेतं इति वुच्चति: ",
"iti41:3.1":	"“पञ्ञाय परिहानेन, ",
"iti41:3.2":	"पस्स लोकं सदेवकं; ",
"iti41:3.3":	"निविट्ठं नामरूपस्मिं, ",
"iti41:3.4":	"इदं सच्चन्ति मञ्ञति। ",
"iti41:4.1":	"पञ्ञा हि सेट्ठा लोकस्मिं, ",
"iti41:4.2":	"यायं निब्बेधगामिनी; ",
"iti41:4.3":	"याय सम्मा पजानाति, ",
"iti41:4.4":	"जातिभवपरिक्खयं। ",
"iti41:5.1":	"तेसं देवा मनुस्सा च, ",
"iti41:5.2":	"सम्बुद्धानं सतीमतं; ",
"iti41:5.3":	"पिहयन्ति हासपञ्ञानं, ",
"iti41:5.4":	"सरीरन्तिमधारिनन्”ति। ",
"iti41:6.1":	"अयम्पि अत्थो वुत्तो भगवता, इति मे सुतन्ति। ",
"iti41:6.2":	"चतुत्थं। "
}	
