{	
"iti82:0.1":	"इतिवुत्तक ८२ ",
"iti82:0.2":	"तिकनिपात ",
"iti82:0.3":	"चतुत्थवग्ग ",
"iti82:0.4":	"देवसद्दसुत्त ",
"iti82:1.1":	"वुत्तञ्हेतं भगवता वुत्तमरहताति मे सुतं: ",
"iti82:2.1":	"“तयोमे, भिक्खवे, देवेसु देवसद्दा निच्छरन्ति समया समयं उपादाय। ",
"iti82:2.2":	"कतमे तयो? ",
"iti82:2.3":	"यस्मिं, भिक्खवे, समये अरियसावको केसमस्सुं ओहारेत्वा कासायानि वत्थानि अच्छादेत्वा अगारस्मा अनगारियं पब्बज्जाय चेतेति, तस्मिं समये देवेसु देवसद्दो निच्छरति: ",
"iti82:2.4":	"‘एसो अरियसावको मारेन सद्धिं सङ्गामाय चेतेती’ति। ",
"iti82:2.5":	"अयं, भिक्खवे, पठमो देवेसु देवसद्दो निच्छरति समया समयं उपादाय। ",
"iti82:3.1":	"पुन चपरं, भिक्खवे, यस्मिं समये अरियसावको सत्तन्नं बोधिपक्खियानं धम्मानं भावनानुयोगमनुयुत्तो विहरति, तस्मिं समये देवेसु देवसद्दो निच्छरति: ",
"iti82:3.2":	"‘एसो अरियसावको मारेन सद्धिं सङ्गामेती’ति। ",
"iti82:3.3":	"अयं, भिक्खवे, दुतियो देवेसु देवसद्दो निच्छरति समया समयं उपादाय। ",
"iti82:4.1":	"पुन चपरं, भिक्खवे, यस्मिं समये अरियसावको आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरति, तस्मिं समये देवेसु देवसद्दो निच्छरति: ",
"iti82:4.2":	"‘एसो अरियसावको विजितसङ्गामो तमेव सङ्गामसीसं अभिविजिय अज्झावसती’ति। ",
"iti82:4.3":	"अयं, भिक्खवे, ततियो देवेसु देवसद्दो निच्छरति समया समयं उपादाय। ",
"iti82:4.4":	"इमे खो, भिक्खवे, तयो देवेसु देवसद्दा निच्छरन्ति समया समयं उपादाया”ति। ",
"iti82:4.5":	"एतमत्थं भगवा अवोच। ",
"iti82:4.6":	"तत्थेतं इति वुच्चति: ",
"iti82:5.1":	"“दिस्वा विजितसङ्गामं, ",
"iti82:5.2":	"सम्मासम्बुद्धसावकं; ",
"iti82:5.3":	"देवतापि नमस्सन्ति, ",
"iti82:5.4":	"महन्तं वीतसारदं। ",
"iti82:6.1":	"नमो ते पुरिसाजञ्ञ, ",
"iti82:6.2":	"यो त्वं दुज्जयमज्झभू; ",
"iti82:6.3":	"जेत्वान मच्चुनो सेनं, ",
"iti82:6.4":	"विमोक्खेन अनावरं। ",
"iti82:7.1":	"इति हेतं नमस्सन्ति, ",
"iti82:7.2":	"देवता पत्तमानसं; ",
"iti82:7.3":	"तञ्हि तस्स न पस्सन्ति, ",
"iti82:7.4":	"येन मच्चुवसं वजे”ति। ",
"iti82:8.1":	"अयम्पि अत्थो वुत्तो भगवता, इति मे सुतन्ति। ",
"iti82:8.2":	"ततियं। "
}	
