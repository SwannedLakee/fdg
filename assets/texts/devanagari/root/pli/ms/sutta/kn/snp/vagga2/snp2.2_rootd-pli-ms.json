{	
"snp2.2:0.1":	"सुत्त निपात २।२ ",
"snp2.2:0.2":	"आमगन्धसुत्त ",
"snp2.2:1.1":	"“सामाकचिङ्गूलकचीनकानि च, ",
"snp2.2:1.2":	"पत्तप्फलं मूलफलं गविप्फलं; ",
"snp2.2:1.3":	"धम्मेन लद्धं सतमस्नमाना, ",
"snp2.2:1.4":	"न कामकामा अलिकं भणन्ति। ",
"snp2.2:2.1":	"यदस्नमानो सुकतं सुनिट्ठितं, ",
"snp2.2:2.2":	"परेहि दिन्नं पयतं पणीतं; ",
"snp2.2:2.3":	"सालीनमन्नं परिभुञ्जमानो, ",
"snp2.2:2.4":	"सो भुञ्जसी कस्सप आमगन्धं। ",
"snp2.2:3.1":	"न आमगन्धो मम कप्पतीति, ",
"snp2.2:3.2":	"इच्चेव त्वं भाससि ब्रह्मबन्धु; ",
"snp2.2:3.3":	"सालीनमन्नं परिभुञ्जमानो, ",
"snp2.2:3.4":	"सकुन्तमंसेहि सुसङ्खतेहि; ",
"snp2.2:3.5":	"पुच्छामि तं कस्सप एतमत्थं, ",
"snp2.2:3.6":	"कथंपकारो तव आमगन्धो”। ",
"snp2.2:4.1":	"“पाणातिपातो वधछेदबन्धनं, ",
"snp2.2:4.2":	"थेय्यं मुसावादो निकतिवञ्चनानि च; ",
"snp2.2:4.3":	"अज्झेनकुत्तं परदारसेवना, ",
"snp2.2:4.4":	"एसामगन्धो न हि मंसभोजनं। ",
"snp2.2:5.1":	"ये इध कामेसु असञ्ञता जना, ",
"snp2.2:5.2":	"रसेसु गिद्धा असुचिभावमस्सिता; ",
"snp2.2:5.3":	"नत्थिकदिट्ठी विसमा दुरन्नया, ",
"snp2.2:5.4":	"एसामगन्धो न हि मंसभोजनं। ",
"snp2.2:6.1":	"ये लूखसा दारुणा पिट्ठिमंसिका, ",
"snp2.2:6.2":	"मित्तद्दुनो निक्करुणातिमानिनो; ",
"snp2.2:6.3":	"अदानसीला न च देन्ति कस्सचि, ",
"snp2.2:6.4":	"एसामगन्धो न हि मंसभोजनं। ",
"snp2.2:7.1":	"कोधो मदो थम्भो पच्चुपट्ठापना, ",
"snp2.2:7.2":	"माया उसूया भस्ससमुस्सयो च; ",
"snp2.2:7.3":	"मानातिमानो च असब्भि सन्थवो, ",
"snp2.2:7.4":	"एसामगन्धो न हि मंसभोजनं। ",
"snp2.2:8.1":	"ये पापसीला इणघातसूचका, ",
"snp2.2:8.2":	"वोहारकूटा इध पाटिरूपिका; ",
"snp2.2:8.3":	"नराधमा येध करोन्ति किब्बिसं, ",
"snp2.2:8.4":	"एसामगन्धो न हि मंसभोजनं। ",
"snp2.2:9.1":	"ये इध पाणेसु असञ्ञता जना, ",
"snp2.2:9.2":	"परेसमादाय विहेसमुय्युता; ",
"snp2.2:9.3":	"दुस्सीललुद्दा फरुसा अनादरा, ",
"snp2.2:9.4":	"एसामगन्धो न हि मंसभोजनं। ",
"snp2.2:10.1":	"एतेसु गिद्धा विरुद्धातिपातिनो, ",
"snp2.2:10.2":	"निच्चुय्युता पेच्च तमं वजन्ति ये; ",
"snp2.2:10.3":	"पतन्ति सत्ता निरयं अवंसिरा, ",
"snp2.2:10.4":	"एसामगन्धो न हि मंसभोजनं। ",
"snp2.2:11.1":	"न मच्छमंसानमनासकत्तं, ",
"snp2.2:11.2":	"न नग्गियं न मुण्डियं जटाजल्लं; ",
"snp2.2:11.3":	"खराजिनानि नाग्गिहुत्तस्सुपसेवना, ",
"snp2.2:11.4":	"ये वापि लोके अमरा बहू तपा; ",
"snp2.2:11.5":	"मन्ताहुती यञ्ञमुतूपसेवना, ",
"snp2.2:11.6":	"सोधेन्ति मच्चं अवितिण्णकङ्खं। ",
"snp2.2:12.1":	"सोतेसु गुत्तो विदितिन्द्रियो चरे, ",
"snp2.2:12.2":	"धम्मे ठितो अज्जवमद्दवे रतो; ",
"snp2.2:12.3":	"सङ्गातिगो सब्बदुक्खप्पहीनो, ",
"snp2.2:12.4":	"न लिप्पति दिट्ठसुतेसु धीरो”। ",
"snp2.2:13.1":	"इच्चेतमत्थं भगवा पुनप्पुनं, ",
"snp2.2:13.2":	"अक्खासि नं वेदयि मन्तपारगू; ",
"snp2.2:13.3":	"चित्राहि गाथाहि मुनी पकासयि, ",
"snp2.2:13.4":	"निरामगन्धो असितो दुरन्नयो। ",
"snp2.2:14.1":	"सुत्वान बुद्धस्स सुभासितं पदं, ",
"snp2.2:14.2":	"निरामगन्धं सब्बदुक्खप्पनूदनं; ",
"snp2.2:14.3":	"नीचमनो वन्दि तथागतस्स, ",
"snp2.2:14.4":	"तत्थेव पब्बज्जमरोचयित्थाति। ",
"snp2.2:14.5":	"आमगन्धसुत्तं दुतियं। "
}	
