{	
"thag18.1:0.1":	"थेरगाथा १८।१ ",
"thag18.1:0.2":	"चत्तालीसनिपात ",
"thag18.1:0.3":	"पठमवग्ग ",
"thag18.1:0.4":	"महाकस्सपत्थेरगाथा ",
"thag18.1:1.1":	"“न गणेन पुरक्खतो चरे, ",
"thag18.1:1.2":	"विमनो होति समाधि दुल्लभो; ",
"thag18.1:1.3":	"नानाजनसङ्गहो दुखो, ",
"thag18.1:1.4":	"इति दिस्वान गणं न रोचये। ",
"thag18.1:2.1":	"न कुलानि उपब्बजे मुनि, ",
"thag18.1:2.2":	"विमनो होति समाधि दुल्लभो; ",
"thag18.1:2.3":	"सो उस्सुक्को रसानुगिद्धो, ",
"thag18.1:2.4":	"अत्थं रिञ्चति यो सुखावहो। ",
"thag18.1:3.1":	"पङ्कोति हि नं अवेदयुं, ",
"thag18.1:3.2":	"यायं वन्दनपूजना कुलेसु; ",
"thag18.1:3.3":	"सुखुमं सल्लं दुरुब्बहं, ",
"thag18.1:3.4":	"सक्कारो कापुरिसेन दुज्जहो। ",
"thag18.1:4.1":	"सेनासनम्हा ओरुय्ह, ",
"thag18.1:4.2":	"नगरं पिण्डाय पाविसिं; ",
"thag18.1:4.3":	"भुञ्जन्तं पुरिसं कुट्ठिं, ",
"thag18.1:4.4":	"सक्कच्चं तं उपट्ठहिं। ",
"thag18.1:5.1":	"सो मे पक्केन हत्थेन, ",
"thag18.1:5.2":	"आलोपं उपनामयि; ",
"thag18.1:5.3":	"आलोपं पक्खिपन्तस्स, ",
"thag18.1:5.4":	"अङ्गुलि चेत्थ छिज्जथ। ",
"thag18.1:6.1":	"कुट्टमूलञ्च निस्साय, ",
"thag18.1:6.2":	"आलोपं तं अभुञ्जिसं; ",
"thag18.1:6.3":	"भुञ्जमाने वा भुत्ते वा, ",
"thag18.1:6.4":	"जेगुच्छं मे न विज्जति। ",
"thag18.1:7.1":	"उत्तिट्ठपिण्डो आहारो, ",
"thag18.1:7.2":	"पूतिमुत्तञ्च ओसधं; ",
"thag18.1:7.3":	"सेनासनं रुक्खमूलं, ",
"thag18.1:7.4":	"पंसुकूलञ्च चीवरं; ",
"thag18.1:7.5":	"यस्सेते अभिसम्भुत्वा, ",
"thag18.1:7.6":	"स वे चातुद्दिसो नरो। ",
"thag18.1:8.1":	"यत्थ एके विहञ्ञन्ति, ",
"thag18.1:8.2":	"आरुहन्ता सिलुच्चयं; ",
"thag18.1:8.3":	"तस्स बुद्धस्स दायादो, ",
"thag18.1:8.4":	"सम्पजानो पतिस्सतो; ",
"thag18.1:8.5":	"इद्धिबलेनुपत्थद्धो, ",
"thag18.1:8.6":	"कस्सपो अभिरूहति। ",
"thag18.1:9.1":	"पिण्डपातपटिक्कन्तो, ",
"thag18.1:9.2":	"सेलमारुय्ह कस्सपो; ",
"thag18.1:9.3":	"झायति अनुपादानो, ",
"thag18.1:9.4":	"पहीनभयभेरवो। ",
"thag18.1:10.1":	"पिण्डपातपटिक्कन्तो, ",
"thag18.1:10.2":	"सेलमारुय्ह कस्सपो; ",
"thag18.1:10.3":	"झायति अनुपादानो, ",
"thag18.1:10.4":	"डय्हमानेसु निब्बुतो। ",
"thag18.1:11.1":	"पिण्डपातपटिक्कन्तो, ",
"thag18.1:11.2":	"सेलमारुय्ह कस्सपो; ",
"thag18.1:11.3":	"झायति अनुपादानो, ",
"thag18.1:11.4":	"कतकिच्चो अनासवो। ",
"thag18.1:12.1":	"करेरिमालावितता, ",
"thag18.1:12.2":	"भूमिभागा मनोरमा; ",
"thag18.1:12.3":	"कुञ्जराभिरुदा रम्मा, ",
"thag18.1:12.4":	"ते सेला रमयन्ति मं। ",
"thag18.1:13.1":	"नीलब्भवण्णा रुचिरा, ",
"thag18.1:13.2":	"वारिसीता सुचिन्धरा; ",
"thag18.1:13.3":	"इन्दगोपकसञ्छन्ना, ",
"thag18.1:13.4":	"ते सेला रमयन्ति मं। ",
"thag18.1:14.1":	"नीलब्भकूटसदिसा, ",
"thag18.1:14.2":	"कूटागारवरूपमा; ",
"thag18.1:14.3":	"वारणाभिरुदा रम्मा, ",
"thag18.1:14.4":	"ते सेला रमयन्ति मं। ",
"thag18.1:15.1":	"अभिवुट्ठा रम्मतला, ",
"thag18.1:15.2":	"नगा इसिभि सेविता; ",
"thag18.1:15.3":	"अब्भुन्नदिता सिखीहि, ",
"thag18.1:15.4":	"ते सेला रमयन्ति मं। ",
"thag18.1:16.1":	"अलं झायितुकामस्स, ",
"thag18.1:16.2":	"पहितत्तस्स मे सतो; ",
"thag18.1:16.3":	"अलं मे अत्थकामस्स, ",
"thag18.1:16.4":	"पहितत्तस्स भिक्खुनो। ",
"thag18.1:17.1":	"अलं मे फासुकामस्स, ",
"thag18.1:17.2":	"पहितत्तस्स भिक्खुनो; ",
"thag18.1:17.3":	"अलं मे योगकामस्स, ",
"thag18.1:17.4":	"पहितत्तस्स तादिनो। ",
"thag18.1:18.1":	"उमापुप्फेन समाना, ",
"thag18.1:18.2":	"गगनावब्भछादिता; ",
"thag18.1:18.3":	"नानादिजगणाकिण्णा, ",
"thag18.1:18.4":	"ते सेला रमयन्ति मं। ",
"thag18.1:19.1":	"अनाकिण्णा गहट्ठेहि, ",
"thag18.1:19.2":	"मिगसङ्घनिसेविता; ",
"thag18.1:19.3":	"नानादिजगणाकिण्णा, ",
"thag18.1:19.4":	"ते सेला रमयन्ति मं। ",
"thag18.1:20.1":	"अच्छोदिका पुथुसिला, ",
"thag18.1:20.2":	"गोनङ्गुलमिगायुता; ",
"thag18.1:20.3":	"अम्बुसेवालसञ्छन्ना, ",
"thag18.1:20.4":	"ते सेला रमयन्ति मं। ",
"thag18.1:21.1":	"न पञ्चङ्गिकेन तुरियेन, ",
"thag18.1:21.2":	"रति मे होति तादिसी; ",
"thag18.1:21.3":	"यथा एकग्गचित्तस्स, ",
"thag18.1:21.4":	"सम्मा धम्मं विपस्सतो। ",
"thag18.1:22.1":	"कम्मं बहुकं न कारये, ",
"thag18.1:22.2":	"परिवज्जेय्य जनं न उय्यमे; ",
"thag18.1:22.3":	"उस्सुक्को सो रसानुगिद्धो, ",
"thag18.1:22.4":	"अत्थं रिञ्चति यो सुखावहो। ",
"thag18.1:23.1":	"कम्मं बहुकं न कारये, ",
"thag18.1:23.2":	"परिवज्जेय्य अनत्तनेय्यमेतं; ",
"thag18.1:23.3":	"किच्छति कायो किलमति, ",
"thag18.1:23.4":	"दुक्खितो सो समथं न विन्दति। ",
"thag18.1:24.1":	"ओट्ठप्पहतमत्तेन, ",
"thag18.1:24.2":	"अत्तानम्पि न पस्सति; ",
"thag18.1:24.3":	"पत्थद्धगीवो चरति, ",
"thag18.1:24.4":	"अहं सेय्योति मञ्ञति। ",
"thag18.1:25.1":	"असेय्यो सेय्यसमानं, ",
"thag18.1:25.2":	"बालो मञ्ञति अत्तानं; ",
"thag18.1:25.3":	"न तं विञ्ञू पसंसन्ति, ",
"thag18.1:25.4":	"पत्थद्धमानसं नरं। ",
"thag18.1:26.1":	"यो च सेय्योहमस्मीति, ",
"thag18.1:26.2":	"नाहं सेय्योति वा पन; ",
"thag18.1:26.3":	"हीनो तंसदिसो वाति, ",
"thag18.1:26.4":	"विधासु न विकम्पति। ",
"thag18.1:27.1":	"पञ्ञवन्तं तथा तादिं, ",
"thag18.1:27.2":	"सीलेसु सुसमाहितं; ",
"thag18.1:27.3":	"चेतोसमथमनुत्तं, ",
"thag18.1:27.4":	"तञ्चे विञ्ञू पसंसरे। ",
"thag18.1:28.1":	"यस्स सब्रह्मचारीसु, ",
"thag18.1:28.2":	"गारवो नूपलब्भति; ",
"thag18.1:28.3":	"आरका होति सद्धम्मा, ",
"thag18.1:28.4":	"नभतो पुथवी यथा। ",
"thag18.1:29.1":	"येसञ्च हिरिओत्तप्पं, ",
"thag18.1:29.2":	"सदा सम्मा उपट्ठितं; ",
"thag18.1:29.3":	"विरूळ्हब्रह्मचरिया ते, ",
"thag18.1:29.4":	"तेसं खीणा पुनब्भवा। ",
"thag18.1:30.1":	"उद्धतो चपलो भिक्खु, ",
"thag18.1:30.2":	"पंसुकूलेन पारुतो; ",
"thag18.1:30.3":	"कपीव सीहचम्मेन, ",
"thag18.1:30.4":	"न सो तेनुपसोभति। ",
"thag18.1:31.1":	"अनुद्धतो अचपलो, ",
"thag18.1:31.2":	"निपको संवुतिन्द्रियो; ",
"thag18.1:31.3":	"सोभति पंसुकूलेन, ",
"thag18.1:31.4":	"सीहोव गिरिगब्भरे। ",
"thag18.1:32.1":	"एते सम्बहुला देवा, ",
"thag18.1:32.2":	"इद्धिमन्तो यसस्सिनो; ",
"thag18.1:32.3":	"दसदेवसहस्सानि, ",
"thag18.1:32.4":	"सब्बे ते ब्रह्मकायिका। ",
"thag18.1:33.1":	"धम्मसेनापतिं वीरं, ",
"thag18.1:33.2":	"महाझायिं समाहितं; ",
"thag18.1:33.3":	"सारिपुत्तं नमस्सन्ता, ",
"thag18.1:33.4":	"तिट्ठन्ति पञ्जलीकता। ",
"thag18.1:34.1":	"‘नमो ते पुरिसाजञ्ञ, ",
"thag18.1:34.2":	"नमो ते पुरिसुत्तम; ",
"thag18.1:34.3":	"यस्स ते नाभिजानाम, ",
"thag18.1:34.4":	"यम्पि निस्साय झायति। ",
"thag18.1:35.1":	"अच्छेरं वत बुद्धानं, ",
"thag18.1:35.2":	"गम्भीरो गोचरो सको; ",
"thag18.1:35.3":	"ये मयं नाभिजानाम, ",
"thag18.1:35.4":	"वालवेधिसमागता’। ",
"thag18.1:36.1":	"तं तथा देवकायेहि, ",
"thag18.1:36.2":	"पूजितं पूजनारहं; ",
"thag18.1:36.3":	"सारिपुत्तं तदा दिस्वा, ",
"thag18.1:36.4":	"कप्पिनस्स सितं अहु। ",
"thag18.1:37.1":	"यावता बुद्धखेत्तम्हि, ",
"thag18.1:37.2":	"ठपयित्वा महामुनिं; ",
"thag18.1:37.3":	"धुतगुणे विसिट्ठोहं, ",
"thag18.1:37.4":	"सदिसो मे न विज्जति। ",
"thag18.1:38.1":	"परिचिण्णो मया सत्था, ",
"thag18.1:38.2":	"कतं बुद्धस्स सासनं; ",
"thag18.1:38.3":	"ओहितो गरुको भारो, ",
"thag18.1:38.4":	"नत्थि दानि पुनब्भवो। ",
"thag18.1:39.1":	"न चीवरे न सयने, ",
"thag18.1:39.2":	"भोजने नुपलिम्पति; ",
"thag18.1:39.3":	"गोतमो अनप्पमेय्यो, ",
"thag18.1:39.4":	"मुळालपुप्फं विमलंव; ",
"thag18.1:39.5":	"अम्बुना नेक्खम्मनिन्नो, ",
"thag18.1:39.6":	"तिभवाभिनिस्सटो। ",
"thag18.1:40.1":	"सतिपट्ठानगीवो सो, ",
"thag18.1:40.2":	"सद्धाहत्थो महामुनि; ",
"thag18.1:40.3":	"पञ्ञासीसो महाञाणी, ",
"thag18.1:40.4":	"सदा चरति निब्बुतो”ति। ",
"thag18.1:40.5":	"… महाकस्सपो थेरो … ",
"thag18.1:40.6":	"चत्तालीसनिपातो निट्ठितो। ",
"thag18.1:41.0":	"तत्रुद्दानं ",
"thag18.1:41.1":	"चत्तालीसनिपातम्हि, ",
"thag18.1:41.2":	"महाकस्सपसव्हयो; ",
"thag18.1:41.3":	"एकोव थेरो गाथायो, ",
"thag18.1:41.4":	"चत्तालीस दुवेपि चाति। "
}	
