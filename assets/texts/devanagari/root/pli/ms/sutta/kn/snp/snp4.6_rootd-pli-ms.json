{	
"snp4.6:0.1":	"सुत्त निपात ४।६ ",
"snp4.6:0.2":	"जरासुत्त ",
"snp4.6:1.1":	"अप्पं वत जीवितं इदं, ",
"snp4.6:1.2":	"ओरं वस्ससतापि मिय्यति; ",
"snp4.6:1.3":	"यो चेपि अतिच्च जीवति, ",
"snp4.6:1.4":	"अथ खो सो जरसापि मिय्यति। ",
"snp4.6:2.1":	"सोचन्ति जना ममायिते, ",
"snp4.6:2.2":	"न हि सन्ति निच्चा परिग्गहा; ",
"snp4.6:2.3":	"विनाभावसन्तमेविदं, ",
"snp4.6:2.4":	"इति दिस्वा नागारमावसे। ",
"snp4.6:3.1":	"मरणेनपि तं पहीयति, ",
"snp4.6:3.2":	"यं पुरिसो ममिदन्ति मञ्ञति; ",
"snp4.6:3.3":	"एतम्पि विदित्वा पण्डितो, ",
"snp4.6:3.4":	"न ममत्ताय नमेथ मामको। ",
"snp4.6:4.1":	"सुपिनेन यथापि सङ्गतं, ",
"snp4.6:4.2":	"पटिबुद्धो पुरिसो न पस्सति; ",
"snp4.6:4.3":	"एवम्पि पियायितं जनं, ",
"snp4.6:4.4":	"पेतं कालङ्कतं न पस्सति। ",
"snp4.6:5.1":	"दिट्ठापि सुतापि ते जना, ",
"snp4.6:5.2":	"येसं नाममिदं पवुच्चति; ",
"snp4.6:5.3":	"नामंयेवावसिस्सति, ",
"snp4.6:5.4":	"अक्खेय्यं पेतस्स जन्तुनो। ",
"snp4.6:6.1":	"सोकप्परिदेवमच्छरं, ",
"snp4.6:6.2":	"न जहन्ति गिद्धा ममायिते; ",
"snp4.6:6.3":	"तस्मा मुनयो परिग्गहं, ",
"snp4.6:6.4":	"हित्वा अचरिंसु खेमदस्सिनो। ",
"snp4.6:7.1":	"पतिलीनचरस्स भिक्खुनो, ",
"snp4.6:7.2":	"भजमानस्स विवित्तमासनं; ",
"snp4.6:7.3":	"सामग्गियमाहु तस्स तं, ",
"snp4.6:7.4":	"यो अत्तानं भवने न दस्सये। ",
"snp4.6:8.1":	"सब्बत्थ मुनी अनिस्सितो, ",
"snp4.6:8.2":	"न पियं कुब्बति नोपि अप्पियं; ",
"snp4.6:8.3":	"तस्मिं परिदेवमच्छरं, ",
"snp4.6:8.4":	"पण्णे वारि यथा न लिम्पति। ",
"snp4.6:9.1":	"उदबिन्दु यथापि पोक्खरे, ",
"snp4.6:9.2":	"पदुमे वारि यथा न लिम्पति; ",
"snp4.6:9.3":	"एवं मुनि नोपलिम्पति, ",
"snp4.6:9.4":	"यदिदं दिट्ठसुतं मुतेसु वा। ",
"snp4.6:10.1":	"धोनो न हि तेन मञ्ञति, ",
"snp4.6:10.2":	"यदिदं दिट्ठसुतं मुतेसु वा; ",
"snp4.6:10.3":	"नाञ्ञेन विसुद्धिमिच्छति, ",
"snp4.6:10.4":	"न हि सो रज्जति नो विरज्जतीति। ",
"snp4.6:10.5":	"जरासुत्तं छट्ठं। "
}	
