{	
"iti96:0.1":	"इतिवुत्तक ९६ ",
"iti96:0.2":	"तिकनिपात ",
"iti96:0.3":	"पञ्चमवग्ग ",
"iti96:0.4":	"कामयोगसुत्त ",
"iti96:1.1":	"वुत्तञ्हेतं भगवता वुत्तमरहताति मे सुतं: ",
"iti96:2.1":	"“कामयोगयुत्तो, भिक्खवे, भवयोगयुत्तो आगामी होति आगन्ता इत्थत्तं। ",
"iti96:2.2":	"कामयोगविसंयुत्तो, भिक्खवे, भवयोगयुत्तो अनागामी होति अनागन्ता इत्थत्तं। ",
"iti96:2.3":	"कामयोगविसंयुत्तो, भिक्खवे, भवयोगविसंयुत्तो अरहा होति, खीणासवो”ति। ",
"iti96:2.4":	"एतमत्थं भगवा अवोच। ",
"iti96:2.5":	"तत्थेतं इति वुच्चति: ",
"iti96:3.1":	"“कामयोगेन संयुत्ता, ",
"iti96:3.2":	"भवयोगेन चूभयं; ",
"iti96:3.3":	"सत्ता गच्छन्ति संसारं, ",
"iti96:3.4":	"जातिमरणगामिनो। ",
"iti96:4.1":	"ये च कामे पहन्त्वान, ",
"iti96:4.2":	"अप्पत्ता आसवक्खयं; ",
"iti96:4.3":	"भवयोगेन संयुत्ता, ",
"iti96:4.4":	"अनागामीति वुच्चरे। ",
"iti96:5.1":	"ये च खो छिन्नसंसया, ",
"iti96:5.2":	"खीणमानपुनब्भवा; ",
"iti96:5.3":	"ते वे पारङ्गता लोके, ",
"iti96:5.4":	"ये पत्ता आसवक्खयन्”ति। ",
"iti96:6.1":	"अयम्पि अत्थो वुत्तो भगवता, इति मे सुतन्ति। ",
"iti96:6.2":	"सत्तमं। ",
"iti96:6.3":	"ततियभाणवारं। "
}	
