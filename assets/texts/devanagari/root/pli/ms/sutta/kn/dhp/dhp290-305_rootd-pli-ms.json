{	
"dhp290:0.1":	"खुद्दकनिकाय ",
"dhp290:0.2":	"धम्मपद ",
"dhp290:0.3":	"पकिण्णकवग्ग ",
"dhp290:0.4":	"अत्तनोपुब्बकम्मवत्थु ",
"dhp290:1":	"मत्तासुखपरिच्चागा, ",
"dhp290:2":	"पस्से चे विपुलं सुखं; ",
"dhp290:3":	"चजे मत्तासुखं धीरो, ",
"dhp290:4":	"सम्पस्सं विपुलं सुखं। ",
"dhp291:0":	"कुक्कुटण्डखादिकावत्थु ",
"dhp291:1":	"परदुक्खूपधानेन, ",
"dhp291:2":	"अत्तनो सुखमिच्छति; ",
"dhp291:3":	"वेरसंसग्गसंसट्ठो, ",
"dhp291:4":	"वेरा सो न परिमुच्चति। ",
"dhp292:0":	"भद्दियानंभिक्खूनंवत्थु ",
"dhp292:1":	"यञ्हि किच्चं अपविद्धं, ",
"dhp292:2":	"अकिच्चं पन करीयति; ",
"dhp292:3":	"उन्नळानं पमत्तानं, ",
"dhp292:4":	"तेसं वड्ढन्ति आसवा। ",
"dhp293:1":	"येसञ्च सुसमारद्धा, ",
"dhp293:2":	"निच्चं कायगता सति; ",
"dhp293:3":	"अकिच्चं ते न सेवन्ति, ",
"dhp293:4":	"किच्चे सातच्चकारिनो; ",
"dhp293:5":	"सतानं सम्पजानानं, ",
"dhp293:6":	"अत्थं गच्छन्ति आसवा। ",
"dhp294:0":	"लकुण्डकभद्दियवत्थु ",
"dhp294:1":	"मातरं पितरं हन्त्वा, ",
"dhp294:2":	"राजानो द्वे च खत्तिये; ",
"dhp294:3":	"रट्ठं सानुचरं हन्त्वा, ",
"dhp294:4":	"अनीघो याति ब्राह्मणो। ",
"dhp295:1":	"मातरं पितरं हन्त्वा, ",
"dhp295:2":	"राजानो द्वे च सोत्थिये; ",
"dhp295:3":	"वेयग्घपञ्चमं हन्त्वा, ",
"dhp295:4":	"अनीघो याति ब्राह्मणो। ",
"dhp296:0":	"दारुसाकटिकपुत्तवत्थु ",
"dhp296:1":	"सुप्पबुद्धं पबुज्झन्ति, ",
"dhp296:2":	"सदा गोतमसावका; ",
"dhp296:3":	"येसं दिवा च रत्तो च, ",
"dhp296:4":	"निच्चं बुद्धगता सति। ",
"dhp297:1":	"सुप्पबुद्धं पबुज्झन्ति, ",
"dhp297:2":	"सदा गोतमसावका; ",
"dhp297:3":	"येसं दिवा च रत्तो च, ",
"dhp297:4":	"निच्चं धम्मगता सति। ",
"dhp298:1":	"सुप्पबुद्धं पबुज्झन्ति, ",
"dhp298:2":	"सदा गोतमसावका; ",
"dhp298:3":	"येसं दिवा च रत्तो च, ",
"dhp298:4":	"निच्चं सङ्घगता सति। ",
"dhp299:1":	"सुप्पबुद्धं पबुज्झन्ति, ",
"dhp299:2":	"सदा गोतमसावका; ",
"dhp299:3":	"येसं दिवा च रत्तो च, ",
"dhp299:4":	"निच्चं कायगता सति। ",
"dhp300:1":	"सुप्पबुद्धं पबुज्झन्ति, ",
"dhp300:2":	"सदा गोतमसावका; ",
"dhp300:3":	"येसं दिवा च रत्तो च, ",
"dhp300:4":	"अहिंसाय रतो मनो। ",
"dhp301:1":	"सुप्पबुद्धं पबुज्झन्ति, ",
"dhp301:2":	"सदा गोतमसावका; ",
"dhp301:3":	"येसं दिवा च रत्तो च, ",
"dhp301:4":	"भावनाय रतो मनो। ",
"dhp302:0":	"वज्जिपुत्तकभिक्खुवत्थु ",
"dhp302:1":	"दुप्पब्बज्जं दुरभिरमं, ",
"dhp302:2":	"दुरावासा घरा दुखा; ",
"dhp302:3":	"दुक्खोसमानसंवासो, ",
"dhp302:4":	"दुक्खानुपतितद्धगू; ",
"dhp302:5":	"तस्मा न चद्धगू सिया, ",
"dhp302:6":	"न च दुक्खानुपतितो सिया। ",
"dhp303:0":	"चित्तगहपतिवत्थु ",
"dhp303:1":	"सद्धो सीलेन सम्पन्नो, ",
"dhp303:2":	"यसोभोगसमप्पितो; ",
"dhp303:3":	"यं यं पदेसं भजति, ",
"dhp303:4":	"तत्थ तत्थेव पूजितो। ",
"dhp304:0":	"चूळसुभद्दावत्थु ",
"dhp304:1":	"दूरे सन्तो पकासेन्ति, ",
"dhp304:2":	"हिमवन्तोव पब्बतो; ",
"dhp304:3":	"असन्तेत्थ न दिस्सन्ति, ",
"dhp304:4":	"रत्तिं खित्ता यथा सरा। ",
"dhp305:0":	"एकविहारित्थेरवत्थु ",
"dhp305:1":	"एकासनं एकसेय्यं, ",
"dhp305:2":	"एको चरमतन्दितो; ",
"dhp305:3":	"एको दमयमत्तानं, ",
"dhp305:4":	"वनन्ते रमितो सिया। ",
"dhp305:5":	"पकिण्णकवग्गो एकवीसतिमो। "
}	
