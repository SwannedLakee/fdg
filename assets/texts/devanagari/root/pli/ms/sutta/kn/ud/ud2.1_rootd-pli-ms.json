{	
"ud2.1:0.1":	"उदान २।१ ",
"ud2.1:0.2":	"मुचलिन्दसुत्त ",
"ud2.1:1.1":	"एवं मे सुतं—",
"ud2.1:1.2":	"एकं समयं भगवा उरुवेलायं विहरति नज्जा नेरञ्जराय तीरे मुचलिन्दमूले पठमाभिसम्बुद्धो। ",
"ud2.1:1.3":	"तेन खो पन समयेन भगवा सत्ताहं एकपल्लङ्केन निसिन्नो होति विमुत्तिसुखपटिसंवेदी। ",
"ud2.1:2.1":	"तेन खो पन समयेन महा अकालमेघो उदपादि सत्ताहवद्दलिका सीतवातदुद्दिनी। ",
"ud2.1:2.2":	"अथ खो मुचलिन्दो नागराजा सकभवना निक्खमित्वा भगवतो कायं सत्तक्खत्तुं भोगेहि परिक्खिपित्वा उपरिमुद्धनि महन्तं फणं विहच्च अट्ठासि: ",
"ud2.1:2.3":	"“मा भगवन्तं सीतं, मा भगवन्तं उण्हं, मा भगवन्तं डंसमकसवातातपसरीसपसम्फस्सो”ति। ",
"ud2.1:3.1":	"अथ खो भगवा तस्स सत्ताहस्स अच्चयेन तम्हा समाधिम्हा वुट्ठासि। ",
"ud2.1:3.2":	"अथ खो मुचलिन्दो नागराजा विद्धं विगतवलाहकं देवं विदित्वा भगवतो काया भोगे विनिवेठेत्वा सकवण्णं पटिसंहरित्वा माणवकवण्णं अभिनिम्मिनित्वा भगवतो पुरतो अट्ठासि पञ्जलिको भगवन्तं नमस्समानो। ",
"ud2.1:4.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud2.1:5.1":	"“सुखो विवेको तुट्ठस्स, ",
"ud2.1:5.2":	"सुतधम्मस्स पस्सतो; ",
"ud2.1:5.3":	"अब्यापज्जं सुखं लोके, ",
"ud2.1:5.4":	"पाणभूतेसु संयमो। ",
"ud2.1:6.1":	"सुखा विरागता लोके, ",
"ud2.1:6.2":	"कामानं समतिक्कमो; ",
"ud2.1:6.3":	"अस्मिमानस्स यो विनयो, ",
"ud2.1:6.4":	"एतं वे परमं सुखन्”ति। ",
"ud2.1:6.5":	"पठमं। "
}	
