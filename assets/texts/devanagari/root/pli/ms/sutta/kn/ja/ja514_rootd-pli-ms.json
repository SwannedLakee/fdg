{	
"ja514:0.1":	"जातक ",
"ja514:0.2":	"तिंसनिपात ",
"ja514:0.3":	"किंछन्दवग्ग ",
"ja514:0.4":	"४। छद्दन्तजातक ",
"ja514:1.1":	"“किं नु सोचसिनुच्चङ्गि, ",
"ja514:1.2":	"पण्डूसि वरवण्णिनि; ",
"ja514:1.3":	"मिलायसि विसालक्खि, ",
"ja514:1.4":	"मालाव परिमद्दिता”। ",
"ja514:2.1":	"“दोहळो मे महाराज, ",
"ja514:2.2":	"सुपिनन्तेनुपज्झगा; ",
"ja514:2.3":	"न सो सुलभरूपोव, ",
"ja514:2.4":	"यादिसो मम दोहळो”। ",
"ja514:3.1":	"“ये केचि मानुसा कामा, ",
"ja514:3.2":	"इध लोकस्मि नन्दने; ",
"ja514:3.3":	"सब्बे ते पचुरा मय्हं, ",
"ja514:3.4":	"अहं ते दम्मि दोहळं”। ",
"ja514:4.1":	"“लुद्दा देव समायन्तु, ",
"ja514:4.2":	"ये केचि विजिते तव; ",
"ja514:4.3":	"एतेसं अहमक्खिस्सं, ",
"ja514:4.4":	"यादिसो मम दोहळो”। ",
"ja514:5.1":	"“इमे ते लुद्दका देवि, ",
"ja514:5.2":	"कतहत्था विसारदा; ",
"ja514:5.3":	"वनञ्ञू च मिगञ्ञू च, ",
"ja514:5.4":	"ममत्थे चत्तजीविता”। ",
"ja514:6.1":	"“लुद्दपुत्ता निसामेथ, ",
"ja514:6.2":	"यावन्तेत्थ समागता; ",
"ja514:6.3":	"छब्बिसाणं गजं सेतं, ",
"ja514:6.4":	"अद्दसं सुपिने अहं; ",
"ja514:6.5":	"तस्स दन्तेहि मे अत्थो, ",
"ja514:6.6":	"अलाभे नत्थि जीवितं”। ",
"ja514:7.1":	"“न नो पितूनं न पितामहानं, ",
"ja514:7.2":	"दिट्ठो सुतो कुञ्जरो छब्बिसाणो; ",
"ja514:7.3":	"यमद्दसा सुपिने राजपुत्ती, ",
"ja514:7.4":	"अक्खाहि नो यादिसो हत्थिनागो”। ",
"ja514:8.1":	"“दिसा चतस्सो विदिसा चतस्सो, ",
"ja514:8.2":	"उद्धं अधो दस दिसा इमायो; ",
"ja514:8.3":	"कतमं दिसं तिट्ठति नागराजा, ",
"ja514:8.4":	"यमद्दसा सुपिने छब्बिसाणं”। ",
"ja514:9.1":	"“इतो उजुं उत्तरियं दिसायं, ",
"ja514:9.2":	"अतिक्कम्म सो सत्तगिरी ब्रहन्ते; ",
"ja514:9.3":	"सुवण्णपस्सो नाम गिरी उळारो, ",
"ja514:9.4":	"सुपुप्फितो किम्पुरिसानुचिण्णो। ",
"ja514:10.1":	"आरुय्ह सेलं भवनं किन्नरानं, ",
"ja514:10.2":	"ओलोकय पब्बतपादमूलं; ",
"ja514:10.3":	"अथ दक्खसी मेघसमानवण्णं, ",
"ja514:10.4":	"निग्रोधराजं अट्ठसहस्सपादं। ",
"ja514:11.1":	"तत्थच्छती कुञ्जरो छब्बिसाणो, ",
"ja514:11.2":	"सब्बसेतो दुप्पसहो परेभि; ",
"ja514:11.3":	"रक्खन्ति नं अट्ठसहस्सनागा, ",
"ja514:11.4":	"ईसादन्ता वातजवप्पहारिनो। ",
"ja514:12.1":	"तिट्ठन्ति ते तुमूलं पस्ससन्ता, ",
"ja514:12.2":	"कुप्पन्ति वातस्सपि एरितस्स; ",
"ja514:12.3":	"मनुस्सभूतं पन तत्थ दिस्वा, ",
"ja514:12.4":	"भस्मं करेय्युं नास्स रजोपि तस्स”। ",
"ja514:13.1":	"“बहू हिमे राजकुलम्हि सन्ति, ",
"ja514:13.2":	"पिळन्धना जातरूपस्स देवी; ",
"ja514:13.3":	"मुत्ता मणी वेळुरियामया च, ",
"ja514:13.4":	"किं काहसि दन्तपिळन्धनेन; ",
"ja514:13.5":	"मारेतुकामा कुञ्जरं छब्बिसाणं, ",
"ja514:13.6":	"उदाहु घातेस्ससि लुद्दपुत्ते”। ",
"ja514:14.1":	"“सा इस्सिता दुक्खिता चस्मि लुद्द, ",
"ja514:14.2":	"उद्धञ्च सुस्सामि अनुस्सरन्ती; ",
"ja514:14.3":	"करोहि मे लुद्दक एतमत्थं, ",
"ja514:14.4":	"दस्सामि ते गामवरानि पञ्च”। ",
"ja514:15.1":	"“कत्थच्छती कत्थ मुपेति ठानं, ",
"ja514:15.2":	"वीथिस्स का न्हान गतस्स होति; ",
"ja514:15.3":	"कथञ्हि सो न्हायति नागराजा, ",
"ja514:15.4":	"कथं विजानेमु गतिं गजस्स”। ",
"ja514:16.1":	"“तत्थेव सा पोक्खरणी अदूरे, ",
"ja514:16.2":	"रम्मा सुतित्था च महोदिका च; ",
"ja514:16.3":	"सम्पुप्फिता भमरगणानुचिण्णा, ",
"ja514:16.4":	"एत्थ हि सो न्हायति नागराजा। ",
"ja514:17.1":	"सीसं नहातुप्पलमालभारी, ",
"ja514:17.2":	"सब्बसेतो पुण्डरीकत्तचङ्गी; ",
"ja514:17.3":	"आमोदमानो गच्छति सन्निकेतं, ",
"ja514:17.4":	"पुरक्खत्वा महेसिं सब्बभद्दं”। ",
"ja514:18.1":	"तत्थेव सो उग्गहेत्वान वाक्यं, ",
"ja514:18.2":	"आदाय तूणिञ्च धनुञ्च लुद्दो; ",
"ja514:18.3":	"वितुरियति सत्तगिरी ब्रहन्ते, ",
"ja514:18.4":	"सुवण्णपस्सं नाम गिरिं उळारं। ",
"ja514:19.1":	"आरुय्ह सेलं भवनं किन्नरानं, ",
"ja514:19.2":	"ओलोकयी पब्बतपादमूलं; ",
"ja514:19.3":	"तत्थद्दसा मेघसमानवण्णं, ",
"ja514:19.4":	"निग्रोधराजं अट्ठसहस्सपादं। ",
"ja514:20.1":	"तत्थद्दसा कुञ्जरं छब्बिसाणं, ",
"ja514:20.2":	"सब्बसेतं दुप्पसहं परेभि; ",
"ja514:20.3":	"रक्खन्ति नं अट्ठसहस्सनागा, ",
"ja514:20.4":	"ईसादन्ता वातजवप्पहारिनो। ",
"ja514:21.1":	"तत्थद्दसा पोक्खरणिं अदूरे, ",
"ja514:21.2":	"रम्मं सुतित्थञ्च महोदिकञ्च; ",
"ja514:21.3":	"सम्पुप्फितं भमरगणानुचिण्णं, ",
"ja514:21.4":	"यत्थ हि सो न्हायति नागराजा। ",
"ja514:22.1":	"दिस्वान नागस्स गतिं ठितिञ्च, ",
"ja514:22.2":	"वीथिस्स या न्हानगतस्स होति; ",
"ja514:22.3":	"ओपातमागच्छि अनरियरूपो, ",
"ja514:22.4":	"पयोजितो चित्तवसानुगाय। ",
"ja514:23.1":	"खणित्वान कासुं फलकेहि छादयि, ",
"ja514:23.2":	"अत्तानमोधाय धनुञ्च लुद्दो; ",
"ja514:23.3":	"पस्सागतं पुथुसल्लेन नागं, ",
"ja514:23.4":	"समप्पयी दुक्कटकम्मकारी। ",
"ja514:24.1":	"विद्धो च नागो कोञ्चमनादि घोरं, ",
"ja514:24.2":	"सब्बे च नागा निन्नदुं घोररूपं; ",
"ja514:24.3":	"तिणञ्च कट्ठञ्च रणं करोन्ता, ",
"ja514:24.4":	"धाविंसु ते अट्ठ दिसा समन्ततो। ",
"ja514:25.1":	"वधिस्समेतन्ति परामसन्तो, ",
"ja514:25.2":	"कासावमद्दक्खि धजं इसीनं; ",
"ja514:25.3":	"दुक्खेन फुट्ठस्सुदपादि सञ्ञा, ",
"ja514:25.4":	"अरहद्धजो सब्भि अवज्झरूपो। ",
"ja514:26.1":	"“अनिक्कसावो कासावं, ",
"ja514:26.2":	"यो वत्थं परिदहिस्सति; ",
"ja514:26.3":	"अपेतो दमसच्चेन, ",
"ja514:26.4":	"न सो कासावमरहति। ",
"ja514:27.1":	"यो च वन्तकसावस्स, ",
"ja514:27.2":	"सीलेसु सुसमाहितो; ",
"ja514:27.3":	"उपेतो दमसच्चेन, ",
"ja514:27.4":	"स वे कासावमरहति”। ",
"ja514:28.1":	"समप्पितो पुथुसल्लेन नागो, ",
"ja514:28.2":	"अदुट्ठचित्तो लुद्दकमज्झभासि; ",
"ja514:28.3":	"“किमत्थयं किस्स वा सम्म हेतु, ",
"ja514:28.4":	"ममं वधी कस्स वायं पयोगो”। ",
"ja514:29.1":	"“कासिस्स रञ्ञो महेसी भदन्ते, ",
"ja514:29.2":	"सा पूजिता राजकुले सुभद्दा; ",
"ja514:29.3":	"तं अद्दसा सा च ममं असंसि, ",
"ja514:29.4":	"दन्तेहि अत्थोति च मं अवोच”। ",
"ja514:30.1":	"“बहू हि मे दन्तयुगा उळारा, ",
"ja514:30.2":	"ये मे पितूनञ्च पितामहानं; ",
"ja514:30.3":	"जानाति सा कोधना राजपुत्ती, ",
"ja514:30.4":	"वधत्थिका वेरमकासि बाला। ",
"ja514:31.1":	"उट्ठेहि त्वं लुद्द खरं गहेत्वा, ",
"ja514:31.2":	"दन्ते इमे छिन्द पुरा मरामि; ",
"ja514:31.3":	"वज्जासि तं कोधनं राजपुत्तिं, ",
"ja514:31.4":	"‘नागो हतो हन्द इमस्स दन्ता’”। ",
"ja514:32.1":	"उट्ठाय सो लुद्दो खरं गहेत्वा, ",
"ja514:32.2":	"छेत्वान दन्तानि गजुत्तमस्स; ",
"ja514:32.3":	"वग्गू सुभे अप्पटिमे पथब्या, ",
"ja514:32.4":	"आदाय पक्कामि ततो हि खिप्पं। ",
"ja514:33.1":	"भयट्टिता नागवधेन अट्टा, ",
"ja514:33.2":	"ये ते नागा अट्ठ दिसा विधावुं; ",
"ja514:33.3":	"अदिस्वान पोसं गजपच्चमित्तं, ",
"ja514:33.4":	"पच्चागमुं येन सो नागराजा। ",
"ja514:34.1":	"ते तत्थ कन्दित्वा रोदित्वान नागा, ",
"ja514:34.2":	"सीसे सके पंसुकं ओकिरित्वा; ",
"ja514:34.3":	"अगमंसु ते सब्बे सकं निकेतं, ",
"ja514:34.4":	"पुरक्खत्वा महेसिं सब्बभद्दं। ",
"ja514:35.1":	"आदाय दन्तानि गजुत्तमस्स, ",
"ja514:35.2":	"वग्गू सुभे अप्पटिमे पथब्या; ",
"ja514:35.3":	"सुवण्णराजीहि समन्तमोदरे, ",
"ja514:35.4":	"सो लुद्दको कासिपुरं उपागमि; ",
"ja514:35.5":	"उपनेसि सो राजकञ्ञाय दन्ते, ",
"ja514:35.6":	"नागो हतो हन्द इमस्स दन्ता। ",
"ja514:36.1":	"दिस्वान दन्तानि गजुत्तमस्स, ",
"ja514:36.2":	"भत्तुप्पियस्स पुरिमाय जातिया; ",
"ja514:36.3":	"तत्थेव तस्सा हदयं अफालि, ",
"ja514:36.4":	"तेनेव सा कालमकासि बाला। ",
"ja514:37.1":	"सम्बोधिपत्तो स महानुभावो, ",
"ja514:37.2":	"सितं अकासि परिसाय मज्झे; ",
"ja514:37.3":	"पुच्छिंसु भिक्खू सुविमुत्तचित्ता, ",
"ja514:37.4":	"“नाकारणे पातुकरोन्ति बुद्धा। ",
"ja514:38.1":	"यमद्दसाथ दहरिं कुमारिं, ",
"ja514:38.2":	"कासायवत्थं अनगारियं चरन्तिं; ",
"ja514:38.3":	"सा खो तदा राजकञ्ञा अहोसि, ",
"ja514:38.4":	"अहं तदा नागराजा अहोसिं। ",
"ja514:39.1":	"आदाय दन्तानि गजुत्तमस्स, ",
"ja514:39.2":	"वग्गू सुभे अप्पटिमे पथब्या; ",
"ja514:39.3":	"यो लुद्दको कासिपुरं उपागमि, ",
"ja514:39.4":	"सो खो तदा देवदत्तो अहोसि”। ",
"ja514:40.1":	"अनावसूरं चिररत्तसंसितं, ",
"ja514:40.2":	"उच्चावचं चरितमिदं पुराणं; ",
"ja514:40.3":	"वीतद्दरो वीतसोको विसल्लो, ",
"ja514:40.4":	"सयं अभिञ्ञाय अभासि बुद्धो। ",
"ja514:41.1":	"“अहं वो तेन कालेन, ",
"ja514:41.2":	"अहोसिं तत्थ भिक्खवो; ",
"ja514:41.3":	"नागराजा तदा होमि, ",
"ja514:41.4":	"एवं धारेथ जातकन्”ति। ",
"ja514:42.1":	"छद्दन्तजातकं चतुत्थं। "
}	
