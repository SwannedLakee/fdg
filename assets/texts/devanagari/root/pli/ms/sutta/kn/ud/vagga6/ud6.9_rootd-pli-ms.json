{	
"ud6.9:0.1":	"उदान ६।९ ",
"ud6.9:0.2":	"उपातिधावन्तिसुत्त ",
"ud6.9:1.1":	"एवं मे सुतं—",
"ud6.9:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"ud6.9:1.3":	"तेन खो पन समयेन भगवा रत्तन्धकारतिमिसायं अब्भोकासे निसिन्नो होति तेलप्पदीपेसु झायमानेसु। ",
"ud6.9:2.1":	"तेन खो पन समयेन सम्बहुला अधिपातका तेसु तेलप्पदीपेसु आपातपरिपातं अनयं आपज्जन्ति, ब्यसनं आपज्जन्ति, अनयब्यसनं आपज्जन्ति। ",
"ud6.9:2.2":	"अद्दसा खो भगवा ते सम्बहुले अधिपातके तेसु तेलप्पदीपेसु आपातपरिपातं अनयं आपज्जन्ते, ब्यसनं आपज्जन्ते, अनयब्यसनं आपज्जन्ते। ",
"ud6.9:3.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud6.9:4.1":	"“उपातिधावन्ति न सारमेन्ति, ",
"ud6.9:4.2":	"नवं नवं बन्धनं ब्रूहयन्ति; ",
"ud6.9:4.3":	"पतन्ति पज्जोतमिवाधिपातका, ",
"ud6.9:4.4":	"दिट्ठे सुते इतिहेके निविट्ठा”ति। ",
"ud6.9:4.5":	"नवमं। "
}	
