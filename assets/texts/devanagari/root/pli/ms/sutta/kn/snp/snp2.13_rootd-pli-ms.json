{	
"snp2.13:0.1":	"सुत्त निपात २।१३ ",
"snp2.13:0.2":	"सम्मापरिब्बाजनीयसुत्त ",
"snp2.13:1.1":	"“पुच्छामि मुनिं पहूतपञ्ञं, ",
"snp2.13:1.2":	"तिण्णं पारङ्गतं परिनिब्बुतं ठितत्तं; ",
"snp2.13:1.3":	"निक्खम्म घरा पनुज्ज कामे, ",
"snp2.13:1.4":	"कथं भिक्खु सम्मा सो लोके परिब्बजेय्य”। ",
"snp2.13:2.1":	"“यस्स मङ्गला समूहता, ",
"snp2.13:2.2":	"(इति भगवा) ",
"snp2.13:2.3":	"उप्पाता सुपिना च लक्खणा च; ",
"snp2.13:2.4":	"सो मङ्गलदोसविप्पहीनो, ",
"snp2.13:2.5":	"सम्मा सो लोके परिब्बजेय्य। ",
"snp2.13:3.1":	"रागं विनयेथ मानुसेसु, ",
"snp2.13:3.2":	"दिब्बेसु कामेसु चापि भिक्खु; ",
"snp2.13:3.3":	"अतिक्कम्म भवं समेच्च धम्मं, ",
"snp2.13:3.4":	"सम्मा सो लोके परिब्बजेय्य। ",
"snp2.13:4.1":	"विपिट्ठिकत्वान पेसुणानि, ",
"snp2.13:4.2":	"कोधं कदरीयं जहेय्य भिक्खु; ",
"snp2.13:4.3":	"अनुरोधविरोधविप्पहीनो, ",
"snp2.13:4.4":	"सम्मा सो लोके परिब्बजेय्य। ",
"snp2.13:5.1":	"हित्वान पियञ्च अप्पियञ्च, ",
"snp2.13:5.2":	"अनुपादाय अनिस्सितो कुहिञ्चि; ",
"snp2.13:5.3":	"संयोजनियेहि विप्पमुत्तो, ",
"snp2.13:5.4":	"सम्मा सो लोके परिब्बजेय्य। ",
"snp2.13:6.1":	"न सो उपधीसु सारमेति, ",
"snp2.13:6.2":	"आदानेसु विनेय्य छन्दरागं; ",
"snp2.13:6.3":	"सो अनिस्सितो अनञ्ञनेय्यो, ",
"snp2.13:6.4":	"सम्मा सो लोके परिब्बजेय्य। ",
"snp2.13:7.1":	"वचसा मनसा च कम्मुना च, ",
"snp2.13:7.2":	"अविरुद्धो सम्मा विदित्वा धम्मं; ",
"snp2.13:7.3":	"निब्बानपदाभिपत्थयानो, ",
"snp2.13:7.4":	"सम्मा सो लोके परिब्बजेय्य। ",
"snp2.13:8.1":	"यो वन्दति मन्ति नुन्नमेय्य, ",
"snp2.13:8.2":	"अक्कुट्ठोपि न सन्धियेथ भिक्खु; ",
"snp2.13:8.3":	"लद्धा परभोजनं न मज्जे, ",
"snp2.13:8.4":	"सम्मा सो लोके परिब्बजेय्य। ",
"snp2.13:9.1":	"लोभञ्च भवञ्च विप्पहाय, ",
"snp2.13:9.2":	"विरतो छेदनबन्धना च भिक्खु; ",
"snp2.13:9.3":	"सो तिण्णकथङ्कथो विसल्लो, ",
"snp2.13:9.4":	"सम्मा सो लोके परिब्बजेय्य। ",
"snp2.13:10.1":	"सारुप्पं अत्तनो विदित्वा, ",
"snp2.13:10.2":	"नो च भिक्खु हिंसेय्य कञ्चि लोके; ",
"snp2.13:10.3":	"यथातथियं विदित्वा धम्मं, ",
"snp2.13:10.4":	"सम्मा सो लोके परिब्बजेय्य। ",
"snp2.13:11.1":	"यस्सानुसया न सन्ति केचि, ",
"snp2.13:11.2":	"मूला च अकुसला समूहतासे; ",
"snp2.13:11.3":	"सो निरासो अनासिसानो, ",
"snp2.13:11.4":	"सम्मा सो लोके परिब्बजेय्य। ",
"snp2.13:12.1":	"आसवखीणो पहीनमानो, ",
"snp2.13:12.2":	"सब्बं रागपथं उपातिवत्तो; ",
"snp2.13:12.3":	"दन्तो परिनिब्बुतो ठितत्तो, ",
"snp2.13:12.4":	"सम्मा सो लोके परिब्बजेय्य। ",
"snp2.13:13.1":	"सद्धो सुतवा नियामदस्सी, ",
"snp2.13:13.2":	"वग्गगतेसु न वग्गसारि धीरो; ",
"snp2.13:13.3":	"लोभं दोसं विनेय्य पटिघं, ",
"snp2.13:13.4":	"सम्मा सो लोके परिब्बजेय्य। ",
"snp2.13:14.1":	"संसुद्धजिनो विवट्टच्छदो, ",
"snp2.13:14.2":	"धम्मेसु वसी पारगू अनेजो; ",
"snp2.13:14.3":	"सङ्खारनिरोधञाणकुसलो, ",
"snp2.13:14.4":	"सम्मा सो लोके परिब्बजेय्य। ",
"snp2.13:15.1":	"अतीतेसु अनागतेसु चापि, ",
"snp2.13:15.2":	"कप्पातीतो अतिच्चसुद्धिपञ्ञो; ",
"snp2.13:15.3":	"सब्बायतनेहि विप्पमुत्तो, ",
"snp2.13:15.4":	"सम्मा सो लोके परिब्बजेय्य। ",
"snp2.13:16.1":	"अञ्ञाय पदं समेच्च धम्मं, ",
"snp2.13:16.2":	"विवटं दिस्वान पहानमासवानं; ",
"snp2.13:16.3":	"सब्बुपधीनं परिक्खयानो, ",
"snp2.13:16.4":	"सम्मा सो लोके परिब्बजेय्य”। ",
"snp2.13:17.1":	"“अद्धा हि भगवा तथेव एतं, ",
"snp2.13:17.2":	"यो सो एवंविहारी दन्तो भिक्खु; ",
"snp2.13:17.3":	"सब्बसंयोजनयोगवीतिवत्तो, ",
"snp2.13:17.4":	"सम्मा सो लोके परिब्बजेय्या”ति। ",
"snp2.13:17.5":	"सम्मापरिब्बाजनीयसुत्तं तेरसमं। "
}	
