{	
"thag10.4:0.1":	"थेरगाथा १०।४ ",
"thag10.4:0.2":	"दसकनिपात ",
"thag10.4:0.3":	"पठमवग्ग ",
"thag10.4:0.4":	"चूळपन्थकत्थेरगाथा ",
"thag10.4:1.1":	"“दन्धा मय्हं गती आसि, ",
"thag10.4:1.2":	"परिभूतो पुरे अहं; ",
"thag10.4:1.3":	"भाता च मं पणामेसि, ",
"thag10.4:1.4":	"‘गच्छ दानि तुवं घरं’। ",
"thag10.4:2.1":	"सोहं पणामितो सन्तो, ",
"thag10.4:2.2":	"सङ्घारामस्स कोट्ठके; ",
"thag10.4:2.3":	"दुम्मनो तत्थ अट्ठासिं, ",
"thag10.4:2.4":	"सासनस्मिं अपेक्खवा। ",
"thag10.4:3.1":	"भगवा तत्थ आगच्छि, ",
"thag10.4:3.2":	"सीसं मय्हं परामसि; ",
"thag10.4:3.3":	"बाहाय मं गहेत्वान, ",
"thag10.4:3.4":	"सङ्घारामं पवेसयि। ",
"thag10.4:4.1":	"अनुकम्पाय मे सत्था, ",
"thag10.4:4.2":	"पादासि पादपुञ्छनिं; ",
"thag10.4:4.3":	"‘एतं सुद्धं अधिट्ठेहि, ",
"thag10.4:4.4":	"एकमन्तं स्वधिट्ठितं’। ",
"thag10.4:5.1":	"तस्साहं वचनं सुत्वा, ",
"thag10.4:5.2":	"विहासिं सासने रतो; ",
"thag10.4:5.3":	"समाधिं पटिपादेसिं, ",
"thag10.4:5.4":	"उत्तमत्थस्स पत्तिया। ",
"thag10.4:6.1":	"पुब्बेनिवासं जानामि, ",
"thag10.4:6.2":	"दिब्बचक्खु विसोधितं; ",
"thag10.4:6.3":	"तिस्सो विज्जा अनुप्पत्ता, ",
"thag10.4:6.4":	"कतं बुद्धस्स सासनं। ",
"thag10.4:7.1":	"सहस्सक्खत्तुमत्तानं, ",
"thag10.4:7.2":	"निम्मिनित्वान पन्थको; ",
"thag10.4:7.3":	"निसीदम्बवने रम्मे, ",
"thag10.4:7.4":	"याव कालप्पवेदना। ",
"thag10.4:8.1":	"ततो मे सत्था पाहेसि, ",
"thag10.4:8.2":	"दूतं कालप्पवेदकं; ",
"thag10.4:8.3":	"पवेदितम्हि कालम्हि, ",
"thag10.4:8.4":	"वेहासादुपसङ्कमिं। ",
"thag10.4:9.1":	"वन्दित्वा सत्थुनो पादे, ",
"thag10.4:9.2":	"एकमन्तं निसीदहं; ",
"thag10.4:9.3":	"निसिन्नं मं विदित्वान, ",
"thag10.4:9.4":	"अथ सत्था पटिग्गहि। ",
"thag10.4:10.1":	"आयागो सब्बलोकस्स, ",
"thag10.4:10.2":	"आहुतीनं पटिग्गहो; ",
"thag10.4:10.3":	"पुञ्ञक्खेत्तं मनुस्सानं, ",
"thag10.4:10.4":	"पटिग्गण्हित्थ दक्खिणन्”ति। ",
"thag10.4:10.5":	"… चूळपन्थको थेरो …। "
}	
