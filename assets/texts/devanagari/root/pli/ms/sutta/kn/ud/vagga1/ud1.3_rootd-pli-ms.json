{	
"ud1.3:0.1":	"उदान १।३ ",
"ud1.3:0.2":	"ततियबोधिसुत्त ",
"ud1.3:1.1":	"एवं मे सुतं—",
"ud1.3:1.2":	"एकं समयं भगवा उरुवेलायं विहरति नज्जा नेरञ्जराय तीरे बोधिरुक्खमूले पठमाभिसम्बुद्धो। ",
"ud1.3:1.3":	"तेन खो पन समयेन भगवा सत्ताहं एकपल्लङ्केन निसिन्नो होति विमुत्तिसुखपटिसंवेदी। ",
"ud1.3:1.4":	"अथ खो भगवा तस्स सत्ताहस्स अच्चयेन तम्हा समाधिम्हा वुट्ठहित्वा रत्तिया पच्छिमं यामं पटिच्चसमुप्पादं अनुलोमपटिलोमं साधुकं मनसाकासि: ",
"ud1.3:2.1":	"“इति इमस्मिं सति इदं होति, इमस्सुप्पादा इदं उप्पज्जति, ",
"ud1.3:2.2":	"इमस्मिं असति इदं न होति, इमस्स निरोधा इदं निरुज्झति; यदिदं—",
"ud1.3:2.3":	"अविज्जापच्चया सङ्खारा, ",
"ud1.3:2.4":	"सङ्खारपच्चया विञ्ञाणं, ",
"ud1.3:2.5":	"विञ्ञाणपच्चया नामरूपं, ",
"ud1.3:2.6":	"नामरूपपच्चया सळायतनं, ",
"ud1.3:2.7":	"सळायतनपच्चया फस्सो, ",
"ud1.3:2.8":	"फस्सपच्चया वेदना, ",
"ud1.3:2.9":	"वेदनापच्चया तण्हा, ",
"ud1.3:2.10":	"तण्हापच्चया उपादानं, ",
"ud1.3:2.11":	"उपादानपच्चया भवो, ",
"ud1.3:2.12":	"भवपच्चया जाति, ",
"ud1.3:2.13":	"जातिपच्चया जरामरणं सोकपरिदेवदुक्खदोमनस्सुपायासा सम्भवन्ति। ",
"ud1.3:2.14":	"एवमेतस्स केवलस्स दुक्खक्खन्धस्स समुदयो होति। ",
"ud1.3:3.1":	"अविज्जाय त्वेव असेसविरागनिरोधा सङ्खारनिरोधो, ",
"ud1.3:3.2":	"सङ्खारनिरोधा विञ्ञाणनिरोधो, ",
"ud1.3:3.3":	"विञ्ञाणनिरोधा नामरूपनिरोधो, ",
"ud1.3:3.4":	"नामरूपनिरोधा सळायतननिरोधो, ",
"ud1.3:3.5":	"सळायतननिरोधा फस्सनिरोधो, ",
"ud1.3:3.6":	"फस्सनिरोधा वेदनानिरोधो, ",
"ud1.3:3.7":	"वेदनानिरोधा तण्हानिरोधो, ",
"ud1.3:3.8":	"तण्हानिरोधा उपादाननिरोधो, ",
"ud1.3:3.9":	"उपादाननिरोधा भवनिरोधो, ",
"ud1.3:3.10":	"भवनिरोधा जातिनिरोधो, ",
"ud1.3:3.11":	"जातिनिरोधा जरामरणं सोकपरिदेवदुक्खदोमनस्सुपायासा निरुज्झन्ति। ",
"ud1.3:3.12":	"एवमेतस्स केवलस्स दुक्खक्खन्धस्स निरोधो होती”ति। ",
"ud1.3:4.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud1.3:5.1":	"“यदा हवे पातुभवन्ति धम्मा, ",
"ud1.3:5.2":	"आतापिनो झायतो ब्राह्मणस्स; ",
"ud1.3:5.3":	"विधूपयं तिट्ठति मारसेनं, ",
"ud1.3:5.4":	"सूरियोव ओभासयमन्तलिक्खन्”ति। ",
"ud1.3:5.5":	"ततियं। "
}	
