{	
"ja516:0.1":	"जातक ",
"ja516:0.2":	"तिंसनिपात ",
"ja516:0.3":	"किंछन्दवग्ग ",
"ja516:0.4":	"६। महाकपिजातक ",
"ja516:1.1":	"बाराणस्यं अहू राजा, ",
"ja516:1.2":	"कासीनं रट्ठवड्ढनो; ",
"ja516:1.3":	"मित्तामच्चपरिब्यूळ्हो, ",
"ja516:1.4":	"अगमासि मिगाजिनं। ",
"ja516:2.1":	"तत्थ ब्राह्मणमद्दक्खि, ",
"ja516:2.2":	"सेतं चित्रं किलासिनं; ",
"ja516:2.3":	"विद्धस्तं कोविळारंव, ",
"ja516:2.4":	"किसं धमनिसन्थतं। ",
"ja516:3.1":	"परमकारुञ्ञतं पत्तं, ",
"ja516:3.2":	"दिस्वा किच्छगतं नरं; ",
"ja516:3.3":	"अवच ब्यम्हितो राजा, ",
"ja516:3.4":	"“यक्खानं कतमो नुसि। ",
"ja516:4.1":	"हत्थपादा च ते सेता, ",
"ja516:4.2":	"ततो सेततरं सिरो; ",
"ja516:4.3":	"गत्तं कम्मासवण्णं ते, ",
"ja516:4.4":	"किलासबहुलो चसि। ",
"ja516:5.1":	"वट्टनावळि सङ्कासा, ",
"ja516:5.2":	"पिट्ठि ते निन्नतुन्नता; ",
"ja516:5.3":	"काळपब्बाव ते अङ्गा, ",
"ja516:5.4":	"नाञ्ञं पस्सामि एदिसं। ",
"ja516:6.1":	"उग्घट्टपादो तसितो, ",
"ja516:6.2":	"किसो धमनिसन्थतो; ",
"ja516:6.3":	"छातो आतत्तरूपोसि, ",
"ja516:6.4":	"कुतोसि कत्थ गच्छसि। ",
"ja516:7.1":	"दुद्दसी अप्पकारोसि, ",
"ja516:7.2":	"दुब्बण्णो भीमदस्सनो; ",
"ja516:7.3":	"जनेत्ति यापि ते माता, ",
"ja516:7.4":	"न तं इच्छेय्य पस्सितुं। ",
"ja516:8.1":	"किं कम्ममकरं पुब्बे, ",
"ja516:8.2":	"कं अवज्झं अघातयि; ",
"ja516:8.3":	"किब्बिसं यं करित्वान, ",
"ja516:8.4":	"इदं दुक्खं उपागमि”। ",
"ja516:9.1":	"“तग्घ ते अहमक्खिस्सं, ",
"ja516:9.2":	"यथापि कुसलो तथा; ",
"ja516:9.3":	"सच्चवादिञ्हि लोकस्मिं, ",
"ja516:9.4":	"पसंसन्तीध पण्डिता। ",
"ja516:10.1":	"एको चरं गोगवेसो, ",
"ja516:10.2":	"मूळ्हो अच्चसरिं वने; ",
"ja516:10.3":	"अरञ्ञे इरीणे विवने, ",
"ja516:10.4":	"नानाकुञ्जरसेविते। ",
"ja516:11.1":	"वाळमिगानुचरिते, ",
"ja516:11.2":	"विप्पनट्ठोस्मि कानने; ",
"ja516:11.3":	"अचरिं तत्थ सत्ताहं, ",
"ja516:11.4":	"खुप्पिपाससमप्पितो। ",
"ja516:12.1":	"तत्थ तिन्दुकमद्दक्खिं, ",
"ja516:12.2":	"विसमट्ठं बुभुक्खितो; ",
"ja516:12.3":	"पपातमभिलम्बन्तं, ",
"ja516:12.4":	"सम्पन्नफलधारिनं। ",
"ja516:13.1":	"वातस्सितानि भक्खेसिं, ",
"ja516:13.2":	"तानि रुच्चिंसु मे भुसं; ",
"ja516:13.3":	"अतित्तो रुक्खमारूहिं, ",
"ja516:13.4":	"तत्थ हेस्सामि आसितो। ",
"ja516:14.1":	"एकं मे भक्खितं आसि, ",
"ja516:14.2":	"दुतियं अभिपत्थितं; ",
"ja516:14.3":	"ततो सा भञ्जथ साखा, ",
"ja516:14.4":	"छिन्ना फरसुना विय। ",
"ja516:15.1":	"सोहं सहाव साखाहि, ",
"ja516:15.2":	"उद्धम्पादो अवंसिरो; ",
"ja516:15.3":	"अप्पतिट्ठे अनालम्बे, ",
"ja516:15.4":	"गिरिदुग्गस्मि पापतं। ",
"ja516:16.1":	"यस्मा च वारि गम्भीरं, ",
"ja516:16.2":	"तस्मा न समपज्जिसं; ",
"ja516:16.3":	"तत्थ सेसिं निरानन्दो, ",
"ja516:16.4":	"अनूना दस रत्तियो। ",
"ja516:17.1":	"अथेत्थ कपि मागञ्छि, ",
"ja516:17.2":	"गोनङ्गुलो दरीचरो; ",
"ja516:17.3":	"साखाहि साखं विचरन्तो, ",
"ja516:17.4":	"खादमानो दुमप्फलं। ",
"ja516:18.1":	"सो मं दिस्वा किसं पण्डुं, ",
"ja516:18.2":	"कारुञ्ञमकरं मयि; ",
"ja516:18.3":	"अम्भो को नाम सो एत्थ, ",
"ja516:18.4":	"एवं दुक्खेन अट्टितो। ",
"ja516:19.1":	"मनुस्सो अमनुस्सो वा, ",
"ja516:19.2":	"अत्तानं मे पवेदय; ",
"ja516:19.3":	"तस्सञ्जलिं पणामेत्वा, ",
"ja516:19.4":	"इदं वचनमब्रविं। ",
"ja516:20.1":	"मनुस्सोहं ब्यसम्पत्तो, ",
"ja516:20.2":	"सा मे नत्थि इतो गति; ",
"ja516:20.3":	"तं वो वदामि भद्दं वो, ",
"ja516:20.4":	"त्वञ्च मे सरणं भव। ",
"ja516:21.1":	"गरुं सिलं गहेत्वान, ",
"ja516:21.2":	"विचरी पब्बते कपि; ",
"ja516:21.3":	"सिलाय योग्गं कत्वान, ",
"ja516:21.4":	"निसभो एतदब्रवि। ",
"ja516:22.1":	"एहि मे पिट्ठिमारुय्ह, ",
"ja516:22.2":	"गीवं गण्हाहि बाहुभि; ",
"ja516:22.3":	"अहं तं उद्धरिस्सामि, ",
"ja516:22.4":	"गिरिदुग्गत वेगसा। ",
"ja516:23.1":	"तस्स तं वचनं सुत्वा, ",
"ja516:23.2":	"वानरिन्दस्स सिरीमतो; ",
"ja516:23.3":	"पिट्ठिमारुय्ह धीरस्स, ",
"ja516:23.4":	"गीवं बाहाहि अग्गहिं। ",
"ja516:24.1":	"सो मं ततो समुट्ठासि, ",
"ja516:24.2":	"तेजस्सी बलवा कपि; ",
"ja516:24.3":	"विहञ्ञमानो किच्छेन, ",
"ja516:24.4":	"गिरिदुग्गत वेगसा। ",
"ja516:25.1":	"उद्धरित्वान मं सन्तो, ",
"ja516:25.2":	"निसभो एतदब्रवि; ",
"ja516:25.3":	"इङ्घ मं सम्म रक्खस्सु, ",
"ja516:25.4":	"पसुपिस्सं मुहुत्तकं। ",
"ja516:26.1":	"सीहा ब्यग्घा च दीपी च, ",
"ja516:26.2":	"अच्छकोकतरच्छयो; ",
"ja516:26.3":	"ते मं पमत्तं हिंसेय्युं, ",
"ja516:26.4":	"ते त्वं दिस्वा निवारय। ",
"ja516:27.1":	"एवं मे परित्तातून, ",
"ja516:27.2":	"पसुपी सो मुहुत्तकं; ",
"ja516:27.3":	"तदाहं पापिकं दिट्ठिं, ",
"ja516:27.4":	"पटिलच्छिं अयोनिसो। ",
"ja516:28.1":	"भक्खो अयं मनुस्सानं, ",
"ja516:28.2":	"यथा चञ्ञे वने मिगा; ",
"ja516:28.3":	"यं नूनिमं वधित्वान, ",
"ja516:28.4":	"छातो खादेय्य वानरं। ",
"ja516:29.1":	"असितो च गमिस्सामि, ",
"ja516:29.2":	"मंसमादाय सम्बलं; ",
"ja516:29.3":	"कन्तारं नित्थरिस्सामि, ",
"ja516:29.4":	"पाथेय्यं मे भविस्सति। ",
"ja516:30.1":	"ततो सिलं गहेत्वान, ",
"ja516:30.2":	"मत्थकं सन्निताळयिं; ",
"ja516:30.3":	"मम गत्तकिलन्तस्स, ",
"ja516:30.4":	"पहारो दुब्बलो अहु। ",
"ja516:31.1":	"सो च वेगेनुदप्पत्तो, ",
"ja516:31.2":	"कपि रुहिर मक्खितो; ",
"ja516:31.3":	"अस्सुपुण्णेहि नेत्तेहि, ",
"ja516:31.4":	"रोदन्तो मं उदिक्खति। ",
"ja516:32.1":	"‘माय्योमं करि भद्दन्ते, ",
"ja516:32.2":	"त्वञ्च नामेदिसं करि; ",
"ja516:32.3":	"त्वञ्च खो नाम दीघावु, ",
"ja516:32.4":	"अञ्ञे वारेतुमरहसि। ",
"ja516:33.1":	"अहो वत रे पुरिस, ",
"ja516:33.2":	"तावदुक्करकारक; ",
"ja516:33.3":	"एदिसा विसमा दुग्गा, ",
"ja516:33.4":	"पपाता उद्धतो मया। ",
"ja516:34.1":	"आनीतो परलोकाव, ",
"ja516:34.2":	"दुब्भेय्यं मं अमञ्ञथ; ",
"ja516:34.3":	"तं तेन पापधम्मेन, ",
"ja516:34.4":	"पापं पापेन चिन्तितं। ",
"ja516:35.1":	"मा हेव त्वं अधम्मट्ठ, ",
"ja516:35.2":	"वेदनं कटुकं फुसि; ",
"ja516:35.3":	"मा हेव पापकम्मं तं, ",
"ja516:35.4":	"फलं वेळुंव तं वधि। ",
"ja516:36.1":	"तयिमे नत्थि विस्सासो, ",
"ja516:36.2":	"पापधम्म असञ्ञत; ",
"ja516:36.3":	"एहि मे पिट्ठितो गच्छ, ",
"ja516:36.4":	"दिस्समानोव सन्तिके। ",
"ja516:37.1":	"मुत्तोसि हत्था वाळानं, ",
"ja516:37.2":	"पत्तोसि मानुसिं पदं; ",
"ja516:37.3":	"एस मग्गो अधम्मट्ठ, ",
"ja516:37.4":	"तेन गच्छ यथासुखं’। ",
"ja516:38.1":	"इदं वत्वा गिरिचरो, ",
"ja516:38.2":	"रहदे पक्खल्य मत्थकं; ",
"ja516:38.3":	"अस्सूनि सम्पमज्जित्वा, ",
"ja516:38.4":	"ततो पब्बतमारुहि। ",
"ja516:39.1":	"सोहं तेनाभिसत्तोस्मि, ",
"ja516:39.2":	"परिळाहेन अट्टितो; ",
"ja516:39.3":	"डय्हमानेन गत्तेन, ",
"ja516:39.4":	"वारिं पातुं उपागमिं। ",
"ja516:40.1":	"अग्गिना विय सन्तत्तो, ",
"ja516:40.2":	"रहदो रुहिरमक्खितो; ",
"ja516:40.3":	"पुब्बलोहितसङ्कासो, ",
"ja516:40.4":	"सब्बो मे समपज्जथ। ",
"ja516:41.1":	"यावन्तो उदबिन्दूनि, ",
"ja516:41.2":	"कायस्मिं निपतिंसु मे; ",
"ja516:41.3":	"तावन्तो गण्ड जायेथ, ",
"ja516:41.4":	"अद्धबेलुवसादिसा। ",
"ja516:42.1":	"पभिन्ना पग्घरिंसु मे, ",
"ja516:42.2":	"कुणपा पुब्बलोहिता; ",
"ja516:42.3":	"येन येनेव गच्छामि, ",
"ja516:42.4":	"गामेसु निगमेसु च। ",
"ja516:43.1":	"दण्डहत्था निवारेन्ति, ",
"ja516:43.2":	"इत्थियो पुरिसा च मं; ",
"ja516:43.3":	"ओक्किता पूतिगन्धेन, ",
"ja516:43.4":	"मास्सु ओरेन आगमा। ",
"ja516:44.1":	"एतादिसं इदं दुक्खं, ",
"ja516:44.2":	"सत्त वस्सानि दानि मे; ",
"ja516:44.3":	"अनुभोमि सकं कम्मं, ",
"ja516:44.4":	"पुब्बे दुक्कटमत्तनो। ",
"ja516:45.1":	"तं वो वदामि भद्दन्ते, ",
"ja516:45.2":	"यावन्तेत्थ समागता; ",
"ja516:45.3":	"मास्सु मित्तान दुब्भित्थो, ",
"ja516:45.4":	"मित्तदुब्भो हि पापको। ",
"ja516:46.1":	"कुट्ठी किलासी भवति, ",
"ja516:46.2":	"यो मित्तानिध दुब्भति; ",
"ja516:46.3":	"कायस्स भेदा मित्तद्दु, ",
"ja516:46.4":	"निरयं सोपपज्जती”ति। ",
"ja516:47.1":	"महाकपिजातकं छट्ठं। "
}	
