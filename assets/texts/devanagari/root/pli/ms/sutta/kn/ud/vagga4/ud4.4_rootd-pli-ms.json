{	
"ud4.4:0.1":	"उदान ४।४ ",
"ud4.4:0.2":	"यक्खपहारसुत्त ",
"ud4.4:1.1":	"एवं मे सुतं—",
"ud4.4:1.2":	"एकं समयं भगवा राजगहे विहरति वेळुवने कलन्दकनिवापे। ",
"ud4.4:1.3":	"तेन खो पन समयेन आयस्मा च सारिपुत्तो आयस्मा च महामोग्गल्लानो कपोतकन्दरायं विहरन्ति। ",
"ud4.4:1.4":	"तेन खो पन समयेन आयस्मा सारिपुत्तो जुण्हाय रत्तिया नवोरोपितेहि केसेहि अब्भोकासे निसिन्नो होति अञ्ञतरं समाधिं समापज्जित्वा। ",
"ud4.4:2.1":	"तेन खो पन समयेन द्वे यक्खा सहायका उत्तराय दिसाय दक्खिणं दिसं गच्छन्ति केनचिदेव करणीयेन। ",
"ud4.4:2.2":	"अद्दसंसु खो ते यक्खा आयस्मन्तं सारिपुत्तं जुण्हाय रत्तिया नवोरोपितेहि केसेहि अब्भोकासे निसिन्नं। ",
"ud4.4:2.3":	"दिस्वान एको यक्खो दुतियं यक्खं एतदवोच: ",
"ud4.4:2.4":	"“पटिभाति मं, सम्म, इमस्स समणस्स सीसे पहारं दातुन्”ति। ",
"ud4.4:2.5":	"एवं वुत्ते, सो यक्खो तं यक्खं एतदवोच: ",
"ud4.4:2.6":	"“अलं, सम्म, मा समणं आसादेसि। ",
"ud4.4:2.7":	"उळारो सो, सम्म, समणो महिद्धिको महानुभावो”ति। ",
"ud4.4:3.1":	"दुतियम्पि खो सो यक्खो तं यक्खं एतदवोच: ",
"ud4.4:3.2":	"“पटिभाति मं, सम्म, इमस्स समणस्स सीसे पहारं दातुन्”ति। ",
"ud4.4:3.3":	"दुतियम्पि खो सो यक्खो तं यक्खं एतदवोच: ",
"ud4.4:3.4":	"“अलं, सम्म, मा समणं आसादेसि। ",
"ud4.4:3.5":	"उळारो सो, सम्म, समणो महिद्धिको महानुभावो”ति। ",
"ud4.4:3.6":	"ततियम्पि खो सो यक्खो तं यक्खं एतदवोच: ",
"ud4.4:3.7":	"“पटिभाति मं, सम्म, इमस्स समणस्स सीसे पहारं दातुन्”ति। ",
"ud4.4:3.8":	"ततियम्पि खो सो यक्खो तं यक्खं एतदवोच: ",
"ud4.4:3.9":	"“अलं, सम्म, मा समणं आसादेसि। ",
"ud4.4:3.10":	"उळारो सो, सम्म, समणो महिद्धिको महानुभावो”ति। ",
"ud4.4:4.1":	"अथ खो सो यक्खो तं यक्खं अनादियित्वा आयस्मतो सारिपुत्तत्थेरस्स सीसे पहारं अदासि। ",
"ud4.4:4.2":	"ताव महा पहारो अहोसि, अपि तेन पहारेन सत्तरतनं वा अड्ढट्ठमरतनं वा नागं ओसादेय्य, महन्तं वा पब्बतकूटं पदालेय्य। ",
"ud4.4:4.3":	"अथ च पन सो यक्खो “डय्हामि डय्हामी”ति वत्वा तत्थेव महानिरयं अपतासि। ",
"ud4.4:5.1":	"अद्दसा खो आयस्मा महामोग्गल्लानो दिब्बेन चक्खुना विसुद्धेन अतिक्कन्तमानुसकेन तेन यक्खेन आयस्मतो सारिपुत्तत्थेरस्स सीसे पहारं दीयमानं। ",
"ud4.4:5.2":	"दिस्वा येन आयस्मा सारिपुत्तो तेनुपसङ्कमि; उपसङ्कमित्वा आयस्मन्तं सारिपुत्तं एतदवोच: ",
"ud4.4:5.3":	"“कच्चि ते, आवुसो, खमनीयं, कच्चि यापनीयं, कच्चि न किञ्चि दुक्खन्”ति? ",
"ud4.4:5.4":	"“खमनीयं मे, आवुसो मोग्गल्लान, यापनीयं मे, आवुसो मोग्गल्लान; ",
"ud4.4:5.5":	"अपि च मे सीसं थोकं दुक्खन्”ति। ",
"ud4.4:6.1":	"“अच्छरियं, आवुसो सारिपुत्त, अब्भुतं, आवुसो सारिपुत्त। ",
"ud4.4:6.2":	"याव महिद्धिको आयस्मा सारिपुत्तो महानुभावो। ",
"ud4.4:6.3":	"इध ते, आवुसो सारिपुत्त, अञ्ञतरो यक्खो सीसे पहारं अदासि। ",
"ud4.4:6.4":	"ताव महा पहारो अहोसि, अपि तेन पहारेन सत्तरतनं वा अड्ढट्ठमरतनं वा नागं ओसादेय्य, महन्तं वा पब्बतकूटं पदालेय्य, अथ च पनायस्मा सारिपुत्तो एवमाह: ",
"ud4.4:6.5":	"‘खमनीयं मे, आवुसो मोग्गल्लान, यापनीयं मे, आवुसो मोग्गल्लान; ",
"ud4.4:6.6":	"अपि च मे सीसं थोकं दुक्खन्’”ति। ",
"ud4.4:7.1":	"“अच्छरियं, आवुसो मोग्गल्लान, अब्भुतं, आवुसो मोग्गल्लान। ",
"ud4.4:7.2":	"याव महिद्धिको आयस्मा महामोग्गल्लानो महानुभावो यत्र हि नाम यक्खम्पि पस्सिस्सति। ",
"ud4.4:7.3":	"मयं पनेतरहि पंसुपिसाचकम्पि न पस्सामा”ति। ",
"ud4.4:8.1":	"अस्सोसि खो भगवा दिब्बाय सोतधातुया विसुद्धाय अतिक्कन्तमानुसिकाय तेसं उभिन्नं महानागानं इमं एवरूपं कथासल्लापं। ",
"ud4.4:9.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud4.4:10.1":	"“यस्स सेलूपमं चित्तं, ",
"ud4.4:10.2":	"ठितं नानुपकम्पति; ",
"ud4.4:10.3":	"विरत्तं रजनीयेसु, ",
"ud4.4:10.4":	"कोपनेय्ये न कुप्पति; ",
"ud4.4:10.5":	"यस्सेवं भावितं चित्तं, ",
"ud4.4:10.6":	"कुतो तं दुक्खमेस्सती”ति। ",
"ud4.4:10.7":	"चतुत्थं। "
}	
