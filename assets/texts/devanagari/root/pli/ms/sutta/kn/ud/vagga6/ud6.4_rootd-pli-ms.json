{	
"ud6.4:0.1":	"उदान ६।४ ",
"ud6.4:0.2":	"पठमनानातित्थियसुत्त ",
"ud6.4:1.1":	"एवं मे सुतं—",
"ud6.4:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"ud6.4:1.3":	"तेन खो पन समयेन सम्बहुला नानातित्थियसमणब्राह्मणपरिब्बाजका सावत्थियं पटिवसन्ति नानादिट्ठिका नानाखन्तिका नानारुचिका नानादिट्ठिनिस्सयनिस्सिता। ",
"ud6.4:2.1":	"सन्तेके समणब्राह्मणा एवंवादिनो एवंदिट्ठिनो: ",
"ud6.4:2.2":	"“सस्सतो लोको, इदमेव सच्चं मोघमञ्ञन्”ति। ",
"ud6.4:3.1":	"सन्ति पनेके समणब्राह्मणा एवंवादिनो एवंदिट्ठिनो: ",
"ud6.4:3.2":	"“असस्सतो लोको, इदमेव सच्चं मोघमञ्ञन्”ति। ",
"ud6.4:4.1":	"सन्तेके समणब्राह्मणा एवंवादिनो एवंदिट्ठिनो: ",
"ud6.4:4.2":	"“अन्तवा लोको, इदमेव सच्चं मोघमञ्ञन्”ति। ",
"ud6.4:5.1":	"सन्ति पनेके समणब्राह्मणा एवंवादिनो एवंदिट्ठिनो: ",
"ud6.4:5.2":	"“अनन्तवा लोको, इदमेव सच्चं मोघमञ्ञन्”ति। ",
"ud6.4:6.1":	"सन्तेके समणब्राह्मणा एवंवादिनो एवंदिट्ठिनो: ",
"ud6.4:6.2":	"“तं जीवं तं सरीरं, इदमेव सच्चं मोघमञ्ञन्”ति। ",
"ud6.4:7.1":	"सन्ति पनेके समणब्राह्मणा एवंवादिनो एवंदिट्ठिनो: ",
"ud6.4:7.2":	"“अञ्ञं जीवं अञ्ञं सरीरं, इदमेव सच्चं मोघमञ्ञन्”ति। ",
"ud6.4:8.1":	"सन्तेके समणब्राह्मणा एवंवादिनो एवंदिट्ठिनो: ",
"ud6.4:8.2":	"“होति तथागतो परं मरणा, इदमेव सच्चं मोघमञ्ञन्”ति। ",
"ud6.4:9.1":	"सन्ति पनेके समणब्राह्मणा एवंवादिनो एवंदिट्ठिनो: ",
"ud6.4:9.2":	"“न होति तथागतो परं मरणा, इदमेव सच्चं मोघमञ्ञन्”ति। ",
"ud6.4:10.1":	"सन्तेके समणब्राह्मणा एवंवादिनो एवंदिट्ठिनो: ",
"ud6.4:10.2":	"“होति च न च होति तथागतो परं मरणा, इदमेव सच्चं मोघमञ्ञन्”ति। ",
"ud6.4:11.1":	"सन्ति पनेके समणब्राह्मणा एवंवादिनो एवंदिट्ठिनो: ",
"ud6.4:11.2":	"“नेव होति न न होति तथागतो परं मरणा, इदमेव सच्चं मोघमञ्ञन्”ति। ",
"ud6.4:12.1":	"ते भण्डनजाता कलहजाता विवादापन्ना अञ्ञमञ्ञं मुखसत्तीहि वितुदन्ता विहरन्ति: ",
"ud6.4:12.2":	"“एदिसो धम्मो, नेदिसो धम्मो; ",
"ud6.4:12.3":	"नेदिसो धम्मो, एदिसो धम्मो”ति। ",
"ud6.4:13.1":	"अथ खो सम्बहुला भिक्खू पुब्बण्हसमयं निवासेत्वा पत्तचीवरमादाय सावत्थिं पिण्डाय पाविसिंसु। ",
"ud6.4:13.2":	"सावत्थियं पिण्डाय चरित्वा पच्छाभत्तं पिण्डपातपटिक्कन्ता येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। ",
"ud6.4:13.3":	"एकमन्तं निसिन्ना खो ते भिक्खू भगवन्तं एतदवोचुं: ",
"ud6.4:14.1":	"“इध, भन्ते, सम्बहुला नानातित्थियसमणब्राह्मणपरिब्बाजका सावत्थियं पटिवसन्ति नानादिट्ठिका नानाखन्तिका नानारुचिका नानादिट्ठिनिस्सयनिस्सिता—",
"ud6.4:15.1":	"सन्तेके समणब्राह्मणा एवंवादिनो एवंदिट्ठिनो: ",
"ud6.4:15.2":	"‘सस्सतो लोको, इदमेव सच्चं मोघमञ्ञन्’ति …पे… ",
"ud6.4:15.3":	"ते भण्डनजाता कलहजाता विवादापन्ना अञ्ञमञ्ञं मुखसत्तीहि वितुदन्ता विहरन्ति: ",
"ud6.4:15.4":	"‘एदिसो धम्मो, नेदिसो धम्मो; ",
"ud6.4:15.5":	"नेदिसो धम्मो, एदिसो धम्मो’”ति। ",
"ud6.4:16.1":	"“अञ्ञतित्थिया, भिक्खवे, परिब्बाजका अन्धा अचक्खुका; ",
"ud6.4:16.2":	"अत्थं न जानन्ति, अनत्थं न जानन्ति, धम्मं न जानन्ति, अधम्मं न जानन्ति। ",
"ud6.4:16.3":	"ते अत्थं अजानन्ता अनत्थं अजानन्ता धम्मं अजानन्ता अधम्मं अजानन्ता भण्डनजाता कलहजाता विवादापन्ना अञ्ञमञ्ञं मुखसत्तीहि वितुदन्ता विहरन्ति: ",
"ud6.4:16.4":	"‘एदिसो धम्मो, नेदिसो धम्मो; ",
"ud6.4:16.5":	"नेदिसो धम्मो, एदिसो धम्मो’ति। ",
"ud6.4:17.1":	"भूतपुब्बं, भिक्खवे, इमिस्सायेव सावत्थिया अञ्ञतरो राजा अहोसि। ",
"ud6.4:17.2":	"अथ खो, भिक्खवे, सो राजा अञ्ञतरं पुरिसं आमन्तेसि: ",
"ud6.4:17.3":	"‘एहि त्वं, अम्भो पुरिस, यावतका सावत्थिया जच्चन्धा ते सब्बे एकज्झं सन्निपातेही’ति। ",
"ud6.4:17.4":	"‘एवं, देवा’ति खो, भिक्खवे, सो पुरिसो तस्स रञ्ञो पटिस्सुत्वा यावतका सावत्थिया जच्चन्धा ते सब्बे गहेत्वा येन सो राजा तेनुपसङ्कमि; उपसङ्कमित्वा तं राजानं एतदवोच: ",
"ud6.4:17.5":	"‘सन्निपातिता खो ते, देव, यावतका सावत्थिया जच्चन्धा’ति। ",
"ud6.4:17.6":	"‘तेन हि, भणे, जच्चन्धानं हत्थिं दस्सेही’ति। ",
"ud6.4:17.7":	"‘एवं, देवा’ति खो, भिक्खवे, सो पुरिसो तस्स रञ्ञो पटिस्सुत्वा जच्चन्धानं हत्थिं दस्सेसि—",
"ud6.4:18.1":	"एकच्चानं जच्चन्धानं हत्थिस्स सीसं दस्सेसि: ",
"ud6.4:18.2":	"‘एदिसो, जच्चन्धा, हत्थी’ति। ",
"ud6.4:18.3":	"एकच्चानं जच्चन्धानं हत्थिस्स कण्णं दस्सेसि: ",
"ud6.4:18.4":	"‘एदिसो, जच्चन्धा, हत्थी’ति। ",
"ud6.4:18.5":	"एकच्चानं जच्चन्धानं हत्थिस्स दन्तं दस्सेसि: ",
"ud6.4:18.6":	"‘एदिसो, जच्चन्धा, हत्थी’ति। ",
"ud6.4:18.7":	"एकच्चानं जच्चन्धानं हत्थिस्स सोण्डं दस्सेसि: ",
"ud6.4:18.8":	"‘एदिसो, जच्चन्धा, हत्थी’ति। ",
"ud6.4:18.9":	"एकच्चानं जच्चन्धानं हत्थिस्स कायं दस्सेसि: ",
"ud6.4:18.10":	"‘एदिसो, जच्चन्धा, हत्थी’ति। ",
"ud6.4:18.11":	"एकच्चानं जच्चन्धानं हत्थिस्स पादं दस्सेसि: ",
"ud6.4:18.12":	"‘एदिसो, जच्चन्धा, हत्थी’ति। ",
"ud6.4:18.13":	"एकच्चानं जच्चन्धानं हत्थिस्स सत्थिं दस्सेसि: ",
"ud6.4:18.14":	"‘एदिसो, जच्चन्धा, हत्थी’ति। ",
"ud6.4:18.15":	"एकच्चानं जच्चन्धानं हत्थिस्स नङ्गुट्ठं दस्सेसि: ",
"ud6.4:18.16":	"‘एदिसो, जच्चन्धा, हत्थी’ति। ",
"ud6.4:18.17":	"एकच्चानं जच्चन्धानं हत्थिस्स वालधिं दस्सेसि: ",
"ud6.4:18.18":	"‘एदिसो, जच्चन्धा, हत्थी’ति। ",
"ud6.4:19.1":	"अथ खो, भिक्खवे, सो पुरिसो जच्चन्धानं हत्थिं दस्सेत्वा येन सो राजा तेनुपसङ्कमि; उपसङ्कमित्वा तं राजानं एतदवोच: ",
"ud6.4:19.2":	"‘दिट्ठो खो तेहि, देव, जच्चन्धेहि हत्थी; ",
"ud6.4:19.3":	"यस्सदानि कालं मञ्ञसी’ति। ",
"ud6.4:20.1":	"अथ खो, भिक्खवे, सो राजा येन ते जच्चन्धा तेनुपसङ्कमि; उपसङ्कमित्वा ते जच्चन्धे एतदवोच: ",
"ud6.4:20.2":	"‘दिट्ठो वो, जच्चन्धा, हत्थी’ति? ",
"ud6.4:20.3":	"‘एवं, देव, दिट्ठो नो हत्थी’ति। ",
"ud6.4:20.4":	"‘वदेथ, जच्चन्धा, कीदिसो हत्थी’ति? ",
"ud6.4:21.1":	"येहि, भिक्खवे, जच्चन्धेहि हत्थिस्स सीसं दिट्ठं अहोसि, ते एवमाहंसु: ",
"ud6.4:21.2":	"‘एदिसो, देव, हत्थी सेय्यथापि कुम्भो’ति। ",
"ud6.4:22.1":	"येहि, भिक्खवे, जच्चन्धेहि हत्थिस्स कण्णो दिट्ठो अहोसि, ते एवमाहंसु: ",
"ud6.4:22.2":	"‘एदिसो, देव, हत्थी सेय्यथापि सुप्पो’ति। ",
"ud6.4:23.1":	"येहि, भिक्खवे, जच्चन्धेहि हत्थिस्स दन्तो दिट्ठो अहोसि, ते एवमाहंसु: ",
"ud6.4:23.2":	"‘एदिसो, देव, हत्थी सेय्यथापि खीलो’ति। ",
"ud6.4:24.1":	"येहि, भिक्खवे, जच्चन्धेहि हत्थिस्स सोण्डो दिट्ठो अहोसि, ते एवमाहंसु: ",
"ud6.4:24.2":	"‘एदिसो, देव, हत्थी सेय्यथापि नङ्गलीसा’ति। ",
"ud6.4:25.1":	"येहि, भिक्खवे, जच्चन्धेहि हत्थिस्स कायो दिट्ठो अहोसि, ते एवमाहंसु: ",
"ud6.4:25.2":	"‘एदिसो, देव, हत्थी सेय्यथापि कोट्ठो’ति। ",
"ud6.4:26.1":	"येहि, भिक्खवे, जच्चन्धेहि हत्थिस्स पादो दिट्ठो अहोसि, ते एवमाहंसु: ",
"ud6.4:26.2":	"‘एदिसो, देव, हत्थी सेय्यथापि थूणो’ति। ",
"ud6.4:27.1":	"येहि, भिक्खवे, जच्चन्धेहि हत्थिस्स सत्थि दिट्ठो अहोसि, ते एवमाहंसु: ",
"ud6.4:27.2":	"‘एदिसो, देव, हत्थी सेय्यथापि उदुक्खलो’ति। ",
"ud6.4:28.1":	"येहि, भिक्खवे, जच्चन्धेहि हत्थिस्स नङ्गुट्ठं दिट्ठं अहोसि, ते एवमाहंसु: ",
"ud6.4:28.2":	"‘एदिसो, देव, हत्थी सेय्यथापि मुसलो’ति। ",
"ud6.4:29.1":	"येहि, भिक्खवे, जच्चन्धेहि हत्थिस्स वालधि दिट्ठो अहोसि, ते एवमाहंसु: ",
"ud6.4:29.2":	"‘एदिसो, देव, हत्थी सेय्यथापि सम्मज्जनी’ति। ",
"ud6.4:30.1":	"ते ‘एदिसो हत्थी, नेदिसो हत्थी; ",
"ud6.4:30.2":	"नेदिसो हत्थी, एदिसो हत्थी’ति अञ्ञमञ्ञं मुट्ठीहि संसुम्भिंसु। ",
"ud6.4:30.3":	"तेन च पन, भिक्खवे, सो राजा अत्तमनो अहोसि। ",
"ud6.4:31.1":	"एवमेवं खो, भिक्खवे, अञ्ञतित्थिया परिब्बाजका अन्धा अचक्खुका। ",
"ud6.4:31.2":	"ते अत्थं न जानन्ति अनत्थं न जानन्ति, धम्मं न जानन्ति अधम्मं न जानन्ति। ",
"ud6.4:31.3":	"ते अत्थं अजानन्ता अनत्थं अजानन्ता, धम्मं अजानन्ता अधम्मं अजानन्ता भण्डनजाता कलहजाता विवादापन्ना अञ्ञमञ्ञं मुखसत्तीहि वितुदन्ता विहरन्ति: ",
"ud6.4:31.4":	"‘एदिसो धम्मो, नेदिसो धम्मो; ",
"ud6.4:31.5":	"नेदिसो धम्मो, एदिसो धम्मो’”ति। ",
"ud6.4:32.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud6.4:33.1":	"“इमेसु किर सज्जन्ति, ",
"ud6.4:33.2":	"एके समणब्राह्मणा; ",
"ud6.4:33.3":	"विग्गय्ह नं विवदन्ति, ",
"ud6.4:33.4":	"जना एकङ्गदस्सिनो”ति। ",
"ud6.4:33.5":	"चतुत्थं। "
}	
