{	
"snp2.4:0.1":	"सुत्त निपात २।४ ",
"snp2.4:0.2":	"मङ्गलसुत्त ",
"snp2.4:1.1":	"एवं मे सुतं—",
"snp2.4:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"snp2.4:1.3":	"अथ खो अञ्ञतरा देवता अभिक्कन्ताय रत्तिया अभिक्कन्तवण्णा केवलकप्पं जेतवनं ओभासेत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं अट्ठासि। ",
"snp2.4:1.4":	"एकमन्तं ठिता खो सा देवता भगवन्तं गाथाय अज्झभासि: ",
"snp2.4:2.1":	"“बहू देवा मनुस्सा च, ",
"snp2.4:2.2":	"मङ्गलानि अचिन्तयुं; ",
"snp2.4:2.3":	"आकङ्खमाना सोत्थानं, ",
"snp2.4:2.4":	"ब्रूहि मङ्गलमुत्तमं”। ",
"snp2.4:3.1":	"“असेवना च बालानं, ",
"snp2.4:3.2":	"पण्डितानञ्च सेवना; ",
"snp2.4:3.3":	"पूजा च पूजनेय्यानं, ",
"snp2.4:3.4":	"एतं मङ्गलमुत्तमं। ",
"snp2.4:4.1":	"पतिरूपदेसवासो च, ",
"snp2.4:4.2":	"पुब्बे च कतपुञ्ञता; ",
"snp2.4:4.3":	"अत्तसम्मापणिधि च, ",
"snp2.4:4.4":	"एतं मङ्गलमुत्तमं। ",
"snp2.4:5.1":	"बाहुसच्चञ्च सिप्पञ्च, ",
"snp2.4:5.2":	"विनयो च सुसिक्खितो; ",
"snp2.4:5.3":	"सुभासिता च या वाचा, ",
"snp2.4:5.4":	"एतं मङ्गलमुत्तमं। ",
"snp2.4:6.1":	"मातापितु उपट्ठानं, ",
"snp2.4:6.2":	"पुत्तदारस्स सङ्गहो; ",
"snp2.4:6.3":	"अनाकुला च कम्मन्ता, ",
"snp2.4:6.4":	"एतं मङ्गलमुत्तमं। ",
"snp2.4:7.1":	"दानञ्च धम्मचरिया च, ",
"snp2.4:7.2":	"ञातकानञ्च सङ्गहो; ",
"snp2.4:7.3":	"अनवज्जानि कम्मानि, ",
"snp2.4:7.4":	"एतं मङ्गलमुत्तमं। ",
"snp2.4:8.1":	"आरती विरती पापा, ",
"snp2.4:8.2":	"मज्जपाना च संयमो; ",
"snp2.4:8.3":	"अप्पमादो च धम्मेसु, ",
"snp2.4:8.4":	"एतं मङ्गलमुत्तमं। ",
"snp2.4:9.1":	"गारवो च निवातो च, ",
"snp2.4:9.2":	"सन्तुट्ठि च कतञ्ञुता; ",
"snp2.4:9.3":	"कालेन धम्मस्सवनं, ",
"snp2.4:9.4":	"एतं मङ्गलमुत्तमं। ",
"snp2.4:10.1":	"खन्ती च सोवचस्सता, ",
"snp2.4:10.2":	"समणानञ्च दस्सनं; ",
"snp2.4:10.3":	"कालेन धम्मसाकच्छा, ",
"snp2.4:10.4":	"एतं मङ्गलमुत्तमं। ",
"snp2.4:11.1":	"तपो च ब्रह्मचरियञ्च, ",
"snp2.4:11.2":	"अरियसच्चान दस्सनं; ",
"snp2.4:11.3":	"निब्बानसच्छिकिरिया च, ",
"snp2.4:11.4":	"एतं मङ्गलमुत्तमं। ",
"snp2.4:12.1":	"फुट्ठस्स लोकधम्मेहि, ",
"snp2.4:12.2":	"चित्तं यस्स न कम्पति; ",
"snp2.4:12.3":	"असोकं विरजं खेमं, ",
"snp2.4:12.4":	"एतं मङ्गलमुत्तमं। ",
"snp2.4:13.1":	"एतादिसानि कत्वान, ",
"snp2.4:13.2":	"सब्बत्थ मपराजिता; ",
"snp2.4:13.3":	"सब्बत्थ सोत्थिं गच्छन्ति, ",
"snp2.4:13.4":	"तं तेसं मङ्गलमुत्तमन्”ति। ",
"snp2.4:13.5":	"मङ्गलसुत्तं चतुत्थं। "
}	
