{	
"snp3.4:0.1":	"सुत्त निपात ३।४ ",
"snp3.4:0.2":	"पूरळास (सुन्दरिकभारद्वाज) सुत्त ",
"snp3.4:1.1":	"एवं मे सुतं—",
"snp3.4:1.2":	"एकं समयं भगवा कोसलेसु विहरति सुन्दरिकाय नदिया तीरे। ",
"snp3.4:1.3":	"तेन खो पन समयेन सुन्दरिकभारद्वाजो ब्राह्मणो सुन्दरिकाय नदिया तीरे अग्गिं जुहति, अग्गिहुत्तं परिचरति। ",
"snp3.4:1.4":	"अथ खो सुन्दरिकभारद्वाजो ब्राह्मणो अग्गिं जुहित्वा अग्गिहुत्तं परिचरित्वा उट्ठायासना समन्ता चतुद्दिसा अनुविलोकेसि: ",
"snp3.4:1.5":	"“को नु खो इमं हब्यसेसं भुञ्जेय्या”ति? ",
"snp3.4:1.6":	"अद्दसा खो सुन्दरिकभारद्वाजो ब्राह्मणो भगवन्तं अविदूरे अञ्ञतरस्मिं रुक्खमूले ससीसं पारुतं निसिन्नं; ",
"snp3.4:1.7":	"दिस्वान वामेन हत्थेन हब्यसेसं गहेत्वा दक्खिणेन हत्थेन कमण्डलुं गहेत्वा येन भगवा तेनुपसङ्कमि। ",
"snp3.4:2.1":	"अथ खो भगवा सुन्दरिकभारद्वाजस्स ब्राह्मणस्स पदसद्देन सीसं विवरि। ",
"snp3.4:2.2":	"अथ खो सुन्दरिकभारद्वाजो ब्राह्मणो: “मुण्डो अयं भवं, मुण्डको अयं भवन्”ति ततोव पुन निवत्तितुकामो अहोसि। ",
"snp3.4:2.3":	"अथ खो सुन्दरिकभारद्वाजस्स ब्राह्मणस्स एतदहोसि: ",
"snp3.4:2.4":	"“मुण्डापि हि इधेकच्चे ब्राह्मणा भवन्ति, यन्नूनाहं उपसङ्कमित्वा जातिं पुच्छेय्यन्”ति। ",
"snp3.4:2.5":	"अथ खो सुन्दरिकभारद्वाजो ब्राह्मणो येन भगवा तेनुपसङ्कमि; उपसङ्कमित्वा भगवन्तं एतदवोच: ",
"snp3.4:2.6":	"“किंजच्चो भवन्”ति? ",
"snp3.4:3.1":	"अथ खो भगवा सुन्दरिकभारद्वाजं ब्राह्मणं गाथाहि अज्झभासि: ",
"snp3.4:4.1":	"“न ब्राह्मणो नोम्हि न राजपुत्तो, ",
"snp3.4:4.2":	"न वेस्सायनो उद कोचि नोम्हि; ",
"snp3.4:4.3":	"गोत्तं परिञ्ञाय पुथुज्जनानं, ",
"snp3.4:4.4":	"अकिञ्चनो मन्त चरामि लोके। ",
"snp3.4:5.1":	"सङ्घाटिवासी अगहो चरामि, ",
"snp3.4:5.2":	"निवुत्तकेसो अभिनिब्बुतत्तो; ",
"snp3.4:5.3":	"अलिप्पमानो इध माणवेहि, ",
"snp3.4:5.4":	"अकल्लं मं ब्राह्मण पुच्छसि गोत्तपञ्हं”। ",
"snp3.4:6.1":	"“पुच्छन्ति वे भो ब्राह्मणा ब्राह्मणेभि, ",
"snp3.4:6.2":	"सह ब्राह्मणो नो भवन्”ति। ",
"snp3.4:7.1":	"“ब्राह्मणो हि चे त्वं ब्रूसि, ",
"snp3.4:7.2":	"मञ्च ब्रूसि अब्राह्मणं; ",
"snp3.4:7.3":	"तं तं सावित्तिं पुच्छामि, ",
"snp3.4:7.4":	"तिपदं चतुवीसतक्खरं”। ",
"snp3.4:8.1":	"“किं निस्सिता इसयो मनुजा, ",
"snp3.4:8.2":	"खत्तिया ब्राह्मणा देवतानं; ",
"snp3.4:8.3":	"यञ्ञमकप्पयिंसु पुथू इध लोके”। ",
"snp3.4:9.1":	"“यदन्तगू वेदगू यञ्ञकाले, ",
"snp3.4:9.2":	"यस्साहुतिं लभे तस्सिज्झेति ब्रूमि”। ",
"snp3.4:10.1":	"“अद्धा हि तस्स हुतमिज्झे, ",
"snp3.4:10.2":	"(इति ब्राह्मणो) ",
"snp3.4:10.3":	"यं तादिसं वेदगुमद्दसाम; ",
"snp3.4:10.4":	"तुम्हादिसानञ्हि अदस्सनेन, ",
"snp3.4:10.5":	"अञ्ञो जनो भुञ्जति पूरळासं”। ",
"snp3.4:11.1":	"“तस्मातिह त्वं ब्राह्मण अत्थेन, ",
"snp3.4:11.2":	"अत्थिको उपसङ्कम्म पुच्छ; ",
"snp3.4:11.3":	"सन्तं विधूमं अनीघं निरासं, ",
"snp3.4:11.4":	"अप्पेविध अभिविन्दे सुमेधं”। ",
"snp3.4:12.1":	"“यञ्ञे रतोहं भो गोतम, ",
"snp3.4:12.2":	"यञ्ञं यिट्ठुकामो नाहं पजानामि; ",
"snp3.4:12.3":	"अनुसासतु मं भवं, ",
"snp3.4:12.4":	"यत्थ हुतं इज्झते ब्रूहि मे तं”। ",
"snp3.4:13.1":	"“तेन हि त्वं, ब्राह्मण, ओदहस्सु सोतं; धम्मं ते देसेस्सामि—",
"snp3.4:14.1":	"मा जातिं पुच्छी चरणञ्च पुच्छ, ",
"snp3.4:14.2":	"कट्ठा हवे जायति जातवेदो; ",
"snp3.4:14.3":	"नीचाकुलीनोपि मुनी धितीमा, ",
"snp3.4:14.4":	"आजानियो होति हिरीनिसेधो। ",
"snp3.4:15.1":	"सच्चेन दन्तो दमसा उपेतो, ",
"snp3.4:15.2":	"वेदन्तगू वूसितब्रह्मचरियो; ",
"snp3.4:15.3":	"कालेन तम्हि हब्यं पवेच्छे, ",
"snp3.4:15.4":	"यो ब्राह्मणो पुञ्ञपेक्खो यजेथ। ",
"snp3.4:16.1":	"ये कामे हित्वा अगहा चरन्ति, ",
"snp3.4:16.2":	"सुसञ्ञतत्ता तसरंव उज्जुं; ",
"snp3.4:16.3":	"कालेन तेसु हब्यं पवेच्छे, ",
"snp3.4:16.4":	"यो ब्राह्मणो पुञ्ञपेक्खो यजेथ। ",
"snp3.4:17.1":	"ये वीतरागा सुसमाहितिन्द्रिया, ",
"snp3.4:17.2":	"चन्दोव राहुग्गहणा पमुत्ता; ",
"snp3.4:17.3":	"कालेन तेसु हब्यं पवेच्छे, ",
"snp3.4:17.4":	"यो ब्राह्मणो पुञ्ञपेक्खो यजेथ। ",
"snp3.4:18.1":	"असज्जमाना विचरन्ति लोके, ",
"snp3.4:18.2":	"सदा सता हित्वा ममायितानि; ",
"snp3.4:18.3":	"कालेन तेसु हब्यं पवेच्छे, ",
"snp3.4:18.4":	"यो ब्राह्मणो पुञ्ञपेक्खो यजेथ। ",
"snp3.4:19.1":	"यो कामे हित्वा अभिभुय्यचारी, ",
"snp3.4:19.2":	"यो वेदि जातीमरणस्स अन्तं; ",
"snp3.4:19.3":	"परिनिब्बुतो उदकरहदोव सीतो, ",
"snp3.4:19.4":	"तथागतो अरहति पूरळासं। ",
"snp3.4:20.1":	"समो समेहि विसमेहि दूरे, ",
"snp3.4:20.2":	"तथागतो होति अनन्तपञ्ञो; ",
"snp3.4:20.3":	"अनूपलित्तो इध वा हुरं वा, ",
"snp3.4:20.4":	"तथागतो अरहति पूरळासं। ",
"snp3.4:21.1":	"यम्हि न माया वसति न मानो, ",
"snp3.4:21.2":	"यो वीतलोभो अममो निरासो; ",
"snp3.4:21.3":	"पणुन्नकोधो अभिनिब्बुतत्तो, ",
"snp3.4:21.4":	"यो ब्राह्मणो सोकमलं अहासि; ",
"snp3.4:21.5":	"तथागतो अरहति पूरळासं। ",
"snp3.4:22.1":	"निवेसनं यो मनसो अहासि, ",
"snp3.4:22.2":	"परिग्गहा यस्स न सन्ति केचि; ",
"snp3.4:22.3":	"अनुपादियानो इध वा हुरं वा, ",
"snp3.4:22.4":	"तथागतो अरहति पूरळासं। ",
"snp3.4:23.1":	"समाहितो यो उदतारि ओघं, ",
"snp3.4:23.2":	"धम्मं चञ्ञासि परमाय दिट्ठिया; ",
"snp3.4:23.3":	"खीणासवो अन्तिमदेहधारी, ",
"snp3.4:23.4":	"तथागतो अरहति पूरळासं। ",
"snp3.4:24.1":	"भवासवा यस्स वची खरा च, ",
"snp3.4:24.2":	"विधूपिता अत्थगता न सन्ति; ",
"snp3.4:24.3":	"स वेदगू सब्बधि विप्पमुत्तो, ",
"snp3.4:24.4":	"तथागतो अरहति पूरळासं। ",
"snp3.4:25.1":	"सङ्गातिगो यस्स न सन्ति सङ्गा, ",
"snp3.4:25.2":	"यो मानसत्तेसु अमानसत्तो; ",
"snp3.4:25.3":	"दुक्खं परिञ्ञाय सखेत्तवत्थुं, ",
"snp3.4:25.4":	"तथागतो अरहति पूरळासं। ",
"snp3.4:26.1":	"आसं अनिस्साय विवेकदस्सी, ",
"snp3.4:26.2":	"परवेदियं दिट्ठिमुपातिवत्तो; ",
"snp3.4:26.3":	"आरम्मणा यस्स न सन्ति केचि, ",
"snp3.4:26.4":	"तथागतो अरहति पूरळासं। ",
"snp3.4:27.1":	"परोपरा यस्स समेच्च धम्मा, ",
"snp3.4:27.2":	"विधूपिता अत्थगता न सन्ति; ",
"snp3.4:27.3":	"सन्तो उपादानखये विमुत्तो, ",
"snp3.4:27.4":	"तथागतो अरहति पूरळासं। ",
"snp3.4:28.1":	"संयोजनं जातिखयन्तदस्सी, ",
"snp3.4:28.2":	"योपानुदि रागपथं असेसं; ",
"snp3.4:28.3":	"सुद्धो निदोसो विमलो अकाचो, ",
"snp3.4:28.4":	"तथागतो अरहति पूरळासं। ",
"snp3.4:29.1":	"यो अत्तनो अत्तानं नानुपस्सति, ",
"snp3.4:29.2":	"समाहितो उज्जुगतो ठितत्तो; ",
"snp3.4:29.3":	"स वे अनेजो अखिलो अकङ्खो, ",
"snp3.4:29.4":	"तथागतो अरहति पूरळासं। ",
"snp3.4:30.1":	"मोहन्तरा यस्स न सन्ति केचि, ",
"snp3.4:30.2":	"सब्बेसु धम्मेसु च ञाणदस्सी; ",
"snp3.4:30.3":	"सरीरञ्च अन्तिमं धारेति, ",
"snp3.4:30.4":	"पत्तो च सम्बोधिमनुत्तरं सिवं; ",
"snp3.4:30.5":	"एत्तावता यक्खस्स सुद्धि, ",
"snp3.4:30.6":	"तथागतो अरहति पूरळासं”। ",
"snp3.4:31.1":	"“हुतञ्च मय्हं हुतमत्थु सच्चं, ",
"snp3.4:31.2":	"यं तादिसं वेदगुनं अलत्थं; ",
"snp3.4:31.3":	"ब्रह्मा हि सक्खि पटिगण्हातु मे भगवा, ",
"snp3.4:31.4":	"भुञ्जतु मे भगवा पूरळासं”। ",
"snp3.4:32.1":	"“गाथाभिगीतं मे अभोजनेय्यं, ",
"snp3.4:32.2":	"सम्पस्सतं ब्राह्मण नेस धम्मो; ",
"snp3.4:32.3":	"गाथाभिगीतं पनुदन्ति बुद्धा, ",
"snp3.4:32.4":	"धम्मे सती ब्राह्मण वुत्तिरेसा। ",
"snp3.4:33.1":	"अञ्ञेन च केवलिनं महेसिं, ",
"snp3.4:33.2":	"खीणासवं कुक्कुच्चवूपसन्तं; ",
"snp3.4:33.3":	"अन्नेन पानेन उपट्ठहस्सु, ",
"snp3.4:33.4":	"खेत्तञ्हि तं पुञ्ञपेक्खस्स होति”। ",
"snp3.4:34.1":	"“साधाहं भगवा तथा विजञ्ञं, ",
"snp3.4:34.2":	"यो दक्खिणं भुञ्जेय्य मादिसस्स; ",
"snp3.4:34.3":	"यं यञ्ञकाले परियेसमानो, ",
"snp3.4:34.4":	"पप्पुय्य तव सासनं”। ",
"snp3.4:35.1":	"“सारम्भा यस्स विगता, ",
"snp3.4:35.2":	"चित्तं यस्स अनाविलं; ",
"snp3.4:35.3":	"विप्पमुत्तो च कामेहि, ",
"snp3.4:35.4":	"थिनं यस्स पनूदितं। ",
"snp3.4:36.1":	"सीमन्तानं विनेतारं, ",
"snp3.4:36.2":	"जातिमरणकोविदं; ",
"snp3.4:36.3":	"मुनिं मोनेय्यसम्पन्नं, ",
"snp3.4:36.4":	"तादिसं यञ्ञमागतं। ",
"snp3.4:37.1":	"भकुटिं विनयित्वान, ",
"snp3.4:37.2":	"पञ्जलिका नमस्सथ; ",
"snp3.4:37.3":	"पूजेथ अन्नपानेन, ",
"snp3.4:37.4":	"एवं इज्झन्ति दक्खिणा”। ",
"snp3.4:38.1":	"“बुद्धो भवं अरहति पूरळासं, ",
"snp3.4:38.2":	"पुञ्ञखेत्तमनुत्तरं; ",
"snp3.4:38.3":	"आयागो सब्बलोकस्स, ",
"snp3.4:38.4":	"भोतो दिन्नं महप्फलन्”ति। ",
"snp3.4:39.1":	"अथ खो सुन्दरिकभारद्वाजो ब्राह्मणो भगवन्तं एतदवोच: ",
"snp3.4:39.2":	"“अभिक्कन्तं, भो गोतम, अभिक्कन्तं, भो गोतम। ",
"snp3.4:39.3":	"सेय्यथापि, भो गोतम, निक्कुज्जितं वा उक्कुज्जेय्य, पटिच्छन्नं वा विवरेय्य, मूळ्हस्स वा मग्गं आचिक्खेय्य, अन्धकारे वा तेलपज्जोतं धारेय्य: ‘चक्खुमन्तो रूपानि दक्खन्ती’ति; एवमेवं भोता गोतमेन अनेकपरियायेन धम्मो पकासितो। ",
"snp3.4:39.4":	"एसाहं भवन्तं गोतमं सरणं गच्छामि धम्मञ्च भिक्खुसङ्घञ्च। ",
"snp3.4:39.5":	"लभेय्याहं भोतो गोतमस्स सन्तिके पब्बज्जं, लभेय्यं उपसम्पदन्”ति। ",
"snp3.4:39.6":	"अलत्थ खो सुन्दरिकभारद्वाजो ब्राह्मणो …पे… ",
"snp3.4:39.7":	"अरहतं अहोसीति। ",
"snp3.4:39.8":	"सुन्दरिकभारद्वाजसुत्तं चतुत्थं। "
}	
