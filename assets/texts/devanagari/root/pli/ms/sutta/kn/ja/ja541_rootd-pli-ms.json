{	
"ja541:0.1":	"जातक ",
"ja541:0.2":	"महानिपात ",
"ja541:0.3":	"मूगपक्खवग्ग ",
"ja541:0.4":	"४ निमिजातक ",
"ja541:1.1":	"अच्छेरं वत लोकस्मिं, ",
"ja541:1.2":	"उप्पज्जन्ति विचक्खणा; ",
"ja541:1.3":	"यदा अहु निमिराजा, ",
"ja541:1.4":	"पण्डितो कुसलत्थिको। ",
"ja541:2.1":	"राजा सब्बविदेहानं, ",
"ja541:2.2":	"अदा दानं अरिन्दमो; ",
"ja541:2.3":	"तस्स तं ददतो दानं, ",
"ja541:2.4":	"सङ्कप्पो उदपज्जथ; ",
"ja541:2.5":	"दानं वा ब्रह्मचरियं वा, ",
"ja541:2.6":	"कतमं सु महप्फलं। ",
"ja541:3.1":	"तस्स सङ्कप्पमञ्ञाय, ",
"ja541:3.2":	"मघवा देवकुञ्जरो; ",
"ja541:3.3":	"सहस्सनेत्तो पातुरहु, ",
"ja541:3.4":	"वण्णेन विहनं तमं। ",
"ja541:4.1":	"सलोमहट्ठो मनुजिन्दो, ",
"ja541:4.2":	"वासवं अवचा निमि; ",
"ja541:4.3":	"“देवता नुसि गन्धब्बो, ",
"ja541:4.4":	"अदु सक्को पुरिन्ददो। ",
"ja541:5.1":	"न च मे तादिसो वण्णो, ",
"ja541:5.2":	"दिट्ठो वा यदि वा सुतो; ",
"ja541:5.3":	"आचिक्ख मे त्वं भद्दन्ते, ",
"ja541:5.4":	"कथं जानेमु तं मयं”। ",
"ja541:6.1":	"सलोमहट्ठं ञत्वान, ",
"ja541:6.2":	"वासवो अवचा निमिं; ",
"ja541:6.3":	"“सक्कोहमस्मि देविन्दो, ",
"ja541:6.4":	"आगतोस्मि तवन्तिके; ",
"ja541:6.5":	"अलोमहट्ठो मनुजिन्द, ",
"ja541:6.6":	"पुच्छ पञ्हं यमिच्छसि”। ",
"ja541:7.1":	"सो च तेन कतोकासो, ",
"ja541:7.2":	"वासवं अवचा निमि; ",
"ja541:7.3":	"“पुच्छामि तं महाराज, ",
"ja541:7.4":	"सब्बभूतानमिस्सर; ",
"ja541:7.5":	"दानं वा ब्रह्मचरियं वा, ",
"ja541:7.6":	"कतमं सु महप्फलं”। ",
"ja541:8.1":	"सो पुट्ठो नरदेवेन, ",
"ja541:8.2":	"वासवो अवचा निमिं; ",
"ja541:8.3":	"विपाकं ब्रह्मचरियस्स, ",
"ja541:8.4":	"जानं अक्खासिजानतो। ",
"ja541:9.1":	"“हीनेन ब्रह्मचरियेन, ",
"ja541:9.2":	"खत्तिये उपपज्जति; ",
"ja541:9.3":	"मज्झिमेन च देवत्तं, ",
"ja541:9.4":	"उत्तमेन विसुज्झति। ",
"ja541:10.1":	"न हेते सुलभा काया, ",
"ja541:10.2":	"याचयोगेन केनचि; ",
"ja541:10.3":	"ये काये उपपज्जन्ति, ",
"ja541:10.4":	"अनागारा तपस्सिनो। ",
"ja541:11.1":	"दुदीपो सागरो सेलो, ",
"ja541:11.2":	"मुजकिन्दो भगीरसो; ",
"ja541:11.3":	"उसिन्दरो कस्सपो च, ",
"ja541:11.4":	"असको च पुथुज्जनो। ",
"ja541:12.1":	"एते चञ्ञे च राजानो, ",
"ja541:12.2":	"खत्तिया ब्राह्मणा बहू; ",
"ja541:12.3":	"पुथुयञ्ञं यजित्वान, ",
"ja541:12.4":	"पेतत्तं नातिवत्तिसुं। ",
"ja541:13.1":	"(…) ",
"ja541:14.1":	"अथ यीमे अवत्तिंसु, ",
"ja541:14.2":	"अनागारा तपस्सिनो; ",
"ja541:14.3":	"सत्तिसयो यामहनु, ",
"ja541:14.4":	"सोमयामो मनोजवो। ",
"ja541:15.1":	"समुद्दो माघो भरतो च, ",
"ja541:15.2":	"इसि कालपुरक्खतो; ",
"ja541:15.3":	"अङ्गीरसो कस्सपो च, ",
"ja541:15.4":	"किसवच्छो अकत्ति च। ",
"ja541:16.1":	"उत्तरेन नदी सीदा, ",
"ja541:16.2":	"गम्भीरा दुरतिक्कमा; ",
"ja541:16.3":	"नळग्गिवण्णा जोतन्ति, ",
"ja541:16.4":	"सदा कञ्चनपब्बता। ",
"ja541:17.1":	"परूळ्हकच्छा तगरा, ",
"ja541:17.2":	"रूळ्हकच्छा वना नगा; ",
"ja541:17.3":	"तत्रासुं दससहस्सा, ",
"ja541:17.4":	"पोराणा इसयो पुरे। ",
"ja541:18.1":	"अहं सेट्ठोस्मि दानेन, ",
"ja541:18.2":	"संयमेन दमेन च; ",
"ja541:18.3":	"अनुत्तरं वतं कत्वा, ",
"ja541:18.4":	"पकिरचारी समाहिते। ",
"ja541:19.1":	"जातिमन्तं अजच्चञ्च, ",
"ja541:19.2":	"अहं उजुगतं नरं; ",
"ja541:19.3":	"अतिवेलं नमस्सिस्सं, ",
"ja541:19.4":	"कम्मबन्धू हि माणवा। ",
"ja541:20.1":	"सब्बे वण्णा अधम्मट्ठा, ",
"ja541:20.2":	"पतन्ति निरयं अधो; ",
"ja541:20.3":	"सब्बे वण्णा विसुज्झन्ति, ",
"ja541:20.4":	"चरित्वा धम्ममुत्तमं”। ",
"ja541:21.1":	"इदं वत्वान मघवा, ",
"ja541:21.2":	"देवराजा सुजम्पति; ",
"ja541:21.3":	"वेदेहमनुसासित्वा, ",
"ja541:21.4":	"सग्गकायं अपक्कमि। ",
"ja541:22.1":	"“इमं भोन्तो निसामेथ, ",
"ja541:22.2":	"यावन्तेत्थ समागता; ",
"ja541:22.3":	"धम्मिकानं मनुस्सानं, ",
"ja541:22.4":	"वण्णं उच्चावचं बहुं। ",
"ja541:23.1":	"यथा अयं निमिराजा, ",
"ja541:23.2":	"पण्डितो कुसलत्थिको; ",
"ja541:23.3":	"राजा सब्बविदेहानं, ",
"ja541:23.4":	"अदा दानं अरिन्दमो। ",
"ja541:24.1":	"तस्स तं ददतो दानं, ",
"ja541:24.2":	"सङ्कप्पो उदपज्जथ; ",
"ja541:24.3":	"दानं वा ब्रह्मचरियं वा, ",
"ja541:24.4":	"कतमं सु महप्फलं”। ",
"ja541:25.1":	"“अब्भुतो वत लोकस्मिं, ",
"ja541:25.2":	"उप्पज्जि लोमहंसनो; ",
"ja541:25.3":	"दिब्बो रथो पातुरहु, ",
"ja541:25.4":	"वेदेहस्स यसस्सिनो”। ",
"ja541:26.1":	"देवपुत्तो महिद्धिको, ",
"ja541:26.2":	"मातलि देवसारथि; ",
"ja541:26.3":	"निमन्तयित्थ राजानं, ",
"ja541:26.4":	"वेदेहं मिथिलग्गहं। ",
"ja541:27.1":	"“एहिमं रथमारुय्ह, ",
"ja541:27.2":	"राजसेट्ठ दिसम्पति; ",
"ja541:27.3":	"देवा दस्सनकामा ते, ",
"ja541:27.4":	"तावतिंसा सैन्दका; ",
"ja541:27.5":	"सरमाना हि ते देवा, ",
"ja541:27.6":	"सुधम्मायं समच्छरे”। ",
"ja541:28.1":	"ततो राजा तरमानो, ",
"ja541:28.2":	"वेदेहो मिथिलग्गहो; ",
"ja541:28.3":	"आसना वुट्ठहित्वान, ",
"ja541:28.4":	"पमुखो रथमारुहि। ",
"ja541:29.1":	"अभिरूळ्हं रथं दिब्बं, ",
"ja541:29.2":	"मातलि एतदब्रवि; ",
"ja541:29.3":	"“केन तं नेमि मग्गेन, ",
"ja541:29.4":	"राजसेट्ठ दिसम्पति; ",
"ja541:29.5":	"येन वा पापकम्मन्ता, ",
"ja541:29.6":	"पुञ्ञकम्मा च ये नरा”। ",
"ja541:30.1":	"“उभयेनेव मं नेहि, ",
"ja541:30.2":	"मातलि देवसारथि; ",
"ja541:30.3":	"येन वा पापकम्मन्ता, ",
"ja541:30.4":	"पुञ्ञकम्मा च ये नरा”। ",
"ja541:31.1":	"“केन तं पठमं नेमि, ",
"ja541:31.2":	"राजसेट्ठ दिसम्पति; ",
"ja541:31.3":	"येन वा पापकम्मन्ता, ",
"ja541:31.4":	"पुञ्ञकम्मा च ये नरा”। ",
"ja541:32.1":	"“निरये ताव पस्सामि, ",
"ja541:32.2":	"आवासे पापकम्मिनं; ",
"ja541:32.3":	"ठानानि लुद्दकम्मानं, ",
"ja541:32.4":	"दुस्सीलानञ्च या गति”। ",
"ja541:33.1":	"दस्सेसि मातलि रञ्ञो, ",
"ja541:33.2":	"दुग्गं वेतरणिं नदिं; ",
"ja541:33.3":	"कुथितं खारसंयुत्तं, ",
"ja541:33.4":	"तत्तं अग्गिसिखूपमं। ",
"ja541:34.1":	"निमी हवे मातलिमज्झभासथ, ",
"ja541:34.2":	"दिस्वा जनं पतमानं विदुग्गे; ",
"ja541:34.3":	"“भयञ्हि मं विन्दति सूत दिस्वा, ",
"ja541:34.4":	"पुच्छामि तं मातलि देवसारथि; ",
"ja541:34.5":	"इमे नु मच्चा किमकंसु पापं, ",
"ja541:34.6":	"येमे जना वेतरणिं पतन्ति”। ",
"ja541:35.1":	"तस्स पुट्ठो वियाकासि, ",
"ja541:35.2":	"मातलि देवसारथि; ",
"ja541:35.3":	"विपाकं पापकम्मानं, ",
"ja541:35.4":	"जानं अक्खासिजानतो। ",
"ja541:36.1":	"“ये दुब्बले बलवन्ता जीवलोके, ",
"ja541:36.2":	"हिंसन्ति रोसन्ति सुपापधम्मा; ",
"ja541:36.3":	"ते लुद्दकम्मा पसवेत्व पापं, ",
"ja541:36.4":	"तेमे जना वेतरणिं पतन्ति”। ",
"ja541:37.1":	"“सामा च सोणा सबला च गिज्झा, ",
"ja541:37.2":	"काकोलसङ्घा अदन्ति भेरवा; ",
"ja541:37.3":	"भयञ्हि मं विन्दति सूत दिस्वा, ",
"ja541:37.4":	"पुच्छामि तं मातलि देवसारथि; ",
"ja541:37.5":	"इमे नु मच्चा किमकंसु पापं, ",
"ja541:37.6":	"येमे जने काकोलसङ्घा अदन्ति”। ",
"ja541:38.1":	"तस्स पुट्ठो वियाकासि, ",
"ja541:38.2":	"मातलि देवसारथि; ",
"ja541:38.3":	"विपाकं पापकम्मानं, ",
"ja541:38.4":	"जानं अक्खासिजानतो। ",
"ja541:39.1":	"“ये केचिमे मच्छरिनो कदरिया, ",
"ja541:39.2":	"परिभासका समणब्राह्मणानं; ",
"ja541:39.3":	"हिंसन्ति रोसन्ति सुपापधम्मा, ",
"ja541:39.4":	"ते लुद्दकम्मा पसवेत्व पापं; ",
"ja541:39.5":	"तेमे जने काकोलसङ्घा अदन्ति”। ",
"ja541:40.1":	"“सजोतिभूता पथविं कमन्ति, ",
"ja541:40.2":	"तत्तेहि खन्धेहि च पोथयन्ति; ",
"ja541:40.3":	"भयञ्हि मं विन्दति सूत दिस्वा, ",
"ja541:40.4":	"पुच्छामि तं मातलि देवसारथि; ",
"ja541:40.5":	"इमे नु मच्चा किमकंसु पापं, ",
"ja541:40.6":	"येमे जना खन्धहता सयन्ति”। ",
"ja541:41.1":	"तस्स पुट्ठो वियाकासि, ",
"ja541:41.2":	"मातलि देवसारथि; ",
"ja541:41.3":	"विपाकं पापकम्मानं, ",
"ja541:41.4":	"जानं अक्खासिजानतो। ",
"ja541:42.1":	"“ये जीवलोकस्मि सुपापधम्मिनो, ",
"ja541:42.2":	"नरञ्च नारिञ्च अपापधम्मं; ",
"ja541:42.3":	"हिंसन्ति रोसन्ति सुपापधम्मा, ",
"ja541:42.4":	"ते लुद्दकम्मा पसवेत्व पापं; ",
"ja541:42.5":	"तेमे जना खन्धहता सयन्ति”। ",
"ja541:43.1":	"“अङ्गारकासुं अपरे फुणन्ति, ",
"ja541:43.2":	"नरा रुदन्ता परिदड्ढगत्ता; ",
"ja541:43.3":	"भयञ्हि मं विन्दति सूत दिस्वा, ",
"ja541:43.4":	"पुच्छामि तं मातलि देवसारथि; ",
"ja541:43.5":	"इमे नु मच्चा किमकंसु पापं, ",
"ja541:43.6":	"येमे जना अङ्गारकासुं फुणन्ति”। ",
"ja541:44.1":	"तस्स पुट्ठो वियाकासि, ",
"ja541:44.2":	"मातलि देवसारथि; ",
"ja541:44.3":	"विपाकं पापकम्मानं, ",
"ja541:44.4":	"जानं अक्खासिजानतो। ",
"ja541:45.1":	"“ये केचि पूगाय धनस्स हेतु, ",
"ja541:45.2":	"सक्खिं करित्वा इणं जापयन्ति; ",
"ja541:45.3":	"ते जापयित्वा जनतं जनिन्द, ",
"ja541:45.4":	"ते लुद्दकम्मा पसवेत्व पापं; ",
"ja541:45.5":	"तेमे जना अङ्गारकासुं फुणन्ति”। ",
"ja541:46.1":	"“सजोतिभूता जलिता पदित्ता, ",
"ja541:46.2":	"पदिस्सति महती लोहकुम्भी; ",
"ja541:46.3":	"भयञ्हि मं विन्दति सूत दिस्वा, ",
"ja541:46.4":	"पुच्छामि तं मातलि देवसारथि; ",
"ja541:46.5":	"इमे नु मच्चा किमकंसु पापं, ",
"ja541:46.6":	"येमे जना अवंसिरा लोहकुम्भिं पतन्ति”। ",
"ja541:47.1":	"तस्स पुट्ठो वियाकासि, ",
"ja541:47.2":	"मातलि देवसारथि; ",
"ja541:47.3":	"विपाकं पापकम्मानं, ",
"ja541:47.4":	"जानं अक्खासिजानतो। ",
"ja541:48.1":	"“ये सीलवन्तं समणं ब्राह्मणं वा, ",
"ja541:48.2":	"हिंसन्ति रोसन्ति सुपापधम्मा; ",
"ja541:48.3":	"ते लुद्दकम्मा पसवेत्व पापं, ",
"ja541:48.4":	"तेमे जना अवंसिरा लोहकुम्भिं पतन्ति”। ",
"ja541:49.1":	"“लुञ्चन्ति गीवं अथ वेठयित्वा, ",
"ja541:49.2":	"उण्होदकस्मिं पकिलेदयित्वा; ",
"ja541:49.3":	"भयञ्हि मं विन्दति सूत दिस्वा, ",
"ja541:49.4":	"पुच्छामि तं मातलि देवसारथि; ",
"ja541:49.5":	"इमे नु मच्चा किमकंसु पापं, ",
"ja541:49.6":	"येमे जना लुत्तसिरा सयन्ति”। ",
"ja541:50.1":	"तस्स पुट्ठो वियाकासि, ",
"ja541:50.2":	"मातलि देवसारथि; ",
"ja541:50.3":	"विपाकं पापकम्मानं, ",
"ja541:50.4":	"जानं अक्खासिजानतो। ",
"ja541:51.1":	"“ये जीवलोकस्मि सुपापधम्मिनो, ",
"ja541:51.2":	"पक्खी गहेत्वान विहेठयन्ति ते; ",
"ja541:51.3":	"विहेठयित्वा सकुणं जनिन्द, ",
"ja541:51.4":	"ते लुद्दकम्मा पसवेत्व पापं; ",
"ja541:51.5":	"तेमे जना लुत्तसिरा सयन्ति”। ",
"ja541:52.1":	"“पहूततोया अनिगाधकूला, ",
"ja541:52.2":	"नदी अयं सन्दति सुप्पतित्था; ",
"ja541:52.3":	"घम्माभितत्ता मनुजा पिवन्ति, ",
"ja541:52.4":	"पीतञ्च तेसं भुस होति पानि। ",
"ja541:53.1":	"भयञ्हि मं विन्दति सूत दिस्वा, ",
"ja541:53.2":	"पुच्छामि तं मातलि देवसारथि; ",
"ja541:53.3":	"इमे नु मच्चा किमकंसु पापं, ",
"ja541:53.4":	"पीतञ्च तेसं भुस होति पानि”। ",
"ja541:54.1":	"तस्स पुट्ठो वियाकासि, ",
"ja541:54.2":	"मातलि देवसारथि; ",
"ja541:54.3":	"विपाकं पापकम्मानं, ",
"ja541:54.4":	"जानं अक्खासिजानतो। ",
"ja541:55.1":	"“ये सुद्धधञ्ञं पलासेन मिस्सं, ",
"ja541:55.2":	"असुद्धकम्मा कयिनो ददन्ति; ",
"ja541:55.3":	"घम्माभितत्तान पिपासितानं, ",
"ja541:55.4":	"पीतञ्च तेसं भुस होति पानि”। ",
"ja541:56.1":	"“उसूहि सत्तीहि च तोमरेहि, ",
"ja541:56.2":	"दुभयानि पस्सानि तुदन्ति कन्दतं; ",
"ja541:56.3":	"भयञ्हि मं विन्दति सूत दिस्वा, ",
"ja541:56.4":	"पुच्छामि तं मातलि देवसारथि; ",
"ja541:56.5":	"इमे नु मच्चा किमकंसु पापं, ",
"ja541:56.6":	"येमे जना सत्तिहता सयन्ति”। ",
"ja541:57.1":	"तस्स पुट्ठो वियाकासि, ",
"ja541:57.2":	"मातलि देवसारथि; ",
"ja541:57.3":	"विपाकं पापकम्मानं, ",
"ja541:57.4":	"जानं अक्खासिजानतो। ",
"ja541:58.1":	"“ये जीवलोकस्मि असाधुकम्मिनो, ",
"ja541:58.2":	"अदिन्नमादाय करोन्ति जीविकं; ",
"ja541:58.3":	"धञ्ञं धनं रजतं जातरूपं, ",
"ja541:58.4":	"अजेळकञ्चापि पसुं महिंसं; ",
"ja541:58.5":	"ते लुद्दकम्मा पसवेत्व पापं, ",
"ja541:58.6":	"तेमे जना सत्तिहता सयन्ति”। ",
"ja541:59.1":	"“गीवाय बद्धा किस्स इमे पुनेके, ",
"ja541:59.2":	"अञ्ञे विकन्ता बिलकता सयन्ति; ",
"ja541:59.3":	"भयञ्हि मं विन्दति सूत दिस्वा, ",
"ja541:59.4":	"पुच्छामि तं मातलि देवसारथि; ",
"ja541:59.5":	"इमे नु मच्चा किमकंसु पापं, ",
"ja541:59.6":	"येमे जना बिलकता सयन्ति”। ",
"ja541:60.1":	"तस्स पुट्ठो वियाकासि, ",
"ja541:60.2":	"मातलि देवसारथि; ",
"ja541:60.3":	"विपाकं पापकम्मानं, ",
"ja541:60.4":	"जानं अक्खासिजानतो। ",
"ja541:61.1":	"“ओरब्भिका सूकरिका च मच्छिका, ",
"ja541:61.2":	"पसुं महिंसञ्च अजेळकञ्च; ",
"ja541:61.3":	"हन्त्वान सूनेसु पसारयिंसु, ",
"ja541:61.4":	"ते लुद्दकम्मा पसवेत्व पापं; ",
"ja541:61.5":	"तेमे जना बिलकता सयन्ति”। ",
"ja541:62.1":	"“रहदो अयं मुत्तकरीसपूरो, ",
"ja541:62.2":	"दुग्गन्धरूपो असुचि पूति वाति; ",
"ja541:62.3":	"खुदापरेता मनुजा अदन्ति, ",
"ja541:62.4":	"भयञ्हि मं विन्दति सूत दिस्वा; ",
"ja541:62.5":	"पुच्छामि तं मातलि देवसारथि, ",
"ja541:62.6":	"इमे नु मच्चा किमकंसु पापं; ",
"ja541:62.7":	"येमे जना मुत्तकरीसभक्खा”। ",
"ja541:63.1":	"तस्स पुट्ठो वियाकासि, ",
"ja541:63.2":	"मातलि देवसारथि; ",
"ja541:63.3":	"विपाकं पापकम्मानं, ",
"ja541:63.4":	"जानं अक्खासिजानतो। ",
"ja541:64.1":	"“ये केचिमे कारणिका विरोसका, ",
"ja541:64.2":	"परेसं हिंसाय सदा निविट्ठा; ",
"ja541:64.3":	"ते लुद्दकम्मा पसवेत्व पापं, ",
"ja541:64.4":	"मित्तद्दुनो मीळ्हमदन्ति बाला”। ",
"ja541:65.1":	"“रहदो अयं लोहितपुब्बपूरो, ",
"ja541:65.2":	"दुग्गन्धरूपो असुचि पूति वाति; ",
"ja541:65.3":	"घम्माभितत्ता मनुजा पिवन्ति, ",
"ja541:65.4":	"भयञ्हि मं विन्दति सूत दिस्वा; ",
"ja541:65.5":	"पुच्छामि तं मातलि देवसारथि, ",
"ja541:65.6":	"इमे नु मच्चा किमकंसु पापं; ",
"ja541:65.7":	"येमे जना लोहितपुब्बभक्खा”। ",
"ja541:66.1":	"तस्स पुट्ठो वियाकासि, ",
"ja541:66.2":	"मातलि देवसारथि; ",
"ja541:66.3":	"विपाकं पापकम्मानं, ",
"ja541:66.4":	"जानं अक्खासिजानतो। ",
"ja541:67.1":	"“ये मातरं वा पितरं वा जीवलोके, ",
"ja541:67.2":	"पाराजिका अरहन्ते हनन्ति; ",
"ja541:67.3":	"ते लुद्दकम्मा पसवेत्व पापं, ",
"ja541:67.4":	"तेमे जना लोहितपुब्बभक्खा”। ",
"ja541:68.1":	"“जिव्हञ्च पस्स बळिसेन विद्धं, ",
"ja541:68.2":	"विहतं यथा सङ्कुसतेन चम्मं; ",
"ja541:68.3":	"फन्दन्ति मच्छाव थलम्हि खित्ता, ",
"ja541:68.4":	"मुञ्चन्ति खेळं रुदमाना किमेते। ",
"ja541:69.1":	"भयञ्हि मं विन्दति सूत दिस्वा, ",
"ja541:69.2":	"पुच्छामि तं मातलि देवसारथि; ",
"ja541:69.3":	"इमे नु मच्चा किमकंसु पापं, ",
"ja541:69.4":	"येमे जना वङ्कघस्ता सयन्ति”। ",
"ja541:70.1":	"तस्स पुट्ठो वियाकासि, ",
"ja541:70.2":	"मातलि देवसारथि; ",
"ja541:70.3":	"विपाकं पापकम्मानं, ",
"ja541:70.4":	"जानं अक्खासिजानतो। ",
"ja541:71.1":	"“ये केचि सन्धानगता मनुस्सा, ",
"ja541:71.2":	"अग्घेन अग्घं कयं हापयन्ति; ",
"ja541:71.3":	"कुटेन कुटं धनलोभहेतु, ",
"ja541:71.4":	"छन्नं यथा वारिचरं वधाय। ",
"ja541:72.1":	"न हि कुटकारिस्स भवन्ति ताणा, ",
"ja541:72.2":	"सकेहि कम्मेहि पुरक्खतस्स; ",
"ja541:72.3":	"ते लुद्दकम्मा पसवेत्व पापं, ",
"ja541:72.4":	"तेमे जना वङ्कघस्ता सयन्ति”। ",
"ja541:73.1":	"“नारी इमा सम्परिभिन्नगत्ता, ",
"ja541:73.2":	"पग्गय्ह कन्दन्ति भुजे दुजच्चा; ",
"ja541:73.3":	"सम्मक्खिता लोहितपुब्बलित्ता, ",
"ja541:73.4":	"गावो यथा आघातने विकन्ता; ",
"ja541:73.5":	"ता भूमिभागस्मिं सदा निखाता, ",
"ja541:73.6":	"खन्धातिवत्तन्ति सजोतिभूता। ",
"ja541:74.1":	"भयञ्हि मं विन्दति सूत दिस्वा, ",
"ja541:74.2":	"पुच्छामि तं मातलि देवसारथि; ",
"ja541:74.3":	"इमा नु नारियो किमकंसु पापं, ",
"ja541:74.4":	"या भूमिभागस्मिं सदा निखाता; ",
"ja541:74.5":	"खन्धातिवत्तन्ति सजोतिभूता”। ",
"ja541:75.1":	"तस्स पुट्ठो वियाकासि, ",
"ja541:75.2":	"मातलि देवसारथि; ",
"ja541:75.3":	"विपाकं पापकम्मानं, ",
"ja541:75.4":	"जानं अक्खासिजानतो। ",
"ja541:76.1":	"“कोलित्थियायो इध जीवलोके, ",
"ja541:76.2":	"असुद्धकम्मा असतं अचारुं; ",
"ja541:76.3":	"ता दित्तरूपा पति विप्पहाय, ",
"ja541:76.4":	"अञ्ञं अचारुं रतिखिड्डहेतु; ",
"ja541:76.5":	"ता जीवलोकस्मिं रमापयित्वा, ",
"ja541:76.6":	"खन्धातिवत्तन्ति सजोतिभूता”। ",
"ja541:77.1":	"“पादे गहेत्वा किस्स इमे पुनेके, ",
"ja541:77.2":	"अवंसिरा नरके पातयन्ति; ",
"ja541:77.3":	"भयञ्हि मं विन्दति सूत दिस्वा, ",
"ja541:77.4":	"पुच्छामि तं मातलि देवसारथि; ",
"ja541:77.5":	"इमे नु मच्चा किमकंसु पापं, ",
"ja541:77.6":	"येमे जना अवंसिरा नरके पातयन्ति”। ",
"ja541:78.1":	"तस्स पुट्ठो वियाकासि, ",
"ja541:78.2":	"मातलि देवसारथि; ",
"ja541:78.3":	"विपाकं पापकम्मानं, ",
"ja541:78.4":	"जानं अक्खासिजानतो। ",
"ja541:79.1":	"“ये जीवलोकस्मि असाधुकम्मिनो, ",
"ja541:79.2":	"परस्स दारानि अतिक्कमन्ति; ",
"ja541:79.3":	"ते तादिसा उत्तमभण्डथेना, ",
"ja541:79.4":	"तेमे जना अवंसिरा नरके पातयन्ति। ",
"ja541:80.1":	"ते वस्सपूगानि बहूनि तत्थ, ",
"ja541:80.2":	"निरयेसु दुक्खं वेदनं वेदयन्ति; ",
"ja541:80.3":	"न हि पापकारिस्स भवन्ति ताणा, ",
"ja541:80.4":	"सकेहि कम्मेहि पुरक्खतस्स; ",
"ja541:80.5":	"ते लुद्दकम्मा पसवेत्व पापं, ",
"ja541:80.6":	"तेमे जना अवंसिरा नरके पातयन्ति”। ",
"ja541:81.1":	"“उच्चावचामे विविधा उपक्कमा, ",
"ja541:81.2":	"निरयेसु दिस्सन्ति सुघोररूपा; ",
"ja541:81.3":	"भयञ्हि मं विन्दति सूत दिस्वा, ",
"ja541:81.4":	"पुच्छामि तं मातलि देवसारथि; ",
"ja541:81.5":	"इमे नु मच्चा किमकंसु पापं, ",
"ja541:81.6":	"येमे जना अधिमत्ता दुक्खा तिब्बा; ",
"ja541:81.7":	"खरा कटुका वेदना वेदयन्ति”। ",
"ja541:82.1":	"तस्स पुट्ठो वियाकासि, ",
"ja541:82.2":	"मातलि देवसारथि; ",
"ja541:82.3":	"विपाकं पापकम्मानं, ",
"ja541:82.4":	"जानं अक्खासिजानतो। ",
"ja541:83.1":	"“ये जीवलोकस्मि सुपापदिट्ठिनो, ",
"ja541:83.2":	"विस्सासकम्मानि करोन्ति मोहा; ",
"ja541:83.3":	"परञ्च दिट्ठीसु समादपेन्ति, ",
"ja541:83.4":	"ते पापदिट्ठिं पसवेत्व पापं; ",
"ja541:83.5":	"तेमे जना अधिमत्ता दुक्खा तिब्बा, ",
"ja541:83.6":	"खरा कटुका वेदना वेदयन्ति”। ",
"ja541:84.1":	"“विदितानि ते महाराज, ",
"ja541:84.2":	"आवासं पापकम्मिनं; ",
"ja541:84.3":	"ठानानि लुद्दकम्मानं, ",
"ja541:84.4":	"दुस्सीलानञ्च या गति; ",
"ja541:84.5":	"उय्याहि दानि राजीसि, ",
"ja541:84.6":	"देवराजस्स सन्तिके। ",
"ja541:85.1":	"(…) ",
"ja541:86.1":	"पञ्चथूपं दिस्सतिदं विमानं, ",
"ja541:86.2":	"मालापिळन्धा सयनस्स मज्झे; ",
"ja541:86.3":	"तत्थच्छति नारी महानुभावा, ",
"ja541:86.4":	"उच्चावचं इद्धि विकुब्बमाना”। ",
"ja541:87.1":	"“वित्ती हि मं विन्दति सूत दिस्वा, ",
"ja541:87.2":	"पुच्छामि तं मातलि देवसारथि; ",
"ja541:87.3":	"अयं नु नारी किमकासि साधुं, ",
"ja541:87.4":	"या मोदति सग्गपत्ता विमाने”। ",
"ja541:88.1":	"तस्स पुट्ठो वियाकासि, ",
"ja541:88.2":	"मातलि देवसारथि; ",
"ja541:88.3":	"विपाकं पुञ्ञकम्मानं, ",
"ja541:88.4":	"जानं अक्खासिजानतो। ",
"ja541:89.1":	"“यदि ते सुता बीरणी जीवलोके, ",
"ja541:89.2":	"आमायदासी अहु ब्राह्मणस्स; ",
"ja541:89.3":	"सा पत्तकाले अतिथिं विदित्वा, ",
"ja541:89.4":	"माताव पुत्तं सकिमाभिनन्दी; ",
"ja541:89.5":	"संयमा संविभागा च, ",
"ja541:89.6":	"सा विमानस्मि मोदति। ",
"ja541:90.1":	"दद्दल्लमाना आभेन्ति, ",
"ja541:90.2":	"विमाना सत्त निम्मिता; ",
"ja541:90.3":	"तत्थ यक्खो महिद्धिको, ",
"ja541:90.4":	"सब्बाभरणभूसितो; ",
"ja541:90.5":	"समन्ता अनुपरियाति, ",
"ja541:90.6":	"नारीगणपुरक्खतो”। ",
"ja541:91.1":	"“वित्ती हि मं विन्दति सूत दिस्वा, ",
"ja541:91.2":	"पुच्छामि तं मातलि देवसारथि; ",
"ja541:91.3":	"अयं नु मच्चो किमकासि साधुं, ",
"ja541:91.4":	"यो मोदति सग्गपत्तो विमाने”। ",
"ja541:92.1":	"तस्स पुट्ठो वियाकासि, ",
"ja541:92.2":	"मातलि देवसारथि; ",
"ja541:92.3":	"विपाकं पुञ्ञकम्मानं, ",
"ja541:92.4":	"जानं अक्खासिजानतो। ",
"ja541:93.1":	"“सोणदिन्नो गहपति, ",
"ja541:93.2":	"एस दानपती अहु; ",
"ja541:93.3":	"एस पब्बजितुद्दिस्स, ",
"ja541:93.4":	"विहारे सत्त कारयि। ",
"ja541:94.1":	"सक्कच्चं ते उपट्ठासि, ",
"ja541:94.2":	"भिक्खवो तत्थ वासिके; ",
"ja541:94.3":	"अच्छादनञ्च भत्तञ्च, ",
"ja541:94.4":	"सेनासनं पदीपियं; ",
"ja541:94.5":	"अदासि उजुभूतेसु, ",
"ja541:94.6":	"विप्पसन्नेन चेतसा। ",
"ja541:95.1":	"चातुद्दसिं पञ्चदसिं, ",
"ja541:95.2":	"या च पक्खस्स अट्ठमी; ",
"ja541:95.3":	"पाटिहारियपक्खञ्च, ",
"ja541:95.4":	"अट्ठङ्गसुसमाहितं। ",
"ja541:96.1":	"उपोसथं उपवसी, ",
"ja541:96.2":	"सदा सीलेसु संवुतो; ",
"ja541:96.3":	"संयमा संविभागा च, ",
"ja541:96.4":	"सो विमानस्मि मोदति। ",
"ja541:97.1":	"पभासति मिदं ब्यम्हं, ",
"ja541:97.2":	"फलिकासु सुनिम्मितं; ",
"ja541:97.3":	"नारीवरगणाकिण्णं, ",
"ja541:97.4":	"कूटागारवरोचितं; ",
"ja541:97.5":	"उपेतं अन्नपानेहि, ",
"ja541:97.6":	"नच्चगीतेहि चूभयं”। ",
"ja541:98.1":	"“वित्ती हि मं विन्दति सूत दिस्वा, ",
"ja541:98.2":	"पुच्छामि तं मातलि देवसारथि; ",
"ja541:98.3":	"इमे नु मच्चा किमकंसु साधुं, ",
"ja541:98.4":	"ये मोदरे सग्गपत्ता विमाने”। ",
"ja541:99.1":	"तस्स पुट्ठो वियाकासि, ",
"ja541:99.2":	"मातलि देवसारथि; ",
"ja541:99.3":	"विपाकं पुञ्ञकम्मानं, ",
"ja541:99.4":	"जानं अक्खासिजानतो। ",
"ja541:100.1":	"“या काचि नारियो इध जीवलोके, ",
"ja541:100.2":	"सीलवन्तियो उपासिका; ",
"ja541:100.3":	"दाने रता निच्चं पसन्नचित्ता, ",
"ja541:100.4":	"सच्चे ठिता उपोसथे अप्पमत्ता; ",
"ja541:100.5":	"संयमा संविभागा च, ",
"ja541:100.6":	"ता विमानस्मि मोदरे”। ",
"ja541:101.1":	"“पभासति मिदं ब्यम्हं, ",
"ja541:101.2":	"वेळुरियासु निम्मितं; ",
"ja541:101.3":	"उपेतं भूमिभागेहि, ",
"ja541:101.4":	"विभत्तं भागसो मितं। ",
"ja541:102.1":	"आळम्बरा मुदिङ्गा च, ",
"ja541:102.2":	"नच्चगीता सुवादिता; ",
"ja541:102.3":	"दिब्बा सद्दा निच्छरन्ति, ",
"ja541:102.4":	"सवनीया मनोरमा। ",
"ja541:103.1":	"नाहं एवङ्गतं जातु, ",
"ja541:103.2":	"एवंसुरुचिरं पुरे; ",
"ja541:103.3":	"सद्दं समभिजानामि, ",
"ja541:103.4":	"दिट्ठं वा यदि वा सुतं। ",
"ja541:104.1":	"वित्ती हि मं विन्दति सूत दिस्वा, ",
"ja541:104.2":	"पुच्छामि तं मातलि देवसारथि; ",
"ja541:104.3":	"इमे नु मच्चा किमकंसु साधुं, ",
"ja541:104.4":	"ये मोदरे सग्गपत्ता विमाने”। ",
"ja541:105.1":	"तस्स पुट्ठो वियाकासि, ",
"ja541:105.2":	"मातलि देवसारथि; ",
"ja541:105.3":	"विपाकं पुञ्ञकम्मानं, ",
"ja541:105.4":	"जानं अक्खासिजानतो। ",
"ja541:106.1":	"“ये केचि मच्चा इध जीवलोके, ",
"ja541:106.2":	"सीलवन्ता उपासका; ",
"ja541:106.3":	"आरामे उदपाने च, ",
"ja541:106.4":	"पपा सङ्कमनानि च; ",
"ja541:106.5":	"अरहन्ते सीतिभूते, ",
"ja541:106.6":	"सक्कच्चं पटिपादयुं। ",
"ja541:107.1":	"चीवरं पिण्डपातञ्च, ",
"ja541:107.2":	"पच्चयं सयनासनं; ",
"ja541:107.3":	"अदंसु उजुभूतेसु, ",
"ja541:107.4":	"विप्पसन्नेन चेतसा। ",
"ja541:108.1":	"चातुद्दसिं पञ्चदसिं, ",
"ja541:108.2":	"या च पक्खस्स अट्ठमी; ",
"ja541:108.3":	"पाटिहारियपक्खञ्च, ",
"ja541:108.4":	"अट्ठङ्गसुसमाहितं। ",
"ja541:109.1":	"उपोसथं उपवसुं, ",
"ja541:109.2":	"सदा सीलेसु संवुता; ",
"ja541:109.3":	"संयमा संविभागा च, ",
"ja541:109.4":	"ते विमानस्मि मोदरे”। ",
"ja541:110.1":	"“पभासति मिदं ब्यम्हं, ",
"ja541:110.2":	"फलिकासु सुनिम्मितं; ",
"ja541:110.3":	"नारीवरगणाकिण्णं, ",
"ja541:110.4":	"कूटागारवरोचितं। ",
"ja541:111.1":	"उपेतं अन्नपानेहि, ",
"ja541:111.2":	"नच्चगीतेहि चूभयं; ",
"ja541:111.3":	"नज्जो चानुपरियाति, ",
"ja541:111.4":	"नानापुप्फदुमायुता। ",
"ja541:112.1":	"वित्ती हि मं विन्दति सूत दिस्वा, ",
"ja541:112.2":	"पुच्छामि तं मातलि देवसारथि; ",
"ja541:112.3":	"अयं नु मच्चो किमकासि साधुं, ",
"ja541:112.4":	"यो मोदती सग्गपत्तो विमाने”। ",
"ja541:113.1":	"तस्स पुट्ठो वियाकासि, ",
"ja541:113.2":	"मातलि देवसारथि; ",
"ja541:113.3":	"विपाकं पुञ्ञकम्मानं, ",
"ja541:113.4":	"जानं अक्खासिजानतो। ",
"ja541:114.1":	"“मिथिलायं गहपति, ",
"ja541:114.2":	"एस दानपती अहु; ",
"ja541:114.3":	"आरामे उदपाने च, ",
"ja541:114.4":	"पपा सङ्कमनानि च; ",
"ja541:114.5":	"अरहन्ते सीतिभूते, ",
"ja541:114.6":	"सक्कच्चं पटिपादयि। ",
"ja541:115.1":	"चीवरं पिण्डपातञ्च, ",
"ja541:115.2":	"पच्चयं सयनासनं; ",
"ja541:115.3":	"अदासि उजुभूतेसु, ",
"ja541:115.4":	"विप्पसन्नेन चेतसा। ",
"ja541:116.1":	"चातुद्दसिं पञ्चदसिं, ",
"ja541:116.2":	"या च पक्खस्स अट्ठमी; ",
"ja541:116.3":	"पाटिहारियपक्खञ्च, ",
"ja541:116.4":	"अट्ठङ्गसुसमाहितं। ",
"ja541:117.1":	"उपोसथं उपवसी, ",
"ja541:117.2":	"सदा सीलेसु संवुतो; ",
"ja541:117.3":	"संयमा संविभागा च, ",
"ja541:117.4":	"सो विमानस्मि मोदति”। ",
"ja541:118.1":	"“पभासति मिदं ब्यम्हं, ",
"ja541:118.2":	"फलिकासु सुनिम्मितं; ",
"ja541:118.3":	"नारीवरगणाकिण्णं, ",
"ja541:118.4":	"कूटागारवरोचितं। ",
"ja541:119.1":	"उपेतं अन्नपानेहि, ",
"ja541:119.2":	"नच्चगीतेहि चूभयं; ",
"ja541:119.3":	"नज्जो चानुपरियाति, ",
"ja541:119.4":	"नानापुप्फदुमायुता। ",
"ja541:120.1":	"राजायतना कपित्था च, ",
"ja541:120.2":	"अम्बा साला च जम्बुयो; ",
"ja541:120.3":	"तिन्दुका च पियाला च, ",
"ja541:120.4":	"दुमा निच्चफला बहू। ",
"ja541:121.1":	"वित्ती हि मं विन्दति सूत दिस्वा, ",
"ja541:121.2":	"पुच्छामि तं मातलि देवसारथि; ",
"ja541:121.3":	"अयं नु मच्चो किमकासि साधुं, ",
"ja541:121.4":	"यो मोदती सग्गपत्तो विमाने”। ",
"ja541:122.1":	"तस्स पुट्ठो वियाकासि, ",
"ja541:122.2":	"मातलि देवसारथि; ",
"ja541:122.3":	"विपाकं पुञ्ञकम्मानं, ",
"ja541:122.4":	"जानं अक्खासिजानतो। ",
"ja541:123.1":	"“मिथिलायं गहपति, ",
"ja541:123.2":	"एस दानपती अहु; ",
"ja541:123.3":	"आरामे उदपाने च, ",
"ja541:123.4":	"पपा सङ्कमनानि च; ",
"ja541:123.5":	"अरहन्ते सीतिभूते, ",
"ja541:123.6":	"सक्कच्चं पटिपादयि। ",
"ja541:124.1":	"चीवरं पिण्डपातञ्च, ",
"ja541:124.2":	"पच्चयं सयनासनं; ",
"ja541:124.3":	"अदासि उजुभूतेसु, ",
"ja541:124.4":	"विप्पसन्नेन चेतसा। ",
"ja541:125.1":	"चातुद्दसिं पञ्चदसिं, ",
"ja541:125.2":	"या च पक्खस्स अट्ठमी; ",
"ja541:125.3":	"पाटिहारियपक्खञ्च, ",
"ja541:125.4":	"अट्ठङ्गसुसमाहितं। ",
"ja541:126.1":	"उपोसथं उपवसी, ",
"ja541:126.2":	"सदा सीलेसु संवुतो; ",
"ja541:126.3":	"संयमा संविभागा च, ",
"ja541:126.4":	"सो विमानस्मि मोदति”। ",
"ja541:127.1":	"“पभासति मिदं ब्यम्हं, ",
"ja541:127.2":	"वेळुरियासु निम्मितं; ",
"ja541:127.3":	"उपेतं भूमिभागेहि, ",
"ja541:127.4":	"विभत्तं भागसो मितं। ",
"ja541:128.1":	"आळम्बरा मुदिङ्गा च, ",
"ja541:128.2":	"नच्चगीता सुवादिता; ",
"ja541:128.3":	"दिब्या सद्दा निच्छरन्ति, ",
"ja541:128.4":	"सवनीया मनोरमा। ",
"ja541:129.1":	"नाहं एवङ्गतं जातु, ",
"ja541:129.2":	"एवंसुरुचिरं पुरे; ",
"ja541:129.3":	"सद्दं समभिजानामि, ",
"ja541:129.4":	"दिट्ठं वा यदि वा सुतं। ",
"ja541:130.1":	"वित्ती हि मं विन्दति सूत दिस्वा, ",
"ja541:130.2":	"पुच्छामि तं मातलि देवसारथि; ",
"ja541:130.3":	"अयं नु मच्चो किमकासि साधुं, ",
"ja541:130.4":	"यो मोदती सग्गपत्तो विमाने”। ",
"ja541:131.1":	"तस्स पुट्ठो वियाकासि, ",
"ja541:131.2":	"मातलि देवसारथि; ",
"ja541:131.3":	"विपाकं पुञ्ञकम्मानं, ",
"ja541:131.4":	"जानं अक्खासिजानतो। ",
"ja541:132.1":	"“बाराणसियं गहपति, ",
"ja541:132.2":	"एस दानपती अहु; ",
"ja541:132.3":	"आरामे उदपाने च, ",
"ja541:132.4":	"पपा सङ्कमनानि च; ",
"ja541:132.5":	"अरहन्ते सीतिभूते, ",
"ja541:132.6":	"सक्कच्चं पटिपादयि। ",
"ja541:133.1":	"चीवरं पिण्डपातञ्च, ",
"ja541:133.2":	"पच्चयं सयनासनं; ",
"ja541:133.3":	"अदासि उजुभूतेसु, ",
"ja541:133.4":	"विप्पसन्नेन चेतसा। ",
"ja541:134.1":	"चातुद्दसिं पञ्चदसिं, ",
"ja541:134.2":	"या च पक्खस्स अट्ठमी; ",
"ja541:134.3":	"पाटिहारियपक्खञ्च, ",
"ja541:134.4":	"अट्ठङ्गसुसमाहितं। ",
"ja541:135.1":	"उपोसथं उपवसी, ",
"ja541:135.2":	"सदा सीलेसु संवुतो; ",
"ja541:135.3":	"संयमा संविभागा च, ",
"ja541:135.4":	"सो विमानस्मि मोदति”। ",
"ja541:136.1":	"“यथा उदयमादिच्चो, ",
"ja541:136.2":	"होति लोहितको महा; ",
"ja541:136.3":	"तथूपमं इदं ब्यम्हं, ",
"ja541:136.4":	"जातरूपस्स निम्मितं। ",
"ja541:137.1":	"वित्ती हि मं विन्दति सूत दिस्वा, ",
"ja541:137.2":	"पुच्छामि तं मातलि देवसारथि; ",
"ja541:137.3":	"अयं नु मच्चो किमकासि साधुं, ",
"ja541:137.4":	"यो मोदती सग्गपत्तो विमाने”। ",
"ja541:138.1":	"तस्स पुट्ठो वियाकासि, ",
"ja541:138.2":	"मातलि देवसारथि; ",
"ja541:138.3":	"विपाकं पुञ्ञकम्मानं, ",
"ja541:138.4":	"जानं अक्खासिजानतो। ",
"ja541:139.1":	"“सावत्थियं गहपति, ",
"ja541:139.2":	"एस दानपती अहु; ",
"ja541:139.3":	"आरामे उदपाने च, ",
"ja541:139.4":	"पपा सङ्कमनानि च; ",
"ja541:139.5":	"अरहन्ते सीतिभूते, ",
"ja541:139.6":	"सक्कच्चं पटिपादयि। ",
"ja541:140.1":	"चीवरं पिण्डपातञ्च, ",
"ja541:140.2":	"पच्चयं सयनासनं; ",
"ja541:140.3":	"अदासि उजुभूतेसु, ",
"ja541:140.4":	"विप्पसन्नेन चेतसा। ",
"ja541:141.1":	"चातुद्दसिं पञ्चदसिं, ",
"ja541:141.2":	"या च पक्खस्स अट्ठमी; ",
"ja541:141.3":	"पाटिहारियपक्खञ्च, ",
"ja541:141.4":	"अट्ठङ्गसुसमाहितं। ",
"ja541:142.1":	"उपोसथं उपवसी, ",
"ja541:142.2":	"सदा सीलेसु संवुतो; ",
"ja541:142.3":	"संयमा संविभागा च, ",
"ja541:142.4":	"सो विमानस्मि मोदति”। ",
"ja541:143.1":	"“वेहायसामे बहुका, ",
"ja541:143.2":	"जातरूपस्स निम्मिता; ",
"ja541:143.3":	"दद्दल्लमाना आभेन्ति, ",
"ja541:143.4":	"विज्जुवब्भघनन्तरे। ",
"ja541:144.1":	"(…) ",
"ja541:145.1":	"वित्ती हि मं विन्दति सूत दिस्वा, ",
"ja541:145.2":	"पुच्छामि तं मातलि देवसारथि; ",
"ja541:145.3":	"इमे नु मच्चा किमकंसु साधुं, ",
"ja541:145.4":	"ये मोदरे सग्गपत्ता विमाने”। ",
"ja541:146.1":	"तस्स पुट्ठो वियाकासि, ",
"ja541:146.2":	"मातलि देवसारथि; ",
"ja541:146.3":	"विपाकं पुञ्ञकम्मानं, ",
"ja541:146.4":	"जानं अक्खासिजानतो। ",
"ja541:147.1":	"“सद्धाय सुनिविट्ठाय, ",
"ja541:147.2":	"सद्धम्मे सुप्पवेदिते; ",
"ja541:147.3":	"अकंसु सत्थु वचनं, ",
"ja541:147.4":	"सम्मासम्बुद्धसासने; ",
"ja541:147.5":	"तेसं एतानि ठानानि, ",
"ja541:147.6":	"यानि त्वं राज पस्ससि। ",
"ja541:148.1":	"विदितानि ते महाराज, ",
"ja541:148.2":	"आवासं पापकम्मिनं; ",
"ja541:148.3":	"अथो कल्याणकम्मानं, ",
"ja541:148.4":	"ठानानि विदितानि ते; ",
"ja541:148.5":	"उय्याहि दानि राजीसि, ",
"ja541:148.6":	"देवराजस्स सन्तिके”। ",
"ja541:149.1":	"सहस्सयुत्तं हयवाहिं, ",
"ja541:149.2":	"दिब्बयानमधिट्ठितो; ",
"ja541:149.3":	"यायमानो महाराजा, ",
"ja541:149.4":	"अद्दा सीदन्तरे नगे; ",
"ja541:149.5":	"दिस्वानामन्तयी सूतं, ",
"ja541:149.6":	"“इमे के नाम पब्बता”। ",
"ja541:150.1":	"तस्स पुट्ठो वियाकासि, ",
"ja541:150.2":	"मातलि देवसारथि; ",
"ja541:150.3":	"विपाकं पुञ्ञकम्मानं, ",
"ja541:150.4":	"जानं अक्खासिजानतो ",
"ja541:151.1":	"“सुदस्सनो करवीको, ",
"ja541:151.2":	"ईसधरो युगन्धरो; ",
"ja541:151.3":	"नेमिन्धरो विनतको, ",
"ja541:151.4":	"अस्सकण्णो गिरी ब्रहा। ",
"ja541:152.1":	"एते सीदन्तरे नगा, ",
"ja541:152.2":	"अनुपुब्बसमुग्गता; ",
"ja541:152.3":	"महाराजानमावासा, ",
"ja541:152.4":	"यानि त्वं राज पस्ससि”। ",
"ja541:153.1":	"“अनेकरूपं रुचिरं, ",
"ja541:153.2":	"नानाचित्रं पकासति; ",
"ja541:153.3":	"आकिण्णं इन्दसदिसेहि, ",
"ja541:153.4":	"ब्यग्घेहेव सुरक्खितं। ",
"ja541:154.1":	"वित्ती हि मं विन्दति सूत दिस्वा, ",
"ja541:154.2":	"पुच्छामि तं मातलि देवसारथि; ",
"ja541:154.3":	"इमं नु द्वारं किमभञ्ञमाहु, ",
"ja541:154.4":	"मनोरम दिस्सति दूरतोव”। ",
"ja541:155.1":	"तस्स पुट्ठो वियाकासि, ",
"ja541:155.2":	"मातलि देवसारथि; ",
"ja541:155.3":	"विपाकं पुञ्ञकम्मानं, ",
"ja541:155.4":	"जानं अक्खासिजानतो। ",
"ja541:156.1":	"“चित्रकूटोति यं आहु, ",
"ja541:156.2":	"देवराजपवेसनं; ",
"ja541:156.3":	"सुदस्सनस्स गिरिनो, ",
"ja541:156.4":	"द्वारञ्हेतं पकासति। ",
"ja541:157.1":	"अनेकरूपं रुचिरं, ",
"ja541:157.2":	"नानाचित्रं पकासति; ",
"ja541:157.3":	"आकिण्णं इन्दसदिसेहि, ",
"ja541:157.4":	"ब्यग्घेहेव सुरक्खितं; ",
"ja541:157.5":	"पविसेतेन राजीसि, ",
"ja541:157.6":	"अरजं भूमिमक्कम”। ",
"ja541:158.1":	"सहस्सयुत्तं हयवाहिं, ",
"ja541:158.2":	"दिब्बयानमधिट्ठितो; ",
"ja541:158.3":	"यायमानो महाराजा, ",
"ja541:158.4":	"अद्दा देवसभं इदं। ",
"ja541:159.1":	"“यथा सरदे आकासे, ",
"ja541:159.2":	"नीलोभासो पदिस्सति; ",
"ja541:159.3":	"तथूपमं इदं ब्यम्हं, ",
"ja541:159.4":	"वेळुरियासु निम्मितं। ",
"ja541:160.1":	"वित्ती हि मं विन्दति सूत दिस्वा, ",
"ja541:160.2":	"पुच्छामि तं मातलि देवसारथि; ",
"ja541:160.3":	"इमं नु ब्यम्हं किमभञ्ञमाहु, ",
"ja541:160.4":	"मनोरम दिस्सति दूरतोव”। ",
"ja541:161.1":	"तस्स पुट्ठो वियाकासि, ",
"ja541:161.2":	"मातलि देवसारथि; ",
"ja541:161.3":	"विपाकं पुञ्ञकम्मानं, ",
"ja541:161.4":	"जानं अक्खासिजानतो। ",
"ja541:162.1":	"“सुधम्मा इति यं आहु, ",
"ja541:162.2":	"पस्सेसा दिस्सते सभा; ",
"ja541:162.3":	"वेळुरियारुचिरा चित्रा, ",
"ja541:162.4":	"धारयन्ति सुनिम्मिता। ",
"ja541:163.1":	"अट्ठंसा सुकता थम्भा, ",
"ja541:163.2":	"सब्बे वेळुरियामया; ",
"ja541:163.3":	"यत्थ देवा तावतिंसा, ",
"ja541:163.4":	"सब्बे इन्दपुरोहिता। ",
"ja541:164.1":	"अत्थं देवमनुस्सानं, ",
"ja541:164.2":	"चिन्तयन्ता समच्छरे; ",
"ja541:164.3":	"पविसेतेन राजीसि, ",
"ja541:164.4":	"देवानं अनुमोदनं”। ",
"ja541:165.1":	"तं देवा पटिनन्दिंसु, ",
"ja541:165.2":	"दिस्वा राजानमागतं; ",
"ja541:165.3":	"“स्वागतं ते महाराज, ",
"ja541:165.4":	"अथो ते अदुरागतं; ",
"ja541:165.5":	"निसीद दानि राजीसि, ",
"ja541:165.6":	"देवराजस्स सन्तिके”। ",
"ja541:166.1":	"सक्कोपि पटिनन्दित्थ, ",
"ja541:166.2":	"वेदेहं मिथिलग्गहं; ",
"ja541:166.3":	"निमन्तयित्थ कामेहि, ",
"ja541:166.4":	"आसनेन च वासवो। ",
"ja541:167.1":	"“साधु खोसि अनुप्पत्तो, ",
"ja541:167.2":	"आवासं वसवत्तिनं; ",
"ja541:167.3":	"वस देवेसु राजीसि, ",
"ja541:167.4":	"सब्बकामसमिद्धिसु; ",
"ja541:167.5":	"तावतिंसेसु देवेसु, ",
"ja541:167.6":	"भुञ्ज कामे अमानुसे”। ",
"ja541:168.1":	"“यथा याचितकं यानं, ",
"ja541:168.2":	"यथा याचितकं धनं; ",
"ja541:168.3":	"एवंसम्पदमेवेतं, ",
"ja541:168.4":	"यं परतो दानपच्चया। ",
"ja541:169.1":	"न चाहमेतमिच्छामि, ",
"ja541:169.2":	"यं परतो दानपच्चया; ",
"ja541:169.3":	"सयङ्कतानि पुञ्ञानि, ",
"ja541:169.4":	"तं मे आवेणिकं धनं। ",
"ja541:170.1":	"सोहं गन्त्वा मनुस्सेसु, ",
"ja541:170.2":	"काहामि कुसलं बहुं; ",
"ja541:170.3":	"दानेन समचरियाय, ",
"ja541:170.4":	"संयमेन दमेन च; ",
"ja541:170.5":	"यं कत्वा सुखितो होति, ",
"ja541:170.6":	"न च पच्छानुतप्पति”। ",
"ja541:171.1":	"“बहूपकारो नो भवं, ",
"ja541:171.2":	"मातलि देवसारथि; ",
"ja541:171.3":	"यो मे कल्याणकम्मानं, ",
"ja541:171.4":	"पापानं पटिदस्सयि”। ",
"ja541:172.1":	"इदं वत्वा निमिराजा, ",
"ja541:172.2":	"वेदेहो मिथिलग्गहो; ",
"ja541:172.3":	"पुथुयञ्ञं यजित्वान, ",
"ja541:172.4":	"संयमं अज्झुपागमीति। ",
"ja541:173.1":	"निमिजातकं चतुत्थं। "
}	
