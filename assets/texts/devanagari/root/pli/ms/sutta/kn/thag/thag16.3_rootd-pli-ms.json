{	
"thag16.3:0.1":	"थेरगाथा १६।३ ",
"thag16.3:0.2":	"वीसतिनिपात ",
"thag16.3:0.3":	"पठमवग्ग ",
"thag16.3:0.4":	"तेलकानित्थेरगाथा ",
"thag16.3:1.1":	"“चिररत्तं वतातापी, ",
"thag16.3:1.2":	"धम्मं अनुविचिन्तयं; ",
"thag16.3:1.3":	"समं चित्तस्स नालत्थं, ",
"thag16.3:1.4":	"पुच्छं समणब्राह्मणे। ",
"thag16.3:2.1":	"‘को सो पारङ्गतो लोके, ",
"thag16.3:2.2":	"को पत्तो अमतोगधं; ",
"thag16.3:2.3":	"कस्स धम्मं पटिच्छामि, ",
"thag16.3:2.4":	"परमत्थविजाननं’। ",
"thag16.3:3.1":	"अन्तोवङ्कगतो आसि, ",
"thag16.3:3.2":	"मच्छोव घसमामिसं; ",
"thag16.3:3.3":	"बद्धो महिन्दपासेन, ",
"thag16.3:3.4":	"वेपचित्यसुरो यथा। ",
"thag16.3:4.1":	"अञ्छामि नं न मुञ्चामि, ",
"thag16.3:4.2":	"अस्मा सोकपरिद्दवा; ",
"thag16.3:4.3":	"को मे बन्धं मुञ्चं लोके, ",
"thag16.3:4.4":	"सम्बोधिं वेदयिस्सति। ",
"thag16.3:5.1":	"समणं ब्राह्मणं वा कं, ",
"thag16.3:5.2":	"आदिसन्तं पभङ्गुनं; ",
"thag16.3:5.3":	"कस्स धम्मं पटिच्छामि, ",
"thag16.3:5.4":	"जरामच्चुपवाहनं। ",
"thag16.3:6.1":	"विचिकिच्छाकङ्खागन्थितं, ",
"thag16.3:6.2":	"सारम्भबलसञ्ञुतं; ",
"thag16.3:6.3":	"कोधप्पत्तमनत्थद्धं, ",
"thag16.3:6.4":	"अभिजप्पप्पदारणं। ",
"thag16.3:7.1":	"तण्हाधनुसमुट्ठानं, ",
"thag16.3:7.2":	"द्वे च पन्नरसायुतं; ",
"thag16.3:7.3":	"पस्स ओरसिकं बाळ्हं, ",
"thag16.3:7.4":	"भेत्वान यदि तिट्ठति। ",
"thag16.3:8.1":	"अनुदिट्ठीनं अप्पहानं, ",
"thag16.3:8.2":	"सङ्कप्पपरतेजितं; ",
"thag16.3:8.3":	"तेन विद्धो पवेधामि, ",
"thag16.3:8.4":	"पत्तंव मालुतेरितं। ",
"thag16.3:9.1":	"अज्झत्तं मे समुट्ठाय, ",
"thag16.3:9.2":	"खिप्पं पच्चति मामकं; ",
"thag16.3:9.3":	"छफस्सायतनी कायो, ",
"thag16.3:9.4":	"यत्थ सरति सब्बदा। ",
"thag16.3:10.1":	"तं न पस्सामि तेकिच्छं, ",
"thag16.3:10.2":	"यो मेतं सल्लमुद्धरे; ",
"thag16.3:10.3":	"नानारज्जेन सत्थेन, ",
"thag16.3:10.4":	"नाञ्ञेन विचिकिच्छितं। ",
"thag16.3:11.1":	"को मे असत्थो अवणो, ",
"thag16.3:11.2":	"सल्लमब्भन्तरपस्सयं; ",
"thag16.3:11.3":	"अहिंसं सब्बगत्तानि, ",
"thag16.3:11.4":	"सल्लं मे उद्धरिस्सति। ",
"thag16.3:12.1":	"धम्मप्पति हि सो सेट्ठो, ",
"thag16.3:12.2":	"विसदोसप्पवाहको; ",
"thag16.3:12.3":	"गम्भीरे पतितस्स मे, ",
"thag16.3:12.4":	"थलं पाणिञ्च दस्सये। ",
"thag16.3:13.1":	"रहदेहमस्मि ओगाळ्हो, ",
"thag16.3:13.2":	"अहारियरजमत्तिके; ",
"thag16.3:13.3":	"मायाउसूयसारम्भ, ",
"thag16.3:13.4":	"थिनमिद्धमपत्थटे। ",
"thag16.3:14.1":	"उद्धच्चमेघथनितं, ",
"thag16.3:14.2":	"संयोजनवलाहकं; ",
"thag16.3:14.3":	"वाहा वहन्ति कुद्दिट्ठिं, ",
"thag16.3:14.4":	"सङ्कप्पा रागनिस्सिता। ",
"thag16.3:15.1":	"सवन्ति सब्बधि सोता, ",
"thag16.3:15.2":	"लता उब्भिज्ज तिट्ठति; ",
"thag16.3:15.3":	"ते सोते को निवारेय्य, ",
"thag16.3:15.4":	"तं लतं को हि छेच्छति। ",
"thag16.3:16.1":	"वेलं करोथ भद्दन्ते, ",
"thag16.3:16.2":	"सोतानं सन्निवारणं; ",
"thag16.3:16.3":	"मा ते मनोमयो सोतो, ",
"thag16.3:16.4":	"रुक्खंव सहसा लुवे। ",
"thag16.3:17.1":	"एवं मे भयजातस्स, ",
"thag16.3:17.2":	"अपारा पारमेसतो; ",
"thag16.3:17.3":	"ताणो पञ्ञावुधो सत्था, ",
"thag16.3:17.4":	"इसिसङ्घनिसेवितो। ",
"thag16.3:18.1":	"सोपाणं सुगतं सुद्धं, ",
"thag16.3:18.2":	"धम्मसारमयं दळ्हं; ",
"thag16.3:18.3":	"पादासि वुय्हमानस्स, ",
"thag16.3:18.4":	"‘मा भायी’ति च मब्रवि। ",
"thag16.3:19.1":	"सतिपट्ठानपासादं, ",
"thag16.3:19.2":	"आरुय्ह पच्चवेक्खिसं; ",
"thag16.3:19.3":	"यं तं पुब्बे अमञ्ञिस्सं, ",
"thag16.3:19.4":	"सक्कायाभिरतं पजं। ",
"thag16.3:20.1":	"यदा च मग्गमद्दक्खिं, ",
"thag16.3:20.2":	"नावाय अभिरूहनं; ",
"thag16.3:20.3":	"अनधिट्ठाय अत्तानं, ",
"thag16.3:20.4":	"तित्थमद्दक्खिमुत्तमं। ",
"thag16.3:21.1":	"सल्लं अत्तसमुट्ठानं, ",
"thag16.3:21.2":	"भवनेत्तिप्पभावितं; ",
"thag16.3:21.3":	"एतेसं अप्पवत्ताय, ",
"thag16.3:21.4":	"देसेसि मग्गमुत्तमं। ",
"thag16.3:22.1":	"दीघरत्तानुसयितं, ",
"thag16.3:22.2":	"चिररत्तमधिट्ठितं; ",
"thag16.3:22.3":	"बुद्धो मेपानुदी गन्थं, ",
"thag16.3:22.4":	"विसदोसप्पवाहनो”ति। ",
"thag16.3:22.5":	"… तेलकानि थेरो …। "
}	
