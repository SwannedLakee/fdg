{	
"iti29:0.1":	"इतिवुत्तक २९ ",
"iti29:0.2":	"दुकनिपात ",
"iti29:0.3":	"पठमवग्ग ",
"iti29:0.4":	"सुखविहारसुत्त ",
"iti29:1.1":	"वुत्तञ्हेतं भगवता वुत्तमरहताति मे सुतं: ",
"iti29:2.1":	"“द्वीहि, भिक्खवे, धम्मेहि समन्नागतो भिक्खु दिट्ठेव धम्मे सुखं विहरति अविघातं अनुपायासं अपरिळाहं; ",
"iti29:2.2":	"कायस्स भेदा परं मरणा सुगति पाटिकङ्खा। ",
"iti29:2.3":	"कतमेहि द्वीहि? ",
"iti29:2.4":	"इन्द्रियेसु गुत्तद्वारताय च, भोजने मत्तञ्ञुताय च। ",
"iti29:2.5":	"इमेहि खो, भिक्खवे, द्वीहि धम्मेहि समन्नागतो भिक्खु दिट्ठेव धम्मे सुखं विहरति अविघातं अनुपायासं अपरिळाहं; ",
"iti29:2.6":	"कायस्स भेदा परं मरणा सुगति पाटिकङ्खा”ति। ",
"iti29:2.7":	"एतमत्थं भगवा अवोच। ",
"iti29:2.8":	"तत्थेतं इति वुच्चति: ",
"iti29:3.1":	"“चक्खु सोतञ्च घानञ्च, ",
"iti29:3.2":	"जिव्हा कायो तथा मनो; ",
"iti29:3.3":	"एतानि यस्स द्वारानि, ",
"iti29:3.4":	"सुगुत्तानि च भिक्खुनो। ",
"iti29:4.1":	"भोजनम्हि च मत्तञ्ञू, ",
"iti29:4.2":	"इन्द्रियेसु च संवुतो; ",
"iti29:4.3":	"कायसुखं चेतोसुखं, ",
"iti29:4.4":	"सुखं सो अधिगच्छति। ",
"iti29:5.1":	"अडय्हमानेन कायेन, ",
"iti29:5.2":	"अडय्हमानेन चेतसा; ",
"iti29:5.3":	"दिवा वा यदि वा रत्तिं, ",
"iti29:5.4":	"सुखं विहरति तादिसो”ति। ",
"iti29:6.1":	"अयम्पि अत्थो वुत्तो भगवता, इति मे सुतन्ति। ",
"iti29:6.2":	"दुतियं। "
}	
