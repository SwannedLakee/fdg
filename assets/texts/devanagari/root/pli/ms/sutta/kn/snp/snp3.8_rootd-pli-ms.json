{	
"snp3.8:0.1":	"सुत्त निपात ३।८ ",
"snp3.8:0.2":	"सल्लसुत्त ",
"snp3.8:1.1":	"अनिमित्तमनञ्ञातं, ",
"snp3.8:1.2":	"मच्चानं इध जीवितं; ",
"snp3.8:1.3":	"कसिरञ्च परित्तञ्च, ",
"snp3.8:1.4":	"तञ्च दुक्खेन संयुतं। ",
"snp3.8:2.1":	"न हि सो उपक्कमो अत्थि, ",
"snp3.8:2.2":	"येन जाता न मिय्यरे; ",
"snp3.8:2.3":	"जरम्पि पत्वा मरणं, ",
"snp3.8:2.4":	"एवंधम्मा हि पाणिनो। ",
"snp3.8:3.1":	"फलानमिव पक्कानं, ",
"snp3.8:3.2":	"पातो पतनतो भयं; ",
"snp3.8:3.3":	"एवं जातान मच्चानं, ",
"snp3.8:3.4":	"निच्चं मरणतो भयं। ",
"snp3.8:4.1":	"यथापि कुम्भकारस्स, ",
"snp3.8:4.2":	"कता मत्तिकभाजना; ",
"snp3.8:4.3":	"सब्बे भेदनपरियन्ता, ",
"snp3.8:4.4":	"एवं मच्चान जीवितं। ",
"snp3.8:5.1":	"दहरा च महन्ता च, ",
"snp3.8:5.2":	"ये बाला ये च पण्डिता; ",
"snp3.8:5.3":	"सब्बे मच्चुवसं यन्ति, ",
"snp3.8:5.4":	"सब्बे मच्चुपरायणा। ",
"snp3.8:6.1":	"तेसं मच्चुपरेतानं, ",
"snp3.8:6.2":	"गच्छतं परलोकतो; ",
"snp3.8:6.3":	"न पिता तायते पुत्तं, ",
"snp3.8:6.4":	"ञाती वा पन ञातके। ",
"snp3.8:7.1":	"पेक्खतंयेव ञातीनं, ",
"snp3.8:7.2":	"पस्स लालपतं पुथु; ",
"snp3.8:7.3":	"एकमेकोव मच्चानं, ",
"snp3.8:7.4":	"गोवज्झो विय नीयति। ",
"snp3.8:8.1":	"एवमब्भाहतो लोको, ",
"snp3.8:8.2":	"मच्चुना च जराय च; ",
"snp3.8:8.3":	"तस्मा धीरा न सोचन्ति, ",
"snp3.8:8.4":	"विदित्वा लोकपरियायं। ",
"snp3.8:9.1":	"यस्स मग्गं न जानासि, ",
"snp3.8:9.2":	"आगतस्स गतस्स वा; ",
"snp3.8:9.3":	"उभो अन्ते असम्पस्सं, ",
"snp3.8:9.4":	"निरत्थं परिदेवसि। ",
"snp3.8:10.1":	"परिदेवयमानो चे, ",
"snp3.8:10.2":	"किञ्चिदत्थं उदब्बहे; ",
"snp3.8:10.3":	"सम्मूळ्हो हिंसमत्तानं, ",
"snp3.8:10.4":	"कयिरा चे नं विचक्खणो। ",
"snp3.8:11.1":	"न हि रुण्णेन सोकेन, ",
"snp3.8:11.2":	"सन्तिं पप्पोति चेतसो; ",
"snp3.8:11.3":	"भिय्यस्सुप्पज्जते दुक्खं, ",
"snp3.8:11.4":	"सरीरं चुपहञ्ञति। ",
"snp3.8:12.1":	"किसो विवण्णो भवति, ",
"snp3.8:12.2":	"हिंसमत्तानमत्तना; ",
"snp3.8:12.3":	"न तेन पेता पालेन्ति, ",
"snp3.8:12.4":	"निरत्था परिदेवना। ",
"snp3.8:13.1":	"सोकमप्पजहं जन्तु, ",
"snp3.8:13.2":	"भिय्यो दुक्खं निगच्छति; ",
"snp3.8:13.3":	"अनुत्थुनन्तो कालङ्कतं, ",
"snp3.8:13.4":	"सोकस्स वसमन्वगू। ",
"snp3.8:14.1":	"अञ्ञेपि पस्स गमिने, ",
"snp3.8:14.2":	"यथाकम्मुपगे नरे; ",
"snp3.8:14.3":	"मच्चुनो वसमागम्म, ",
"snp3.8:14.4":	"फन्दन्तेविध पाणिनो। ",
"snp3.8:15.1":	"येन येन हि मञ्ञन्ति, ",
"snp3.8:15.2":	"ततो तं होति अञ्ञथा; ",
"snp3.8:15.3":	"एतादिसो विनाभावो, ",
"snp3.8:15.4":	"पस्स लोकस्स परियायं। ",
"snp3.8:16.1":	"अपि वस्ससतं जीवे, ",
"snp3.8:16.2":	"भिय्यो वा पन माणवो; ",
"snp3.8:16.3":	"ञातिसङ्घा विना होति, ",
"snp3.8:16.4":	"जहाति इध जीवितं। ",
"snp3.8:17.1":	"तस्मा अरहतो सुत्वा, ",
"snp3.8:17.2":	"विनेय्य परिदेवितं; ",
"snp3.8:17.3":	"पेतं कालङ्कतं दिस्वा, ",
"snp3.8:17.4":	"नेसो लब्भा मया इति। ",
"snp3.8:18.1":	"यथा सरणमादित्तं, ",
"snp3.8:18.2":	"वारिना परिनिब्बये; ",
"snp3.8:18.3":	"एवम्पि धीरो सपञ्ञो, ",
"snp3.8:18.4":	"पण्डितो कुसलो नरो; ",
"snp3.8:18.5":	"खिप्पमुप्पतितं सोकं, ",
"snp3.8:18.6":	"वातो तूलंव धंसये। ",
"snp3.8:19.1":	"परिदेवं पजप्पञ्च, ",
"snp3.8:19.2":	"दोमनस्सञ्च अत्तनो; ",
"snp3.8:19.3":	"अत्तनो सुखमेसानो, ",
"snp3.8:19.4":	"अब्बहे सल्लमत्तनो। ",
"snp3.8:20.1":	"अब्बूळ्हसल्लो असितो, ",
"snp3.8:20.2":	"सन्तिं पप्पुय्य चेतसो; ",
"snp3.8:20.3":	"सब्बसोकं अतिक्कन्तो, ",
"snp3.8:20.4":	"असोको होति निब्बुतोति। ",
"snp3.8:20.5":	"सल्लसुत्तं अट्ठमं। "
}	
