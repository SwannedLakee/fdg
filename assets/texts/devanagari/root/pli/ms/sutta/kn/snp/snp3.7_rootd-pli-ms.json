{	
"snp3.7:0.1":	"सुत्त निपात ३।७ ",
"snp3.7:0.2":	"सेलसुत्त ",
"snp3.7:1.1":	"एवं मे सुतं—",
"snp3.7:1.2":	"एकं समयं भगवा अङ्गुत्तरापेसु चारिकं चरमानो महता भिक्खुसङ्घेन सद्धिं अड्ढतेळसेहि भिक्खुसतेहि येन आपणं नाम अङ्गुत्तरापानं निगमो तदवसरि। ",
"snp3.7:1.3":	"अस्सोसि खो केणियो जटिलो: ",
"snp3.7:1.4":	"“समणो खलु, भो, गोतमो सक्यपुत्तो सक्यकुला पब्बजितो अङ्गुत्तरापेसु चारिकं चरमानो महता भिक्खुसङ्घेन सद्धिं अड्ढतेळसेहि भिक्खुसतेहि आपणं अनुप्पत्तो। ",
"snp3.7:1.5":	"तं खो पन भवन्तं गोतमं एवं कल्याणो कित्तिसद्दो अब्भुग्गतो: ",
"snp3.7:1.6":	"‘इतिपि सो भगवा अरहं सम्मासम्बुद्धो विज्जाचरणसम्पन्नो सुगतो लोकविदू अनुत्तरो पुरिसदम्मसारथि सत्था देवमनुस्सानं बुद्धो भगवा’ति। ",
"snp3.7:1.7":	"सो इमं लोकं सदेवकं समारकं सब्रह्मकं सस्समणब्राह्मणिं पजं सदेवमनुस्सं सयं अभिञ्ञा सच्छिकत्वा पवेदेति। ",
"snp3.7:1.8":	"सो धम्मं देसेति आदिकल्याणं मज्झेकल्याणं परियोसानकल्याणं सात्थं सब्यञ्जनं, केवलपरिपुण्णं परिसुद्धं ब्रह्मचरियं पकासेति। ",
"snp3.7:1.9":	"साधु खो पन तथारूपानं अरहतं दस्सनं होती”ति। ",
"snp3.7:2.1":	"अथ खो केणियो जटिलो येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"snp3.7:2.2":	"सम्मोदनीयं कथं सारणीयं वीतिसारेत्वा एकमन्तं निसीदि। ",
"snp3.7:2.3":	"एकमन्तं निसिन्नं खो केणियं जटिलं भगवा धम्मिया कथाय सन्दस्सेसि समादपेसि समुत्तेजेसि सम्पहंसेसि। ",
"snp3.7:2.4":	"अथ खो केणियो जटिलो भगवता धम्मिया कथाय सन्दस्सितो समादपितो समुत्तेजितो सम्पहंसितो भगवन्तं एतदवोच: ",
"snp3.7:2.5":	"“अधिवासेतु मे भवं गोतमो स्वातनाय भत्तं सद्धिं भिक्खुसङ्घेना”ति। ",
"snp3.7:2.6":	"एवं वुत्ते, भगवा केणियं जटिलं एतदवोच: ",
"snp3.7:2.7":	"“महा खो, केणिय, भिक्खुसङ्घो अड्ढतेळसानि भिक्खुसतानि; त्वञ्च ब्राह्मणेसु अभिप्पसन्नो”ति। ",
"snp3.7:3.1":	"दुतियम्पि खो केणियो जटिलो भगवन्तं एतदवोच: ",
"snp3.7:3.2":	"“किञ्चापि, भो गोतम, महा भिक्खुसङ्घो अड्ढतेळसानि भिक्खुसतानि, अहञ्च ब्राह्मणेसु अभिप्पसन्नो; ",
"snp3.7:3.3":	"अधिवासेतु मे भवं गोतमो स्वातनाय भत्तं सद्धिं भिक्खुसङ्घेना”ति। ",
"snp3.7:3.4":	"दुतियम्पि खो भगवा केणियं जटिलं एतदवोच: ",
"snp3.7:3.5":	"“महा खो, केणिय, भिक्खुसङ्घो अड्ढतेळसानि भिक्खुसतानि; त्वञ्च ब्राह्मणेसु अभिप्पसन्नो”ति। ",
"snp3.7:4.1":	"ततियम्पि खो केणियो जटिलो भगवन्तं एतदवोच: ",
"snp3.7:4.2":	"“किञ्चापि, भो गोतम, महा भिक्खुसङ्घो अड्ढतेळसानि भिक्खुसतानि, अहञ्च ब्राह्मणेसु अभिप्पसन्नो, ",
"snp3.7:4.3":	"अधिवासेतु मे भवं गोतमो स्वातनाय भत्तं सद्धिं भिक्खुसङ्घेना”ति। ",
"snp3.7:4.4":	"अधिवासेसि भगवा तुण्हीभावेन। ",
"snp3.7:4.5":	"अथ खो केणियो जटिलो भगवतो अधिवासनं विदित्वा उट्ठायासना येन सको अस्समो तेनुपसङ्कमि; उपसङ्कमित्वा मित्तामच्चे ञातिसालोहिते आमन्तेसि: ",
"snp3.7:4.6":	"“सुणन्तु मे भवन्तो मित्तामच्चा ञातिसालोहिता, ",
"snp3.7:4.7":	"समणो मे गोतमो निमन्तितो स्वातनाय भत्तं सद्धिं भिक्खुसङ्घेन, ",
"snp3.7:4.8":	"येन मे कायवेय्यावटिकं करेय्याथा”ति। ",
"snp3.7:4.9":	"“एवं, भो”ति खो केणियस्स जटिलस्स मित्तामच्चा ञातिसालोहिता केणियस्स जटिलस्स पटिस्सुत्वा अप्पेकच्चे उद्धनानि खणन्ति, अप्पेकच्चे कट्ठानि फालेन्ति, अप्पेकच्चे भाजनानि धोवन्ति, अप्पेकच्चे उदकमणिकं पतिट्ठापेन्ति, अप्पेकच्चे आसनानि पञ्ञापेन्ति। ",
"snp3.7:4.10":	"केणियो पन जटिलो सामंयेव मण्डलमाळं पटियादेति। ",
"snp3.7:5.1":	"तेन खो पन समयेन सेलो ब्राह्मणो आपणे पटिवसति, तिण्णं वेदानं पारगू सनिघण्डुकेटुभानं साक्खरप्पभेदानं इतिहासपञ्चमानं पदको वेय्याकरणो लोकायतमहापुरिसलक्खणेसु अनवयो, तीणि च माणवकसतानि मन्ते वाचेति। ",
"snp3.7:6.1":	"तेन खो पन समयेन केणियो जटिलो सेले ब्राह्मणे अभिप्पसन्नो होति। ",
"snp3.7:6.2":	"अथ खो सेलो ब्राह्मणो तीहि माणवकसतेहि परिवुतो जङ्घाविहारं अनुचङ्कममानो अनुविचरमानो येन केणियस्स जटिलस्स अस्समो तेनुपसङ्कमि। ",
"snp3.7:6.3":	"अद्दसा खो सेलो ब्राह्मणो केणियस्स जटिलस्स अस्समे अप्पेकच्चे उद्धनानि खणन्ते …पे… अप्पेकच्चे आसनानि पञ्ञपेन्ते, केणियं पन जटिलं सामंयेव मण्डलमाळं पटियादेन्तं। ",
"snp3.7:6.4":	"दिस्वान केणियं जटिलं एतदवोच: ",
"snp3.7:6.5":	"“किं नु खो भोतो केणियस्स आवाहो वा भविस्सति, विवाहो वा भविस्सति, महायञ्ञो वा पच्चुपट्ठितो, राजा वा मागधो सेनियो बिम्बिसारो निमन्तितो स्वातनाय सद्धिं बलकायेना”ति? ",
"snp3.7:7.1":	"“न मे, भो सेल, आवाहो वा भविस्सति विवाहो वा, नापि राजा मागधो सेनियो बिम्बिसारो निमन्तितो स्वातनाय सद्धिं बलकायेन; ",
"snp3.7:7.2":	"अपि च खो मे महायञ्ञो पच्चुपट्ठितो। ",
"snp3.7:7.3":	"अत्थि समणो गोतमो सक्यपुत्तो सक्यकुला पब्बजितो अङ्गुत्तरापेसु चारिकं चरमानो महता भिक्खुसङ्घेन सद्धिं अड्ढतेळसेहि भिक्खुसतेहि आपणं अनुप्पत्तो। ",
"snp3.7:7.4":	"तं खो पन भवन्तं गोतमं …पे… ",
"snp3.7:7.5":	"बुद्धो भगवाति। ",
"snp3.7:7.6":	"सो मे निमन्तितो स्वातनाय भत्तं सद्धिं भिक्खुसङ्घेना”ति। ",
"snp3.7:7.7":	"“बुद्धोति, भो केणिय, वदेसि”? ",
"snp3.7:7.8":	"“बुद्धोति, भो सेल, वदामि”। ",
"snp3.7:7.9":	"“बुद्धोति, भो केणिय, वदेसि”? ",
"snp3.7:7.10":	"“बुद्धोति, भो सेल, वदामी”ति। ",
"snp3.7:8.1":	"अथ खो सेलस्स ब्राह्मणस्स एतदहोसि: ",
"snp3.7:8.2":	"“घोसोपि खो एसो दुल्लभो लोकस्मिं, यदिदं बुद्धोति। ",
"snp3.7:8.3":	"आगतानि खो पनम्हाकं मन्तेसु द्वत्तिंसमहापुरिसलक्खणानि, येहि समन्नागतस्स महापुरिसस्स द्वेव गतियो भवन्ति अनञ्ञा। ",
"snp3.7:8.4":	"सचे अगारं अज्झावसति राजा होति चक्कवत्ती धम्मिको धम्मराजा चातुरन्तो विजितावी जनपदत्थावरियप्पत्तो सत्तरतनसमन्नागतो। ",
"snp3.7:8.5":	"तस्सिमानि सत्त रतनानि भवन्ति, सेय्यथिदं—",
"snp3.7:8.6":	"चक्करतनं, हत्थिरतनं, अस्सरतनं, मणिरतनं, इत्थिरतनं, गहपतिरतनं, परिणायकरतनमेव सत्तमं। ",
"snp3.7:8.7":	"परोसहस्सं खो पनस्स पुत्ता भवन्ति सूरा वीरङ्गरूपा परसेनप्पमद्दना। ",
"snp3.7:8.8":	"सो इमं पथविं सागरपरियन्तं अदण्डेन असत्थेन धम्मेन अभिविजिय अज्झावसति। ",
"snp3.7:8.9":	"सचे खो पन अगारस्मा अनगारियं पब्बजति, अरहं होति सम्मासम्बुद्धो लोके विवट्टच्छदो। ",
"snp3.7:8.10":	"कहं पन, भो केणिय, एतरहि सो भवं गोतमो विहरति अरहं सम्मासम्बुद्धो”ति? ",
"snp3.7:9.1":	"एवं वुत्ते, केणियो जटिलो दक्खिणं बाहुं पग्गहेत्वा सेलं ब्राह्मणं एतदवोच: ",
"snp3.7:9.2":	"“येनेसा, भो सेल, नीलवनराजी”ति। ",
"snp3.7:9.3":	"अथ खो सेलो ब्राह्मणो तीहि माणवकसतेहि सद्धिं येन भगवा तेनुपसङ्कमि। ",
"snp3.7:9.4":	"अथ खो सेलो ब्राह्मणो ते माणवके आमन्तेसि: ",
"snp3.7:9.5":	"“अप्पसद्दा भोन्तो आगच्छन्तु, पदे पदं निक्खिपन्ता। ",
"snp3.7:9.6":	"दुरासदा हि ते भगवन्तो सीहाव एकचरा। ",
"snp3.7:9.7":	"यदा चाहं, भो, समणेन गोतमेन सद्धिं मन्तेय्यं, मा मे भोन्तो अन्तरन्तरा कथं ओपातेथ; ",
"snp3.7:9.8":	"कथापरियोसानं मे भवन्तो आगमेन्तू”ति। ",
"snp3.7:10.1":	"अथ खो सेलो ब्राह्मणो येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"snp3.7:10.2":	"सम्मोदनीयं कथं सारणीयं वीतिसारेत्वा एकमन्तं निसीदि। ",
"snp3.7:10.3":	"एकमन्तं निसिन्नो खो सेलो ब्राह्मणो भगवतो काये द्वत्तिंसमहापुरिसलक्खणानि समन्नेसि। ",
"snp3.7:10.4":	"अद्दसा खो सेलो ब्राह्मणो भगवतो काये द्वत्तिंसमहापुरिसलक्खणानि येभुय्येन ठपेत्वा द्वे। ",
"snp3.7:10.5":	"द्वीसु महापुरिसलक्खणेसु कङ्खति विचिकिच्छति नाधिमुच्चति न सम्पसीदति—",
"snp3.7:10.6":	"कोसोहिते च वत्थगुय्हे पहूतजिव्हताय चाति। ",
"snp3.7:11.1":	"अथ खो भगवतो एतदहोसि: ",
"snp3.7:11.2":	"“पस्सति खो मे अयं सेलो ब्राह्मणो द्वत्तिंसमहापुरिसलक्खणानि येभुय्येन ठपेत्वा द्वे। ",
"snp3.7:11.3":	"द्वीसु महापुरिसलक्खणेसु कङ्खति विचिकिच्छति नाधिमुच्चति न सम्पसीदति—",
"snp3.7:11.4":	"कोसोहिते च वत्थगुय्हे पहूतजिव्हताय चा”ति। ",
"snp3.7:11.5":	"अथ खो भगवा तथारूपं इद्धाभिसङ्खारं अभिसङ्खासि, यथा अद्दस सेलो ब्राह्मणो भगवतो कोसोहितं वत्थगुय्हं। ",
"snp3.7:11.6":	"अथ खो भगवा जिव्हं निन्नामेत्वा उभोपि कण्णसोतानि अनुमसि पटिमसि, उभोपि नासिकसोतानि अनुमसि पटिमसि, केवलम्पि नलाटमण्डलं जिव्हाय छादेसि। ",
"snp3.7:12.1":	"अथ खो सेलस्स ब्राह्मणस्स एतदहोसि: ",
"snp3.7:12.2":	"“समन्नागतो खो समणो गोतमो द्वत्तिंसमहापुरिसलक्खणेहि परिपुण्णेहि, नो अपरिपुण्णेहि। ",
"snp3.7:12.3":	"नो च खो नं जानामि बुद्धो वा नो वा। ",
"snp3.7:12.4":	"सुतं खो पन मेतं ब्राह्मणानं वुड्ढानं महल्लकानं आचरियपाचरियानं भासमानानं: ",
"snp3.7:12.5":	"‘ये ते भवन्ति अरहन्तो सम्मासम्बुद्धा, ते सके वण्णे भञ्ञमाने अत्तानं पातुकरोन्ती’ति। ",
"snp3.7:12.6":	"यन्नूनाहं समणं गोतमं सम्मुखा सारुप्पाहि गाथाहि अभित्थवेय्यन्”ति। ",
"snp3.7:12.7":	"अथ खो सेलो ब्राह्मणो भगवन्तं सम्मुखा सारुप्पाहि गाथाहि अभित्थवि: ",
"snp3.7:13.1":	"“परिपुण्णकायो सुरुचि, ",
"snp3.7:13.2":	"सुजातो चारुदस्सनो; ",
"snp3.7:13.3":	"सुवण्णवण्णोसि भगवा, ",
"snp3.7:13.4":	"सुसुक्कदाठोसि वीरियवा। ",
"snp3.7:14.1":	"नरस्स हि सुजातस्स, ",
"snp3.7:14.2":	"ये भवन्ति वियञ्जना; ",
"snp3.7:14.3":	"सब्बे ते तव कायस्मिं, ",
"snp3.7:14.4":	"महापुरिसलक्खणा। ",
"snp3.7:15.1":	"पसन्ननेत्तो सुमुखो, ",
"snp3.7:15.2":	"ब्रहा उजु पतापवा; ",
"snp3.7:15.3":	"मज्झे समणसङ्घस्स, ",
"snp3.7:15.4":	"आदिच्चोव विरोचसि। ",
"snp3.7:16.1":	"कल्याणदस्सनो भिक्खु, ",
"snp3.7:16.2":	"कञ्चनसन्निभत्तचो; ",
"snp3.7:16.3":	"किं ते समणभावेन, ",
"snp3.7:16.4":	"एवं उत्तमवण्णिनो। ",
"snp3.7:17.1":	"राजा अरहसि भवितुं, ",
"snp3.7:17.2":	"चक्कवत्ती रथेसभो; ",
"snp3.7:17.3":	"चातुरन्तो विजितावी, ",
"snp3.7:17.4":	"जम्बुसण्डस्स इस्सरो। ",
"snp3.7:18.1":	"खत्तिया भोगिराजानो, ",
"snp3.7:18.2":	"अनुयन्ता भवन्तु ते; ",
"snp3.7:18.3":	"राजाभिराजा मनुजिन्दो, ",
"snp3.7:18.4":	"रज्जं कारेहि गोतम”। ",
"snp3.7:19.1":	"“राजाहमस्मि सेलाति, ",
"snp3.7:19.2":	"(भगवा) ",
"snp3.7:19.3":	"धम्मराजा अनुत्तरो; ",
"snp3.7:19.4":	"धम्मेन चक्कं वत्तेमि, ",
"snp3.7:19.5":	"चक्कं अप्पटिवत्तियं”। ",
"snp3.7:20.1":	"“सम्बुद्धो पटिजानासि, ",
"snp3.7:20.2":	"(इति सेलो ब्राह्मणो) ",
"snp3.7:20.3":	"धम्मराजा अनुत्तरो; ",
"snp3.7:20.4":	"‘धम्मेन चक्कं वत्तेमि’, ",
"snp3.7:20.5":	"इति भाससि गोतम। ",
"snp3.7:21.1":	"को नु सेनापति भोतो, ",
"snp3.7:21.2":	"सावको सत्थुरन्वयो; ",
"snp3.7:21.3":	"को ते तमनुवत्तेति, ",
"snp3.7:21.4":	"धम्मचक्कं पवत्तितं”। ",
"snp3.7:22.1":	"“मया पवत्तितं चक्कं, ",
"snp3.7:22.2":	"(सेलाति भगवा) ",
"snp3.7:22.3":	"धम्मचक्कं अनुत्तरं; ",
"snp3.7:22.4":	"सारिपुत्तो अनुवत्तेति, ",
"snp3.7:22.5":	"अनुजातो तथागतं। ",
"snp3.7:23.1":	"अभिञ्ञेय्यं अभिञ्ञातं, ",
"snp3.7:23.2":	"भावेतब्बञ्च भावितं; ",
"snp3.7:23.3":	"पहातब्बं पहीनं मे, ",
"snp3.7:23.4":	"तस्मा बुद्धोस्मि ब्राह्मण। ",
"snp3.7:24.1":	"विनयस्सु मयि कङ्खं, ",
"snp3.7:24.2":	"अधिमुच्चस्सु ब्राह्मण; ",
"snp3.7:24.3":	"दुल्लभं दस्सनं होति, ",
"snp3.7:24.4":	"सम्बुद्धानं अभिण्हसो। ",
"snp3.7:25.1":	"येसं वे दुल्लभो लोके, ",
"snp3.7:25.2":	"पातुभावो अभिण्हसो; ",
"snp3.7:25.3":	"सोहं ब्राह्मण सम्बुद्धो, ",
"snp3.7:25.4":	"सल्लकत्तो अनुत्तरो। ",
"snp3.7:26.1":	"ब्रह्मभूतो अतितुलो, ",
"snp3.7:26.2":	"मारसेनप्पमद्दनो; ",
"snp3.7:26.3":	"सब्बामित्ते वसीकत्वा, ",
"snp3.7:26.4":	"मोदामि अकुतोभयो”। ",
"snp3.7:27.1":	"“इमं भवन्तो निसामेथ, ",
"snp3.7:27.2":	"यथा भासति चक्खुमा; ",
"snp3.7:27.3":	"सल्लकत्तो महावीरो, ",
"snp3.7:27.4":	"सीहोव नदती वने। ",
"snp3.7:28.1":	"ब्रह्मभूतं अतितुलं, ",
"snp3.7:28.2":	"मारसेनप्पमद्दनं; ",
"snp3.7:28.3":	"को दिस्वा नप्पसीदेय्य, ",
"snp3.7:28.4":	"अपि कण्हाभिजातिको। ",
"snp3.7:29.1":	"यो मं इच्छति अन्वेतु, ",
"snp3.7:29.2":	"यो वा निच्छति गच्छतु; ",
"snp3.7:29.3":	"इधाहं पब्बजिस्सामि, ",
"snp3.7:29.4":	"वरपञ्ञस्स सन्तिके”। ",
"snp3.7:30.1":	"“एवञ्चे रुच्चति भोतो, ",
"snp3.7:30.2":	"सम्मासम्बुद्धसासने; ",
"snp3.7:30.3":	"मयम्पि पब्बजिस्साम, ",
"snp3.7:30.4":	"वरपञ्ञस्स सन्तिके”। ",
"snp3.7:31.1":	"ब्राह्मणा तिसता इमे, ",
"snp3.7:31.2":	"याचन्ति पञ्जलीकता; ",
"snp3.7:31.3":	"“ब्रह्मचरियं चरिस्साम, ",
"snp3.7:31.4":	"भगवा तव सन्तिके”। ",
"snp3.7:32.1":	"“स्वाक्खातं ब्रह्मचरियं, ",
"snp3.7:32.2":	"(सेलाति भगवा) ",
"snp3.7:32.3":	"सन्दिट्ठिकमकालिकं; ",
"snp3.7:32.4":	"यत्थ अमोघा पब्बज्जा, ",
"snp3.7:32.5":	"अप्पमत्तस्स सिक्खतो”ति। ",
"snp3.7:33.1":	"अलत्थ खो सेलो ब्राह्मणो सपरिसो भगवतो सन्तिके पब्बज्जं, अलत्थ उपसम्पदं। ",
"snp3.7:33.2":	"अथ खो केणियो जटिलो तस्सा रत्तिया अच्चयेन सके अस्समे पणीतं खादनीयं भोजनीयं पटियादापेत्वा भगवतो कालं आरोचापेसि: ",
"snp3.7:33.3":	"“कालो, भो गोतम, निट्ठितं भत्तन्”ति। ",
"snp3.7:33.4":	"अथ खो भगवा पुब्बण्हसमयं निवासेत्वा पत्तचीवरमादाय येन केणियस्स जटिलस्स अस्समो तेनुपसङ्कमि; उपसङ्कमित्वा पञ्ञत्ते आसने निसीदि सद्धिं भिक्खुसङ्घेन। ",
"snp3.7:34.1":	"अथ खो केणियो जटिलो बुद्धप्पमुखं भिक्खुसङ्घं पणीतेन खादनीयेन भोजनीयेन सहत्था सन्तप्पेसि सम्पवारेसि। ",
"snp3.7:34.2":	"अथ खो केणियो जटिलो भगवन्तं भुत्ताविं ओनीतपत्तपाणिं अञ्ञतरं नीचं आसनं गहेत्वा एकमन्तं निसीदि। ",
"snp3.7:34.3":	"एकमन्तं निसिन्नं खो केणियं जटिलं भगवा इमाहि गाथाहि अनुमोदि: ",
"snp3.7:35.1":	"“अग्गिहुत्तमुखा यञ्ञा, ",
"snp3.7:35.2":	"सावित्ती छन्दसो मुखं; ",
"snp3.7:35.3":	"राजा मुखं मनुस्सानं, ",
"snp3.7:35.4":	"नदीनं सागरो मुखं। ",
"snp3.7:36.1":	"नक्खत्तानं मुखं चन्दो, ",
"snp3.7:36.2":	"आदिच्चो तपतं मुखं; ",
"snp3.7:36.3":	"पुञ्ञं आकङ्खमानानं, ",
"snp3.7:36.4":	"सङ्घो वे यजतं मुखन्”ति। ",
"snp3.7:37.1":	"अथ खो भगवा केणियं जटिलं इमाहि गाथाहि अनुमोदित्वा उट्ठायासना पक्कामि। ",
"snp3.7:37.2":	"अथ खो आयस्मा सेलो सपरिसो एको वूपकट्ठो अप्पमत्तो आतापी पहितत्तो विहरन्तो नचिरस्सेव …पे… ",
"snp3.7:37.3":	"अञ्ञतरो खो पनायस्मा सेलो सपरिसो अरहतं अहोसि। ",
"snp3.7:38.1":	"अथ खो आयस्मा सेलो सपरिसो येन भगवा तेनुपसङ्कमि, उपसङ्कमित्वा एकंसं चीवरं कत्वा येन भगवा तेनञ्जलिं पणामेत्वा भगवन्तं गाथाय अज्झभासि: ",
"snp3.7:39.1":	"“यं तं सरणमागम्ह, ",
"snp3.7:39.2":	"इतो अट्ठमि चक्खुम; ",
"snp3.7:39.3":	"सत्तरत्तेन भगवा, ",
"snp3.7:39.4":	"दन्तम्ह तव सासने। ",
"snp3.7:40.1":	"तुवं बुद्धो तुवं सत्था, ",
"snp3.7:40.2":	"तुवं माराभिभू मुनि; ",
"snp3.7:40.3":	"तुवं अनुसये छेत्वा, ",
"snp3.7:40.4":	"तिण्णो तारेसिमं पजं। ",
"snp3.7:41.1":	"उपधी ते समतिक्कन्ता, ",
"snp3.7:41.2":	"आसवा ते पदालिता; ",
"snp3.7:41.3":	"सीहोसि अनुपादानो, ",
"snp3.7:41.4":	"पहीनभयभेरवो। ",
"snp3.7:42.1":	"भिक्खवो तिसता इमे, ",
"snp3.7:42.2":	"तिट्ठन्ति पञ्जलीकता; ",
"snp3.7:42.3":	"पादे वीर पसारेहि, ",
"snp3.7:42.4":	"नागा वन्दन्तु सत्थुनो”ति। ",
"snp3.7:42.5":	"सेलसुत्तं सत्तमं। "
}	
