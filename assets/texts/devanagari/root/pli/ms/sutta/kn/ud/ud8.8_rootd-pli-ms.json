{	
"ud8.8:0.1":	"उदान ८।८ ",
"ud8.8:0.2":	"विसाखासुत्त ",
"ud8.8:1.1":	"एवं मे सुतं—",
"ud8.8:1.2":	"एकं समयं भगवा सावत्थियं विहरति पुब्बारामे मिगारमातुपासादे। ",
"ud8.8:1.3":	"तेन खो पन समयेन विसाखाय मिगारमातुया नत्ता कालङ्कता होति पिया मनापा। ",
"ud8.8:1.4":	"अथ खो विसाखा मिगारमाता अल्लवत्था अल्लकेसा दिवा दिवस्स येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। ",
"ud8.8:1.5":	"एकमन्तं निसिन्नं खो विसाखं मिगारमातरं भगवा एतदवोच: ",
"ud8.8:2.1":	"“हन्द कुतो नु त्वं, विसाखे, आगच्छसि अल्लवत्था अल्लकेसा इधूपसङ्कन्ता दिवा दिवस्सा”ति? ",
"ud8.8:2.2":	"“नत्ता मे, भन्ते, पिया मनापा कालङ्कता। ",
"ud8.8:2.3":	"तेनाहं अल्लवत्था अल्लकेसा इधूपसङ्कन्ता दिवा दिवस्सा”ति। ",
"ud8.8:2.4":	"“इच्छेय्यासि त्वं, विसाखे, यावतिका सावत्थिया मनुस्सा तावतिके पुत्ते च नत्तारो चा”ति? ",
"ud8.8:2.5":	"“इच्छेय्याहं, भगवा, यावतिका सावत्थिया मनुस्सा तावतिके पुत्ते च नत्तारो चा”ति। ",
"ud8.8:3.1":	"“कीवबहुका पन, विसाखे, सावत्थिया मनुस्सा देवसिकं कालं करोन्ती”ति? ",
"ud8.8:3.2":	"“दसपि, भन्ते, सावत्थिया मनुस्सा देवसिकं कालं करोन्ति; ",
"ud8.8:3.3":	"नवपि, भन्ते … ",
"ud8.8:3.4":	"अट्ठपि, भन्ते … ",
"ud8.8:3.5":	"सत्तपि, भन्ते … ",
"ud8.8:3.6":	"छपि, भन्ते … ",
"ud8.8:3.7":	"पञ्चपि, भन्ते … ",
"ud8.8:3.8":	"चत्तारोपि, भन्ते … ",
"ud8.8:3.9":	"तीणिपि, भन्ते … ",
"ud8.8:3.10":	"द्वेपि, भन्ते, सावत्थिया मनुस्सा देवसिकं कालं करोन्ति। ",
"ud8.8:3.11":	"एकोपि, भन्ते, सावत्थिया मनुस्सो देवसिकं कालं करोति। ",
"ud8.8:3.12":	"अविवित्ता, भन्ते, सावत्थि मनुस्सेहि कालं करोन्तेही”ति। ",
"ud8.8:4.1":	"“तं किं मञ्ञसि, विसाखे, अपि नु त्वं कदाचि करहचि अनल्लवत्था वा भवेय्यासि अनल्लकेसा वा”ति? ",
"ud8.8:4.2":	"“नो हेतं, भन्ते। ",
"ud8.8:4.3":	"अलं मे, भन्ते, ताव बहुकेहि पुत्तेहि च नत्तारेहि चा”ति। ",
"ud8.8:5.1":	"“येसं खो, विसाखे, सतं पियानि, सतं तेसं दुक्खानि; ",
"ud8.8:5.2":	"येसं नवुति पियानि, नवुति तेसं दुक्खानि; ",
"ud8.8:5.3":	"येसं असीति पियानि, असीति तेसं दुक्खानि; ",
"ud8.8:5.4":	"येसं सत्तति पियानि, सत्तति तेसं दुक्खानि; ",
"ud8.8:5.5":	"येसं सट्ठि पियानि, सट्ठि तेसं दुक्खानि; ",
"ud8.8:5.6":	"येसं पञ्ञासं पियानि, पञ्ञासं तेसं दुक्खानि; ",
"ud8.8:5.7":	"येसं चत्तारीसं पियानि, चत्तारीसं तेसं दुक्खानि, ",
"ud8.8:5.8":	"येसं तिंसं पियानि, तिंसं तेसं दुक्खानि; ",
"ud8.8:5.9":	"येसं वीसति पियानि, वीसति तेसं दुक्खानि, ",
"ud8.8:5.10":	"येसं दस पियानि, दस तेसं दुक्खानि; ",
"ud8.8:5.11":	"येसं नव पियानि, नव तेसं दुक्खानि; ",
"ud8.8:5.12":	"येसं अट्ठ पियानि, अट्ठ तेसं दुक्खानि; ",
"ud8.8:5.13":	"येसं सत्त पियानि, सत्त तेसं दुक्खानि; ",
"ud8.8:5.14":	"येसं छ पियानि, छ तेसं दुक्खानि; ",
"ud8.8:5.15":	"येसं पञ्च पियानि, पञ्च तेसं दुक्खानि; ",
"ud8.8:5.16":	"येसं चत्तारि पियानि, चत्तारि तेसं दुक्खानि; ",
"ud8.8:5.17":	"येसं तीणि पियानि, तीणि तेसं दुक्खानि; ",
"ud8.8:5.18":	"येसं द्वे पियानि, द्वे तेसं दुक्खानि; ",
"ud8.8:5.19":	"येसं एकं पियं, एकं तेसं दुक्खं; ",
"ud8.8:5.20":	"येसं नत्थि पियं, नत्थि तेसं दुक्खं, असोका ते विरजा अनुपायासाति वदामी”ति। ",
"ud8.8:6.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud8.8:7.1":	"“ये केचि सोका परिदेविता वा, ",
"ud8.8:7.2":	"दुक्खा व लोकस्मिमनेकरूपा; ",
"ud8.8:7.3":	"पियं पटिच्चप्पभवन्ति एते, ",
"ud8.8:7.4":	"पिये असन्ते न भवन्ति एते। ",
"ud8.8:8.1":	"तस्मा हि ते सुखिनो वीतसोका, ",
"ud8.8:8.2":	"येसं पियं नत्थि कुहिञ्चि लोके; ",
"ud8.8:8.3":	"तस्मा असोकं विरजं पत्थयानो, ",
"ud8.8:8.4":	"पियं न कयिराथ कुहिञ्चि लोके”ति। ",
"ud8.8:8.5":	"अट्ठमं। "
}	
