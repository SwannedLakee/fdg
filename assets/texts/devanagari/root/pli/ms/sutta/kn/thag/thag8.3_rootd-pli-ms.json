{	
"thag8.3:0.1":	"थेरगाथा ८।३ ",
"thag8.3:0.2":	"अट्ठकनिपात ",
"thag8.3:0.3":	"पठमवग्ग ",
"thag8.3:0.4":	"महापन्थकत्थेरगाथा ",
"thag8.3:1.1":	"“यदा पठममद्दक्खिं, ",
"thag8.3:1.2":	"सत्थारमकुतोभयं; ",
"thag8.3:1.3":	"ततो मे अहु संवेगो, ",
"thag8.3:1.4":	"पस्सित्वा पुरिसुत्तमं। ",
"thag8.3:2.1":	"सिरिं हत्थेहि पादेहि, ",
"thag8.3:2.2":	"यो पणामेय्य आगतं; ",
"thag8.3:2.3":	"एतादिसं सो सत्थारं, ",
"thag8.3:2.4":	"आराधेत्वा विराधये। ",
"thag8.3:3.1":	"तदाहं पुत्तदारञ्च, ",
"thag8.3:3.2":	"धनधञ्ञञ्च छड्डयिं; ",
"thag8.3:3.3":	"केसमस्सूनि छेदेत्वा, ",
"thag8.3:3.4":	"पब्बजिं अनगारियं। ",
"thag8.3:4.1":	"सिक्खासाजीवसम्पन्नो, ",
"thag8.3:4.2":	"इन्द्रियेसु सुसंवुतो; ",
"thag8.3:4.3":	"नमस्समानो सम्बुद्धं, ",
"thag8.3:4.4":	"विहासिं अपराजितो। ",
"thag8.3:5.1":	"ततो मे पणिधी आसि, ",
"thag8.3:5.2":	"चेतसो अभिपत्थितो; ",
"thag8.3:5.3":	"न निसीदे मुहुत्तम्पि, ",
"thag8.3:5.4":	"तण्हासल्ले अनूहते। ",
"thag8.3:6.1":	"तस्स मेवं विहरतो, ",
"thag8.3:6.2":	"पस्स वीरियपरक्कमं; ",
"thag8.3:6.3":	"तिस्सो विज्जा अनुप्पत्ता, ",
"thag8.3:6.4":	"कतं बुद्धस्स सासनं। ",
"thag8.3:7.1":	"पुब्बेनिवासं जानामि, ",
"thag8.3:7.2":	"दिब्बचक्खु विसोधितं; ",
"thag8.3:7.3":	"अरहा दक्खिणेय्योम्हि, ",
"thag8.3:7.4":	"विप्पमुत्तो निरूपधि। ",
"thag8.3:8.1":	"ततो रत्या विवसाने, ",
"thag8.3:8.2":	"सूरियुग्गमनं पति; ",
"thag8.3:8.3":	"सब्बं तण्हं विसोसेत्वा, ",
"thag8.3:8.4":	"पल्लङ्केन उपाविसिन्”ति। ",
"thag8.3:8.5":	"… महापन्थको थेरो … ",
"thag8.3:8.6":	"अट्ठकनिपातो निट्ठितो। ",
"thag8.3:9.0":	"तत्रुद्दानं ",
"thag8.3:9.1":	"महाकच्चायनो थेरो, ",
"thag8.3:9.2":	"सिरिमित्तो महापन्थको; ",
"thag8.3:9.3":	"एते अट्ठनिपातम्हि, ",
"thag8.3:9.4":	"गाथायो चतुवीसतीति। "
}	
