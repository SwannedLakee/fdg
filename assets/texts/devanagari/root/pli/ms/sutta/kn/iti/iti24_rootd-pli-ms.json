{	
"iti24:0.1":	"इतिवुत्तक २४ ",
"iti24:0.2":	"एककनिपात ",
"iti24:0.3":	"ततियवग्ग ",
"iti24:0.4":	"अट्ठिपुञ्जसुत्त ",
"iti24:1.1":	"वुत्तञ्हेतं भगवता वुत्तमरहताति मे सुतं: ",
"iti24:2.1":	"“एकपुग्गलस्स, भिक्खवे, कप्पं सन्धावतो संसरतो सिया एवं महा अट्ठिकङ्कलो अट्ठिपुञ्जो अट्ठिरासि यथायं वेपुल्लो पब्बतो, सचे संहारको अस्स, सम्भतञ्च न विनस्सेय्या”ति। ",
"iti24:2.2":	"एतमत्थं भगवा अवोच। ",
"iti24:2.3":	"तत्थेतं इति वुच्चति: ",
"iti24:3.1":	"“एकस्सेकेन कप्पेन, ",
"iti24:3.2":	"पुग्गलस्सट्ठिसञ्चयो; ",
"iti24:3.3":	"सिया पब्बतसमो रासि, ",
"iti24:3.4":	"इति वुत्तं महेसिना। ",
"iti24:4.1":	"सो खो पनायं अक्खातो, ",
"iti24:4.2":	"वेपुल्लो पब्बतो महा; ",
"iti24:4.3":	"उत्तरो गिज्झकूटस्स, ",
"iti24:4.4":	"मगधानं गिरिब्बजे। ",
"iti24:5.1":	"यतो च अरियसच्चानि, ",
"iti24:5.2":	"सम्मप्पञ्ञाय पस्सति; ",
"iti24:5.3":	"दुक्खं दुक्खसमुप्पादं, ",
"iti24:5.4":	"दुक्खस्स च अतिक्कमं; ",
"iti24:5.5":	"अरियञ्चट्ठङ्गिकं मग्गं, ",
"iti24:5.6":	"दुक्खूपसमगामिनं। ",
"iti24:6.1":	"स सत्तक्खत्तुं परमं, ",
"iti24:6.2":	"सन्धावित्वान पुग्गलो; ",
"iti24:6.3":	"दुक्खस्सन्तकरो होति, ",
"iti24:6.4":	"सब्बसंयोजनक्खया”ति। ",
"iti24:7.1":	"अयम्पि अत्थो वुत्तो भगवता, इति मे सुतन्ति। ",
"iti24:7.2":	"चतुत्थं। "
}	
