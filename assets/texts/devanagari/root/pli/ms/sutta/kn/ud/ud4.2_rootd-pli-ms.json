{	
"ud4.2:0.1":	"उदान ४।२ ",
"ud4.2:0.2":	"उद्धतसुत्त ",
"ud4.2:1.1":	"एवं मे सुतं—",
"ud4.2:1.2":	"एकं समयं भगवा कुसिनारायं विहरति उपवत्तने मल्लानं सालवने। ",
"ud4.2:1.3":	"तेन खो पन समयेन सम्बहुला भिक्खू भगवतो अविदूरे अरञ्ञकुटिकायं विहरन्ति उद्धता उन्नळा चपला मुखरा विकिण्णवाचा मुट्ठस्सतिनो असम्पजाना असमाहिता विब्भन्तचित्ता पाकतिन्द्रिया। ",
"ud4.2:2.1":	"अद्दसा खो भगवा ते सम्बहुले भिक्खू अविदूरे अरञ्ञकुटिकायं विहरन्ते उद्धते उन्नळे चपले मुखरे विकिण्णवाचे मुट्ठस्सतिनो असम्पजाने असमाहिते विब्भन्तचित्ते पाकतिन्द्रिये। ",
"ud4.2:3.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud4.2:4.1":	"“अरक्खितेन कायेन, ",
"ud4.2:4.2":	"मिच्छादिट्ठिहतेन च; ",
"ud4.2:4.3":	"थिनमिद्धाभिभूतेन, ",
"ud4.2:4.4":	"वसं मारस्स गच्छति। ",
"ud4.2:5.1":	"तस्मा रक्खितचित्तस्स, ",
"ud4.2:5.2":	"सम्मासङ्कप्पगोचरो; ",
"ud4.2:5.3":	"सम्मादिट्ठिपुरेक्खारो, ",
"ud4.2:5.4":	"ञत्वान उदयब्बयं; ",
"ud4.2:5.5":	"थिनमिद्धाभिभू भिक्खु, ",
"ud4.2:5.6":	"सब्बा दुग्गतियो जहे”ति। ",
"ud4.2:5.7":	"दुतियं। "
}	
