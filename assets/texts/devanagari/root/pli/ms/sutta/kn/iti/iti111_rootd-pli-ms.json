{	
"iti111:0.1":	"इतिवुत्तक १११ ",
"iti111:0.2":	"चतुक्कनिपात ",
"iti111:0.3":	"ब्राह्मणधम्मयागवग्ग ",
"iti111:0.4":	"सम्पन्नसीलसुत्त ",
"iti111:1.1":	"वुत्तञ्हेतं भगवता वुत्तमरहताति मे सुतं: ",
"iti111:2.1":	"“सम्पन्नसीला, भिक्खवे, विहरथ सम्पन्नपातिमोक्खा; पातिमोक्खसंवरसंवुता विहरथ आचारगोचरसम्पन्ना अणुमत्तेसु वज्जेसु भयदस्साविनो; समादाय सिक्खथ सिक्खापदेसु। ",
"iti111:3.1":	"सम्पन्नसीलानं वो, भिक्खवे, विहरतं सम्पन्नपातिमोक्खानं पातिमोक्खसंवरसंवुतानं विहरतं आचारगोचरसम्पन्नानं अणुमत्तेसु वज्जेसु भयदस्सावीनं समादाय सिक्खतं सिक्खापदेसु, किमस्स उत्तरि करणीयं? ",
"iti111:4.1":	"चरतो चेपि, भिक्खवे, भिक्खुनो अभिज्झा, ब्यापादो विगतो होति, थिनमिद्धं विगतं होति, उद्धच्चकुक्कुच्चं विगतं होति, विचिकिच्छा पहीना होति, आरद्धं होति वीरियं असल्लीनं, उपट्ठिता सति असम्मुट्ठा, पस्सद्धो कायो असारद्धो, समाहितं चित्तं एकग्गं। ",
"iti111:4.2":	"चरम्पि, भिक्खवे, भिक्खु एवंभूतो आतापी ओत्तापी सततं समितं आरद्धवीरियो पहितत्तोति वुच्चति। ",
"iti111:5.1":	"ठितस्स चेपि, भिक्खवे, भिक्खुनो अभिज्झा ब्यापादो विगतो होति …पे… थिनमिद्धं … उद्धच्चकुक्कुच्चं … विचिकिच्छा पहीना होति, आरद्धं होति वीरियं असल्लीनं, उपट्ठिता सति असम्मुट्ठा, पस्सद्धो कायो असारद्धो, समाहितं चित्तं एकग्गं। ",
"iti111:5.2":	"ठितोपि, भिक्खवे, भिक्खु एवंभूतो आतापी ओत्तापी सततं समितं आरद्धवीरियो पहितत्तोति वुच्चति। ",
"iti111:6.1":	"निसिन्नस्स चेपि, भिक्खवे, भिक्खुनो अभिज्झा ब्यापादो विगतो होति …पे… थिनमिद्धं … उद्धच्चकुक्कुच्चं … विचिकिच्छा पहीना होति, आरद्धं होति वीरियं असल्लीनं, उपट्ठिता सति असम्मुट्ठा, पस्सद्धो कायो असारद्धो, समाहितं चित्तं एकग्गं। ",
"iti111:6.2":	"निसिन्नोपि, भिक्खवे, भिक्खु एवंभूतो आतापी ओत्तापी सततं समितं आरद्धवीरियो पहितत्तोति वुच्चति। ",
"iti111:7.1":	"सयानस्स चेपि, भिक्खवे, भिक्खुनो जागरस्स अभिज्झा ब्यापादो विगतो होति …पे… थिनमिद्धं … उद्धच्चकुक्कुच्चं … विचिकिच्छा पहीना होति, आरद्धं होति वीरियं असल्लीनं, उपट्ठिता सति असम्मुट्ठा, पस्सद्धो कायो असारद्धो, समाहितं चित्तं एकग्गं। ",
"iti111:7.2":	"सयानोपि, भिक्खवे, भिक्खु जागरो एवंभूतो आतापी ओत्तापी सततं समितं आरद्धवीरियो पहितत्तोति वुच्चती”ति। ",
"iti111:7.3":	"एतमत्थं भगवा अवोच। ",
"iti111:7.4":	"तत्थेतं इति वुच्चति: ",
"iti111:8.1":	"“यतं चरे यतं तिट्ठे, ",
"iti111:8.2":	"यतं अच्छे यतं सये; ",
"iti111:8.3":	"यतं समिञ्जये भिक्खु, ",
"iti111:8.4":	"यतमेनं पसारये। ",
"iti111:9.1":	"उद्धं तिरियं अपाचीनं, ",
"iti111:9.2":	"यावताजगतोगति; ",
"iti111:9.3":	"समवेक्खिता च धम्मानं, ",
"iti111:9.4":	"खन्धानं उदयब्बयं। ",
"iti111:10.1":	"एवं विहारिमातापिं, ",
"iti111:10.2":	"सन्तवुत्तिमनुद्धतं; ",
"iti111:10.3":	"चेतोसमथसामीचिं, ",
"iti111:10.4":	"सिक्खमानं सदा सतं; ",
"iti111:10.5":	"सततं पहितत्तोति, ",
"iti111:10.6":	"आहु भिक्खुं तथाविधन्”ति। ",
"iti111:11.1":	"अयम्पि अत्थो वुत्तो भगवता, इति मे सुतन्ति। ",
"iti111:11.2":	"द्वादसमं। "
}	
