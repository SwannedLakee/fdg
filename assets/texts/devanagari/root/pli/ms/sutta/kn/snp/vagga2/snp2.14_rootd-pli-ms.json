{	
"snp2.14:0.1":	"सुत्त निपात २।१४ ",
"snp2.14:0.2":	"धम्मिकसुत्त ",
"snp2.14:1.1":	"एवं मे सुतं—",
"snp2.14:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"snp2.14:1.3":	"अथ खो धम्मिको उपासको पञ्चहि उपासकसतेहि सद्धिं येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो धम्मिको उपासको भगवन्तं गाथाहि अज्झभासि: ",
"snp2.14:2.1":	"“पुच्छामि तं गोतम भूरिपञ्ञ, ",
"snp2.14:2.2":	"कथङ्करो सावको साधु होति; ",
"snp2.14:2.3":	"यो वा अगारा अनगारमेति, ",
"snp2.14:2.4":	"अगारिनो वा पनुपासकासे। ",
"snp2.14:3.1":	"तुवञ्हि लोकस्स सदेवकस्स, ",
"snp2.14:3.2":	"गतिं पजानासि परायणञ्च; ",
"snp2.14:3.3":	"न चत्थि तुल्यो निपुणत्थदस्सी, ",
"snp2.14:3.4":	"तुवञ्हि बुद्धं पवरं वदन्ति। ",
"snp2.14:4.1":	"सब्बं तुवं ञाणमवेच्च धम्मं, ",
"snp2.14:4.2":	"पकासेसि सत्ते अनुकम्पमानो; ",
"snp2.14:4.3":	"विवट्टच्छदोसि समन्तचक्खु, ",
"snp2.14:4.4":	"विरोचसि विमलो सब्बलोके। ",
"snp2.14:5.1":	"आगञ्छि ते सन्तिके नागराजा, ",
"snp2.14:5.2":	"एरावणो नाम जिनोति सुत्वा; ",
"snp2.14:5.3":	"सोपि तया मन्तयित्वाज्झगमा, ",
"snp2.14:5.4":	"साधूति सुत्वान पतीतरूपो। ",
"snp2.14:6.1":	"राजापि तं वेस्सवणो कुवेरो, ",
"snp2.14:6.2":	"उपेति धम्मं परिपुच्छमानो; ",
"snp2.14:6.3":	"तस्सापि त्वं पुच्छितो ब्रूसि धीर, ",
"snp2.14:6.4":	"सो चापि सुत्वान पतीतरूपो। ",
"snp2.14:7.1":	"ये केचिमे तित्थिया वादसीला, ",
"snp2.14:7.2":	"आजीवका वा यदि वा निगण्ठा; ",
"snp2.14:7.3":	"पञ्ञाय तं नातितरन्ति सब्बे, ",
"snp2.14:7.4":	"ठितो वजन्तं विय सीघगामिं। ",
"snp2.14:8.1":	"ये केचिमे ब्राह्मणा वादसीला, ",
"snp2.14:8.2":	"वुद्धा चापि ब्राह्मणा सन्ति केचि; ",
"snp2.14:8.3":	"सब्बे तयि अत्थबद्धा भवन्ति, ",
"snp2.14:8.4":	"ये चापि अञ्ञे वादिनो मञ्ञमाना। ",
"snp2.14:9.1":	"अयञ्हि धम्मो निपुणो सुखो च, ",
"snp2.14:9.2":	"योयं तया भगवा सुप्पवुत्तो; ",
"snp2.14:9.3":	"तमेव सब्बेपि सुस्सूसमाना, ",
"snp2.14:9.4":	"तं नो वद पुच्छितो बुद्धसेट्ठ। ",
"snp2.14:10.1":	"सब्बेपिमे भिक्खवो सन्निसिन्ना, ",
"snp2.14:10.2":	"उपासका चापि तथेव सोतुं; ",
"snp2.14:10.3":	"सुणन्तु धम्मं विमलेनानुबुद्धं, ",
"snp2.14:10.4":	"सुभासितं वासवस्सेव देवा”। ",
"snp2.14:11.1":	"“सुणाथ मे भिक्खवो सावयामि वो, ",
"snp2.14:11.2":	"धम्मं धुतं तञ्च चराथ सब्बे; ",
"snp2.14:11.3":	"इरियापथं पब्बजितानुलोमिकं, ",
"snp2.14:11.4":	"सेवेथ नं अत्थदसो मुतीमा। ",
"snp2.14:12.1":	"नो वे विकाले विचरेय्य भिक्खु, ",
"snp2.14:12.2":	"गामे च पिण्डाय चरेय्य काले; ",
"snp2.14:12.3":	"अकालचारिञ्हि सजन्ति सङ्गा, ",
"snp2.14:12.4":	"तस्मा विकाले न चरन्ति बुद्धा। ",
"snp2.14:13.1":	"रूपा च सद्दा च रसा च गन्धा, ",
"snp2.14:13.2":	"फस्सा च ये सम्मदयन्ति सत्ते; ",
"snp2.14:13.3":	"एतेसु धम्मेसु विनेय्य छन्दं, ",
"snp2.14:13.4":	"कालेन सो पविसे पातरासं। ",
"snp2.14:14.1":	"पिण्डञ्च भिक्खु समयेन लद्धा, ",
"snp2.14:14.2":	"एको पटिक्कम्म रहो निसीदे; ",
"snp2.14:14.3":	"अज्झत्तचिन्ती न मनो बहिद्धा, ",
"snp2.14:14.4":	"निच्छारये सङ्गहितत्तभावो। ",
"snp2.14:15.1":	"सचेपि सो सल्लपे सावकेन, ",
"snp2.14:15.2":	"अञ्ञेन वा केनचि भिक्खुना वा; ",
"snp2.14:15.3":	"धम्मं पणीतं तमुदाहरेय्य, ",
"snp2.14:15.4":	"न पेसुणं नोपि परूपवादं। ",
"snp2.14:16.1":	"वादञ्हि एके पटिसेनियन्ति, ",
"snp2.14:16.2":	"न ते पसंसाम परित्तपञ्ञे; ",
"snp2.14:16.3":	"ततो ततो ने पसजन्ति सङ्गा, ",
"snp2.14:16.4":	"चित्तञ्हि ते तत्थ गमेन्ति दूरे। ",
"snp2.14:17.1":	"पिण्डं विहारं सयनासनञ्च, ",
"snp2.14:17.2":	"आपञ्च सङ्घाटिरजूपवाहनं; ",
"snp2.14:17.3":	"सुत्वान धम्मं सुगतेन देसितं, ",
"snp2.14:17.4":	"सङ्खाय सेवे वरपञ्ञसावको। ",
"snp2.14:18.1":	"तस्मा हि पिण्डे सयनासने च, ",
"snp2.14:18.2":	"आपे च सङ्घाटिरजूपवाहने; ",
"snp2.14:18.3":	"एतेसु धम्मेसु अनूपलित्तो, ",
"snp2.14:18.4":	"भिक्खु यथा पोक्खरे वारिबिन्दु। ",
"snp2.14:19.1":	"गहट्ठवत्तं पन वो वदामि, ",
"snp2.14:19.2":	"यथाकरो सावको साधु होति; ",
"snp2.14:19.3":	"न हेस लब्भा सपरिग्गहेन, ",
"snp2.14:19.4":	"फस्सेतुं यो केवलो भिक्खुधम्मो। ",
"snp2.14:20.1":	"पाणं न हने न च घातयेय्य, ",
"snp2.14:20.2":	"न चानुजञ्ञा हनतं परेसं; ",
"snp2.14:20.3":	"सब्बेसु भूतेसु निधाय दण्डं, ",
"snp2.14:20.4":	"ये थावरा ये च तसा सन्ति लोके। ",
"snp2.14:21.1":	"ततो अदिन्नं परिवज्जयेय्य, ",
"snp2.14:21.2":	"किञ्चि क्वचि सावको बुज्झमानो; ",
"snp2.14:21.3":	"न हारये हरतं नानुजञ्ञा, ",
"snp2.14:21.4":	"सब्बं अदिन्नं परिवज्जयेय्य। ",
"snp2.14:22.1":	"अब्रह्मचरियं परिवज्जयेय्य, ",
"snp2.14:22.2":	"अङ्गारकासुं जलितंव विञ्ञू; ",
"snp2.14:22.3":	"असम्भुणन्तो पन ब्रह्मचरियं, ",
"snp2.14:22.4":	"परस्स दारं न अतिक्कमेय्य। ",
"snp2.14:23.1":	"सभग्गतो वा परिसग्गतो वा, ",
"snp2.14:23.2":	"एकस्स वेको न मुसा भणेय्य; ",
"snp2.14:23.3":	"न भाणये भणतं नानुजञ्ञा, ",
"snp2.14:23.4":	"सब्बं अभूतं परिवज्जयेय्य। ",
"snp2.14:24.1":	"मज्जञ्च पानं न समाचरेय्य, ",
"snp2.14:24.2":	"धम्मं इमं रोचये यो गहट्ठो; ",
"snp2.14:24.3":	"न पायये पिवतं नानुजञ्ञा, ",
"snp2.14:24.4":	"उम्मादनन्तं इति नं विदित्वा। ",
"snp2.14:25.1":	"मदा हि पापानि करोन्ति बाला, ",
"snp2.14:25.2":	"कारेन्ति चञ्ञेपि जने पमत्ते; ",
"snp2.14:25.3":	"एतं अपुञ्ञायतनं विवज्जये, ",
"snp2.14:25.4":	"उम्मादनं मोहनं बालकन्तं। ",
"snp2.14:26.1":	"पाणं न हने न चादिन्नमादिये, ",
"snp2.14:26.2":	"मुसा न भासे न च मज्जपो सिया; ",
"snp2.14:26.3":	"अब्रह्मचरिया विरमेय्य मेथुना, ",
"snp2.14:26.4":	"रत्तिं न भुञ्जेय्य विकालभोजनं। ",
"snp2.14:27.1":	"मालं न धारे न च गन्धमाचरे, ",
"snp2.14:27.2":	"मञ्चे छमायं व सयेथ सन्थते; ",
"snp2.14:27.3":	"एतञ्हि अट्ठङ्गिकमाहुपोसथं, ",
"snp2.14:27.4":	"बुद्धेन दुक्खन्तगुना पकासितं। ",
"snp2.14:28.1":	"ततो च पक्खस्सुपवस्सुपोसथं, ",
"snp2.14:28.2":	"चातुद्दसिं पञ्चदसिञ्च अट्ठमिं; ",
"snp2.14:28.3":	"पाटिहारियपक्खञ्च पसन्नमानसो, ",
"snp2.14:28.4":	"अट्ठङ्गुपेतं सुसमत्तरूपं। ",
"snp2.14:29.1":	"ततो च पातो उपवुत्थुपोसथो, ",
"snp2.14:29.2":	"अन्नेन पानेन च भिक्खुसङ्घं; ",
"snp2.14:29.3":	"पसन्नचित्तो अनुमोदमानो, ",
"snp2.14:29.4":	"यथारहं संविभजेथ विञ्ञू। ",
"snp2.14:30.1":	"धम्मेन मातापितरो भरेय्य, ",
"snp2.14:30.2":	"पयोजये धम्मिकं सो वणिज्जं; ",
"snp2.14:30.3":	"एतं गिही वत्तयमप्पमत्तो, ",
"snp2.14:30.4":	"सयम्पभे नाम उपेति देवे”ति। ",
"snp2.14:30.5":	"धम्मिकसुत्तं चुद्दसमं। ",
"snp2.14:30.6":	"चूळवग्गो दुतियो। ",
"snp2.14:31.0":	"तस्सुद्दानं ",
"snp2.14:31.1":	"रतनामगन्धो हिरि च, ",
"snp2.14:31.2":	"मङ्गलं सूचिलोमेन; ",
"snp2.14:31.3":	"धम्मचरियञ्च ब्राह्मणो, ",
"snp2.14:31.4":	"नावा किंसीलमुट्ठानं। ",
"snp2.14:32.1":	"राहुलो पुन कप्पो च, ",
"snp2.14:32.2":	"परिब्बाजनियं तथा; ",
"snp2.14:32.3":	"धम्मिकञ्च विदुनो आहु, ",
"snp2.14:32.4":	"चूळवग्गन्ति चुद्दसाति। "
}	
