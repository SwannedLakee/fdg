{	
"iti53:0.1":	"इतिवुत्तक ५३ ",
"iti53:0.2":	"तिकनिपात ",
"iti53:0.3":	"पठमवग्ग ",
"iti53:0.4":	"दुतियवेदनासुत्त ",
"iti53:1.1":	"वुत्तञ्हेतं भगवता वुत्तमरहताति मे सुतं: ",
"iti53:2.1":	"“तिस्सो इमा, भिक्खवे, वेदना। ",
"iti53:2.2":	"कतमा तिस्सो? ",
"iti53:2.3":	"सुखा वेदना, दुक्खा वेदना, अदुक्खमसुखा वेदना। ",
"iti53:2.4":	"सुखा, भिक्खवे, वेदना दुक्खतो दट्ठब्बा; ",
"iti53:2.5":	"दुक्खा वेदना सल्लतो दट्ठब्बा; ",
"iti53:2.6":	"अदुक्खमसुखा वेदना अनिच्चतो दट्ठब्बा। ",
"iti53:2.7":	"यतो खो, भिक्खवे, भिक्खुनो सुखा वेदना दुक्खतो दिट्ठा होति, दुक्खा वेदना सल्लतो दिट्ठा होति, अदुक्खमसुखा वेदना अनिच्चतो दिट्ठा होति; ",
"iti53:2.8":	"अयं वुच्चति, भिक्खवे, ‘भिक्खु अरियो, सम्मद्दसो, अच्छेच्छि तण्हं, विवत्तयि संयोजनं, सम्मा मानाभिसमया अन्तमकासि दुक्खस्सा’”ति। ",
"iti53:2.9":	"एतमत्थं भगवा अवोच। ",
"iti53:2.10":	"तत्थेतं इति वुच्चति: ",
"iti53:3.1":	"“यो सुखं दुक्खतो अद्द, ",
"iti53:3.2":	"दुक्खमद्दक्खि सल्लतो; ",
"iti53:3.3":	"अदुक्खमसुखं सन्तं, ",
"iti53:3.4":	"अदक्खि नं अनिच्चतो। ",
"iti53:4.1":	"स वे सम्मद्दसो भिक्खु, ",
"iti53:4.2":	"यतो तत्थ विमुच्चति; ",
"iti53:4.3":	"अभिञ्ञावोसितो सन्तो, ",
"iti53:4.4":	"स वे योगातिगो मुनी”ति। ",
"iti53:5.1":	"अयम्पि अत्थो वुत्तो भगवता, इति मे सुतन्ति। ",
"iti53:5.2":	"चतुत्थं। "
}	
