{	
"ja458:0.1":	"जातक ",
"ja458:0.2":	"एकादसकनिपात ",
"ja458:0.3":	"मातुपोसकवग्ग ",
"ja458:0.4":	"४। उदयजातक ",
"ja458:1.1":	"“एका निसिन्ना सुचि सञ्ञतूरू, ",
"ja458:1.2":	"पासादमारुय्ह अनिन्दितङ्गी; ",
"ja458:1.3":	"याचामि तं किन्नरनेत्तचक्खु, ",
"ja458:1.4":	"इमेकरत्तिं उभयो वसेम”। ",
"ja458:2.1":	"“ओकिण्णन्तरपरिखं, ",
"ja458:2.2":	"दळ्हमट्टालकोट्ठकं; ",
"ja458:2.3":	"रक्खितं खग्गहत्थेहि, ",
"ja458:2.4":	"दुप्पवेसमिदं पुरं। ",
"ja458:3.1":	"दहरस्स युविनो चापि, ",
"ja458:3.2":	"आगमो च न विज्जति; ",
"ja458:3.3":	"अथ केन नु वण्णेन, ",
"ja458:3.4":	"सङ्गमं इच्छसे मया”। ",
"ja458:4.1":	"“यक्खोहमस्मि कल्याणि, ",
"ja458:4.2":	"आगतोस्मि तवन्तिके; ",
"ja458:4.3":	"त्वं मं नन्दय भद्दन्ते, ",
"ja458:4.4":	"पुण्णकंसं ददामि ते”। ",
"ja458:5.1":	"“देवं व यक्खं अथ वा मनुस्सं, ",
"ja458:5.2":	"न पत्थये उदयमतिच्च अञ्ञं; ",
"ja458:5.3":	"गच्छेव त्वं यक्ख महानुभाव, ",
"ja458:5.4":	"मा चस्सु गन्त्वा पुनरावजित्थ”। ",
"ja458:6.1":	"“या सा रति उत्तमा कामभोगिनं, ",
"ja458:6.2":	"यं हेतु सत्ता विसमं चरन्ति; ",
"ja458:6.3":	"मा तं रतिं जीयि तुवं सुचिम्हिते, ",
"ja458:6.4":	"ददामि ते रूपियं कंसपूरं”। ",
"ja458:7.1":	"“नारिं नरो निज्झपयं धनेन, ",
"ja458:7.2":	"उक्कंसती यत्थ करोति छन्दं; ",
"ja458:7.3":	"विपच्चनीको तव देवधम्मो, ",
"ja458:7.4":	"पच्चक्खतो थोकतरेन एसि”। ",
"ja458:8.1":	"“आयु च वण्णो च मनुस्सलोके, ",
"ja458:8.2":	"निहीयति मनुजानं सुगत्ते; ",
"ja458:8.3":	"तेनेव वण्णेन धनम्पि तुय्हं, ",
"ja458:8.4":	"निहीयति जिण्णतरासि अज्ज। ",
"ja458:9.1":	"एवं मे पेक्खमानस्स, ",
"ja458:9.2":	"राजपुत्ति यसस्सिनि; ",
"ja458:9.3":	"हायतेव तव वण्णो, ",
"ja458:9.4":	"अहोरत्तानमच्चये”। ",
"ja458:10.1":	"“इमिनाव त्वं वयसा, ",
"ja458:10.2":	"राजपुत्ति सुमेधसे; ",
"ja458:10.3":	"ब्रह्मचरियं चरेय्यासि, ",
"ja458:10.4":	"भिय्यो वण्णवती सिया”। ",
"ja458:11.1":	"“देवा न जीरन्ति यथा मनुस्सा, ",
"ja458:11.2":	"गत्तेसु तेसं वलियो न होन्ति; ",
"ja458:11.3":	"पुच्छामि तं यक्ख महानुभाव, ",
"ja458:11.4":	"कथं नु देवान सरीरदेहो”। ",
"ja458:12.1":	"“देवा न जीरन्ति यथा मनुस्सा, ",
"ja458:12.2":	"गत्तेसु तेसं वलियो न होन्ति; ",
"ja458:12.3":	"सुवे सुवे भिय्यतरोव तेसं, ",
"ja458:12.4":	"दिब्बो च वण्णो विपुला च भोगा”। ",
"ja458:13.1":	"“किंसूध भीता जनता अनेका, ",
"ja458:13.2":	"मग्गो च नेकायतनं पवुत्तो; ",
"ja458:13.3":	"पुच्छामि तं यक्ख महानुभाव, ",
"ja458:13.4":	"कत्थट्ठितो परलोकं न भाये”। ",
"ja458:14.1":	"“वाचं मनञ्च पणिधाय सम्मा, ",
"ja458:14.2":	"कायेन पापानि अकुब्बमानो; ",
"ja458:14.3":	"बहुन्नपानं घरमावसन्तो, ",
"ja458:14.4":	"सद्धो मुदू संविभागी वदञ्ञू; ",
"ja458:14.5":	"सङ्गाहको सखिलो सण्हवाचो, ",
"ja458:14.6":	"एत्थट्ठितो परलोकं न भाये”। ",
"ja458:15.1":	"“अनुसाससि मं यक्ख, ",
"ja458:15.2":	"यथा माता यथा पिता; ",
"ja458:15.3":	"उळारवण्णं पुच्छामि, ",
"ja458:15.4":	"को नु त्वमसि सुब्रहा”। ",
"ja458:16.1":	"“उदयोहमस्मि कल्याणि, ",
"ja458:16.2":	"सङ्गरत्ता इधागतो; ",
"ja458:16.3":	"आमन्त खो तं गच्छामि, ",
"ja458:16.4":	"मुत्तोस्मि तव सङ्गरा”। ",
"ja458:17.1":	"“सचे खो त्वं उदयोसि, ",
"ja458:17.2":	"सङ्गरत्ता इधागतो; ",
"ja458:17.3":	"अनुसास मं राजपुत्त, ",
"ja458:17.4":	"यथास्स पुन सङ्गमो”। ",
"ja458:18.1":	"“अतिपतति वयो खणो तथेव, ",
"ja458:18.2":	"ठानं नत्थि धुवं चवन्ति सत्ता; ",
"ja458:18.3":	"परिजिय्यति अद्धुवं सरीरं, ",
"ja458:18.4":	"उदये मा पमाद चरस्सु धम्मं। ",
"ja458:19.1":	"कसिणा पथवी धनस्स पूरा, ",
"ja458:19.2":	"एकस्सेव सिया अनञ्ञधेय्या; ",
"ja458:19.3":	"तञ्चापि जहति अवीतरागो, ",
"ja458:19.4":	"उदये मा पमाद चरस्सु धम्मं। ",
"ja458:20.1":	"माता च पिता च भातरो च, ",
"ja458:20.2":	"भरिया यापि धनेन होति कीता; ",
"ja458:20.3":	"ते चापि जहन्ति अञ्ञमञ्ञं, ",
"ja458:20.4":	"उदये मा पमाद चरस्सु धम्मं। ",
"ja458:21.1":	"कायो परभोजनन्ति ञत्वा, ",
"ja458:21.2":	"संसारे सुगतिञ्च दुग्गतिञ्च; ",
"ja458:21.3":	"इत्तरवासोति जानियान, ",
"ja458:21.4":	"उदये मा पमाद चरस्सु धम्मं”। ",
"ja458:22.1":	"“साधु भासतियं यक्खो, ",
"ja458:22.2":	"अप्पं मच्चान जीवितं; ",
"ja458:22.3":	"कसिरञ्च परित्तञ्च, ",
"ja458:22.4":	"तञ्च दुक्खेन संयुतं; ",
"ja458:22.5":	"साहं एका पब्बजिस्सामि, ",
"ja458:22.6":	"हित्वा कासिं सुरुन्धनन्”ति। ",
"ja458:23.1":	"उदयजातकं चतुत्थं। "
}	
