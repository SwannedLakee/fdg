{	
"iti38:0.1":	"इतिवुत्तक ३८ ",
"iti38:0.2":	"दुकनिपात ",
"iti38:0.3":	"दुतियवग्ग ",
"iti38:0.4":	"वितक्कसुत्त ",
"iti38:1.1":	"वुत्तञ्हेतं भगवता वुत्तमरहताति मे सुतं: ",
"iti38:2.1":	"“तथागतं, भिक्खवे, अरहन्तं सम्मासम्बुद्धं द्वे वितक्का बहुलं समुदाचरन्ति—",
"iti38:2.2":	"खेमो च वितक्को, पविवेको च। ",
"iti38:2.3":	"अब्यापज्झारामो, भिक्खवे, तथागतो अब्यापज्झरतो। ",
"iti38:2.4":	"तमेनं, भिक्खवे, तथागतं अब्यापज्झारामं अब्यापज्झरतं एसेव वितक्को बहुलं समुदाचरति: ",
"iti38:2.5":	"‘इमायाहं इरियाय न कञ्चि ब्याबाधेमि तसं वा थावरं वा’ति। ",
"iti38:3.1":	"पविवेकारामो, भिक्खवे, तथागतो पविवेकरतो। ",
"iti38:3.2":	"तमेनं, भिक्खवे, तथागतं पविवेकारामं पविवेकरतं एसेव वितक्को बहुलं समुदाचरति: ",
"iti38:3.3":	"‘यं अकुसलं तं पहीनन्’ति। ",
"iti38:4.1":	"तस्मातिह, भिक्खवे, तुम्हेपि अब्यापज्झारामा विहरथ अब्यापज्झरता। ",
"iti38:4.2":	"तेसं वो, भिक्खवे, तुम्हाकं अब्यापज्झारामानं विहरतं अब्यापज्झरतानं एसेव वितक्को बहुलं समुदाचरिस्सति: ",
"iti38:4.3":	"‘इमाय मयं इरियाय न कञ्चि ब्याबाधेम तसं वा थावरं वा’ति। ",
"iti38:5.1":	"पविवेकारामा, भिक्खवे, विहरथ पविवेकरता। ",
"iti38:5.2":	"तेसं वो, भिक्खवे, तुम्हाकं पविवेकारामानं विहरतं पविवेकरतानं एसेव वितक्को बहुलं समुदाचरिस्सति: ",
"iti38:5.3":	"‘किं अकुसलं, किं अप्पहीनं, किं पजहामा’”ति। ",
"iti38:5.4":	"एतमत्थं भगवा अवोच। ",
"iti38:5.5":	"तत्थेतं इति वुच्चति: ",
"iti38:6.1":	"“तथागतं बुद्धमसय्हसाहिनं, ",
"iti38:6.2":	"दुवे वितक्का समुदाचरन्ति नं; ",
"iti38:6.3":	"खेमो वितक्को पठमो उदीरितो, ",
"iti38:6.4":	"ततो विवेको दुतियो पकासितो। ",
"iti38:7.1":	"तमोनुदं पारगतं महेसिं, ",
"iti38:7.2":	"तं पत्तिपत्तं वसिमं अनासवं; ",
"iti38:7.3":	"विसन्तरं तण्हक्खये विमुत्तं, ",
"iti38:7.4":	"तं वे मुनिं अन्तिमदेहधारिं; ",
"iti38:7.5":	"मारञ्जहं ब्रूमि जराय पारगुं। ",
"iti38:8.1":	"सेले यथा पब्बतमुद्धनिट्ठितो, ",
"iti38:8.2":	"यथापि पस्से जनतं समन्ततो; ",
"iti38:8.3":	"तथूपमं धम्ममयं सुमेधो, ",
"iti38:8.4":	"पासादमारुय्ह समन्तचक्खु; ",
"iti38:8.5":	"सोकावतिण्णं जनतमपेतसोको, ",
"iti38:8.6":	"अवेक्खति जातिजराभिभूतन्”ति। ",
"iti38:9.1":	"अयम्पि अत्थो वुत्तो भगवता, इति मे सुतन्ति। ",
"iti38:9.2":	"पठमं। "
}	
