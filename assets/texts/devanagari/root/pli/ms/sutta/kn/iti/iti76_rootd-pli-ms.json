{	
"iti76:0.1":	"इतिवुत्तक ७६ ",
"iti76:0.2":	"तिकनिपात ",
"iti76:0.3":	"ततियवग्ग ",
"iti76:0.4":	"सुखपत्थनासुत्त ",
"iti76:1.1":	"वुत्तञ्हेतं भगवता वुत्तमरहताति मे सुतं: ",
"iti76:2.1":	"“तीणिमानि, भिक्खवे, सुखानि पत्थयमानो सीलं रक्खेय्य पण्डितो। ",
"iti76:2.2":	"कतमानि तीणि? ",
"iti76:2.3":	"पसंसा मे आगच्छतूति सीलं रक्खेय्य पण्डितो, भोगा मे उप्पज्जन्तूति सीलं रक्खेय्य पण्डितो, कायस्स भेदा परं मरणा सुगतिं सग्गं लोकं उपपज्जिस्सामीति सीलं रक्खेय्य पण्डितो। ",
"iti76:2.4":	"इमानि खो, भिक्खवे, तीणि सुखानि पत्थयमानो सीलं रक्खेय्य पण्डितो”ति। ",
"iti76:2.5":	"एतमत्थं भगवा अवोच। ",
"iti76:2.6":	"तत्थेतं इति वुच्चति: ",
"iti76:3.1":	"“सीलं रक्खेय्य मेधावी, ",
"iti76:3.2":	"पत्थयानो तयो सुखे; ",
"iti76:3.3":	"पसंसं वित्तलाभञ्च, ",
"iti76:3.4":	"पेच्च सग्गे पमोदनं। ",
"iti76:4.1":	"अकरोन्तोपि चे पापं, ",
"iti76:4.2":	"करोन्तमुपसेवति; ",
"iti76:4.3":	"सङ्कियो होति पापस्मिं, ",
"iti76:4.4":	"अवण्णो चस्स रूहति। ",
"iti76:5.1":	"यादिसं कुरुते मित्तं, ",
"iti76:5.2":	"यादिसं चूपसेवति; ",
"iti76:5.3":	"स वे तादिसको होति, ",
"iti76:5.4":	"सहवासो हि तादिसो। ",
"iti76:6.1":	"सेवमानो सेवमानं, ",
"iti76:6.2":	"सम्फुट्ठो सम्फुसं परं; ",
"iti76:6.3":	"सरो दिद्धो कलापंव, ",
"iti76:6.4":	"अलित्तमुपलिम्पति; ",
"iti76:6.5":	"उपलेपभया धीरो, ",
"iti76:6.6":	"नेव पापसखा सिया। ",
"iti76:7.1":	"पूतिमच्छं कुसग्गेन, ",
"iti76:7.2":	"यो नरो उपनय्हति; ",
"iti76:7.3":	"कुसापि पूति वायन्ति, ",
"iti76:7.4":	"एवं बालूपसेवना। ",
"iti76:8.1":	"तगरञ्च पलासेन, ",
"iti76:8.2":	"यो नरो उपनय्हति; ",
"iti76:8.3":	"पत्तापि सुरभि वायन्ति, ",
"iti76:8.4":	"एवं धीरूपसेवना। ",
"iti76:9.1":	"तस्मा पत्तपुटस्सेव, ",
"iti76:9.2":	"ञत्वा सम्पाकमत्तनो; ",
"iti76:9.3":	"असन्ते नुपसेवेय्य, ",
"iti76:9.4":	"सन्ते सेवेय्य पण्डितो; ",
"iti76:9.5":	"असन्तो निरयं नेन्ति, ",
"iti76:9.6":	"सन्तो पापेन्ति सुग्गतिन्”ति। ",
"iti76:10.1":	"अयम्पि अत्थो वुत्तो भगवता, इति मे सुतन्ति। ",
"iti76:10.2":	"सत्तमं। "
}	
