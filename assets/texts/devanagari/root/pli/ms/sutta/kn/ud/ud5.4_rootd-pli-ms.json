{	
"ud5.4:0.1":	"उदान ५।४ ",
"ud5.4:0.2":	"कुमारकसुत्त ",
"ud5.4:1.1":	"एवं मे सुतं—",
"ud5.4:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"ud5.4:1.3":	"तेन खो पन समयेन सम्बहुला कुमारका अन्तरा च सावत्थिं अन्तरा च जेतवनं मच्छके बाधेन्ति। ",
"ud5.4:2.1":	"अथ खो भगवा पुब्बण्हसमयं निवासेत्वा पत्तचीवरमादाय सावत्थिं पिण्डाय पाविसि। ",
"ud5.4:2.2":	"अद्दसा खो भगवा ते सम्बहुले कुमारके अन्तरा च सावत्थिं अन्तरा च जेतवनं मच्छके बाधेन्ते। ",
"ud5.4:2.3":	"दिस्वान येन ते कुमारका तेनुपसङ्कमि; उपसङ्कमित्वा ते कुमारके एतदवोच: ",
"ud5.4:2.4":	"“भायथ वो, तुम्हे कुमारका, दुक्खस्स, अप्पियं वो दुक्खन्”ति? ",
"ud5.4:2.5":	"“एवं, भन्ते, भायाम मयं, भन्ते, दुक्खस्स, अप्पियं नो दुक्खन्”ति। ",
"ud5.4:3.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud5.4:4.1":	"“सचे भायथ दुक्खस्स, ",
"ud5.4:4.2":	"सचे वो दुक्खमप्पियं; ",
"ud5.4:4.3":	"माकत्थ पापकं कम्मं, ",
"ud5.4:4.4":	"आवि वा यदि वा रहो। ",
"ud5.4:5.1":	"सचे च पापकं कम्मं, ",
"ud5.4:5.2":	"करिस्सथ करोथ वा; ",
"ud5.4:5.3":	"न वो दुक्खा पमुत्यत्थि, ",
"ud5.4:5.4":	"उपेच्चपि पलायतन्”ति। ",
"ud5.4:5.5":	"चतुत्थं। "
}	
