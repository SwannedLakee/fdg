{	
"iti75:0.1":	"इतिवुत्तक ७५ ",
"iti75:0.2":	"तिकनिपात ",
"iti75:0.3":	"ततियवग्ग ",
"iti75:0.4":	"अवुट्ठिकसुत्त ",
"iti75:1.1":	"वुत्तञ्हेतं भगवता वुत्तमरहताति मे सुतं: ",
"iti75:2.1":	"“तयोमे, भिक्खवे, पुग्गला सन्तो संविज्जमाना लोकस्मिं। ",
"iti75:2.2":	"कतमे तयो? ",
"iti75:2.3":	"अवुट्ठिकसमो, पदेसवस्सी, सब्बत्थाभिवस्सी। ",
"iti75:3.1":	"कथञ्च, भिक्खवे, पुग्गलो अवुट्ठिकसमो होति? ",
"iti75:3.2":	"इध, भिक्खवे, एकच्चो पुग्गलो सब्बेसञ्ञेव न दाता होति, समणब्राह्मणकपणद्धिकवनिब्बकयाचकानं अन्नं पानं वत्थं यानं मालागन्धविलेपनं सेय्यावसथपदीपेय्यं। ",
"iti75:3.3":	"एवं खो, भिक्खवे, पुग्गलो अवुट्ठिकसमो होति। ",
"iti75:4.1":	"कथञ्च, भिक्खवे, पुग्गलो पदेसवस्सी होति? ",
"iti75:4.2":	"इध, भिक्खवे, एकच्चो पुग्गलो एकच्चानं दाता होति, एकच्चानं न दाता होति समणब्राह्मणकपणद्धिकवनिब्बकयाचकानं अन्नं पानं वत्थं यानं मालागन्धविलेपनं सेय्यावसथपदीपेय्यं। ",
"iti75:4.3":	"एवं खो, भिक्खवे, पुग्गलो पदेसवस्सी होति। ",
"iti75:5.1":	"कथञ्च, भिक्खवे, पुग्गलो सब्बत्थाभिवस्सी होति? ",
"iti75:5.2":	"इध, भिक्खवे, एकच्चो पुग्गलो सब्बेसंव देति, समणब्राह्मणकपणद्धिकवनिब्बकयाचकानं अन्नं पानं वत्थं यानं मालागन्धविलेपनं सेय्यावसथपदीपेय्यं। ",
"iti75:5.3":	"एवं खो, भिक्खवे, पुग्गलो सब्बत्थाभिवस्सी होति। ",
"iti75:5.4":	"इमे खो, भिक्खवे, तयो पुग्गला सन्तो संविज्जमाना लोकस्मिन्”ति। ",
"iti75:5.5":	"एतमत्थं भगवा अवोच। ",
"iti75:5.6":	"तत्थेतं इति वुच्चति: ",
"iti75:6.1":	"“न समणे न ब्राह्मणे, ",
"iti75:6.2":	"न कपणद्धिकवनिब्बके; ",
"iti75:6.3":	"लद्धान संविभाजेति, ",
"iti75:6.4":	"अन्नं पानञ्च भोजनं; ",
"iti75:6.5":	"तं वे अवुट्ठिकसमोति, ",
"iti75:6.6":	"आहु नं पुरिसाधमं। ",
"iti75:7.1":	"एकच्चानं न ददाति, ",
"iti75:7.2":	"एकच्चानं पवेच्छति; ",
"iti75:7.3":	"तं वे पदेसवस्सीति, ",
"iti75:7.4":	"आहु मेधाविनो जना। ",
"iti75:8.1":	"सुभिक्खवाचो पुरिसो, ",
"iti75:8.2":	"सब्बभूतानुकम्पको; ",
"iti75:8.3":	"आमोदमानो पकिरेति, ",
"iti75:8.4":	"देथ देथाति भासति। ",
"iti75:9.1":	"यथापि मेघो थनयित्वा, ",
"iti75:9.2":	"गज्जयित्वा पवस्सति; ",
"iti75:9.3":	"थलं निन्नञ्च पूरेति, ",
"iti75:9.4":	"अभिसन्दन्तोव वारिना। ",
"iti75:10.1":	"एवमेवं इधेकच्चो, ",
"iti75:10.2":	"पुग्गलो होति तादिसो; ",
"iti75:10.3":	"धम्मेन संहरित्वान, ",
"iti75:10.4":	"उट्ठानाधिगतं धनं; ",
"iti75:10.5":	"तप्पेति अन्नपानेन, ",
"iti75:10.6":	"सम्मा पत्ते वनिब्बके”ति। ",
"iti75:11.1":	"अयम्पि अत्थो वुत्तो भगवता, इति मे सुतन्ति। ",
"iti75:11.2":	"छट्ठं। "
}	
