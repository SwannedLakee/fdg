{	
"ja472:0.1":	"जातक ",
"ja472:0.2":	"द्वादसकनिपात ",
"ja472:0.3":	"चूळकुणालवग्ग ",
"ja472:0.4":	"९। महापदुमजातक ",
"ja472:1.1":	"“नादट्ठा परतो दोसं, ",
"ja472:1.2":	"अणुंथूलानि सब्बसो; ",
"ja472:1.3":	"इस्सरो पणये दण्डं, ",
"ja472:1.4":	"सामं अप्पटिवेक्खिय। ",
"ja472:2.1":	"यो च अप्पटिवेक्खित्वा, ",
"ja472:2.2":	"दण्डं कुब्बति खत्तियो; ",
"ja472:2.3":	"सकण्टकं सो गिलति, ",
"ja472:2.4":	"जच्चन्धोव समक्खिकं। ",
"ja472:3.1":	"अदण्डियं दण्डयति, ",
"ja472:3.2":	"दण्डियञ्च अदण्डियं; ",
"ja472:3.3":	"अन्धोव विसमं मग्गं, ",
"ja472:3.4":	"न जानाति समासमं। ",
"ja472:4.1":	"यो च एतानि ठानानि, ",
"ja472:4.2":	"अणुंथूलानि सब्बसो; ",
"ja472:4.3":	"सुदिट्ठमनुसासेय्य, ",
"ja472:4.4":	"स वे वोहरितुमरहति। ",
"ja472:5.1":	"नेकन्तमुदुना सक्का, ",
"ja472:5.2":	"एकन्ततिखिणेन वा; ",
"ja472:5.3":	"अत्तं महन्ते ठपेतुं, ",
"ja472:5.4":	"तस्मा उभयमाचरे। ",
"ja472:6.1":	"परिभूतो मुदु होति, ",
"ja472:6.2":	"अतितिक्खो च वेरवा; ",
"ja472:6.3":	"एतञ्च उभयं ञत्वा, ",
"ja472:6.4":	"अनुमज्झं समाचरे। ",
"ja472:7.1":	"बहुम्पि रत्तो भासेय्य, ",
"ja472:7.2":	"दुट्ठोपि बहु भासति; ",
"ja472:7.3":	"न इत्थिकारणा राज, ",
"ja472:7.4":	"पुत्तं घातेतुमरहसि”। ",
"ja472:8.1":	"“सब्बोव लोको एकतो, ",
"ja472:8.2":	"इत्थी च अयमेकिका; ",
"ja472:8.3":	"तेनाहं पटिपज्जिस्सं, ",
"ja472:8.4":	"गच्छथ पक्खिपथेव तं”। ",
"ja472:9.1":	"“अनेकताले नरके, ",
"ja472:9.2":	"गम्भीरे च सुदुत्तरे; ",
"ja472:9.3":	"पातितो गिरिदुग्गस्मिं, ",
"ja472:9.4":	"केन त्वं तत्थ नामरि”। ",
"ja472:10.1":	"“नागो जातफणो तत्थ, ",
"ja472:10.2":	"थामवा गिरिसानुजो; ",
"ja472:10.3":	"पच्चग्गहि मं भोगेहि, ",
"ja472:10.4":	"तेनाहं तत्थ नामरिं”। ",
"ja472:11.1":	"“एहि तं पटिनेस्सामि, ",
"ja472:11.2":	"राजपुत्त सकं घरं; ",
"ja472:11.3":	"रज्जं कारेहि भद्दन्ते, ",
"ja472:11.4":	"किं अरञ्ञे करिस्ससि”। ",
"ja472:12.1":	"“यथा गिलित्वा बळिसं, ",
"ja472:12.2":	"उद्धरेय्य सलोहितं; ",
"ja472:12.3":	"उद्धरित्वा सुखी अस्स, ",
"ja472:12.4":	"एवं पस्सामि अत्तनं”। ",
"ja472:13.1":	"“किं नु त्वं बळिसं ब्रूसि, ",
"ja472:13.2":	"किं त्वं ब्रूसि सलोहितं; ",
"ja472:13.3":	"किं नु त्वं उब्भतं ब्रूसि, ",
"ja472:13.4":	"तं मे अक्खाहि पुच्छितो”। ",
"ja472:14.1":	"“कामाहं बळिसं ब्रूमि, ",
"ja472:14.2":	"हत्थिअस्सं सलोहितं; ",
"ja472:14.3":	"चत्ताहं उब्भतं ब्रूमि, ",
"ja472:14.4":	"एवं जानाहि खत्तिय”। ",
"ja472:15.1":	"“चिञ्चमाणविका माता, ",
"ja472:15.2":	"देवदत्तो च मे पिता; ",
"ja472:15.3":	"आनन्दो पण्डितो नागो, ",
"ja472:15.4":	"सारिपुत्तो च देवता; ",
"ja472:15.5":	"राजपुत्तो अहं आसिं, ",
"ja472:15.6":	"एवं धारेथ जातकन्”ति। ",
"ja472:16.1":	"महापदुमजातकं नवमं। "
}	
