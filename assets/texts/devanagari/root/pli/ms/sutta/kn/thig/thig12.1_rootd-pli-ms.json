{	
"thig12.1:0.1":	"थेरीगाथा १२।१ ",
"thig12.1:0.2":	"सोळसकनिपात ",
"thig12.1:0.3":	"पुण्णाथेरीगाथा ",
"thig12.1:1.1":	"“उदहारी अहं सीते, ",
"thig12.1:1.2":	"सदा उदकमोतरिं; ",
"thig12.1:1.3":	"अय्यानं दण्डभयभीता, ",
"thig12.1:1.4":	"वाचादोसभयट्टिता। ",
"thig12.1:2.1":	"कस्स ब्राह्मण त्वं भीतो, ",
"thig12.1:2.2":	"सदा उदकमोतरि; ",
"thig12.1:2.3":	"वेधमानेहि गत्तेहि, ",
"thig12.1:2.4":	"सीतं वेदयसे भुसं”। ",
"thig12.1:3.1":	"“जानन्ती वत मं भोति, ",
"thig12.1:3.2":	"पुण्णिके परिपुच्छसि; ",
"thig12.1:3.3":	"करोन्तं कुसलं कम्मं, ",
"thig12.1:3.4":	"रुन्धन्तं कतपापकं। ",
"thig12.1:4.1":	"यो च वुड्ढो दहरो वा, ",
"thig12.1:4.2":	"पापकम्मं पकुब्बति; ",
"thig12.1:4.3":	"दकाभिसेचना सोपि, ",
"thig12.1:4.4":	"पापकम्मा पमुच्चति”। ",
"thig12.1:5.1":	"“को नु ते इदमक्खासि, ",
"thig12.1:5.2":	"अजानन्तस्स अजानको; ",
"thig12.1:5.3":	"दकाभिसेचना नाम, ",
"thig12.1:5.4":	"पापकम्मा पमुच्चति। ",
"thig12.1:6.1":	"सग्गं नून गमिस्सन्ति, ",
"thig12.1:6.2":	"सब्बे मण्डूककच्छपा; ",
"thig12.1:6.3":	"नागा च सुसुमारा च, ",
"thig12.1:6.4":	"ये चञ्ञे उदके चरा। ",
"thig12.1:7.1":	"ओरब्भिका सूकरिका, ",
"thig12.1:7.2":	"मच्छिका मिगबन्धका; ",
"thig12.1:7.3":	"चोरा च वज्झघाता च, ",
"thig12.1:7.4":	"ये चञ्ञे पापकम्मिनो; ",
"thig12.1:7.5":	"दकाभिसेचना तेपि, ",
"thig12.1:7.6":	"पापकम्मा पमुच्चरे। ",
"thig12.1:8.1":	"सचे इमा नदियो ते, ",
"thig12.1:8.2":	"पापं पुब्बे कतं वहुं; ",
"thig12.1:8.3":	"पुञ्ञम्पिमा वहेय्युं ते, ",
"thig12.1:8.4":	"तेन त्वं परिबाहिरो। ",
"thig12.1:9.1":	"यस्स ब्राह्मण त्वं भीतो, ",
"thig12.1:9.2":	"सदा उदकमोतरि; ",
"thig12.1:9.3":	"तमेव ब्रह्मे मा कासि, ",
"thig12.1:9.4":	"मा ते सीतं छविं हने”। ",
"thig12.1:10.1":	"“कुम्मग्गपटिपन्नं मं, ",
"thig12.1:10.2":	"अरियमग्गं समानयि; ",
"thig12.1:10.3":	"दकाभिसेचना भोति, ",
"thig12.1:10.4":	"इमं साटं ददामि ते”। ",
"thig12.1:11.1":	"“तुय्हेव साटको होतु, ",
"thig12.1:11.2":	"नाहमिच्छामि साटकं; ",
"thig12.1:11.3":	"सचे भायसि दुक्खस्स, ",
"thig12.1:11.4":	"सचे ते दुक्खमप्पियं। ",
"thig12.1:12.1":	"माकासि पापकं कम्मं, ",
"thig12.1:12.2":	"आवि वा यदि वा रहो; ",
"thig12.1:12.3":	"सचे च पापकं कम्मं, ",
"thig12.1:12.4":	"करिस्ससि करोसि वा। ",
"thig12.1:13.1":	"न ते दुक्खा पमुत्यत्थि, ",
"thig12.1:13.2":	"उपेच्चापि पलायतो; ",
"thig12.1:13.3":	"सचे भायसि दुक्खस्स, ",
"thig12.1:13.4":	"सचे ते दुक्खमप्पियं। ",
"thig12.1:14.1":	"उपेहि सरणं बुद्धं, ",
"thig12.1:14.2":	"धम्मं सङ्घञ्च तादिनं; ",
"thig12.1:14.3":	"समादियाहि सीलानि, ",
"thig12.1:14.4":	"तं ते अत्थाय हेहिति”। ",
"thig12.1:15.1":	"“उपेमि सरणं बुद्धं, ",
"thig12.1:15.2":	"धम्मं सङ्घञ्च तादिनं; ",
"thig12.1:15.3":	"समादियामि सीलानि, ",
"thig12.1:15.4":	"तं मे अत्थाय हेहिति। ",
"thig12.1:16.1":	"ब्रह्मबन्धु पुरे आसिं, ",
"thig12.1:16.2":	"अज्जम्हि सच्चब्राह्मणो; ",
"thig12.1:16.3":	"तेविज्जो वेदसम्पन्नो, ",
"thig12.1:16.4":	"सोत्तियो चम्हि न्हातको”ति। ",
"thig12.1:17.1":	"… पुण्णा थेरी …। ",
"thig12.1:18.1":	"सोळसकनिपातो निट्ठितो। "
}	
