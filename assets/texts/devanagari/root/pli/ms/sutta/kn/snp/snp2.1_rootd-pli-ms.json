{	
"snp2.1:0.1":	"सुत्त निपात २।१ ",
"snp2.1:0.2":	"रतनसुत्त ",
"snp2.1:1.1":	"यानीध भूतानि समागतानि, ",
"snp2.1:1.2":	"भुम्मानि वा यानि व अन्तलिक्खे; ",
"snp2.1:1.3":	"सब्बेव भूता सुमना भवन्तु, ",
"snp2.1:1.4":	"अथोपि सक्कच्च सुणन्तु भासितं। ",
"snp2.1:2.1":	"तस्मा हि भूता निसामेथ सब्बे, ",
"snp2.1:2.2":	"मेत्तं करोथ मानुसिया पजाय; ",
"snp2.1:2.3":	"दिवा च रत्तो च हरन्ति ये बलिं, ",
"snp2.1:2.4":	"तस्मा हि ने रक्खथ अप्पमत्ता। ",
"snp2.1:3.1":	"यं किञ्चि वित्तं इध वा हुरं वा, ",
"snp2.1:3.2":	"सग्गेसु वा यं रतनं पणीतं; ",
"snp2.1:3.3":	"न नो समं अत्थि तथागतेन, ",
"snp2.1:3.4":	"इदम्पि बुद्धे रतनं पणीतं; ",
"snp2.1:3.5":	"एतेन सच्चेन सुवत्थि होतु। ",
"snp2.1:4.1":	"खयं विरागं अमतं पणीतं, ",
"snp2.1:4.2":	"यदज्झगा सक्यमुनी समाहितो; ",
"snp2.1:4.3":	"न तेन धम्मेन समत्थि किञ्चि, ",
"snp2.1:4.4":	"इदम्पि धम्मे रतनं पणीतं; ",
"snp2.1:4.5":	"एतेन सच्चेन सुवत्थि होतु। ",
"snp2.1:5.1":	"यं बुद्धसेट्ठो परिवण्णयी सुचिं, ",
"snp2.1:5.2":	"समाधिमानन्तरिकञ्ञमाहु; ",
"snp2.1:5.3":	"समाधिना तेन समो न विज्जति, ",
"snp2.1:5.4":	"इदम्पि धम्मे रतनं पणीतं; ",
"snp2.1:5.5":	"एतेन सच्चेन सुवत्थि होतु। ",
"snp2.1:6.1":	"ये पुग्गला अट्ठ सतं पसत्था, ",
"snp2.1:6.2":	"चत्तारि एतानि युगानि होन्ति; ",
"snp2.1:6.3":	"ते दक्खिणेय्या सुगतस्स सावका, ",
"snp2.1:6.4":	"एतेसु दिन्नानि महप्फलानि; ",
"snp2.1:6.5":	"इदम्पि सङ्घे रतनं पणीतं, ",
"snp2.1:6.6":	"एतेन सच्चेन सुवत्थि होतु। ",
"snp2.1:7.1":	"ये सुप्पयुत्ता मनसा दळ्हेन, ",
"snp2.1:7.2":	"निक्कामिनो गोतमसासनम्हि; ",
"snp2.1:7.3":	"ते पत्तिपत्ता अमतं विगय्ह, ",
"snp2.1:7.4":	"लद्धा मुधा निब्बुतिं भुञ्जमाना; ",
"snp2.1:7.5":	"इदम्पि सङ्घे रतनं पणीतं, ",
"snp2.1:7.6":	"एतेन सच्चेन सुवत्थि होतु। ",
"snp2.1:8.1":	"यथिन्दखीलो पथविस्सितो सिया, ",
"snp2.1:8.2":	"चतुब्भि वातेहि असम्पकम्पियो; ",
"snp2.1:8.3":	"तथूपमं सप्पुरिसं वदामि, ",
"snp2.1:8.4":	"यो अरियसच्चानि अवेच्च पस्सति; ",
"snp2.1:8.5":	"इदम्पि सङ्घे रतनं पणीतं, ",
"snp2.1:8.6":	"एतेन सच्चेन सुवत्थि होतु। ",
"snp2.1:9.1":	"ये अरियसच्चानि विभावयन्ति, ",
"snp2.1:9.2":	"गम्भीरपञ्ञेन सुदेसितानि; ",
"snp2.1:9.3":	"किञ्चापि ते होन्ति भुसं पमत्ता, ",
"snp2.1:9.4":	"न ते भवं अट्ठममादियन्ति; ",
"snp2.1:9.5":	"इदम्पि सङ्घे रतनं पणीतं, ",
"snp2.1:9.6":	"एतेन सच्चेन सुवत्थि होतु। ",
"snp2.1:10.1":	"सहावस्स दस्सनसम्पदाय, ",
"snp2.1:10.2":	"तयस्सु धम्मा जहिता भवन्ति; ",
"snp2.1:10.3":	"सक्कायदिट्ठी विचिकिच्छितञ्च, ",
"snp2.1:10.4":	"सीलब्बतं वापि यदत्थि किञ्चि। ",
"snp2.1:11.1":	"चतूहपायेहि च विप्पमुत्तो, ",
"snp2.1:11.2":	"छच्चाभिठानानि अभब्ब कातुं; ",
"snp2.1:11.3":	"इदम्पि सङ्घे रतनं पणीतं, ",
"snp2.1:11.4":	"एतेन सच्चेन सुवत्थि होतु। ",
"snp2.1:12.1":	"किञ्चापि सो कम्म करोति पापकं, ",
"snp2.1:12.2":	"कायेन वाचा उद चेतसा वा; ",
"snp2.1:12.3":	"अभब्ब सो तस्स पटिच्छदाय, ",
"snp2.1:12.4":	"अभब्बता दिट्ठपदस्स वुत्ता; ",
"snp2.1:12.5":	"इदम्पि सङ्घे रतनं पणीतं, ",
"snp2.1:12.6":	"एतेन सच्चेन सुवत्थि होतु। ",
"snp2.1:13.1":	"वनप्पगुम्बे यथ फुस्सितग्गे, ",
"snp2.1:13.2":	"गिम्हानमासे पठमस्मिं गिम्हे; ",
"snp2.1:13.3":	"तथूपमं धम्मवरं अदेसयि, ",
"snp2.1:13.4":	"निब्बानगामिं परमं हिताय; ",
"snp2.1:13.5":	"इदम्पि बुद्धे रतनं पणीतं, ",
"snp2.1:13.6":	"एतेन सच्चेन सुवत्थि होतु। ",
"snp2.1:14.1":	"वरो वरञ्ञू वरदो वराहरो, ",
"snp2.1:14.2":	"अनुत्तरो धम्मवरं अदेसयि; ",
"snp2.1:14.3":	"इदम्पि बुद्धे रतनं पणीतं, ",
"snp2.1:14.4":	"एतेन सच्चेन सुवत्थि होतु। ",
"snp2.1:15.1":	"खीणं पुराणं नव नत्थि सम्भवं, ",
"snp2.1:15.2":	"विरत्तचित्तायतिके भवस्मिं; ",
"snp2.1:15.3":	"ते खीणबीजा अविरूळ्हिछन्दा, ",
"snp2.1:15.4":	"निब्बन्ति धीरा यथायं पदीपो; ",
"snp2.1:15.5":	"इदम्पि सङ्घे रतनं पणीतं, ",
"snp2.1:15.6":	"एतेन सच्चेन सुवत्थि होतु। ",
"snp2.1:16.1":	"यानीध भूतानि समागतानि, ",
"snp2.1:16.2":	"भुम्मानि वा यानि व अन्तलिक्खे; ",
"snp2.1:16.3":	"तथागतं देवमनुस्सपूजितं, ",
"snp2.1:16.4":	"बुद्धं नमस्साम सुवत्थि होतु। ",
"snp2.1:17.1":	"यानीध भूतानि समागतानि, ",
"snp2.1:17.2":	"भुम्मानि वा यानि व अन्तलिक्खे; ",
"snp2.1:17.3":	"तथागतं देवमनुस्सपूजितं, ",
"snp2.1:17.4":	"धम्मं नमस्साम सुवत्थि होतु। ",
"snp2.1:18.1":	"यानीध भूतानि समागतानि, ",
"snp2.1:18.2":	"भुम्मानि वा यानि व अन्तलिक्खे; ",
"snp2.1:18.3":	"तथागतं देवमनुस्सपूजितं, ",
"snp2.1:18.4":	"सङ्घं नमस्साम सुवत्थि होतूति। ",
"snp2.1:18.5":	"रतनसुत्तं पठमं। "
}	
