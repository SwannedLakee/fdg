{	
"ud4.8:0.1":	"उदान ४।८ ",
"ud4.8:0.2":	"सुन्दरीसुत्त ",
"ud4.8:1.1":	"एवं मे सुतं—",
"ud4.8:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"ud4.8:1.3":	"तेन खो पन समयेन भगवा सक्कतो होति गरुकतो मानितो पूजितो अपचितो लाभी चीवरपिण्डपातसेनासनगिलानपच्चयभेसज्जपरिक्खारानं। ",
"ud4.8:1.4":	"भिक्खुसङ्घोपि सक्कतो होति गरुकतो मानितो पूजितो अपचितो लाभी चीवरपिण्डपातसेनासनगिलानपच्चयभेसज्जपरिक्खारानं। ",
"ud4.8:1.5":	"अञ्ञतित्थिया पन परिब्बाजका असक्कता होन्ति अगरुकता अमानिता अपूजिता अनपचिता न लाभिनो चीवरपिण्डपातसेनासनगिलानपच्चयभेसज्जपरिक्खारानं। ",
"ud4.8:2.1":	"अथ खो ते अञ्ञतित्थिया परिब्बाजका भगवतो सक्कारं असहमाना भिक्खुसङ्घस्स च येन सुन्दरी परिब्बाजिका तेनुपसङ्कमिंसु; उपसङ्कमित्वा सुन्दरिं परिब्बाजिकं एतदवोचुं: ",
"ud4.8:2.2":	"“उस्सहसि त्वं, भगिनि, ञातीनं अत्थं कातुन्”ति? ",
"ud4.8:2.3":	"“क्याहं, अय्या, करोमि? ",
"ud4.8:2.4":	"किं मया न सक्का कातुं? ",
"ud4.8:2.5":	"जीवितम्पि मे परिच्चत्तं ञातीनं अत्थाया”ति। ",
"ud4.8:3.1":	"“तेन हि, भगिनि, अभिक्खणं जेतवनं गच्छाही”ति। ",
"ud4.8:3.2":	"“एवं, अय्या”ति खो सुन्दरी परिब्बाजिका तेसं अञ्ञतित्थियानं परिब्बाजकानं पटिस्सुत्वा अभिक्खणं जेतवनं अगमासि। ",
"ud4.8:4.1":	"यदा ते अञ्ञिंसु अञ्ञतित्थिया परिब्बाजका: ",
"ud4.8:4.2":	"“वोदिट्ठा खो सुन्दरी परिब्बाजिका बहुजनेन अभिक्खणं जेतवनं गच्छन्ती”ति। ",
"ud4.8:4.3":	"अथ नं जीविता वोरोपेत्वा तत्थेव जेतवनस्स परिखाकूपे निक्खिपित्वा येन राजा पसेनदि कोसलो तेनुपसङ्कमिंसु; उपसङ्कमित्वा राजानं पसेनदिं कोसलं एतदवोचुं: ",
"ud4.8:4.4":	"“या सा, महाराज, सुन्दरी परिब्बाजिका; सा नो न दिस्सती”ति। ",
"ud4.8:4.5":	"“कत्थ पन तुम्हे आसङ्कथा”ति? ",
"ud4.8:4.6":	"“जेतवने, महाराजा”ति। ",
"ud4.8:4.7":	"“तेन हि जेतवनं विचिनथा”ति। ",
"ud4.8:5.1":	"अथ खो ते अञ्ञतित्थिया परिब्बाजका जेतवनं विचिनित्वा यथानिक्खित्तं परिखाकूपा उद्धरित्वा मञ्चकं आरोपेत्वा सावत्थिं पवेसेत्वा रथियाय रथियं सिङ्घाटकेन सिङ्घाटकं उपसङ्कमित्वा मनुस्से उज्झापेसुं: ",
"ud4.8:6.1":	"“पस्सथाय्या समणानं सक्यपुत्तियानं कम्मं। ",
"ud4.8:6.2":	"अलज्जिनो इमे समणा सक्यपुत्तिया दुस्सीला पापधम्मा मुसावादिनो अब्रह्मचारिनो। ",
"ud4.8:6.3":	"इमे हि नाम धम्मचारिनो समचारिनो ब्रह्मचारिनो सच्चवादिनो सीलवन्तो कल्याणधम्मा पटिजानिस्सन्ति। ",
"ud4.8:6.4":	"नत्थि इमेसं सामञ्ञं, नत्थि इमेसं ब्रह्मञ्ञं। ",
"ud4.8:6.5":	"नट्ठं इमेसं सामञ्ञं, नट्ठं इमेसं ब्रह्मञ्ञं। ",
"ud4.8:6.6":	"कुतो इमेसं सामञ्ञं, कुतो इमेसं ब्रह्मञ्ञं? ",
"ud4.8:6.7":	"अपगता इमे सामञ्ञा, अपगता इमे ब्रह्मञ्ञा। ",
"ud4.8:6.8":	"कथञ्हि नाम पुरिसो पुरिसकिच्चं करित्वा इत्थिं जीविता वोरोपेस्सती”ति। ",
"ud4.8:7.1":	"तेन खो पन समयेन सावत्थियं मनुस्सा भिक्खू दिस्वा असब्भाहि फरुसाहि वाचाहि अक्कोसन्ति परिभासन्ति रोसन्ति विहेसन्ति: ",
"ud4.8:8.1":	"“अलज्जिनो इमे समणा सक्यपुत्तिया दुस्सीला पापधम्मा मुसावादिनो अब्रह्मचारिनो। ",
"ud4.8:8.2":	"इमे हि नाम धम्मचारिनो समचारिनो ब्रह्मचारिनो सच्चवादिनो सीलवन्तो कल्याणधम्मा पटिजानिस्सन्ति। ",
"ud4.8:8.3":	"नत्थि इमेसं सामञ्ञं, नत्थि इमेसं ब्रह्मञ्ञं। ",
"ud4.8:8.4":	"नट्ठं इमेसं सामञ्ञं, नट्ठं इमेसं ब्रह्मञ्ञं। ",
"ud4.8:8.5":	"कुतो इमेसं सामञ्ञं, कुतो इमेसं ब्रह्मञ्ञं? ",
"ud4.8:8.6":	"अपगता इमे सामञ्ञा, अपगता इमे ब्रह्मञ्ञा। ",
"ud4.8:8.7":	"कथञ्हि नाम पुरिसो पुरिसकिच्चं करित्वा इत्थिं जीविता वोरोपेस्सती”ति। ",
"ud4.8:9.1":	"अथ खो सम्बहुला भिक्खू पुब्बण्हसमयं निवासेत्वा पत्तचीवरमादाय सावत्थिं पिण्डाय पाविसिंसु। ",
"ud4.8:9.2":	"सावत्थियं पिण्डाय चरित्वा पच्छाभत्तं पिण्डपातपटिक्कन्ता येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो ते भिक्खू भगवन्तं एतदवोचुं: ",
"ud4.8:10.1":	"“एतरहि, भन्ते, सावत्थियं मनुस्सा भिक्खू दिस्वा असब्भाहि फरुसाहि वाचाहि अक्कोसन्ति परिभासन्ति रोसन्ति विहेसन्ति: ",
"ud4.8:10.2":	"‘अलज्जिनो इमे समणा सक्यपुत्तिया दुस्सीला पापधम्मा मुसावादिनो अब्रह्मचारिनो। ",
"ud4.8:10.3":	"इमे हि नाम धम्मचारिनो समचारिनो ब्रह्मचारिनो सच्चवादिनो सीलवन्तो कल्याणधम्मा पटिजानिस्सन्ति। ",
"ud4.8:10.4":	"नत्थि इमेसं सामञ्ञं, नत्थि इमेसं ब्रह्मञ्ञं। ",
"ud4.8:10.5":	"नट्ठं इमेसं सामञ्ञं, नट्ठं इमेसं ब्रह्मञ्ञं। ",
"ud4.8:10.6":	"कुतो इमेसं सामञ्ञं, कुतो इमेसं ब्रह्मञ्ञं? ",
"ud4.8:10.7":	"अपगता इमे सामञ्ञा, अपगता इमे ब्रह्मञ्ञा। ",
"ud4.8:10.8":	"कथञ्हि नाम पुरिसो पुरिसकिच्चं करित्वा इत्थिं जीविता वोरोपेस्सती’”ति। ",
"ud4.8:11.1":	"“नेसो, भिक्खवे, सद्दो चिरं भविस्सति सत्ताहमेव भविस्सति। सत्ताहस्स अच्चयेन अन्तरधायिस्सति। ",
"ud4.8:11.2":	"तेन हि, भिक्खवे, ये मनुस्सा भिक्खू दिस्वा असब्भाहि फरुसाहि वाचाहि अक्कोसन्ति परिभासन्ति रोसन्ति विहेसन्ति, ते तुम्हे इमाय गाथाय पटिचोदेथ: ",
"ud4.8:12.1":	"‘अभूतवादी निरयं उपेति, ",
"ud4.8:12.2":	"यो वापि कत्वा न करोमि चाह; ",
"ud4.8:12.3":	"उभोपि ते पेच्च समा भवन्ति, ",
"ud4.8:12.4":	"निहीनकम्मा मनुजा परत्था’”ति। ",
"ud4.8:13.1":	"अथ खो ते भिक्खू भगवतो सन्तिके इमं गाथं परियापुणित्वा ये मनुस्सा भिक्खू दिस्वा असब्भाहि फरुसाहि वाचाहि अक्कोसन्ति परिभासन्ति रोसन्ति विहेसन्ति ते इमाय गाथाय पटिचोदेन्ति: ",
"ud4.8:14.1":	"“अभूतवादी निरयं उपेति, ",
"ud4.8:14.2":	"यो वापि कत्वा न करोमि चाह; ",
"ud4.8:14.3":	"उभोपि ते पेच्च समा भवन्ति, ",
"ud4.8:14.4":	"निहीनकम्मा मनुजा परत्था”ति। ",
"ud4.8:15.1":	"मनुस्सानं एतदहोसि: ",
"ud4.8:15.2":	"“अकारका इमे समणा सक्यपुत्तिया, नयिमेहि कतं, सपन्तिमे समणा सक्यपुत्तिया”ति। ",
"ud4.8:15.3":	"नेव सो सद्दो चिरं अहोसि। सत्ताहमेव अहोसि। सत्ताहस्स अच्चयेन अन्तरधायि। ",
"ud4.8:16.1":	"अथ खो सम्बहुला भिक्खू येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो ते भिक्खू भगवतो एतदवोचुं: ",
"ud4.8:17.1":	"“अच्छरियं, भन्ते, अब्भुतं, भन्ते। ",
"ud4.8:17.2":	"याव सुभासितञ्चिदं, भन्ते, भगवता: ",
"ud4.8:17.3":	"‘नेसो, भिक्खवे, सद्दो चिरं भविस्सति। सत्ताहमेव भविस्सति। सत्ताहस्स अच्चयेन अन्तरधायिस्सती’ति। ",
"ud4.8:17.4":	"अन्तरहितो सो, भन्ते, सद्दो”ति। ",
"ud4.8:18.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud4.8:19.1":	"“तुदन्ति वाचाय जना असञ्ञता, ",
"ud4.8:19.2":	"सरेहि सङ्गामगतंव कुञ्जरं; ",
"ud4.8:19.3":	"सुत्वान वाक्यं फरुसं उदीरितं, ",
"ud4.8:19.4":	"अधिवासये भिक्खु अदुट्ठचित्तो”ति। ",
"ud4.8:19.5":	"अट्ठमं। "
}	
