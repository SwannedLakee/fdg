{	
"ja518:0.1":	"जातक ",
"ja518:0.2":	"तिंसनिपात ",
"ja518:0.3":	"किंछन्दवग्ग ",
"ja518:0.4":	"८। पण्डरनागराजजातक ",
"ja518:1.1":	"“विकिण्णवाचं अनिगुय्ह मन्तं, ",
"ja518:1.2":	"असञ्ञतं अपरिचक्खितारं; ",
"ja518:1.3":	"भयं तमन्वेति सयं अबोधं, ",
"ja518:1.4":	"नागं यथा पण्डरकं सुपण्णो। ",
"ja518:2.1":	"यो गुय्हमन्तं परिरक्खणेय्यं, ",
"ja518:2.2":	"मोहा नरो संसति हासमानो; ",
"ja518:2.3":	"तं भिन्नमन्तं भयमन्वेति खिप्पं, ",
"ja518:2.4":	"नागं यथा पण्डरकं सुपण्णो। ",
"ja518:3.1":	"नानुमित्तो गरुं अत्थं, ",
"ja518:3.2":	"गुय्हं वेदितुमरहति; ",
"ja518:3.3":	"सुमित्तो च असम्बुद्धं, ",
"ja518:3.4":	"सम्बुद्धं वा अनत्थवा। ",
"ja518:4.1":	"विस्सासमापज्जिमहं अचेलं, ",
"ja518:4.2":	"समणो अयं सम्मतो भावितत्तो; ",
"ja518:4.3":	"तस्साहमक्खिं विवरिं गुय्हमत्थं, ",
"ja518:4.4":	"अतीतमत्थो कपणं रुदामि। ",
"ja518:5.1":	"तस्साहं परमं ब्रह्मे गुय्हं, ",
"ja518:5.2":	"वाचञ्हि मं नासक्खिं संयमेतुं; ",
"ja518:5.3":	"तप्पक्खतो हि भयमागतं ममं, ",
"ja518:5.4":	"अतीतमत्थो कपणं रुदामि। ",
"ja518:6.1":	"यो वे नरो सुहदं मञ्ञमानो, ",
"ja518:6.2":	"गुय्हमत्थं संसति दुक्कुलीने; ",
"ja518:6.3":	"दोसा भया अथवा रागरत्ता, ",
"ja518:6.4":	"पल्लत्थितो बालो असंसयं सो। ",
"ja518:7.1":	"तिरोक्खवाचो असतं पविट्ठो, ",
"ja518:7.2":	"यो सङ्गतीसु मुदीरेति वाक्यं; ",
"ja518:7.3":	"आसीविसो दुम्मुखोत्याहु तं नरं, ",
"ja518:7.4":	"आरा आरा संयमे तादिसम्हा। ",
"ja518:8.1":	"अन्नं पानं कासिकचन्दनञ्च, ",
"ja518:8.2":	"मनापित्थियो मालमुच्छादनञ्च; ",
"ja518:8.3":	"ओहाय गच्छामसे सब्बकामे, ",
"ja518:8.4":	"सुपण्ण पाणूपगताव त्यम्हा”। ",
"ja518:9.1":	"“को नीध तिण्णं गरहं उपेति, ",
"ja518:9.2":	"अस्मिंधलोके पाणभू नागराज; ",
"ja518:9.3":	"समणो सुपण्णो अथवा त्वमेव, ",
"ja518:9.4":	"किं कारणा पण्डरकग्गहीतो”। ",
"ja518:10.1":	"“समणोति मे सम्मतत्तो अहोसि, ",
"ja518:10.2":	"पियो च मे मनसा भावितत्तो; ",
"ja518:10.3":	"तस्साहमक्खिं विवरिं गुय्हमत्थं, ",
"ja518:10.4":	"अतीतमत्थो कपणं रुदामि”। ",
"ja518:11.1":	"“न चत्थि सत्तो अमरो पथब्या, ",
"ja518:11.2":	"पञ्ञाविधा नत्थि न निन्दितब्बा; ",
"ja518:11.3":	"सच्चेन धम्मेन धितिया दमेन, ",
"ja518:11.4":	"अलब्भमब्याहरती नरो इध। ",
"ja518:12.1":	"मातापिता परमा बन्धवानं, ",
"ja518:12.2":	"नास्स ततियो अनुकम्पकत्थि; ",
"ja518:12.3":	"तेसम्पि गुय्हं परमं न संसे, ",
"ja518:12.4":	"मन्तस्स भेदं परिसङ्कमानो। ",
"ja518:13.1":	"मातापिता भगिनी भातरो च, ",
"ja518:13.2":	"सहाया वा यस्स होन्ति सपक्खा; ",
"ja518:13.3":	"तेसम्पि गुय्हं परमं न संसे, ",
"ja518:13.4":	"मन्तस्स भेदं परिसङ्कमानो। ",
"ja518:14.1":	"भरिया चे पुरिसं वज्जा, ",
"ja518:14.2":	"कोमारी पियभाणिनी; ",
"ja518:14.3":	"पुत्तरूपयसूपेता, ",
"ja518:14.4":	"ञातिसङ्घपुरक्खता; ",
"ja518:14.5":	"तस्सापि गुय्हं परमं न संसे, ",
"ja518:14.6":	"मन्तस्स भेदं परिसङ्कमानो। ",
"ja518:15.1":	"न गुय्हमत्थं विवरेय्य, ",
"ja518:15.2":	"रक्खेय्य नं यथा निधिं; ",
"ja518:15.3":	"न हि पातुकतो साधु, ",
"ja518:15.4":	"गुय्हो अत्थो पजानता। ",
"ja518:16.1":	"थिया गुय्हं न संसेय्य, ",
"ja518:16.2":	"अमित्तस्स च पण्डितो; ",
"ja518:16.3":	"यो चामिसेन संहीरो, ",
"ja518:16.4":	"हदयत्थेनो च यो नरो। ",
"ja518:17.1":	"गुय्हमत्थं असम्बुद्धं, ",
"ja518:17.2":	"सम्बोधयति यो नरो; ",
"ja518:17.3":	"मन्तभेदभया तस्स, ",
"ja518:17.4":	"दासभूतो तितिक्खति। ",
"ja518:18.1":	"यावन्तो पुरिसस्सत्थं, ",
"ja518:18.2":	"गुय्हं जानन्ति मन्तिनं; ",
"ja518:18.3":	"तावन्तो तस्स उब्बेगा, ",
"ja518:18.4":	"तस्मा गुय्हं न विस्सजे। ",
"ja518:19.1":	"विविच्च भासेय्य दिवा रहस्सं, ",
"ja518:19.2":	"रत्तिं गिरं नातिवेलं पमुञ्चे; ",
"ja518:19.3":	"उपस्सुतिका हि सुणन्ति मन्तं, ",
"ja518:19.4":	"तस्मा मन्तो खिप्पमुपेति भेदं। ",
"ja518:20.1":	"यथापि अस्स नगरं महन्तं, ",
"ja518:20.2":	"अद्वारकं आयसं भद्दसालं; ",
"ja518:20.3":	"समन्तखातापरिखाउपेतं, ",
"ja518:20.4":	"एवम्पि मे ते इध गुय्हमन्ता। ",
"ja518:21.1":	"ये गुय्हमन्ता अविकिण्णवाचा, ",
"ja518:21.2":	"दळ्हा सदत्थेसु नरा दुजिव्ह; ",
"ja518:21.3":	"आरा अमित्ता ब्यवजन्ति तेहि, ",
"ja518:21.4":	"आसीविसा वा रिव सत्तुसङ्घा”। ",
"ja518:22.1":	"“हित्वा घरं पब्बजितो अचेलो, ",
"ja518:22.2":	"नग्गो मुण्डो चरति घासहेतु; ",
"ja518:22.3":	"तम्हि नु खो विवरिं गुय्हमत्थं, ",
"ja518:22.4":	"अत्था च धम्मा च अपग्गतम्हा। ",
"ja518:23.1":	"कथङ्करो होति सुपण्णराज, ",
"ja518:23.2":	"किंसीलो केन वतेन वत्तं; ",
"ja518:23.3":	"समणो चरं हित्वा ममायितानि, ",
"ja518:23.4":	"कथङ्करो सग्गमुपेति ठानं”। ",
"ja518:24.1":	"“हिरिया तितिक्खाय दमेनुपेतो, ",
"ja518:24.2":	"अक्कोधनो पेसुणियं पहाय; ",
"ja518:24.3":	"समणो चरं हित्वा ममायितानि, ",
"ja518:24.4":	"एवङ्करो सग्गमुपेति ठानं”। ",
"ja518:25.1":	"“माताव पुत्तं तरुणं तनुज्जं, ",
"ja518:25.2":	"सम्फस्सता सब्बगत्तं फरेति; ",
"ja518:25.3":	"एवम्पि मे त्वं पातुरहु दिजिन्द, ",
"ja518:25.4":	"माताव पुत्तं अनुकम्पमानो”। ",
"ja518:26.1":	"“हन्दज्ज त्वं मुञ्च वधा दुजिव्ह, ",
"ja518:26.2":	"तयो हि पुत्ता न हि अञ्ञो अत्थि; ",
"ja518:26.3":	"अन्तेवासी दिन्नको अत्रजो च, ",
"ja518:26.4":	"रज्जस्सु पुत्तञ्ञतरो मे अहोसि”। ",
"ja518:27.1":	"इच्चेव वाक्यं विसज्जी सुपण्णो, ",
"ja518:27.2":	"भुम्यं पतिट्ठाय दिजो दुजिव्हं; ",
"ja518:27.3":	"“मुत्तज्ज त्वं सब्बभयातिवत्तो, ",
"ja518:27.4":	"थलूदके होहि मयाभिगुत्तो। ",
"ja518:28.1":	"आतङ्किनं यथा कुसलो भिसक्को, ",
"ja518:28.2":	"पिपासितानं रहदोव सीतो; ",
"ja518:28.3":	"वेस्मं यथा हिमसीतट्टितानं, ",
"ja518:28.4":	"एवम्पि ते सरणमहं भवामि”। ",
"ja518:29.1":	"“सन्धिं कत्वा अमित्तेन, ",
"ja518:29.2":	"अण्डजेन जलाबुज; ",
"ja518:29.3":	"विवरिय दाठं सेसि, ",
"ja518:29.4":	"कुतो तं भयमागतं”। ",
"ja518:30.1":	"“सङ्केथेव अमित्तस्मिं, ",
"ja518:30.2":	"मित्तस्मिम्पि न विस्ससे; ",
"ja518:30.3":	"अभया भयमुप्पन्नं, ",
"ja518:30.4":	"अपि मूलानि कन्तति। ",
"ja518:31.1":	"कथं नु विस्ससे त्यम्हि, ",
"ja518:31.2":	"येनासि कलहो कतो; ",
"ja518:31.3":	"निच्चयत्तेन ठातब्बं, ",
"ja518:31.4":	"सो दिसब्भि न रज्जति। ",
"ja518:32.1":	"विस्सासये न च तं विस्सयेय्य, ",
"ja518:32.2":	"असङ्कितो सङ्कितो च भवेय्य; ",
"ja518:32.3":	"तथा तथा विञ्ञू परक्कमेय्य, ",
"ja518:32.4":	"यथा यथा भावं परो न जञ्ञा”। ",
"ja518:33.1":	"ते देववण्णा सुखुमालरूपा, ",
"ja518:33.2":	"उभो समा सुजया पुञ्ञखन्धा; ",
"ja518:33.3":	"उपागमुं करम्पियं अचेलं, ",
"ja518:33.4":	"मिस्सीभूता अस्सवाहाव नागा। ",
"ja518:34.1":	"ततो हवे पण्डरको अचेलं, ",
"ja518:34.2":	"सयमेवुपागम्म इदं अवोच; ",
"ja518:34.3":	"“मुत्तज्जहं सब्बभयातिवत्तो, ",
"ja518:34.4":	"न हि नून तुय्हं मनसो पियम्हा”। ",
"ja518:35.1":	"“पियो हि मे आसि सुपण्णराजा, ",
"ja518:35.2":	"असंसयं पण्डरकेन सच्चं; ",
"ja518:35.3":	"सो रागरत्तोव अकासिमेतं, ",
"ja518:35.4":	"पापकम्मं सम्पजानो न मोहा”। ",
"ja518:36.1":	"“न मे पियं अप्पियं वापि होति, ",
"ja518:36.2":	"सम्पस्सतो लोकमिमं परञ्च; ",
"ja518:36.3":	"सुसञ्ञतानञ्हि वियञ्जनेन, ",
"ja518:36.4":	"असञ्ञतो लोकमिमं चरासि। ",
"ja518:37.1":	"अरियावकासोसि अनरियोवासि, ",
"ja518:37.2":	"असञ्ञतो सञ्ञतसन्निकासो; ",
"ja518:37.3":	"कण्हाभिजातिकोसि अनरियरूपो, ",
"ja518:37.4":	"पापं बहुं दुच्चरितं अचारि। ",
"ja518:38.1":	"अदुट्ठस्स तुवं दुब्भि, ",
"ja518:38.2":	"दुब्भी च पिसुणो चसि; ",
"ja518:38.3":	"एतेन सच्चवज्जेन, ",
"ja518:38.4":	"मुद्धा ते फलतु सत्तधा”। ",
"ja518:39.1":	"“तस्मा हि मित्तानं न दुब्भितब्बं, ",
"ja518:39.2":	"मित्तदुब्भा पापियो नत्थि अञ्ञो; ",
"ja518:39.3":	"आसित्तसत्तो निहतो पथब्या, ",
"ja518:39.4":	"इन्दस्स वाक्येन हि संवरो हतो”ति। ",
"ja518:40.1":	"पण्डरनागराजजातकं अट्ठमं। "
}	
