{	
"ja352:0.1":	"जातक ",
"ja352:0.2":	"पञ्चकनिपात ",
"ja352:0.3":	"मणिकुण्डलवग्ग ",
"ja352:0.4":	"२। सुजातजातक ",
"ja352:1.1":	"“किं नु सन्तरमानोव, ",
"ja352:1.2":	"लायित्वा हरितं तिणं; ",
"ja352:1.3":	"खाद खादाति लपसि, ",
"ja352:1.4":	"गतसत्तं जरग्गवं। ",
"ja352:2.1":	"न हि अन्नेन पानेन, ",
"ja352:2.2":	"मतो गोणो समुट्ठहे; ",
"ja352:2.3":	"त्वञ्च तुच्छं विलपसि, ",
"ja352:2.4":	"यथा तं दुम्मती तथा”। ",
"ja352:3.1":	"“तथेव तिट्ठति सीसं, ",
"ja352:3.2":	"हत्थपादा च वालधि; ",
"ja352:3.3":	"सोता तथेव तिट्ठन्ति, ",
"ja352:3.4":	"मञ्ञे गोणो समुट्ठहे। ",
"ja352:4.1":	"नेवय्यकस्स सीसञ्च, ",
"ja352:4.2":	"हत्थपादा च दिस्सरे; ",
"ja352:4.3":	"रुदं मत्तिकथूपस्मिं, ",
"ja352:4.4":	"ननु त्वञ्ञेव दुम्मति”। ",
"ja352:5.1":	"“आदित्तं वत मं सन्तं, ",
"ja352:5.2":	"घतसित्तंव पावकं; ",
"ja352:5.3":	"वारिना विय ओसिञ्चं, ",
"ja352:5.4":	"सब्बं निब्बापये दरं। ",
"ja352:6.1":	"अब्बही वत मे सल्लं, ",
"ja352:6.2":	"यमासि हदयस्सितं; ",
"ja352:6.3":	"यो मे सोकपरेतस्स, ",
"ja352:6.4":	"पितुसोकं अपानुदि। ",
"ja352:7.1":	"सोहं अब्बूळ्हसल्लोस्मि, ",
"ja352:7.2":	"वीतसोको अनाविलो; ",
"ja352:7.3":	"न सोचामि न रोदामि, ",
"ja352:7.4":	"तव सुत्वान माणव। ",
"ja352:8.1":	"एवं करोन्ति सप्पञ्ञा, ",
"ja352:8.2":	"ये होन्ति अनुकम्पका; ",
"ja352:8.3":	"विनिवत्तेन्ति सोकम्हा, ",
"ja352:8.4":	"सुजातो पितरं यथा”ति। ",
"ja352:9.1":	"सुजातजातकं दुतियं। "
}	
