{	
"ud1.8:0.1":	"उदान १।८ ",
"ud1.8:0.2":	"सङ्गामजिसुत्त ",
"ud1.8:1.1":	"एवं मे सुतं—",
"ud1.8:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"ud1.8:1.3":	"तेन खो पन समयेन आयस्मा सङ्गामजि सावत्थिं अनुप्पत्तो होति भगवन्तं दस्सनाय। ",
"ud1.8:1.4":	"अस्सोसि खो आयस्मतो सङ्गामजिस्स पुराणदुतियिका: ",
"ud1.8:1.5":	"“अय्यो किर सङ्गामजि सावत्थिं अनुप्पत्तो”ति। ",
"ud1.8:1.6":	"सा दारकं आदाय जेतवनं अगमासि। ",
"ud1.8:2.1":	"तेन खो पन समयेन आयस्मा सङ्गामजि अञ्ञतरस्मिं रुक्खमूले दिवाविहारं निसिन्नो होति। ",
"ud1.8:2.2":	"अथ खो आयस्मतो सङ्गामजिस्स पुराणदुतियिका येनायस्मा सङ्गामजि तेनुपसङ्कमि; उपसङ्कमित्वा आयस्मन्तं सङ्गामजिं एतदवोच: ",
"ud1.8:2.3":	"“खुद्दपुत्तञ्हि, समण, पोस मन्”ति। ",
"ud1.8:2.4":	"एवं वुत्ते, आयस्मा सङ्गामजि तुण्ही अहोसि। ",
"ud1.8:3.1":	"दुतियम्पि खो आयस्मतो सङ्गामजिस्स पुराणदुतियिका आयस्मन्तं सङ्गामजिं एतदवोच: ",
"ud1.8:3.2":	"“खुद्दपुत्तञ्हि, समण, पोस मन्”ति। ",
"ud1.8:3.3":	"दुतियम्पि खो आयस्मा सङ्गामजि तुण्ही अहोसि। ",
"ud1.8:4.1":	"ततियम्पि खो आयस्मतो सङ्गामजिस्स पुराणदुतियिका आयस्मन्तं सङ्गामजिं एतदवोच: ",
"ud1.8:4.2":	"“खुद्दपुत्तञ्हि, समण, पोस मन्”ति। ",
"ud1.8:4.3":	"ततियम्पि खो आयस्मा सङ्गामजि तुण्ही अहोसि। ",
"ud1.8:5.1":	"अथ खो आयस्मतो सङ्गामजिस्स पुराणदुतियिका तं दारकं आयस्मतो सङ्गामजिस्स पुरतो निक्खिपित्वा पक्कामि: ",
"ud1.8:5.2":	"“एसो ते, समण, पुत्तो; पोस नन्”ति। ",
"ud1.8:6.1":	"अथ खो आयस्मा सङ्गामजि तं दारकं नेव ओलोकेसि नापि आलपि। ",
"ud1.8:6.2":	"अथ खो आयस्मतो सङ्गामजिस्स पुराणदुतियिका अविदूरं गन्त्वा अपलोकेन्ती अद्दस आयस्मन्तं सङ्गामजिं तं दारकं नेव ओलोकेन्तं नापि आलपन्तं, दिस्वानस्सा एतदहोसि: ",
"ud1.8:6.3":	"“न चायं समणो पुत्तेनपि अत्थिको”ति। ",
"ud1.8:6.4":	"ततो पटिनिवत्तित्वा दारकं आदाय पक्कामि। ",
"ud1.8:6.5":	"अद्दसा खो भगवा दिब्बेन चक्खुना विसुद्धेन अतिक्कन्तमानुसकेन आयस्मतो सङ्गामजिस्स पुराणदुतियिकाय एवरूपं विप्पकारं। ",
"ud1.8:7.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud1.8:8.1":	"“आयन्तिं नाभिनन्दति, ",
"ud1.8:8.2":	"पक्कमन्तिं न सोचति; ",
"ud1.8:8.3":	"सङ्गा सङ्गामजिं मुत्तं, ",
"ud1.8:8.4":	"तमहं ब्रूमि ब्राह्मणन्”ति। ",
"ud1.8:8.5":	"अट्ठमं। "
}	
