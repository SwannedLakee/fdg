{	
"ja434:0.1":	"जातक ",
"ja434:0.2":	"नवकनिपात ",
"ja434:0.3":	"गिज्झवग्ग ",
"ja434:0.4":	"८। चक्कवाकजातक ",
"ja434:1.1":	"“कासायवत्थे सकुणे वदामि, ",
"ja434:1.2":	"दुवे दुवे नन्दमने चरन्ते; ",
"ja434:1.3":	"कं अण्डजं अण्डजा मानुसेसु, ",
"ja434:1.4":	"जातिं पसंसन्ति तदिङ्घ ब्रूथ”। ",
"ja434:2.1":	"“अम्हे मनुस्सेसु मनुस्सहिंस, ",
"ja434:2.2":	"अनुब्बते चक्कवाके वदन्ति; ",
"ja434:2.3":	"कल्याणभावम्हे दिजेसु सम्मता, ",
"ja434:2.4":	"अभिरूपा विचराम अण्णवे”। ",
"ja434:2.5":	"(…) ",
"ja434:3.1":	"“किं अण्णवे कानि फलानि भुञ्जे, ",
"ja434:3.2":	"मंसं कुतो खादथ चक्कवाका; ",
"ja434:3.3":	"किं भोजनं भुञ्जथ वो अनोमा, ",
"ja434:3.4":	"बलञ्च वण्णो च अनप्परूपा”। ",
"ja434:4.1":	"“न अण्णवे सन्ति फलानि धङ्क, ",
"ja434:4.2":	"मंसं कुतो खादितुं चक्कवाके; ",
"ja434:4.3":	"सेवालभक्खम्ह अपाणभोजना, ",
"ja434:4.4":	"न घासहेतूपि करोम पापं”। ",
"ja434:5.1":	"“न मे इदं रुच्चति चक्कवाक, ",
"ja434:5.2":	"अस्मिं भवे भोजनसन्निकासो; ",
"ja434:5.3":	"अहोसि पुब्बे ततो मे अञ्ञथा, ",
"ja434:5.4":	"इच्चेव मे विमति एत्थ जाता। ",
"ja434:6.1":	"अहम्पि मंसानि फलानि भुञ्जे, ",
"ja434:6.2":	"अन्नानि च लोणियतेलियानि; ",
"ja434:6.3":	"रसं मनुस्सेसु लभामि भोत्तुं, ",
"ja434:6.4":	"सूरोव सङ्गाममुखं विजेत्वा; ",
"ja434:6.5":	"न च मे तादिसो वण्णो, ",
"ja434:6.6":	"चक्कवाक यथा तव”। ",
"ja434:7.1":	"“असुद्धभक्खोसि खणानुपाती, ",
"ja434:7.2":	"किच्छेन ते लब्भति अन्नपानं; ",
"ja434:7.3":	"न तुस्ससी रुक्खफलेहि धङ्क, ",
"ja434:7.4":	"मंसानि वा यानि सुसानमज्झे। ",
"ja434:8.1":	"यो साहसेन अधिगम्म भोगे, ",
"ja434:8.2":	"परिभुञ्जति धङ्क खणानुपाती; ",
"ja434:8.3":	"ततो उपक्कोसति नं सभावो, ",
"ja434:8.4":	"उपक्कुट्ठो वण्णबलं जहाति। ",
"ja434:9.1":	"अप्पम्पि चे निब्बुतिं भुञ्जती यदि, ",
"ja434:9.2":	"असाहसेन अपरूपघाती; ",
"ja434:9.3":	"बलञ्च वण्णो च तदस्स होति, ",
"ja434:9.4":	"न हि सब्बो आहारमयेन वण्णो”ति। ",
"ja434:10.1":	"चक्कवाकजातकं अट्ठमं। "
}	
