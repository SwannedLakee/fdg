{	
"snp4.12:0.1":	"सुत्त निपात ४।१२ ",
"snp4.12:0.2":	"चूळब्यूहसुत्त ",
"snp4.12:1.1":	"“सकंसकंदिट्ठिपरिब्बसाना, ",
"snp4.12:1.2":	"विग्गय्ह नाना कुसला वदन्ति; ",
"snp4.12:1.3":	"यो एवं जानाति स वेदि धम्मं, ",
"snp4.12:1.4":	"इदं पटिक्कोसमकेवली सो। ",
"snp4.12:2.1":	"एवम्पि विग्गय्ह विवादयन्ति, ",
"snp4.12:2.2":	"बालो परो अक्कुसलोति चाहु; ",
"snp4.12:2.3":	"सच्चो नु वादो कतमो इमेसं, ",
"snp4.12:2.4":	"सब्बेव हीमे कुसलावदाना”। ",
"snp4.12:3.1":	"“परस्स चे धम्ममनानुजानं, ",
"snp4.12:3.2":	"बालोमको होति निहीनपञ्ञो; ",
"snp4.12:3.3":	"सब्बेव बाला सुनिहीनपञ्ञा, ",
"snp4.12:3.4":	"सब्बेविमे दिट्ठिपरिब्बसाना। ",
"snp4.12:4.1":	"सन्दिट्ठिया चेव न वीवदाता, ",
"snp4.12:4.2":	"संसुद्धपञ्ञा कुसला मुतीमा; ",
"snp4.12:4.3":	"न तेसं कोचि परिहीनपञ्ञो, ",
"snp4.12:4.4":	"दिट्ठी हि तेसम्पि तथा समत्ता। ",
"snp4.12:5.1":	"न वाहमेतं तथियन्ति ब्रूमि, ",
"snp4.12:5.2":	"यमाहु बाला मिथु अञ्ञमञ्ञं; ",
"snp4.12:5.3":	"सकं सकं दिट्ठिमकंसु सच्चं, ",
"snp4.12:5.4":	"तस्मा हि बालोति परं दहन्ति”। ",
"snp4.12:6.1":	"“यमाहु सच्चं तथियन्ति एके, ",
"snp4.12:6.2":	"तमाहु अञ्ञे तुच्छं मुसाति; ",
"snp4.12:6.3":	"एवम्पि विगय्ह विवादयन्ति, ",
"snp4.12:6.4":	"कस्मा न एकं समणा वदन्ति”। ",
"snp4.12:7.1":	"“एकञ्हि सच्चं न दुतीयमत्थि, ",
"snp4.12:7.2":	"यस्मिं पजा नो विवदे पजानं; ",
"snp4.12:7.3":	"नाना ते सच्चानि सयं थुनन्ति, ",
"snp4.12:7.4":	"तस्मा न एकं समणा वदन्ति”। ",
"snp4.12:8.1":	"“कस्मा नु सच्चानि वदन्ति नाना, ",
"snp4.12:8.2":	"पवादियासे कुसलावदाना; ",
"snp4.12:8.3":	"सच्चानि सुतानि बहूनि नाना, ",
"snp4.12:8.4":	"उदाहु ते तक्कमनुस्सरन्ति”। ",
"snp4.12:9.1":	"“न हेव सच्चानि बहूनि नाना, ",
"snp4.12:9.2":	"अञ्ञत्र सञ्ञाय निच्चानि लोके; ",
"snp4.12:9.3":	"तक्कञ्च दिट्ठीसु पकप्पयित्वा, ",
"snp4.12:9.4":	"सच्चं मुसाति द्वयधम्ममाहु। ",
"snp4.12:10.1":	"दिट्ठे सुते सीलवते मुते वा, ",
"snp4.12:10.2":	"एते च निस्साय विमानदस्सी; ",
"snp4.12:10.3":	"विनिच्छये ठत्वा पहस्समानो, ",
"snp4.12:10.4":	"बालो परो अक्कुसलोति चाह। ",
"snp4.12:11.1":	"येनेव बालोति परं दहाति, ",
"snp4.12:11.2":	"तेनातुमानं कुसलोति चाह; ",
"snp4.12:11.3":	"सयमत्तना सो कुसलावदानो, ",
"snp4.12:11.4":	"अञ्ञं विमानेति तदेव पाव। ",
"snp4.12:12.1":	"अतिसारदिट्ठिया सो समत्तो, ",
"snp4.12:12.2":	"मानेन मत्तो परिपुण्णमानी; ",
"snp4.12:12.3":	"सयमेव सामं मनसाभिसित्तो, ",
"snp4.12:12.4":	"दिट्ठी हि सा तस्स तथा समत्ता। ",
"snp4.12:13.1":	"परस्स चे हि वचसा निहीनो, ",
"snp4.12:13.2":	"तुमो सहा होति निहीनपञ्ञो; ",
"snp4.12:13.3":	"अथ चे सयं वेदगू होति धीरो, ",
"snp4.12:13.4":	"न कोचि बालो समणेसु अत्थि। ",
"snp4.12:14.1":	"अञ्ञं इतो याभिवदन्ति धम्मं, ",
"snp4.12:14.2":	"अपरद्धा सुद्धिमकेवली ते; ",
"snp4.12:14.3":	"एवम्पि तित्थ्या पुथुसो वदन्ति, ",
"snp4.12:14.4":	"सन्दिट्ठिरागेन हि तेभिरत्ता। ",
"snp4.12:15.1":	"इधेव सुद्धिं इति वादयन्ति, ",
"snp4.12:15.2":	"नाञ्ञेसु धम्मेसु विसुद्धिमाहु; ",
"snp4.12:15.3":	"एवम्पि तित्थ्या पुथुसो निविट्ठा, ",
"snp4.12:15.4":	"सकायने तत्थ दळ्हं वदाना। ",
"snp4.12:16.1":	"सकायने वापि दळ्हं वदानो, ",
"snp4.12:16.2":	"कमेत्थ बालोति परं दहेय्य; ",
"snp4.12:16.3":	"सयंव सो मेधगमावहेय्य, ",
"snp4.12:16.4":	"परं वदं बालमसुद्धिधम्मं। ",
"snp4.12:17.1":	"विनिच्छये ठत्वा सयं पमाय, ",
"snp4.12:17.2":	"उद्धंस लोकस्मिं विवादमेति; ",
"snp4.12:17.3":	"हित्वान सब्बानि विनिच्छयानि, ",
"snp4.12:17.4":	"न मेधगं कुब्बति जन्तु लोके”ति। ",
"snp4.12:17.5":	"चूळब्यूहसुत्तं द्वादसमं। "
}	
