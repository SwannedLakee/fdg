{	
"ja499:0.1":	"जातक ",
"ja499:0.2":	"वीसतिनिपात ",
"ja499:0.3":	"मातङ्गवग्ग ",
"ja499:0.4":	"३। सिविजातक ",
"ja499:1.1":	"“दूरे अपस्सं थेरोव, ",
"ja499:1.2":	"चक्खुं याचितुमागतो; ",
"ja499:1.3":	"एकनेत्ता भविस्साम, ",
"ja499:1.4":	"चक्खुं मे देहि याचितो”। ",
"ja499:2.1":	"“केनानुसिट्ठो इध मागतोसि, ",
"ja499:2.2":	"वनिब्बक चक्खुपथानि याचितुं; ",
"ja499:2.3":	"सुदुच्चजं याचसि उत्तमङ्गं, ",
"ja499:2.4":	"यमाहु नेत्तं पुरिसेन दुच्चजं”। ",
"ja499:3.1":	"“यमाहु देवेसु सुजम्पतीति, ",
"ja499:3.2":	"मघवाति नं आहु मनुस्सलोके; ",
"ja499:3.3":	"तेनानुसिट्ठो इध मागतोस्मि, ",
"ja499:3.4":	"वनिब्बको चक्खुपथानि याचितुं। ",
"ja499:4.1":	"वनिब्बतो मय्ह वनिं अनुत्तरं, ",
"ja499:4.2":	"ददाहि ते चक्खुपथानि याचितो; ",
"ja499:4.3":	"ददाहि मे चक्खुपथं अनुत्तरं, ",
"ja499:4.4":	"यमाहु नेत्तं पुरिसेन दुच्चजं”। ",
"ja499:5.1":	"“येन अत्थेन आगच्छि, ",
"ja499:5.2":	"यमत्थमभिपत्थयं; ",
"ja499:5.3":	"ते ते इज्झन्तु सङ्कप्पा, ",
"ja499:5.4":	"लभ चक्खूनि ब्राह्मण। ",
"ja499:6.1":	"एकं ते याचमानस्स, ",
"ja499:6.2":	"उभयानि ददामहं; ",
"ja499:6.3":	"स चक्खुमा गच्छ जनस्स पेक्खतो, ",
"ja499:6.4":	"यदिच्छसे त्वं तदते समिज्झतु”। ",
"ja499:7.1":	"“मा नो देव अदा चक्खुं, ",
"ja499:7.2":	"मा नो सब्बे पराकरि; ",
"ja499:7.3":	"धनं देहि महाराज, ",
"ja499:7.4":	"मुत्ता वेळुरिया बहू। ",
"ja499:8.1":	"युत्ते देव रथे देहि, ",
"ja499:8.2":	"आजानीये चलङ्कते; ",
"ja499:8.3":	"नागे देहि महाराज, ",
"ja499:8.4":	"हेमकप्पनवाससे। ",
"ja499:9.1":	"यथा तं सिवयो सब्बे, ",
"ja499:9.2":	"सयोग्गा सरथा सदा; ",
"ja499:9.3":	"समन्ता परिकिरेय्युं, ",
"ja499:9.4":	"एवं देहि रथेसभ”। ",
"ja499:10.1":	"“यो वे दस्सन्ति वत्वान, ",
"ja499:10.2":	"अदाने कुरुते मनो; ",
"ja499:10.3":	"भूम्यं सो पतितं पासं, ",
"ja499:10.4":	"गीवायं पटिमुञ्चति। ",
"ja499:11.1":	"यो वे दस्सन्ति वत्वान, ",
"ja499:11.2":	"अदाने कुरुते मनो; ",
"ja499:11.3":	"पापा पापतरो होति, ",
"ja499:11.4":	"सम्पत्तो यमसाधनं। ",
"ja499:12.1":	"यञ्हि याचे तञ्हि ददे, ",
"ja499:12.2":	"यं न याचे न तं ददे; ",
"ja499:12.3":	"स्वाहं तमेव दस्सामि, ",
"ja499:12.4":	"यं मं याचति ब्राह्मणो”। ",
"ja499:13.1":	"“आयुं नु वण्णं नु सुखं बलं नु, ",
"ja499:13.2":	"किं पत्थयानो नु जनिन्द देसि; ",
"ja499:13.3":	"कथञ्हि राजा सिविनं अनुत्तरो, ",
"ja499:13.4":	"चक्खूनि दज्जा परलोकहेतु”। ",
"ja499:14.1":	"“न वाहमेतं यससा ददामि, ",
"ja499:14.2":	"न पुत्तमिच्छे न धनं न रट्ठं; ",
"ja499:14.3":	"सतञ्च धम्मो चरितो पुराणो, ",
"ja499:14.4":	"इच्चेव दाने रमते मनो मम”। ",
"ja499:14.5":	"(…) ",
"ja499:15.1":	"“सखा च मित्तो च ममासि सीविक, ",
"ja499:15.2":	"सुसिक्खितो साधु करोहि मे वचो; ",
"ja499:15.3":	"उद्धरित्वा चक्खूनि ममं जिगीसतो, ",
"ja499:15.4":	"हत्थेसु ठपेहि वनिब्बकस्स”। ",
"ja499:16.1":	"चोदितो सिविराजेन, ",
"ja499:16.2":	"सीविको वचनङ्करो; ",
"ja499:16.3":	"रञ्ञो चक्खूनुद्धरित्वा, ",
"ja499:16.4":	"ब्राह्मणस्सूपनामयि; ",
"ja499:16.5":	"सचक्खु ब्राह्मणो आसि, ",
"ja499:16.6":	"अन्धो राजा उपाविसि। ",
"ja499:17.1":	"ततो सो कतिपाहस्स, ",
"ja499:17.2":	"उपरूळ्हेसु चक्खुसु; ",
"ja499:17.3":	"सूतं आमन्तयी राजा, ",
"ja499:17.4":	"सिवीनं रट्ठवड्ढनो। ",
"ja499:18.1":	"“योजेहि सारथि यानं, ",
"ja499:18.2":	"युत्तञ्च पटिवेदय; ",
"ja499:18.3":	"उय्यानभूमिं गच्छाम, ",
"ja499:18.4":	"पोक्खरञ्ञो वनानि च”। ",
"ja499:19.1":	"सो च पोक्खरणीतीरे, ",
"ja499:19.2":	"पल्लङ्केन उपाविसि; ",
"ja499:19.3":	"तस्स सक्को पातुरहु, ",
"ja499:19.4":	"देवराजा सुजम्पति। ",
"ja499:20.1":	"“सक्कोहमस्मि देविन्दो, ",
"ja499:20.2":	"आगतोस्मि तवन्तिके; ",
"ja499:20.3":	"वरं वरस्सु राजीसि, ",
"ja499:20.4":	"यं किञ्चि मनसिच्छसि”। ",
"ja499:21.1":	"“पहूतं मे धनं सक्क, ",
"ja499:21.2":	"बलं कोसो चनप्पको; ",
"ja499:21.3":	"अन्धस्स मे सतो दानि, ",
"ja499:21.4":	"मरणञ्ञेव रुच्चति”। ",
"ja499:22.1":	"“यानि सच्चानि द्विपदिन्द, ",
"ja499:22.2":	"तानि भासस्सु खत्तिय; ",
"ja499:22.3":	"सच्चं ते भणमानस्स, ",
"ja499:22.4":	"पुन चक्खु भविस्सति”। ",
"ja499:23.1":	"“ये मं याचितुमायन्ति, ",
"ja499:23.2":	"नानागोत्ता वनिब्बका; ",
"ja499:23.3":	"योपि मं याचते तत्थ, ",
"ja499:23.4":	"सोपि मे मनसो पियो; ",
"ja499:23.5":	"एतेन सच्चवज्जेन, ",
"ja499:23.6":	"चक्खु मे उपपज्जथ। ",
"ja499:24.1":	"यं मं सो याचितुं आगा, ",
"ja499:24.2":	"देहि चक्खुन्ति ब्राह्मणो; ",
"ja499:24.3":	"तस्स चक्खूनि पादासिं, ",
"ja499:24.4":	"ब्राह्मणस्स वनिब्बतो। ",
"ja499:25.1":	"भिय्यो मं आविसी पीति, ",
"ja499:25.2":	"सोमनस्सञ्चनप्पकं; ",
"ja499:25.3":	"एतेन सच्चवज्जेन, ",
"ja499:25.4":	"दुतियं मे उपपज्जथ”। ",
"ja499:26.1":	"“धम्मेन भासिता गाथा, ",
"ja499:26.2":	"सिवीनं रट्ठवड्ढन; ",
"ja499:26.3":	"एतानि तव नेत्तानि, ",
"ja499:26.4":	"दिब्बानि पटिदिस्सरे। ",
"ja499:27.1":	"तिरोकुट्टं तिरोसेलं, ",
"ja499:27.2":	"समतिग्गय्ह पब्बतं; ",
"ja499:27.3":	"समन्ता योजनसतं, ",
"ja499:27.4":	"दस्सनं अनुभोन्तु ते”। ",
"ja499:28.1":	"“को नीध वित्तं न ददेय्य याचितो, ",
"ja499:28.2":	"अपि विसिट्ठं सुपियम्पि अत्तनो; ",
"ja499:28.3":	"तदिङ्घ सब्बे सिवयो समागता, ",
"ja499:28.4":	"दिब्बानि नेत्तानि ममज्ज पस्सथ। ",
"ja499:29.1":	"तिरोकुट्टं तिरोसेलं, ",
"ja499:29.2":	"समतिग्गय्ह पब्बतं; ",
"ja499:29.3":	"समन्ता योजनसतं, ",
"ja499:29.4":	"दस्सनं अनुभोन्ति मे। ",
"ja499:30.1":	"न चागमत्ता परमत्थि किञ्चि, ",
"ja499:30.2":	"मच्चानं इध जीविते; ",
"ja499:30.3":	"दत्वान मानुसं चक्खुं, ",
"ja499:30.4":	"लद्धं मे चक्खुं अमानुसं। ",
"ja499:31.1":	"एतम्पि दिस्वा सिवयो, ",
"ja499:31.2":	"देथ दानानि भुञ्जथ; ",
"ja499:31.3":	"दत्वा च भुत्वा च यथानुभावं, ",
"ja499:31.4":	"अनिन्दिता सग्गमुपेथ ठानन्”ति। ",
"ja499:32.1":	"सिविजातकं ततियं। "
}	
