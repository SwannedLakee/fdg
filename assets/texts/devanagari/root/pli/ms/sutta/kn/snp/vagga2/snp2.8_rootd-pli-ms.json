{	
"snp2.8:0.1":	"सुत्त निपात २।८ ",
"snp2.8:0.2":	"धम्म (नावा) सुत्त ",
"snp2.8:1.1":	"यस्मा हि धम्मं पुरिसो विजञ्ञा, ",
"snp2.8:1.2":	"इन्दंव नं देवता पूजयेय्य; ",
"snp2.8:1.3":	"सो पूजितो तस्मि पसन्नचित्तो, ",
"snp2.8:1.4":	"बहुस्सुतो पातुकरोति धम्मं। ",
"snp2.8:2.1":	"तदट्ठिकत्वान निसम्म धीरो, ",
"snp2.8:2.2":	"धम्मानुधम्मं पटिपज्जमानो; ",
"snp2.8:2.3":	"विञ्ञू विभावी निपुणो च होति, ",
"snp2.8:2.4":	"यो तादिसं भजति अप्पमत्तो। ",
"snp2.8:3.1":	"खुद्दञ्च बालं उपसेवमानो, ",
"snp2.8:3.2":	"अनागतत्थञ्च उसूयकञ्च; ",
"snp2.8:3.3":	"इधेव धम्मं अविभावयित्वा, ",
"snp2.8:3.4":	"अवितिण्णकङ्खो मरणं उपेति। ",
"snp2.8:4.1":	"यथा नरो आपगमोतरित्वा, ",
"snp2.8:4.2":	"महोदकं सलिलं सीघसोतं; ",
"snp2.8:4.3":	"सो वुय्हमानो अनुसोतगामी, ",
"snp2.8:4.4":	"किं सो परे सक्खति तारयेतुं। ",
"snp2.8:5.1":	"तथेव धम्मं अविभावयित्वा, ",
"snp2.8:5.2":	"बहुस्सुतानं अनिसामयत्थं; ",
"snp2.8:5.3":	"सयं अजानं अवितिण्णकङ्खो, ",
"snp2.8:5.4":	"किं सो परे सक्खति निज्झपेतुं। ",
"snp2.8:6.1":	"यथापि नावं दळ्हमारुहित्वा, ",
"snp2.8:6.2":	"फियेन रित्तेन समङ्गिभूतो; ",
"snp2.8:6.3":	"सो तारये तत्थ बहूपि अञ्ञे, ",
"snp2.8:6.4":	"तत्रूपयञ्ञू कुसलो मुतीमा। ",
"snp2.8:7.1":	"एवम्पि यो वेदगु भावितत्तो, ",
"snp2.8:7.2":	"बहुस्सुतो होति अवेधधम्मो; ",
"snp2.8:7.3":	"सो खो परे निज्झपये पजानं, ",
"snp2.8:7.4":	"सोतावधानूपनिसूपपन्ने। ",
"snp2.8:8.1":	"तस्मा हवे सप्पुरिसं भजेथ, ",
"snp2.8:8.2":	"मेधाविनञ्चेव बहुस्सुतञ्च; ",
"snp2.8:8.3":	"अञ्ञाय अत्थं पटिपज्जमानो, ",
"snp2.8:8.4":	"विञ्ञातधम्मो स सुखं लभेथाति। ",
"snp2.8:8.5":	"नावासुत्तं अट्ठमं। "
}	
