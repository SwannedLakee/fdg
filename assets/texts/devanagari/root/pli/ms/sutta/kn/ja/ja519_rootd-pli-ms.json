{	
"ja519:0.1":	"जातक ",
"ja519:0.2":	"तिंसनिपात ",
"ja519:0.3":	"किंछन्दवग्ग ",
"ja519:0.4":	"९। सम्बुलाजातक ",
"ja519:1.1":	"“का वेधमाना गिरिकन्दरायं, ",
"ja519:1.2":	"एका तुवं तिट्ठसि संहितूरु; ",
"ja519:1.3":	"पुट्ठासि मे पाणिपमेय्यमज्झे, ",
"ja519:1.4":	"अक्खाहि मे नामञ्च बन्धवे च। ",
"ja519:2.1":	"ओभासयं वनं रम्मं, ",
"ja519:2.2":	"सीहब्यग्घनिसेवितं; ",
"ja519:2.3":	"का वा त्वमसि कल्याणि, ",
"ja519:2.4":	"कस्स वा त्वं सुमज्झिमे; ",
"ja519:2.5":	"अभिवादेमि तं भद्दे, ",
"ja519:2.6":	"दानवाहं नमत्थु ते”। ",
"ja519:3.1":	"“यो पुत्तो कासिराजस्स, ",
"ja519:3.2":	"सोत्थिसेनोति तं विदू; ",
"ja519:3.3":	"तस्साहं सम्बुला भरिया, ",
"ja519:3.4":	"एवं जानाहि दानव; ",
"ja519:3.5":	"अभिवादेमि तं भन्ते, ",
"ja519:3.6":	"सम्बुलाहं नमत्थु ते। ",
"ja519:4.1":	"वेदेहपुत्तो भद्दन्ते, ",
"ja519:4.2":	"वने वसति आतुरो; ",
"ja519:4.3":	"तमहं रोगसम्मत्तं, ",
"ja519:4.4":	"एका एकं उपट्ठहं। ",
"ja519:5.1":	"अहञ्च वनमुञ्छाय, ",
"ja519:5.2":	"मधुमंसं मिगाबिलं; ",
"ja519:5.3":	"यदाहरामि तं भक्खो, ",
"ja519:5.4":	"तस्स नूनज्ज नाधति”। ",
"ja519:6.1":	"“किं वने राजपुत्तेन, ",
"ja519:6.2":	"आतुरेन करिस्ससि; ",
"ja519:6.3":	"सम्बुले परिचिण्णेन, ",
"ja519:6.4":	"अहं भत्ता भवामि ते”। ",
"ja519:7.1":	"“सोकट्टाय दुरत्ताय, ",
"ja519:7.2":	"किं रूपं विज्जते मम; ",
"ja519:7.3":	"अञ्ञं परियेस भद्दन्ते, ",
"ja519:7.4":	"अभिरूपतरं मया”। ",
"ja519:8.1":	"“एहिमं गिरिमारुय्ह, ",
"ja519:8.2":	"भरिया मे चतुस्सता; ",
"ja519:8.3":	"तासं त्वं पवरा होहि, ",
"ja519:8.4":	"सब्बकामसमिद्धिनी। ",
"ja519:9.1":	"नून तारकवण्णाभे, ",
"ja519:9.2":	"यं किञ्चि मनसिच्छसि; ",
"ja519:9.3":	"सब्बं तं पचुरं मय्हं, ",
"ja519:9.4":	"रमस्स्वज्ज मया सह। ",
"ja519:10.1":	"नो चे तुवं महेसेय्यं, ",
"ja519:10.2":	"सम्बुले कारयिस्ससि; ",
"ja519:10.3":	"अलं त्वं पातरासाय, ",
"ja519:10.4":	"पण्हे भक्खा भविस्ससि”। ",
"ja519:11.1":	"तञ्च सत्तजटो लुद्दो, ",
"ja519:11.2":	"कळारो पुरिसादको; ",
"ja519:11.3":	"वने नाथं अपस्सन्तिं, ",
"ja519:11.4":	"सम्बुलं अग्गही भुजे। ",
"ja519:12.1":	"अधिपन्ना पिसाचेन, ",
"ja519:12.2":	"लुद्देनामिसचक्खुना; ",
"ja519:12.3":	"सा च सत्तुवसं पत्ता, ",
"ja519:12.4":	"पतिमेवानुसोचति। ",
"ja519:13.1":	"“न मे इदं तथा दुक्खं, ",
"ja519:13.2":	"यं मं खादेय्य रक्खसो; ",
"ja519:13.3":	"यञ्च मे अय्यपुत्तस्स, ",
"ja519:13.4":	"मनो हेस्सति अञ्ञथा। ",
"ja519:14.1":	"न सन्ति देवा पवसन्ति नून, ",
"ja519:14.2":	"न हि नून सन्ति इध लोकपाला; ",
"ja519:14.3":	"सहसा करोन्तानमसञ्ञतानं, ",
"ja519:14.4":	"न हि नून सन्ति पटिसेधितारो”। ",
"ja519:15.1":	"“इत्थीनमेसा पवरा यसस्सिनी, ",
"ja519:15.2":	"सन्ता समा अग्गिरिवुग्गतेजा; ",
"ja519:15.3":	"तञ्चे तुवं रक्खसादेसि कञ्ञं, ",
"ja519:15.4":	"मुद्धा च हि सत्तधा ते फलेय्य; ",
"ja519:15.5":	"मा त्वं दही मुञ्च पतिब्बताय”। ",
"ja519:16.1":	"सा च अस्सममागच्छि, ",
"ja519:16.2":	"पमुत्ता पुरिसादका; ",
"ja519:16.3":	"नीळं पळिनं सकुणीव, ",
"ja519:16.4":	"गतसिङ्गंव आलयं। ",
"ja519:17.1":	"सा तत्थ परिदेवेसि, ",
"ja519:17.2":	"राजपुत्ती यसस्सिनी; ",
"ja519:17.3":	"सम्बुला उतुमत्तक्खा, ",
"ja519:17.4":	"वने नाथं अपस्सन्ती। ",
"ja519:18.1":	"समणे ब्राह्मणे वन्दे, ",
"ja519:18.2":	"सम्पन्नचरणे इसे; ",
"ja519:18.3":	"राजपुत्तं अपस्सन्ती, ",
"ja519:18.4":	"“तुम्हंम्हि सरणं गता”। ",
"ja519:19.1":	"वन्दे सीहे च ब्यग्घे च, ",
"ja519:19.2":	"ये च अञ्ञे वने मिगा; ",
"ja519:19.3":	"राजपुत्तं अपस्सन्ती, ",
"ja519:19.4":	"“तुम्हंम्हि सरणं गता”। ",
"ja519:20.1":	"तिणा लतानि ओसध्यो, ",
"ja519:20.2":	"पब्बतानि वनानि च; ",
"ja519:20.3":	"राजपुत्तं अपस्सन्ती, ",
"ja519:20.4":	"“तुम्हंम्हि सरणं गता”। ",
"ja519:21.1":	"वन्दे इन्दीवरीसामं, ",
"ja519:21.2":	"रत्तिं नक्खत्तमालिनिं; ",
"ja519:21.3":	"राजपुत्तं अपस्सन्ती, ",
"ja519:21.4":	"“तुम्हंम्हि सरणं गता”। ",
"ja519:22.1":	"वन्दे भागीरथिं गङ्गं, ",
"ja519:22.2":	"सवन्तीनं पटिग्गहं; ",
"ja519:22.3":	"राजपुत्तं अपस्सन्ती, ",
"ja519:22.4":	"“तुम्हंम्हि सरणं गता”। ",
"ja519:23.1":	"वन्दे अहं पब्बतराजसेट्ठं, ",
"ja519:23.2":	"हिमवन्तं सिलुच्चयं; ",
"ja519:23.3":	"राजपुत्तं अपस्सन्ती, ",
"ja519:23.4":	"“तुम्हंम्हि सरणं गता”। ",
"ja519:24.1":	"“अतिसायं वतागच्छि, ",
"ja519:24.2":	"राजपुत्ति यसस्सिनि; ",
"ja519:24.3":	"केन नुज्ज समागच्छि, ",
"ja519:24.4":	"को ते पियतरो मया”। ",
"ja519:25.1":	"“इदं खोहं तदावोचं, ",
"ja519:25.2":	"गहिता तेन सत्तुना; ",
"ja519:25.3":	"न मे इदं तथा दुक्खं, ",
"ja519:25.4":	"यं मं खादेय्य रक्खसो; ",
"ja519:25.5":	"यञ्च मे अय्यपुत्तस्स, ",
"ja519:25.6":	"मनो हेस्सति अञ्ञथा”। ",
"ja519:26.1":	"“चोरीनं बहुबुद्धीनं, ",
"ja519:26.2":	"यासु सच्चं सुदुल्लभं; ",
"ja519:26.3":	"थीनं भावो दुराजानो, ",
"ja519:26.4":	"मच्छस्सेवोदके गतं”। ",
"ja519:27.1":	"“तथा मं सच्चं पालेतु, ",
"ja519:27.2":	"पालयिस्सति चे ममं; ",
"ja519:27.3":	"यथाहं नाभिजानामि, ",
"ja519:27.4":	"अञ्ञं पियतरं तया; ",
"ja519:27.5":	"एतेन सच्चवज्जेन, ",
"ja519:27.6":	"ब्याधि ते वूपसम्मतु”। ",
"ja519:28.1":	"“ये कुञ्जरा सत्तसता उळारा, ",
"ja519:28.2":	"रक्खन्ति रत्तिन्दिवमुय्युतावुधा; ",
"ja519:28.3":	"धनुग्गहानञ्च सतानि सोळस, ",
"ja519:28.4":	"कथंविधे पस्ससि भद्दे सत्तवो”। ",
"ja519:29.1":	"“अलङ्कतायो पदुमुत्तरत्तचा, ",
"ja519:29.2":	"विरागिता पस्सति हंसगग्गरा; ",
"ja519:29.3":	"तासं सुणित्वा मितगीतवादितं, ",
"ja519:29.4":	"न दानि मे तात तथा यथा पुरे। ",
"ja519:30.1":	"सुवण्णसङ्कच्चधरा सुविग्गहा, ",
"ja519:30.2":	"अलङ्कता मानुसियच्छरूपमा; ",
"ja519:30.3":	"सेनोपिया तात अनिन्दितङ्गियो, ",
"ja519:30.4":	"खत्तियकञ्ञा पटिलोभयन्ति नं। ",
"ja519:31.1":	"सचे अहं तात तथा यथा पुरे, ",
"ja519:31.2":	"पतिं तमुञ्छाय पुना वने भरे; ",
"ja519:31.3":	"सम्मानये मं न च मं विमानये, ",
"ja519:31.4":	"इतोपि मे तात ततो वरं सिया। ",
"ja519:32.1":	"यमन्नपाने विपुलस्मि ओहिते, ",
"ja519:32.2":	"नारी विमट्ठाभरणा अलङ्कता; ",
"ja519:32.3":	"सब्बङ्गुपेता पतिनो च अप्पिया, ",
"ja519:32.4":	"अबज्झ तस्सा मरणं ततो वरं। ",
"ja519:33.1":	"अपि चे दलिद्दा कपणा अनाळ्हिया, ",
"ja519:33.2":	"कटादुतीया पतिनो च सा पिया; ",
"ja519:33.3":	"सब्बङ्गुपेतायपि अप्पियाय, ",
"ja519:33.4":	"अयमेव सेय्या कपणापि या पिया”। ",
"ja519:34.1":	"“सुदुल्लभित्थी पुरिसस्स या हिता, ",
"ja519:34.2":	"भत्तित्थिया दुल्लभो यो हितो च; ",
"ja519:34.3":	"हिता च ते सीलवती च भरिया, ",
"ja519:34.4":	"जनिन्द धम्मं चर सम्बुलाय”। ",
"ja519:35.1":	"“सचे तुवं विपुले लद्धभोगे, ",
"ja519:35.2":	"इस्सावतिण्णा मरणं उपेसि; ",
"ja519:35.3":	"अहञ्च ते भद्दे इमा राजकञ्ञा, ",
"ja519:35.4":	"सब्बे ते वचनकरा भवामा”ति। ",
"ja519:36.1":	"सम्बुलाजातकं नवमं। "
}	
