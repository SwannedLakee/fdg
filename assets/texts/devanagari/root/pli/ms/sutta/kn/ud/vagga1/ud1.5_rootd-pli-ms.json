{	
"ud1.5:0.1":	"उदान १।५ ",
"ud1.5:0.2":	"ब्राह्मणसुत्त ",
"ud1.5:1.1":	"एवं मे सुतं—",
"ud1.5:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"ud1.5:1.3":	"तेन खो पन समयेन आयस्मा च सारिपुत्तो आयस्मा च महामोग्गल्लानो आयस्मा च महाकस्सपो आयस्मा च महाकच्चानो आयस्मा च महाकोट्ठिको आयस्मा च महाकप्पिनो आयस्मा च महाचुन्दो आयस्मा च अनुरुद्धो आयस्मा च रेवतो आयस्मा च नन्दो येन भगवा तेनुपसङ्कमिंसु। ",
"ud1.5:2.1":	"अद्दसा खो भगवा ते आयस्मन्ते दूरतोव आगच्छन्ते; ",
"ud1.5:2.2":	"दिस्वान भिक्खू आमन्तेसि: ",
"ud1.5:2.3":	"“एते, भिक्खवे, ब्राह्मणा आगच्छन्ति; ",
"ud1.5:2.4":	"एते, भिक्खवे, ब्राह्मणा आगच्छन्ती”ति। ",
"ud1.5:2.5":	"एवं वुत्ते, अञ्ञतरो ब्राह्मणजातिको भिक्खु भगवन्तं एतदवोच: ",
"ud1.5:2.6":	"“कित्तावता नु खो, भन्ते, ब्राह्मणो होति, कतमे च पन ब्राह्मणकरणा धम्मा”ति? ",
"ud1.5:3.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud1.5:4.1":	"“बाहित्वा पापके धम्मे, ",
"ud1.5:4.2":	"ये चरन्ति सदा सता; ",
"ud1.5:4.3":	"खीणसंयोजना बुद्धा, ",
"ud1.5:4.4":	"ते वे लोकस्मि ब्राह्मणा”ति। ",
"ud1.5:4.5":	"पञ्चमं। "
}	
