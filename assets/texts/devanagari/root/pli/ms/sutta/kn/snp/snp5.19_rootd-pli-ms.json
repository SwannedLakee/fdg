{	
"snp5.19:0.1":	"सुत्त निपात ५।१९ ",
"snp5.19:0.2":	"पारायनानुगीतिगाथा ",
"snp5.19:1.1":	"“पारायनमनुगायिस्सं, ",
"snp5.19:1.2":	"(इच्चायस्मा पिङ्गियो) ",
"snp5.19:1.3":	"यथाद्दक्खि तथाक्खासि; ",
"snp5.19:1.4":	"विमलो भूरिमेधसो, ",
"snp5.19:1.5":	"निक्कामो निब्बनो नागो; ",
"snp5.19:1.6":	"किस्स हेतु मुसा भणे। ",
"snp5.19:2.1":	"पहीनमलमोहस्स, ",
"snp5.19:2.2":	"मानमक्खप्पहायिनो; ",
"snp5.19:2.3":	"हन्दाहं कित्तयिस्सामि, ",
"snp5.19:2.4":	"गिरं वण्णूपसञ्हितं। ",
"snp5.19:3.1":	"तमोनुदो बुद्धो समन्तचक्खु, ",
"snp5.19:3.2":	"लोकन्तगू सब्बभवातिवत्तो; ",
"snp5.19:3.3":	"अनासवो सब्बदुक्खप्पहीनो, ",
"snp5.19:3.4":	"सच्चव्हयो ब्रह्मे उपासितो मे। ",
"snp5.19:4.1":	"दिजो यथा कुब्बनकं पहाय, ",
"snp5.19:4.2":	"बहुप्फलं काननमावसेय्य; ",
"snp5.19:4.3":	"एवम्पहं अप्पदस्से पहाय, ",
"snp5.19:4.4":	"महोदधिं हंसोरिव अज्झपत्तो। ",
"snp5.19:5.1":	"ये मे पुब्बे वियाकंसु, ",
"snp5.19:5.2":	"हुरं गोतमसासना; ",
"snp5.19:5.3":	"इच्चासि इति भविस्सति, ",
"snp5.19:5.4":	"सब्बं तं इतिहीतिहं; ",
"snp5.19:5.5":	"सब्बं तं तक्कवड्ढनं। ",
"snp5.19:6.1":	"एको तमनुदासिनो, ",
"snp5.19:6.2":	"जुतिमा सो पभङ्करो; ",
"snp5.19:6.3":	"गोतमो भूरिपञ्ञाणो, ",
"snp5.19:6.4":	"गोतमो भूरिमेधसो। ",
"snp5.19:7.1":	"यो मे धम्ममदेसेसि, ",
"snp5.19:7.2":	"सन्दिट्ठिकमकालिकं; ",
"snp5.19:7.3":	"तण्हक्खयमनीतिकं, ",
"snp5.19:7.4":	"यस्स नत्थि उपमा क्वचि”। ",
"snp5.19:8.1":	"“किं नु तम्हा विप्पवससि, ",
"snp5.19:8.2":	"मुहुत्तमपि पिङ्गिय; ",
"snp5.19:8.3":	"गोतमा भूरिपञ्ञाणा, ",
"snp5.19:8.4":	"गोतमा भूरिमेधसा। ",
"snp5.19:9.1":	"यो ते धम्ममदेसेसि, ",
"snp5.19:9.2":	"सन्दिट्ठिकमकालिकं; ",
"snp5.19:9.3":	"तण्हक्खयमनीतिकं, ",
"snp5.19:9.4":	"यस्स नत्थि उपमा क्वचि”। ",
"snp5.19:10.1":	"“नाहं तम्हा विप्पवसामि, ",
"snp5.19:10.2":	"मुहुत्तमपि ब्राह्मण; ",
"snp5.19:10.3":	"गोतमा भूरिपञ्ञाणा, ",
"snp5.19:10.4":	"गोतमा भूरिमेधसा। ",
"snp5.19:11.1":	"यो मे धम्ममदेसेसि, ",
"snp5.19:11.2":	"सन्दिट्ठिकमकालिकं; ",
"snp5.19:11.3":	"तण्हक्खयमनीतिकं, ",
"snp5.19:11.4":	"यस्स नत्थि उपमा क्वचि। ",
"snp5.19:12.1":	"पस्सामि नं मनसा चक्खुनाव, ",
"snp5.19:12.2":	"रत्तिन्दिवं ब्राह्मण अप्पमत्तो; ",
"snp5.19:12.3":	"नमस्समानो विवसेमि रत्तिं, ",
"snp5.19:12.4":	"तेनेव मञ्ञामि अविप्पवासं। ",
"snp5.19:13.1":	"सद्धा च पीति च मनो सति च, ",
"snp5.19:13.2":	"नापेन्तिमे गोतमसासनम्हा; ",
"snp5.19:13.3":	"यं यं दिसं वजति भूरिपञ्ञो, ",
"snp5.19:13.4":	"स तेन तेनेव नतोहमस्मि। ",
"snp5.19:14.1":	"जिण्णस्स मे दुब्बलथामकस्स, ",
"snp5.19:14.2":	"तेनेव कायो न पलेति तत्थ; ",
"snp5.19:14.3":	"सङ्कप्पयन्ताय वजामि निच्चं, ",
"snp5.19:14.4":	"मनो हि मे ब्राह्मण तेन युत्तो। ",
"snp5.19:15.1":	"पङ्के सयानो परिफन्दमानो, ",
"snp5.19:15.2":	"दीपा दीपं उपप्लविं; ",
"snp5.19:15.3":	"अथद्दसासिं सम्बुद्धं, ",
"snp5.19:15.4":	"ओघतिण्णमनासवं”। ",
"snp5.19:16.1":	"“यथा अहू वक्कलि मुत्तसद्धो, ",
"snp5.19:16.2":	"भद्रावुधो आळविगोतमो च; ",
"snp5.19:16.3":	"एवमेवं त्वम्पि पमुञ्चस्सु सद्धं, ",
"snp5.19:16.4":	"गमिस्ससि त्वं पिङ्गिय मच्चुधेय्यस्स पारं”। ",
"snp5.19:17.1":	"“एस भिय्यो पसीदामि, ",
"snp5.19:17.2":	"सुत्वान मुनिनो वचो; ",
"snp5.19:17.3":	"विवट्टच्छदो सम्बुद्धो, ",
"snp5.19:17.4":	"अखिलो पटिभानवा। ",
"snp5.19:18.1":	"अधिदेवे अभिञ्ञाय, ",
"snp5.19:18.2":	"सब्बं वेदि वरोवरं; ",
"snp5.19:18.3":	"पञ्हानन्तकरो सत्था, ",
"snp5.19:18.4":	"कङ्खीनं पटिजानतं। ",
"snp5.19:19.1":	"असंहीरं असङ्कुप्पं, ",
"snp5.19:19.2":	"यस्स नत्थि उपमा क्वचि; ",
"snp5.19:19.3":	"अद्धा गमिस्सामि न मेत्थ कङ्खा, ",
"snp5.19:19.4":	"एवं मं धारेहि अधिमुत्तचित्तन्”ति। ",
"snp5.19:19.5":	"पारायनवग्गो पञ्चमो। ",
"snp5.19:19.6":	"सुत्तुद्दानं ",
"snp5.19:20.1":	"उरगो धनियोपि च, ",
"snp5.19:20.2":	"खग्गविसाणो कसि च; ",
"snp5.19:20.3":	"चुन्दो भवो पुनदेव, ",
"snp5.19:20.4":	"वसलो च करणीयञ्च; ",
"snp5.19:20.5":	"हेमवतो अथ यक्खो, ",
"snp5.19:20.6":	"विजयसुत्तं मुनिसुत्तवरन्ति। ",
"snp5.19:21.1":	"पठमकट्ठवरो वरवग्गो, ",
"snp5.19:21.2":	"द्वादससुत्तधरो सुविभत्तो; ",
"snp5.19:21.3":	"देसितो चक्खुमता विमलेन, ",
"snp5.19:21.4":	"सुय्यति वग्गवरो उरगोति। ",
"snp5.19:22.1":	"रतनामगन्धो हिरिमङ्गलनामो, ",
"snp5.19:22.2":	"सुचिलोमकपिलो च ब्राह्मणधम्मो; ",
"snp5.19:22.3":	"नावा किंसीलौट्ठहनो च, ",
"snp5.19:22.4":	"राहुलो च पुनपि वङ्गीसो। ",
"snp5.19:23.1":	"सम्मापरिब्बाजनीयोपि चेत्थ, ",
"snp5.19:23.2":	"धम्मिकसुत्तवरो सुविभत्तो; ",
"snp5.19:23.3":	"चुद्दससुत्तधरो दुतियम्हि, ",
"snp5.19:23.4":	"चूळकवग्गवरोति तमाहु। ",
"snp5.19:24.1":	"पब्बज्जपधानसुभासितनामो, ",
"snp5.19:24.2":	"पूरळासो पुनदेव माघो च; ",
"snp5.19:24.3":	"सभियं केणियमेव सल्लनामो, ",
"snp5.19:24.4":	"वासेट्ठवरो कालिकोपि च। ",
"snp5.19:25.1":	"नालकसुत्तवरो सुविभत्तो, ",
"snp5.19:25.2":	"तं अनुपस्सी तथा पुनदेव; ",
"snp5.19:25.3":	"द्वादससुत्तधरो ततियम्हि, ",
"snp5.19:25.4":	"सुय्यति वग्गवरो महानामो। ",
"snp5.19:26.1":	"कामगुहट्ठकदुट्ठकनामा, ",
"snp5.19:26.2":	"सुद्धवरो परमट्ठकनामो; ",
"snp5.19:26.3":	"जरा मेत्तियवरो सुविभत्तो, ",
"snp5.19:26.4":	"पसूरमागण्डिया पुराभेदो। ",
"snp5.19:27.1":	"कलहविवादो उभो वियुहा च, ",
"snp5.19:27.2":	"तुवटकअत्तदण्डसारिपुत्ता; ",
"snp5.19:27.3":	"सोळससुत्तधरो चतुत्थम्हि, ",
"snp5.19:27.4":	"अट्ठकवग्गवरोति तमाहु। ",
"snp5.19:28.1":	"मगधे जनपदे रमणीये, ",
"snp5.19:28.2":	"देसवरे कतपुञ्ञनिवेसे; ",
"snp5.19:28.3":	"पासाणकचेतियवरे सुविभत्ते, ",
"snp5.19:28.4":	"वसि भगवा गणसेट्ठो। ",
"snp5.19:29.1":	"उभयवासमागतियम्हि, ",
"snp5.19:29.2":	"द्वादसयोजनिया परिसाय; ",
"snp5.19:29.3":	"सोळसब्राह्मणानं किर पुट्ठो, ",
"snp5.19:29.4":	"पुच्छाय सोळसपञ्हकम्मिया; ",
"snp5.19:29.5":	"निप्पकासयि धम्ममदासि। ",
"snp5.19:30.1":	"अत्थपकासकब्यञ्जनपुण्णं, ",
"snp5.19:30.2":	"धम्ममदेसेसि परखेमजनियं; ",
"snp5.19:30.3":	"लोकहिताय जिनो द्विपदग्गो, ",
"snp5.19:30.4":	"सुत्तवरं बहुधम्मविचित्रं; ",
"snp5.19:30.5":	"सब्बकिलेसपमोचनहेतुं, ",
"snp5.19:30.6":	"देसयि सुत्तवरं द्विपदग्गो। ",
"snp5.19:31.1":	"ब्यञ्जनमत्थपदं समयुत्तं, ",
"snp5.19:31.2":	"अक्खरसञ्ञितओपमगाळ्हं; ",
"snp5.19:31.3":	"लोकविचारणञाणपभग्गं, ",
"snp5.19:31.4":	"देसयि सुत्तवरं द्विपदग्गो। ",
"snp5.19:32.1":	"रागमले अमलं विमलग्गं, ",
"snp5.19:32.2":	"दोसमले अमलं विमलग्गं; ",
"snp5.19:32.3":	"मोहमले अमलं विमलग्गं, ",
"snp5.19:32.4":	"लोकविचारणञाणपभग्गं; ",
"snp5.19:32.5":	"देसयि सुत्तवरं द्विपदग्गो। ",
"snp5.19:33.1":	"क्लेसमले अमलं विमलग्गं, ",
"snp5.19:33.2":	"दुच्चरितमले अमलं विमलग्गं; ",
"snp5.19:33.3":	"लोकविचारणञाणपभग्गं, ",
"snp5.19:33.4":	"देसयि सुत्तवरं द्विपदग्गो। ",
"snp5.19:34.1":	"आसवबन्धनयोगाकिलेसं, ",
"snp5.19:34.2":	"नीवरणानि च तीणि मलानि; ",
"snp5.19:34.3":	"तस्स किलेसपमोचनहेतुं, ",
"snp5.19:34.4":	"देसयि सुत्तवरं द्विपदग्गो। ",
"snp5.19:35.1":	"निम्मलसब्बकिलेसपनूदं, ",
"snp5.19:35.2":	"रागविरागमनेजमसोकं; ",
"snp5.19:35.3":	"सन्तपणीतसुदुद्दसधम्मं, ",
"snp5.19:35.4":	"देसयि सुत्तवरं द्विपदग्गो। ",
"snp5.19:36.1":	"रागञ्च दोसकमभञ्जितसन्तं, ",
"snp5.19:36.2":	"योनिचतुग्गतिपञ्चविञ्ञाणं; ",
"snp5.19:36.3":	"तण्हारतच्छदनताणलतापमोक्खं, ",
"snp5.19:36.4":	"देसयि सुत्तवरं द्विपदग्गो। ",
"snp5.19:37.1":	"गम्भीरदुद्दससण्हनिपुणं, ",
"snp5.19:37.2":	"पण्डितवेदनियं निपुणत्थं; ",
"snp5.19:37.3":	"लोकविचारणञाणपभग्गं, ",
"snp5.19:37.4":	"देसयि सुत्तवरं द्विपदग्गो। ",
"snp5.19:38.1":	"नवङ्गकुसुममालगीवेय्यं, ",
"snp5.19:38.2":	"इन्द्रियझानविमोक्खविभत्तं; ",
"snp5.19:38.3":	"अट्ठङ्गमग्गधरं वरयानं, ",
"snp5.19:38.4":	"देसयि सुत्तवरं द्विपदग्गो। ",
"snp5.19:39.1":	"सोमुपमं विमलं परिसुद्धं, ",
"snp5.19:39.2":	"अण्णवमूपमरतनसुचित्तं; ",
"snp5.19:39.3":	"पुप्फसमं रविमूपमतेजं, ",
"snp5.19:39.4":	"देसयि सुत्तवरं द्विपदग्गो। ",
"snp5.19:40.1":	"खेमसिवं सुखसीतलसन्तं, ",
"snp5.19:40.2":	"मच्चुतताणपरं परमत्थं; ",
"snp5.19:40.3":	"तस्स सुनिब्बुतदस्सनहेतुं, ",
"snp5.19:40.4":	"देसयि सुत्तवरं द्विपदग्गोति। ",
"snp5.19:40.5":	"सुत्तनिपातपाळि समत्ता। "
}	
