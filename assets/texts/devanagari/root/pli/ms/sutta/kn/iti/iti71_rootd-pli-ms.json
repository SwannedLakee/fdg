{	
"iti71:0.1":	"इतिवुत्तक ७१ ",
"iti71:0.2":	"तिकनिपात ",
"iti71:0.3":	"ततियवग्ग ",
"iti71:0.4":	"सम्मादिट्ठिकसुत्त ",
"iti71:1.1":	"वुत्तञ्हेतं भगवता वुत्तमरहताति मे सुतं: ",
"iti71:2.1":	"“दिट्ठा मया, भिक्खवे, सत्ता कायसुचरितेन समन्नागता वचीसुचरितेन समन्नागता मनोसुचरितेन समन्नागता अरियानं अनुपवादका सम्मादिट्ठिका सम्मादिट्ठिकम्मसमादाना। ",
"iti71:2.2":	"ते कायस्स भेदा परं मरणा सुगतिं सग्गं लोकं उपपन्ना। ",
"iti71:3.1":	"तं खो पनाहं, भिक्खवे, नाञ्ञस्स समणस्स वा ब्राह्मणस्स वा सुत्वा वदामि। ",
"iti71:3.2":	"दिट्ठा मया, भिक्खवे, सत्ता कायसुचरितेन समन्नागता वचीसुचरितेन समन्नागता मनोसुचरितेन समन्नागता अरियानं अनुपवादका सम्मादिट्ठिका सम्मादिट्ठिकम्मसमादाना। ",
"iti71:3.3":	"ते कायस्स भेदा परं मरणा सुगतिं सग्गं लोकं उपपन्ना। ",
"iti71:3.4":	"अपि च, भिक्खवे, यदेव सामं ञातं सामं दिट्ठं सामं विदितं तदेवाहं वदामि। ",
"iti71:4.1":	"दिट्ठा मया, भिक्खवे, सत्ता कायसुचरितेन समन्नागता वचीसुचरितेन समन्नागता मनोसुचरितेन समन्नागता अरियानं अनुपवादका सम्मादिट्ठिका सम्मादिट्ठिकम्मसमादाना। ",
"iti71:4.2":	"ते कायस्स भेदा परं मरणा सुगतिं सग्गं लोकं उपपन्ना”ति। ",
"iti71:4.3":	"एतमत्थं भगवा अवोच। ",
"iti71:4.4":	"तत्थेतं इति वुच्चति: ",
"iti71:5.1":	"“सम्मा मनं पणिधाय, ",
"iti71:5.2":	"सम्मा वाचञ्च भासिय; ",
"iti71:5.3":	"सम्मा कम्मानि कत्वान, ",
"iti71:5.4":	"कायेन इध पुग्गलो। ",
"iti71:6.1":	"बहुस्सुतो पुञ्ञकरो, ",
"iti71:6.2":	"अप्पस्मिं इध जीविते; ",
"iti71:6.3":	"कायस्स भेदा सप्पञ्ञो, ",
"iti71:6.4":	"सग्गं सो उपपज्जती”ति। ",
"iti71:7.1":	"अयम्पि अत्थो वुत्तो भगवता, इति मे सुतन्ति। ",
"iti71:7.2":	"दुतियं। "
}	
