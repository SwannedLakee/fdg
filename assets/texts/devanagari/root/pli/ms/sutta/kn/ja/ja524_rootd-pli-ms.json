{	
"ja524:0.1":	"जातक ",
"ja524:0.2":	"चत्तालीसनिपात ",
"ja524:0.3":	"तेसकुणवग्ग ",
"ja524:0.4":	"४। सङ्खपालजातक ",
"ja524:1.1":	"“अरियावकासोसि पसन्ननेत्तो, ",
"ja524:1.2":	"मञ्ञे भवं पब्बजितो कुलम्हा; ",
"ja524:1.3":	"कथं नु वित्तानि पहाय भोगे, ",
"ja524:1.4":	"पब्बजि निक्खम्म घरा सपञ्ञ”। ",
"ja524:2.1":	"“सयं विमानं नरदेव दिस्वा, ",
"ja524:2.2":	"महानुभावस्स महोरगस्स; ",
"ja524:2.3":	"दिस्वान पुञ्ञान महाविपाकं, ",
"ja524:2.4":	"सद्धायहं पब्बजितोम्हि राज”। ",
"ja524:3.1":	"“न कामकामा न भया न दोसा, ",
"ja524:3.2":	"वाचं मुसा पब्बजिता भणन्ति; ",
"ja524:3.3":	"अक्खाहि मे पुच्छितो एतमत्थं, ",
"ja524:3.4":	"सुत्वान मे जायिहितिप्पसादो”। ",
"ja524:4.1":	"“वाणिज्ज रट्ठाधिप गच्छमानो, ",
"ja524:4.2":	"पथे अद्दसासिम्हि भोजपुत्ते; ",
"ja524:4.3":	"पवद्धकायं उरगं महन्तं, ",
"ja524:4.4":	"आदाय गच्छन्ते पमोदमाने। ",
"ja524:5.1":	"सोहं समागम्म जनिन्द तेहि, ",
"ja524:5.2":	"पहट्ठलोमो अवचम्हि भीतो; ",
"ja524:5.3":	"‘कुहिं अयं नीयति भीमकायो, ",
"ja524:5.4":	"नागेन किं काहथ भोजपुत्ता’। ",
"ja524:6.1":	"‘नागो अयं नीयति भोजनत्था, ",
"ja524:6.2":	"पवद्धकायो उरगो महन्तो; ",
"ja524:6.3":	"सादुञ्च थूलञ्च मुदुञ्च मंसं, ",
"ja524:6.4":	"न त्वं रसञ्ञासि विदेहपुत्त। ",
"ja524:7.1":	"इतो मयं गन्त्वा सकं निकेतं, ",
"ja524:7.2":	"आदाय सत्थानि विकोपयित्वा; ",
"ja524:7.3":	"मंसानि भोक्खाम पमोदमाना, ",
"ja524:7.4":	"मयञ्हि वे सत्तवो पन्नगानं’। ",
"ja524:8.1":	"‘सचे अयं नीयति भोजनत्था, ",
"ja524:8.2":	"पवद्धकायो उरगो महन्तो; ",
"ja524:8.3":	"ददामि वो बलिबद्दानि सोळस, ",
"ja524:8.4":	"नागं इमं मुञ्चथ बन्धनस्मा’। ",
"ja524:9.1":	"‘अद्धा हि नो भक्खो अयं मनापो, ",
"ja524:9.2":	"बहू च नो उरगा भुत्तपुब्बा; ",
"ja524:9.3":	"करोम ते तं वचनं अळार, ",
"ja524:9.4":	"मित्तञ्च नो होहि विदेहपुत्त’। ",
"ja524:10.1":	"तदास्सु ते बन्धना मोचयिंसु, ",
"ja524:10.2":	"यं नत्थुतो पटिमोक्कस्स पासे; ",
"ja524:10.3":	"मुत्तो च सो बन्धना नागराजा, ",
"ja524:10.4":	"पक्कामि पाचीनमुखो मुहुत्तं। ",
"ja524:11.1":	"गन्त्वान पाचीनमुखो मुहुत्तं, ",
"ja524:11.2":	"पुण्णेहि नेत्तेहि पलोकयी मं; ",
"ja524:11.3":	"तदास्सहं पिट्ठितो अन्वगच्छिं, ",
"ja524:11.4":	"दसङ्गुलिं अञ्जलिं पग्गहेत्वा। ",
"ja524:12.1":	"‘गच्छेव खो त्वं तरमानरूपो, ",
"ja524:12.2":	"मा तं अमित्ता पुनरग्गहेसुं; ",
"ja524:12.3":	"दुक्खो हि लुद्देहि पुना समागमो, ",
"ja524:12.4":	"अदस्सनं भोजपुत्तान गच्छ’। ",
"ja524:13.1":	"अगमासि सो रहदं विप्पसन्नं, ",
"ja524:13.2":	"नीलोभासं रमणीयं सुतित्थं; ",
"ja524:13.3":	"समोततं जम्बुहि वेतसाहि, ",
"ja524:13.4":	"पावेक्खि नित्तिण्णभयो पतीतो। ",
"ja524:14.1":	"सो तं पविस्स न चिरस्स नागो, ",
"ja524:14.2":	"दिब्बेन मे पातुरहुं जनिन्द; ",
"ja524:14.3":	"उपट्ठही मं पितरंव पुत्तो, ",
"ja524:14.4":	"हदयङ्गमं कण्णसुखं भणन्तो। ",
"ja524:15.1":	"‘त्वं मेसि माता च पिता अळार, ",
"ja524:15.2":	"अब्भन्तरो पाणददो सहायो; ",
"ja524:15.3":	"सकञ्च इद्धिं पटिलाभकोस्मि, ",
"ja524:15.4":	"अळार पस्स मे निवेसनानि; ",
"ja524:15.5":	"पहूतभक्खं बहुअन्नपानं, ",
"ja524:15.6":	"मसक्कसारं विय वासवस्स। ",
"ja524:16.1":	"तं भूमिभागेहि उपेतरूपं, ",
"ja524:16.2":	"असक्खरा चेव मुदू सुभा च; ",
"ja524:16.3":	"नीचत्तिणा अप्परजा च भूमि, ",
"ja524:16.4":	"पासादिका यत्थ जहन्ति सोकं। ",
"ja524:17.1":	"अनावकुला वेळुरियूपनीला, ",
"ja524:17.2":	"चतुद्दिसं अम्बवनं सुरम्मं; ",
"ja524:17.3":	"पक्का च पेसी च फला सुफुल्ला, ",
"ja524:17.4":	"निच्चोतुका धारयन्ती फलानि’। ",
"ja524:18.1":	"तेसं वनानं नरदेव मज्झे, ",
"ja524:18.2":	"निवेसनं भस्सरसन्निकासं; ",
"ja524:18.3":	"रजतग्गळं सोवण्णमयं उळारं, ",
"ja524:18.4":	"ओभासती विज्जुरिवन्तलिक्खे। ",
"ja524:19.1":	"मणीमया सोण्णमया उळारा, ",
"ja524:19.2":	"अनेकचित्ता सततं सुनिम्मिता; ",
"ja524:19.3":	"परिपूरा कञ्ञाहि अलङ्कताभि, ",
"ja524:19.4":	"सुवण्णकायूरधराहि राज। ",
"ja524:20.1":	"सो सङ्खपालो तरमानरूपो, ",
"ja524:20.2":	"पासादमारुय्ह अनोमवण्णो; ",
"ja524:20.3":	"सहस्सथम्भं अतुलानुभावं, ",
"ja524:20.4":	"यत्थस्स भरिया महेसी अहोसि। ",
"ja524:21.1":	"एका च नारी तरमानरूपा, ",
"ja524:21.2":	"आदाय वेळुरियमयं महग्घं; ",
"ja524:21.3":	"सुभं मणिं जातिमन्तूपपन्नं, ",
"ja524:21.4":	"अचोदिता आसनमब्भिहासि। ",
"ja524:22.1":	"ततो मं उरगो हत्थे गहेत्वा, ",
"ja524:22.2":	"निसीदयी पामुखआसनस्मिं; ",
"ja524:22.3":	"‘इदमासनं अत्र भवं निसीदतु, ",
"ja524:22.4":	"भवञ्हि मे अञ्ञतरो गरूनं’। ",
"ja524:23.1":	"अञ्ञा च नारी तरमानरूपा, ",
"ja524:23.2":	"आदाय वारिं उपसङ्कमित्वा; ",
"ja524:23.3":	"पादानि पक्खालयी मे जनिन्द, ",
"ja524:23.4":	"भरियाव भत्तू पतिनो पियस्स। ",
"ja524:24.1":	"अपरा च नारी तरमानरूपा, ",
"ja524:24.2":	"पग्गय्ह सोवण्णमयाय पातिया; ",
"ja524:24.3":	"अनेकसूपं विविधं वियञ्जनं, ",
"ja524:24.4":	"उपनामयी भत्त मनुञ्ञरूपं। ",
"ja524:25.1":	"तुरियेहि मं भारत भुत्तवन्तं, ",
"ja524:25.2":	"उपट्ठहुं भत्तु मनो विदित्वा; ",
"ja524:25.3":	"ततुत्तरिं मं निपती महन्तं, ",
"ja524:25.4":	"दिब्बेहि कामेहि अनप्पकेहि। ",
"ja524:26.1":	"‘भरिया ममेता तिसता अळार, ",
"ja524:26.2":	"सब्बत्तमज्झा पदुमुत्तराभा; ",
"ja524:26.3":	"अळार एतास्सु ते कामकारा, ",
"ja524:26.4":	"ददामि ते ता परिचारयस्सु’। ",
"ja524:27.1":	"संवच्छरं दिब्बरसानुभुत्वा, ",
"ja524:27.2":	"तदास्सुहं उत्तरिमज्झभासिं; ",
"ja524:27.3":	"‘नागस्सिदं किन्ति कथञ्च लद्धं, ",
"ja524:27.4":	"कथज्झगमासि विमानसेट्ठं। ",
"ja524:28.1":	"अधिच्चलद्धं परिणामजं ते, ",
"ja524:28.2":	"सयङ्कतं उदाहु देवेहि दिन्नं; ",
"ja524:28.3":	"पुच्छामि तं नागराजेतमत्थं, ",
"ja524:28.4":	"कथज्झगमासि विमानसेट्ठं’। ",
"ja524:29.1":	"‘नाधिच्चलद्धं न परिणामजं मे, ",
"ja524:29.2":	"न सयङ्कतं नापि देवेहि दिन्नं; ",
"ja524:29.3":	"सकेहि कम्मेहि अपापकेहि, ",
"ja524:29.4":	"पुञ्ञेहि मे लद्धमिदं विमानं’। ",
"ja524:30.1":	"‘किं ते वतं किं पन ब्रह्मचरियं, ",
"ja524:30.2":	"किस्स सुचिण्णस्स अयं विपाको; ",
"ja524:30.3":	"अक्खाहि मे नागराजेतमत्थं, ",
"ja524:30.4":	"कथं नु ते लद्धमिदं विमानं’। ",
"ja524:31.1":	"‘राजा अहोसिं मगधानमिस्सरो, ",
"ja524:31.2":	"दुय्योधनो नाम महानुभावो; ",
"ja524:31.3":	"सो इत्तरं जीवितं संविदित्वा, ",
"ja524:31.4":	"असस्सतं विपरिणामधम्मं। ",
"ja524:32.1":	"अन्नञ्च पानञ्च पसन्नचित्तो, ",
"ja524:32.2":	"सक्कच्च दानं विपुलं अदासिं; ",
"ja524:32.3":	"ओपानभूतं मे घरं तदासि, ",
"ja524:32.4":	"सन्तप्पिता समणब्राह्मणा च। ",
"ja524:33.1":	"मालञ्च गन्धञ्च विलेपनञ्च, ",
"ja524:33.2":	"पदीपियं यानमुपस्सयञ्च; ",
"ja524:33.3":	"अच्छादनं सेय्यमथन्नपानं, ",
"ja524:33.4":	"सक्कच्च दानानि अदम्ह तत्थ। ",
"ja524:34.1":	"तं मे वतं तं पन ब्रह्मचरियं, ",
"ja524:34.2":	"तस्स सुचिण्णस्स अयं विपाको; ",
"ja524:34.3":	"तेनेव मे लद्धमिदं विमानं, ",
"ja524:34.4":	"पहूतभक्खं बहुअन्नपानं; ",
"ja524:34.5":	"नच्चेहि गीतेहि चुपेतरूपं, ",
"ja524:34.6":	"चिरट्ठितिकं न च सस्सतायं’। ",
"ja524:35.1":	"‘अप्पानुभावा तं महानुभावं, ",
"ja524:35.2":	"तेजस्सिनं हन्ति अतेजवन्तो; ",
"ja524:35.3":	"किमेव दाठावुध किं पटिच्च, ",
"ja524:35.4":	"हत्थत्तमागच्छि वनिब्बकानं। ",
"ja524:36.1":	"भयं नु ते अन्वगतं महन्तं, ",
"ja524:36.2":	"तेजो नु ते नान्वगं दन्तमूलं; ",
"ja524:36.3":	"किमेव दाठावुध किं पटिच्च, ",
"ja524:36.4":	"किलेसमापज्जि वनिब्बकानं’। ",
"ja524:37.1":	"‘न मे भयं अन्वगतं महन्तं, ",
"ja524:37.2":	"तेजो न सक्का मम तेहि हन्तुं; ",
"ja524:37.3":	"सतञ्च धम्मानि सुकित्तितानि, ",
"ja524:37.4":	"समुद्दवेलाव दुरच्चयानि। ",
"ja524:38.1":	"चातुद्दसिं पञ्चदसिं अळार, ",
"ja524:38.2":	"उपोसथं निच्चमुपावसामि; ",
"ja524:38.3":	"अथागमुं सोळस भोजपुत्ता, ",
"ja524:38.4":	"रज्जुं गहेत्वान दळ्हञ्च पासं। ",
"ja524:39.1":	"भेत्वान नासं अतिकस्स रज्जुं, ",
"ja524:39.2":	"नयिंसु मं सम्परिगय्ह लुद्दा; ",
"ja524:39.3":	"एतादिसं दुक्खमहं तितिक्खं, ",
"ja524:39.4":	"उपोसथं अप्पटिकोपयन्तो’। ",
"ja524:40.1":	"‘एकायने तं पथे अद्दसंसु, ",
"ja524:40.2":	"बलेन वण्णेन चुपेतरूपं; ",
"ja524:40.3":	"सिरिया पञ्ञाय च भावितोसि, ",
"ja524:40.4":	"किं पत्थयं नाग तपो करोसि’। ",
"ja524:41.1":	"‘न पुत्तहेतू न धनस्स हेतु, ",
"ja524:41.2":	"न आयुनो चापि अळार हेतु; ",
"ja524:41.3":	"मनुस्सयोनिं अभिपत्थयानो, ",
"ja524:41.4":	"तस्मा परक्कम्म तपो करोमि’। ",
"ja524:42.1":	"‘त्वं लोहितक्खो विहतन्तरंसो, ",
"ja524:42.2":	"अलङ्कतो कप्पितकेसमस्सु; ",
"ja524:42.3":	"सुरोसितो लोहितचन्दनेन, ",
"ja524:42.4":	"गन्धब्बराजाव दिसा पभाससि। ",
"ja524:43.1":	"देविद्धिपत्तोसि महानुभावो, ",
"ja524:43.2":	"सब्बेहि कामेहि समङ्गिभूतो; ",
"ja524:43.3":	"पुच्छामि तं नागराजेतमत्थं, ",
"ja524:43.4":	"सेय्यो इतो केन मनुस्सलोको’। ",
"ja524:44.1":	"‘अळार नाञ्ञत्र मनुस्सलोका, ",
"ja524:44.2":	"सुद्धी व संविज्जति संयमो वा; ",
"ja524:44.3":	"अहञ्च लद्धान मनुस्सयोनिं, ",
"ja524:44.4":	"काहामि जातिमरणस्स अन्तं’। ",
"ja524:45.1":	"‘संवच्छरो मे वसतो तवन्तिके, ",
"ja524:45.2":	"अन्नेन पानेन उपट्ठितोस्मि; ",
"ja524:45.3":	"आमन्तयित्वान पलेमि नाग, ",
"ja524:45.4":	"चिरप्पवुत्थोस्मि अहं जनिन्द’। ",
"ja524:46.1":	"‘पुत्ता च दारा अनुजीविनो च, ",
"ja524:46.2":	"निच्चानुसिट्ठा उपतिट्ठथेतं; ",
"ja524:46.3":	"कच्चिन्नु तं नाभिसपित्थ कोचि, ",
"ja524:46.4":	"पियञ्हि मे दस्सनं तुय्हं अळार’। ",
"ja524:47.1":	"‘यथापि मातू च पितू अगारे, ",
"ja524:47.2":	"पुत्तो पियो पटिविहितो वसेय्य; ",
"ja524:47.3":	"ततोपि मय्हं इधमेव सेय्यो, ",
"ja524:47.4":	"चित्तञ्हि ते नाग मयी पसन्नं’। ",
"ja524:48.1":	"‘मणी ममं विज्जति लोहितङ्को, ",
"ja524:48.2":	"धनाहरो मणिरतनं उळारं; ",
"ja524:48.3":	"आदाय त्वं गच्छ सकं निकेतं, ",
"ja524:48.4":	"लद्धा धनं तं मणिमोस्सजस्सु’। ",
"ja524:49.1":	"दिट्ठा मया मानुसकापि कामा, ",
"ja524:49.2":	"असस्सता विपरिणामधम्मा; ",
"ja524:49.3":	"आदीनवं कामगुणेसु दिस्वा, ",
"ja524:49.4":	"सद्धायहं पब्बजितोम्हि राज। ",
"ja524:50.1":	"दुमप्फलानीव पतन्ति माणवा, ",
"ja524:50.2":	"दहरा च वुद्धा च सरीरभेदा; ",
"ja524:50.3":	"एतम्पि दिस्वा पब्बजितोम्हि राज, ",
"ja524:50.4":	"अपण्णकं सामञ्ञमेव सेय्यो”। ",
"ja524:51.1":	"“अद्धा हवे सेवितब्बा सपञ्ञा, ",
"ja524:51.2":	"बहुस्सुता ये बहुठानचिन्तिनो; ",
"ja524:51.3":	"नागञ्च सुत्वान तवञ्चळार, ",
"ja524:51.4":	"काहामि पुञ्ञानि अनप्पकानि”। ",
"ja524:52.1":	"“अद्धा हवे सेवितब्बा सपञ्ञा, ",
"ja524:52.2":	"बहुस्सुता ये बहुठानचिन्तिनो; ",
"ja524:52.3":	"नागञ्च सुत्वान ममञ्च राज, ",
"ja524:52.4":	"करोहि पुञ्ञानि अनप्पकानी”ति। ",
"ja524:53.1":	"सङ्खपालजातकं चतुत्थं। "
}	
