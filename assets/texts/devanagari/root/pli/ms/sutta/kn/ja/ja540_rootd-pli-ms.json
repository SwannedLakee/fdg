{	
"ja540:0.1":	"जातक ",
"ja540:0.2":	"महानिपात ",
"ja540:0.3":	"मूगपक्खवग्ग ",
"ja540:0.4":	"३ सुवण्णसामजातक ",
"ja540:1.1":	"“को नु मं उसुना विज्झि, ",
"ja540:1.2":	"पमत्तं उदहारकं; ",
"ja540:1.3":	"खत्तियो ब्राह्मणो वेस्सो, ",
"ja540:1.4":	"को मं विद्धा निलीयसि। ",
"ja540:2.1":	"न मे मंसानि खज्जानि, ",
"ja540:2.2":	"चम्मेनत्थो न विज्जति; ",
"ja540:2.3":	"अथ केन नु वण्णेन, ",
"ja540:2.4":	"विद्धेय्यं मं अमञ्ञथ। ",
"ja540:3.1":	"को वा त्वं कस्स वा पुत्तो, ",
"ja540:3.2":	"कथं जानेमु तं मयं; ",
"ja540:3.3":	"पुट्ठो मे सम्म अक्खाहि, ",
"ja540:3.4":	"किं मं विद्धा निलीयसि”। ",
"ja540:4.1":	"“राजाहमस्मि कासीनं, ",
"ja540:4.2":	"पीळियक्खोति मं विदू; ",
"ja540:4.3":	"लोभा रट्ठं पहित्वान, ",
"ja540:4.4":	"मिगमेसं चरामहं। ",
"ja540:5.1":	"इस्सत्थे चस्मि कुसलो, ",
"ja540:5.2":	"दळ्हधम्मोति विस्सुतो; ",
"ja540:5.3":	"नागोपि मे न मुच्चेय्य, ",
"ja540:5.4":	"आगतो उसुपातनं। ",
"ja540:6.1":	"को वा त्वं कस्स वा पुत्तो, ",
"ja540:6.2":	"कथं जानेमु तं मयं; ",
"ja540:6.3":	"पितुनो अत्तनो चापि, ",
"ja540:6.4":	"नामगोत्तं पवेदय”। ",
"ja540:7.1":	"“नेसादपुत्तो भद्दन्ते, ",
"ja540:7.2":	"सामो इति मं ञातयो; ",
"ja540:7.3":	"आमन्तयिंसु जीवन्तं, ",
"ja540:7.4":	"स्वज्जेवाहं गतो सये। ",
"ja540:8.1":	"विद्धोस्मि पुथुसल्लेन, ",
"ja540:8.2":	"सविसेन यथा मिगो; ",
"ja540:8.3":	"सकम्हि लोहिते राज, ",
"ja540:8.4":	"पस्स सेमि परिप्लुतो। ",
"ja540:9.1":	"पटिवामगतं सल्लं, ",
"ja540:9.2":	"पस्स धिम्हामि लोहितं; ",
"ja540:9.3":	"आतुरो त्यानुपुच्छामि, ",
"ja540:9.4":	"किं मं विद्धा निलीयसि। ",
"ja540:10.1":	"अजिनम्हि हञ्ञते दीपि, ",
"ja540:10.2":	"नागो दन्तेहि हञ्ञते; ",
"ja540:10.3":	"अथ केन नु वण्णेन, ",
"ja540:10.4":	"विद्धेय्यं मं अमञ्ञथ”। ",
"ja540:11.1":	"“मिगो उपट्ठितो आसि, ",
"ja540:11.2":	"आगतो उसुपातनं; ",
"ja540:11.3":	"तं दिस्वा उब्बिजी साम, ",
"ja540:11.4":	"तेन कोधो ममाविसि”। ",
"ja540:12.1":	"“यतो सरामि अत्तानं, ",
"ja540:12.2":	"यतो पत्तोस्मि विञ्ञुतं; ",
"ja540:12.3":	"न मं मिगा उत्तसन्ति, ",
"ja540:12.4":	"अरञ्ञे सापदानिपि। ",
"ja540:13.1":	"यतो निधिं परिहरिं, ",
"ja540:13.2":	"यतो पत्तोस्मि योब्बनं; ",
"ja540:13.3":	"न मं मिगा उत्तसन्ति, ",
"ja540:13.4":	"अरञ्ञे सापदानिपि। ",
"ja540:14.1":	"भीरू किम्पुरिसा राज, ",
"ja540:14.2":	"पब्बते गन्धमादने; ",
"ja540:14.3":	"सम्मोदमाना गच्छाम, ",
"ja540:14.4":	"पब्बतानि वनानि च। ",
"ja540:15.1":	"न मं मिगा उत्तसन्ति, ",
"ja540:15.2":	"अरञ्ञे सापदानिपि; ",
"ja540:15.3":	"अथ केन नु वण्णेन, ",
"ja540:15.4":	"उत्रासन्ति मिगा ममं”। ",
"ja540:16.1":	"“न तं तस मिगो साम, ",
"ja540:16.2":	"किं ताहं अलिकं भणे; ",
"ja540:16.3":	"कोधलोभाभिभूताहं, ",
"ja540:16.4":	"उसुं ते तं अवस्सजिं। ",
"ja540:17.1":	"कुतो नु साम आगम्म, ",
"ja540:17.2":	"कस्स वा पहितो तुवं; ",
"ja540:17.3":	"उदहारो नदिं गच्छ, ",
"ja540:17.4":	"आगतो मिगसम्मतं”। ",
"ja540:18.1":	"“अन्धा मातापिता मय्हं, ",
"ja540:18.2":	"ते भरामि ब्रहावने; ",
"ja540:18.3":	"तेसाहं उदकाहारो, ",
"ja540:18.4":	"आगतो मिगसम्मतं। ",
"ja540:19.1":	"अत्थि नेसं उसामत्तं, ",
"ja540:19.2":	"अथ साहस्स जीवितं; ",
"ja540:19.3":	"उदकस्स अलाभेन, ",
"ja540:19.4":	"मञ्ञे अन्धा मरिस्सरे। ",
"ja540:20.1":	"न मे इदं तथा दुक्खं, ",
"ja540:20.2":	"लब्भा हि पुमुना इदं; ",
"ja540:20.3":	"यञ्च अम्मं न पस्सामि, ",
"ja540:20.4":	"तं मे दुक्खतरं इतो। ",
"ja540:21.1":	"न मे इदं तथा दुक्खं, ",
"ja540:21.2":	"लब्भा हि पुमुना इदं; ",
"ja540:21.3":	"यञ्च तातं न पस्सामि, ",
"ja540:21.4":	"तं मे दुक्खतरं इतो। ",
"ja540:22.1":	"सा नून कपणा अम्मा, ",
"ja540:22.2":	"चिररत्ताय रुच्छति; ",
"ja540:22.3":	"अड्ढरत्ते व रत्ते वा, ",
"ja540:22.4":	"नदीव अवसुच्छति। ",
"ja540:23.1":	"सो नून कपणो तातो, ",
"ja540:23.2":	"चिररत्ताय रुच्छति; ",
"ja540:23.3":	"अड्ढरत्ते व रत्ते वा, ",
"ja540:23.4":	"नदीव अवसुच्छति। ",
"ja540:24.1":	"उट्ठानपादचरियाय, ",
"ja540:24.2":	"पादसम्बाहनस्स च; ",
"ja540:24.3":	"साम तात विलपन्ता, ",
"ja540:24.4":	"हिण्डिस्सन्ति ब्रहावने। ",
"ja540:25.1":	"इदम्पि दुतियं सल्लं, ",
"ja540:25.2":	"कम्पेति हदयं ममं; ",
"ja540:25.3":	"यञ्च अन्धे न पस्सामि, ",
"ja540:25.4":	"मञ्ञे हिस्सामि जीवितं”। ",
"ja540:26.1":	"“मा बाळ्हं परिदेवेसि, ",
"ja540:26.2":	"साम कल्याणदस्सन; ",
"ja540:26.3":	"अहं कम्मकरो हुत्वा, ",
"ja540:26.4":	"भरिस्सं ते ब्रहावने। ",
"ja540:27.1":	"इस्सत्थे चस्मि कुसलो, ",
"ja540:27.2":	"दळ्हधम्मोति विस्सुतो; ",
"ja540:27.3":	"अहं कम्मकरो हुत्वा, ",
"ja540:27.4":	"भरिस्सं ते ब्रहावने। ",
"ja540:28.1":	"मिगानं विघासमन्वेसं, ",
"ja540:28.2":	"वनमूलफलानि च; ",
"ja540:28.3":	"अहं कम्मकरो हुत्वा, ",
"ja540:28.4":	"भरिस्सं ते ब्रहावने। ",
"ja540:29.1":	"कतमं तं वनं साम, ",
"ja540:29.2":	"यत्थ मातापिता तव; ",
"ja540:29.3":	"अहं ते तथा भरिस्सं, ",
"ja540:29.4":	"यथा ते अभरी तुवं”। ",
"ja540:30.1":	"“अयं एकपदी राज, ",
"ja540:30.2":	"योयं उस्सीसके मम; ",
"ja540:30.3":	"इतो गन्त्वा अड्ढकोसं, ",
"ja540:30.4":	"तत्थ नेसं अगारकं; ",
"ja540:30.5":	"यत्थ मातापिता मय्हं, ",
"ja540:30.6":	"ते भरस्सु इतो गतो। ",
"ja540:31.1":	"नमो ते कासिराजत्थु, ",
"ja540:31.2":	"नमो ते कासिवड्ढन; ",
"ja540:31.3":	"अन्धा मातापिता मय्हं, ",
"ja540:31.4":	"ते भरस्सु ब्रहावने। ",
"ja540:32.1":	"अञ्जलिं ते पग्गण्हामि, ",
"ja540:32.2":	"कासिराज नमत्थु ते; ",
"ja540:32.3":	"मातरं पितरं मय्हं, ",
"ja540:32.4":	"वुत्तो वज्जासि वन्दनं”। ",
"ja540:33.1":	"इदं वत्वान सो सामो, ",
"ja540:33.2":	"युवा कल्याणदस्सनो; ",
"ja540:33.3":	"मुच्छितो विसवेगेन, ",
"ja540:33.4":	"विसञ्ञी समपज्जथ। ",
"ja540:34.1":	"स राजा परिदेवेसि, ",
"ja540:34.2":	"बहुं कारुञ्ञसञ्हितं; ",
"ja540:34.3":	"“अजरामरोहं आसिं, ",
"ja540:34.4":	"अज्जेतं ञामि नो पुरे; ",
"ja540:34.5":	"सामं कालङ्कतं दिस्वा, ",
"ja540:34.6":	"नत्थि मच्चुस्स नागमो। ",
"ja540:35.1":	"यस्सु मं पटिमन्तेति, ",
"ja540:35.2":	"सविसेन समप्पितो; ",
"ja540:35.3":	"स्वज्ज एवं गते काले, ",
"ja540:35.4":	"न किञ्चि मभिभासति। ",
"ja540:36.1":	"निरयं नून गच्छामि, ",
"ja540:36.2":	"एत्थ मे नत्थि संसयो; ",
"ja540:36.3":	"तदा हि पकतं पापं, ",
"ja540:36.4":	"चिररत्ताय किब्बिसं। ",
"ja540:37.1":	"भवन्ति तस्स वत्तारो, ",
"ja540:37.2":	"गामे किब्बिसकारको; ",
"ja540:37.3":	"अरञ्ञे निम्मनुस्सम्हि, ",
"ja540:37.4":	"को मं वत्तुमरहति। ",
"ja540:38.1":	"सारयन्ति हि कम्मानि, ",
"ja540:38.2":	"गामे सङ्गच्छ माणवा; ",
"ja540:38.3":	"अरञ्ञे निम्मनुस्सम्हि, ",
"ja540:38.4":	"को नु मं सारयिस्सति”। ",
"ja540:39.1":	"सा देवता अन्तरहिता, ",
"ja540:39.2":	"पब्बते गन्धमादने; ",
"ja540:39.3":	"रञ्ञोव अनुकम्पाय, ",
"ja540:39.4":	"इमा गाथा अभासथ। ",
"ja540:40.1":	"“आगुं किर महाराज, ",
"ja540:40.2":	"अकरि कम्म दुक्कटं; ",
"ja540:40.3":	"अदूसका पितापुत्ता, ",
"ja540:40.4":	"तयो एकूसुना हता। ",
"ja540:41.1":	"एहि तं अनुसिक्खामि, ",
"ja540:41.2":	"यथा ते सुगती सिया; ",
"ja540:41.3":	"धम्मेनन्धे वने पोस, ",
"ja540:41.4":	"मञ्ञेहं सुगती तया”। ",
"ja540:42.1":	"स राजा परिदेवित्वा, ",
"ja540:42.2":	"बहुं कारुञ्ञसञ्हितं; ",
"ja540:42.3":	"उदककुम्भमादाय, ",
"ja540:42.4":	"पक्कामि दक्खिणामुखो। ",
"ja540:43.1":	"“कस्स नु एसो पदसद्दो, ",
"ja540:43.2":	"मनुस्सस्सेव आगतो; ",
"ja540:43.3":	"नेसो सामस्स निग्घोसो, ",
"ja540:43.4":	"को नु त्वमसि मारिस। ",
"ja540:44.1":	"सन्तञ्हि सामो वजति, ",
"ja540:44.2":	"सन्तं पादानि नेयति; ",
"ja540:44.3":	"नेसो सामस्स निग्घोसो, ",
"ja540:44.4":	"को नु त्वमसि मारिस”। ",
"ja540:45.1":	"“राजाहमस्मि कासीनं, ",
"ja540:45.2":	"पीळियक्खोति मं विदू; ",
"ja540:45.3":	"लोभा रट्ठं पहित्वान, ",
"ja540:45.4":	"मिगमेसं चरामहं। ",
"ja540:46.1":	"इस्सत्थे चस्मि कुसलो, ",
"ja540:46.2":	"दळ्हधम्मोति विस्सुतो; ",
"ja540:46.3":	"नागोपि मे न मुच्चेय्य, ",
"ja540:46.4":	"आगतो उसुपातनं”। ",
"ja540:47.1":	"“स्वागतं ते महाराज, ",
"ja540:47.2":	"अथो ते अदुरागतं; ",
"ja540:47.3":	"इस्सरोसि अनुप्पत्तो, ",
"ja540:47.4":	"यं इधत्थि पवेदय। ",
"ja540:48.1":	"तिन्दुकानि पियालानि, ",
"ja540:48.2":	"मधुके कासुमारियो; ",
"ja540:48.3":	"फलानि खुद्दकप्पानि, ",
"ja540:48.4":	"भुञ्ज राज वरं वरं। ",
"ja540:49.1":	"इदम्पि पानीयं सीतं, ",
"ja540:49.2":	"आभतं गिरिगब्भरा; ",
"ja540:49.3":	"ततो पिव महाराज, ",
"ja540:49.4":	"सचे त्वं अभिकङ्खसि”। ",
"ja540:50.1":	"“नालं अन्धा वने दट्ठुं, ",
"ja540:50.2":	"को नु वो फलमाहरि; ",
"ja540:50.3":	"अनन्धस्सेवयं सम्मा, ",
"ja540:50.4":	"निवापो मय्ह खायति”। ",
"ja540:51.1":	"“दहरो युवा नातिब्रहा, ",
"ja540:51.2":	"सामो कल्याणदस्सनो; ",
"ja540:51.3":	"दीघस्स केसा असिता, ",
"ja540:51.4":	"अथो सूनग्गवेल्लिता। ",
"ja540:52.1":	"सो हवे फलमाहरित्वा, ",
"ja540:52.2":	"इतो आदाय कमण्डलुं; ",
"ja540:52.3":	"नदिं गतो उदहारो, ",
"ja540:52.4":	"मञ्ञे न दूरमागतो”। ",
"ja540:53.1":	"“अहं तं अवधिं सामं, ",
"ja540:53.2":	"यो तुय्हं परिचारको; ",
"ja540:53.3":	"यं कुमारं पवेदेथ, ",
"ja540:53.4":	"सामं कल्याणदस्सनं। ",
"ja540:54.1":	"दीघस्स केसा असिता, ",
"ja540:54.2":	"अथो सूनग्गवेल्लिता; ",
"ja540:54.3":	"तेसु लोहितलित्तेसु, ",
"ja540:54.4":	"सेति सामो मया हतो”। ",
"ja540:55.1":	"“केन दुकूल मन्तेसि, ",
"ja540:55.2":	"हतो सामोति वादिना; ",
"ja540:55.3":	"हतो सामोति सुत्वान, ",
"ja540:55.4":	"हदयं मे पवेधति। ",
"ja540:56.1":	"अस्सत्थस्सेव तरुणं, ",
"ja540:56.2":	"पवाळं मालुतेरितं; ",
"ja540:56.3":	"हतो सामोति सुत्वान, ",
"ja540:56.4":	"हदयं मे पवेधति”। ",
"ja540:57.1":	"“पारिके कासिराजायं, ",
"ja540:57.2":	"सो सामं मिगसम्मते; ",
"ja540:57.3":	"कोधसा उसुना विज्झि, ",
"ja540:57.4":	"तस्स मा पापमिच्छिम्हा”। ",
"ja540:58.1":	"“किच्छा लद्धो पियो पुत्तो, ",
"ja540:58.2":	"यो अन्धे अभरी वने; ",
"ja540:58.3":	"तं एकपुत्तं घातिम्हि, ",
"ja540:58.4":	"कथं चित्तं न कोपये”। ",
"ja540:59.1":	"“किच्छा लद्धो पियो पुत्तो, ",
"ja540:59.2":	"यो अन्धे अभरी वने; ",
"ja540:59.3":	"तं एकपुत्तं घातिम्हि, ",
"ja540:59.4":	"अक्कोधं आहु पण्डिता”। ",
"ja540:60.1":	"“मा बाळ्हं परिदेवेथ, ",
"ja540:60.2":	"हतो सामोति वादिना; ",
"ja540:60.3":	"अहं कम्मकरो हुत्वा, ",
"ja540:60.4":	"भरिस्सामि ब्रहावने। ",
"ja540:61.1":	"इस्सत्थे चस्मि कुसलो, ",
"ja540:61.2":	"दळ्हधम्मोति विस्सुतो; ",
"ja540:61.3":	"अहं कम्मकरो हुत्वा, ",
"ja540:61.4":	"भरिस्सामि ब्रहावने। ",
"ja540:62.1":	"मिगानं विघासमन्वेसं, ",
"ja540:62.2":	"वनमूलफलानि च; ",
"ja540:62.3":	"अहं कम्मकरो हुत्वा, ",
"ja540:62.4":	"भरिस्सामि ब्रहावने”। ",
"ja540:63.1":	"“नेस धम्मो महाराज, ",
"ja540:63.2":	"नेतं अम्हेसु कप्पति; ",
"ja540:63.3":	"राजा त्वमसि अम्हाकं, ",
"ja540:63.4":	"पादे वन्दाम ते मयं”। ",
"ja540:64.1":	"“धम्मं नेसादा भणथ, ",
"ja540:64.2":	"कता अपचिती तया; ",
"ja540:64.3":	"पिता त्वमसि अम्हाकं, ",
"ja540:64.4":	"माता त्वमसि पारिके”। ",
"ja540:65.1":	"“नमो ते कासिराजत्थु, ",
"ja540:65.2":	"नमो ते कासिवड्ढन; ",
"ja540:65.3":	"अञ्जलिं ते पग्गण्हाम, ",
"ja540:65.4":	"याव सामानुपापय। ",
"ja540:66.1":	"तस्स पादे समज्जन्ता, ",
"ja540:66.2":	"मुखञ्च भुजदस्सनं; ",
"ja540:66.3":	"संसुम्भमाना अत्तानं, ",
"ja540:66.4":	"कालमागमयामसे”। ",
"ja540:67.1":	"“ब्रहा वाळमिगाकिण्णं, ",
"ja540:67.2":	"आकासन्तंव दिस्सति; ",
"ja540:67.3":	"यत्थ सामो हतो सेति, ",
"ja540:67.4":	"चन्दोव पतितो छमा। ",
"ja540:68.1":	"ब्रहा वाळमिगाकिण्णं, ",
"ja540:68.2":	"आकासन्तंव दिस्सति; ",
"ja540:68.3":	"यत्थ सामो हतो सेति, ",
"ja540:68.4":	"सूरियोव पतितो छमा। ",
"ja540:69.1":	"ब्रहा वाळमिगाकिण्णं, ",
"ja540:69.2":	"आकासन्तंव दिस्सति; ",
"ja540:69.3":	"यत्थ सामो हतो सेति, ",
"ja540:69.4":	"पंसुना पतिकुन्थितो। ",
"ja540:70.1":	"ब्रहा वाळमिगाकिण्णं, ",
"ja540:70.2":	"आकासन्तंव दिस्सति; ",
"ja540:70.3":	"यत्थ सामो हतो सेति, ",
"ja540:70.4":	"इधेव वसथस्समे”। ",
"ja540:71.1":	"“यदि तत्थ सहस्सानि, ",
"ja540:71.2":	"सतानि नियुतानि च; ",
"ja540:71.3":	"नेवम्हाकं भयं कोचि, ",
"ja540:71.4":	"वने वाळेसु विज्जति”। ",
"ja540:72.1":	"ततो अन्धानमादाय, ",
"ja540:72.2":	"कासिराजा ब्रहावने; ",
"ja540:72.3":	"हत्थे गहेत्वा पक्कामि, ",
"ja540:72.4":	"यत्थ सामो हतो अहु। ",
"ja540:73.1":	"दिस्वान पतितं सामं, ",
"ja540:73.2":	"पुत्तकं पंसुकुन्थितं; ",
"ja540:73.3":	"अपविद्धं ब्रहारञ्ञे, ",
"ja540:73.4":	"चन्दंव पतितं छमा। ",
"ja540:74.1":	"दिस्वान पतितं सामं, ",
"ja540:74.2":	"पुत्तकं पंसुकुन्थितं; ",
"ja540:74.3":	"अपविद्धं ब्रहारञ्ञे, ",
"ja540:74.4":	"सूरियंव पतितं छमा। ",
"ja540:75.1":	"दिस्वान पतितं सामं, ",
"ja540:75.2":	"पुत्तकं पंसुकुन्थितं; ",
"ja540:75.3":	"अपविद्धं ब्रहारञ्ञे, ",
"ja540:75.4":	"कलूनं परिदेवयुं। ",
"ja540:76.1":	"दिस्वान पतितं सामं, ",
"ja540:76.2":	"पुत्तकं पंसुकुन्थितं; ",
"ja540:76.3":	"बाहा पग्गय्ह पक्कन्दुं, ",
"ja540:76.4":	"“अधम्मो किर भो इति। ",
"ja540:77.1":	"बाळ्हं खो त्वं पमत्तोसि, ",
"ja540:77.2":	"साम कल्याणदस्सन; ",
"ja540:77.3":	"यो अज्जेवं गते काले, ",
"ja540:77.4":	"न किञ्चि मभिभाससि। ",
"ja540:78.1":	"बाळ्हं खो त्वं पदित्तोसि, ",
"ja540:78.2":	"साम कल्याणदस्सन; ",
"ja540:78.3":	"यो अज्जेवं गते काले, ",
"ja540:78.4":	"न किञ्चि मभिभाससि। ",
"ja540:79.1":	"बाळ्हं खो त्वं पकुद्धोसि, ",
"ja540:79.2":	"साम कल्याणदस्सन; ",
"ja540:79.3":	"यो अज्जेवं गते काले, ",
"ja540:79.4":	"न किञ्चि मभिभाससि। ",
"ja540:80.1":	"बाळ्हं खो त्वं पसुत्तोसि, ",
"ja540:80.2":	"साम कल्याणदस्सन; ",
"ja540:80.3":	"यो अज्जेवं गते काले, ",
"ja540:80.4":	"न किञ्चि मभिभाससि। ",
"ja540:81.1":	"बाळ्हं खो त्वं विमनोसि, ",
"ja540:81.2":	"साम कल्याणदस्सन; ",
"ja540:81.3":	"यो अज्जेवं गते काले, ",
"ja540:81.4":	"न किञ्चि मभिभाससि। ",
"ja540:82.1":	"जटं वलिनं पंसुगतं, ",
"ja540:82.2":	"को दानि सण्ठपेस्सति; ",
"ja540:82.3":	"सामो अयं कालङ्कतो, ",
"ja540:82.4":	"अन्धानं परिचारको। ",
"ja540:83.1":	"को मे सम्मज्जमादाय, ",
"ja540:83.2":	"सम्मज्जिस्सति अस्समं; ",
"ja540:83.3":	"सामो अयं कालङ्कतो, ",
"ja540:83.4":	"अन्धानं परिचारको। ",
"ja540:84.1":	"को दानि न्हापयिस्सति, ",
"ja540:84.2":	"सीतेनुण्होदकेन च; ",
"ja540:84.3":	"सामो अयं कालङ्कतो, ",
"ja540:84.4":	"अन्धानं परिचारको। ",
"ja540:85.1":	"को दानि भोजयिस्सति, ",
"ja540:85.2":	"वनमूलफलानि च; ",
"ja540:85.3":	"सामो अयं कालङ्कतो, ",
"ja540:85.4":	"अन्धानं परिचारको”। ",
"ja540:86.1":	"दिस्वान पतितं सामं, ",
"ja540:86.2":	"पुत्तकं पंसुकुन्थितं; ",
"ja540:86.3":	"अट्टिता पुत्तसोकेन, ",
"ja540:86.4":	"माता सच्चं अभासथ। ",
"ja540:87.1":	"“येन सच्चेनयं सामो, ",
"ja540:87.2":	"धम्मचारी पुरे अहु; ",
"ja540:87.3":	"एतेन सच्चवज्जेन, ",
"ja540:87.4":	"विसं सामस्स हञ्ञतु। ",
"ja540:88.1":	"येन सच्चेनयं सामो, ",
"ja540:88.2":	"ब्रह्मचारी पुरे अहु; ",
"ja540:88.3":	"एतेन सच्चवज्जेन, ",
"ja540:88.4":	"विसं सामस्स हञ्ञतु। ",
"ja540:89.1":	"येन सच्चेनयं सामो, ",
"ja540:89.2":	"सच्चवादी पुरे अहु; ",
"ja540:89.3":	"एतेन सच्चवज्जेन, ",
"ja540:89.4":	"विसं सामस्स हञ्ञतु। ",
"ja540:90.1":	"येन सच्चेनयं सामो, ",
"ja540:90.2":	"मातापेत्तिभरो अहु; ",
"ja540:90.3":	"एतेन सच्चवज्जेन, ",
"ja540:90.4":	"विसं सामस्स हञ्ञतु। ",
"ja540:91.1":	"येन सच्चेनयं सामो, ",
"ja540:91.2":	"कुले जेट्ठापचायिको; ",
"ja540:91.3":	"एतेन सच्चवज्जेन, ",
"ja540:91.4":	"विसं सामस्स हञ्ञतु। ",
"ja540:92.1":	"येन सच्चेनयं सामो, ",
"ja540:92.2":	"पाणा पियतरो मम; ",
"ja540:92.3":	"एतेन सच्चवज्जेन, ",
"ja540:92.4":	"विसं सामस्स हञ्ञतु। ",
"ja540:93.1":	"यं किञ्चित्थि कतं पुञ्ञं, ",
"ja540:93.2":	"मय्हञ्चेव पितुच्च ते; ",
"ja540:93.3":	"सब्बेन तेन कुसलेन, ",
"ja540:93.4":	"विसं सामस्स हञ्ञतु”। ",
"ja540:94.1":	"दिस्वान पतितं सामं, ",
"ja540:94.2":	"पुत्तकं पंसुकुन्थितं; ",
"ja540:94.3":	"अट्टितो पुत्तसोकेन, ",
"ja540:94.4":	"पिता सच्चं अभासथ। ",
"ja540:95.1":	"“येन सच्चेनयं सामो, ",
"ja540:95.2":	"धम्मचारी पुरे अहु; ",
"ja540:95.3":	"एतेन सच्चवज्जेन, ",
"ja540:95.4":	"विसं सामस्स हञ्ञतु। ",
"ja540:96.1":	"येन सच्चेनयं सामो, ",
"ja540:96.2":	"ब्रह्मचारी पुरे अहु; ",
"ja540:96.3":	"एतेन सच्चवज्जेन, ",
"ja540:96.4":	"विसं सामस्स हञ्ञतु। ",
"ja540:97.1":	"येन सच्चेनयं सामो, ",
"ja540:97.2":	"सच्चवादी पुरे अहु; ",
"ja540:97.3":	"एतेन सच्चवज्जेन, ",
"ja540:97.4":	"विसं सामस्स हञ्ञतु। ",
"ja540:98.1":	"येन सच्चेनयं सामो, ",
"ja540:98.2":	"मातापेत्तिभरो अहु; ",
"ja540:98.3":	"एतेन सच्चवज्जेन, ",
"ja540:98.4":	"विसं सामस्स हञ्ञतु। ",
"ja540:99.1":	"येन सच्चेनयं सामो, ",
"ja540:99.2":	"कुले जेट्ठापचायिको; ",
"ja540:99.3":	"एतेन सच्चवज्जेन, ",
"ja540:99.4":	"विसं सामस्स हञ्ञतु। ",
"ja540:100.1":	"येन सच्चेनयं सामो, ",
"ja540:100.2":	"पाणा पियतरो मम; ",
"ja540:100.3":	"एतेन सच्चवज्जेन, ",
"ja540:100.4":	"विसं सामस्स हञ्ञतु। ",
"ja540:101.1":	"यं किञ्चित्थि कतं पुञ्ञं, ",
"ja540:101.2":	"मय्हञ्चेव मातुच्च ते; ",
"ja540:101.3":	"सब्बेन तेन कुसलेन, ",
"ja540:101.4":	"विसं सामस्स हञ्ञतु। ",
"ja540:102.1":	"सा देवता अन्तरहिता, ",
"ja540:102.2":	"पब्बते गन्धमादने; ",
"ja540:102.3":	"सामस्स अनुकम्पाय, ",
"ja540:102.4":	"इमं सच्चं अभासथ। ",
"ja540:103.1":	"पब्बत्याहं गन्धमादने, ",
"ja540:103.2":	"चिररत्तनिवासिनी; ",
"ja540:103.3":	"न मे पियतरो कोचि, ",
"ja540:103.4":	"अञ्ञो सामेन विज्जति; ",
"ja540:103.5":	"एतेन सच्चवज्जेन, ",
"ja540:103.6":	"विसं सामस्स हञ्ञतु। ",
"ja540:104.1":	"सब्बे वना गन्धमया, ",
"ja540:104.2":	"पब्बते गन्धमादने; ",
"ja540:104.3":	"एतेन सच्चवज्जेन, ",
"ja540:104.4":	"विसं सामस्स हञ्ञतु”। ",
"ja540:105.1":	"तेसं लालप्पमानानं, ",
"ja540:105.2":	"बहुं कारुञ्ञसञ्हितं; ",
"ja540:105.3":	"खिप्पं सामो समुट्ठासि, ",
"ja540:105.4":	"युवा कल्याणदस्सनो। ",
"ja540:106.1":	"“सामोहमस्मि भद्दं वो, ",
"ja540:106.2":	"सोत्थिनाम्हि समुट्ठितो; ",
"ja540:106.3":	"मा बाळ्हं परिदेवेथ, ",
"ja540:106.4":	"मञ्जुनाभिवदेथ मं”। ",
"ja540:107.1":	"“स्वागतं ते महाराज, ",
"ja540:107.2":	"अथो ते अदुरागतं; ",
"ja540:107.3":	"इस्सरोसि अनुप्पत्तो, ",
"ja540:107.4":	"यं इधत्थि पवेदय। ",
"ja540:108.1":	"तिन्दुकानि पियालानि, ",
"ja540:108.2":	"मधुके कासुमारियो; ",
"ja540:108.3":	"फलानि खुद्दकप्पानि, ",
"ja540:108.4":	"भुञ्ज राज वरं वरं। ",
"ja540:109.1":	"अत्थि मे पानीयं सीतं, ",
"ja540:109.2":	"आभतं गिरिगब्भरा; ",
"ja540:109.3":	"ततो पिव महाराज, ",
"ja540:109.4":	"सचे त्वं अभिकङ्खसि”। ",
"ja540:110.1":	"“सम्मुय्हामि पमुय्हामि, ",
"ja540:110.2":	"सब्बा मुय्हन्ति मे दिसा; ",
"ja540:110.3":	"पेतं तं साम मद्दक्खिं, ",
"ja540:110.4":	"को नु त्वं साम जीवसि”। ",
"ja540:111.1":	"“अपि जीवं महाराज, ",
"ja540:111.2":	"पुरिसं गाळ्हवेदनं; ",
"ja540:111.3":	"उपनीतमनसङ्कप्पं, ",
"ja540:111.4":	"जीवन्तं मञ्ञते मतं। ",
"ja540:112.1":	"अपि जीवं महाराज, ",
"ja540:112.2":	"पुरिसं गाळ्हवेदनं; ",
"ja540:112.3":	"तं निरोधगतं सन्तं, ",
"ja540:112.4":	"जीवन्तं मञ्ञते मतं। ",
"ja540:113.1":	"यो मातरं पितरं वा, ",
"ja540:113.2":	"मच्चो धम्मेन पोसति; ",
"ja540:113.3":	"देवापि नं तिकिच्छन्ति, ",
"ja540:113.4":	"मातापेत्तिभरं नरं। ",
"ja540:114.1":	"यो मातरं पितरं वा, ",
"ja540:114.2":	"मच्चो धम्मेन पोसति; ",
"ja540:114.3":	"इधेव नं पसंसन्ति, ",
"ja540:114.4":	"पेच्च सग्गे पमोदति”। ",
"ja540:115.1":	"“एस भिय्यो पमुय्हामि, ",
"ja540:115.2":	"सब्बा मुय्हन्ति मे दिसा; ",
"ja540:115.3":	"सरणं तं साम गच्छामि, ",
"ja540:115.4":	"त्वञ्च मे सरणं भव”। ",
"ja540:116.1":	"“धम्मं चर महाराज, ",
"ja540:116.2":	"मातापितूसु खत्तिय; ",
"ja540:116.3":	"इध धम्मं चरित्वान, ",
"ja540:116.4":	"राज सग्गं गमिस्ससि। ",
"ja540:117.1":	"धम्मं चर महाराज, ",
"ja540:117.2":	"पुत्तदारेसु खत्तिय; ",
"ja540:117.3":	"इध धम्मं चरित्वान, ",
"ja540:117.4":	"राज सग्गं गमिस्ससि। ",
"ja540:118.1":	"धम्मं चर महाराज, ",
"ja540:118.2":	"मित्तामच्चेसु खत्तिय; ",
"ja540:118.3":	"इध धम्मं चरित्वान, ",
"ja540:118.4":	"राज सग्गं गमिस्ससि। ",
"ja540:119.1":	"धम्मं चर महाराज, ",
"ja540:119.2":	"वाहनेसु बलेसु च; ",
"ja540:119.3":	"इध धम्मं चरित्वान, ",
"ja540:119.4":	"राज सग्गं गमिस्ससि। ",
"ja540:120.1":	"धम्मं चर महाराज, ",
"ja540:120.2":	"गामेसु निगमेसु च; ",
"ja540:120.3":	"इध धम्मं चरित्वान, ",
"ja540:120.4":	"राज सग्गं गमिस्ससि। ",
"ja540:121.1":	"धम्मं चर महाराज, ",
"ja540:121.2":	"रट्ठेसु जनपदेसु च; ",
"ja540:121.3":	"इध धम्मं चरित्वान, ",
"ja540:121.4":	"राज सग्गं गमिस्ससि। ",
"ja540:122.1":	"धम्मं चर महाराज, ",
"ja540:122.2":	"समणब्राह्मणेसु च; ",
"ja540:122.3":	"इध धम्मं चरित्वान, ",
"ja540:122.4":	"राज सग्गं गमिस्ससि। ",
"ja540:123.1":	"धम्मं चर महाराज, ",
"ja540:123.2":	"मिगपक्खीसु खत्तिय; ",
"ja540:123.3":	"इध धम्मं चरित्वान, ",
"ja540:123.4":	"राज सग्गं गमिस्ससि। ",
"ja540:124.1":	"धम्मं चर महाराज, ",
"ja540:124.2":	"धम्मो चिण्णो सुखावहो; ",
"ja540:124.3":	"इध धम्मं चरित्वान, ",
"ja540:124.4":	"राज सग्गं गमिस्ससि। ",
"ja540:125.1":	"धम्मं चर महाराज, ",
"ja540:125.2":	"सैन्दा देवा सब्रह्मका; ",
"ja540:125.3":	"सुचिण्णेन दिवं पत्ता, ",
"ja540:125.4":	"मा धम्मं राज पामदो”ति। ",
"ja540:126.1":	"सुवण्णसामजातकं ततियं। "
}	
