{	
"ud1.9:0.1":	"उदान १।९ ",
"ud1.9:0.2":	"जटिलसुत्त ",
"ud1.9:1.1":	"एवं मे सुतं—",
"ud1.9:1.2":	"एकं समयं भगवा गयायं विहरति गयासीसे। ",
"ud1.9:1.3":	"तेन खो पन समयेन सम्बहुला जटिला सीतासु हेमन्तिकासु रत्तीसु अन्तरट्ठके हिमपातसमये गयायं उम्मुज्जन्तिपि निमुज्जन्तिपि, उम्मुज्जनिमुज्जम्पि करोन्ति ओसिञ्चन्तिपि, अग्गिम्पि जुहन्ति: ",
"ud1.9:1.4":	"“इमिना सुद्धी”ति। ",
"ud1.9:2.1":	"अद्दसा खो भगवा ते सम्बहुले जटिले सीतासु हेमन्तिकासु रत्तीसु अन्तरट्ठके हिमपातसमये गयायं उम्मुज्जन्तेपि निमुज्जन्तेपि उम्मुज्जनिमुज्जम्पि करोन्ते ओसिञ्चन्तेपि अग्गिम्पि जुहन्ते: ",
"ud1.9:2.2":	"“इमिना सुद्धी”ति। ",
"ud1.9:3.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud1.9:4.1":	"“न उदकेन सुची होति, ",
"ud1.9:4.2":	"बह्वेत्थ न्हायती जनो; ",
"ud1.9:4.3":	"यम्हि सच्चञ्च धम्मो च, ",
"ud1.9:4.4":	"सो सुची सो च ब्राह्मणो”ति। ",
"ud1.9:4.5":	"नवमं। "
}	
