{	
"ud3.9:0.1":	"उदान ३।९ ",
"ud3.9:0.2":	"सिप्पसुत्त ",
"ud3.9:1.1":	"एवं मे सुतं—",
"ud3.9:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"ud3.9:1.3":	"तेन खो पन समयेन सम्बहुलानं भिक्खूनं पच्छाभत्तं पिण्डपातपटिक्कन्तानं मण्डलमाळे सन्निसिन्नानं सन्निपतितानं अयमन्तराकथा उदपादि: ",
"ud3.9:1.4":	"“को नु खो, आवुसो, सिप्पं जानाति? ",
"ud3.9:1.5":	"को किं सिप्पं सिक्खि? ",
"ud3.9:1.6":	"कतरं सिप्पं सिप्पानं अग्गन्”ति? ",
"ud3.9:2.1":	"तत्थेकच्चे एवमाहंसु: ",
"ud3.9:2.2":	"“हत्थिसिप्पं सिप्पानं अग्गन्”ति। ",
"ud3.9:2.3":	"एकच्चे एवमाहंसु: ",
"ud3.9:2.4":	"“अस्ससिप्पं सिप्पानं अग्गन्”ति। ",
"ud3.9:2.5":	"एकच्चे एवमाहंसु: ",
"ud3.9:2.6":	"“रथसिप्पं सिप्पानं अग्गन्”ति। ",
"ud3.9:2.7":	"एकच्चे एवमाहंसु: ",
"ud3.9:2.8":	"“धनुसिप्पं सिप्पानं अग्गन्”ति। ",
"ud3.9:2.9":	"एकच्चे एवमाहंसु: ",
"ud3.9:2.10":	"“थरुसिप्पं सिप्पानं अग्गन्”ति। ",
"ud3.9:2.11":	"एकच्चे एवमाहंसु: ",
"ud3.9:2.12":	"“मुद्दासिप्पं सिप्पानं अग्गन्”ति। ",
"ud3.9:2.13":	"एकच्चे एवमाहंसु: ",
"ud3.9:2.14":	"“गणनासिप्पं सिप्पानं अग्गन्”ति। ",
"ud3.9:2.15":	"एकच्चे एवमाहंसु: ",
"ud3.9:2.16":	"“सङ्खानसिप्पं सिप्पानं अग्गन्”ति। ",
"ud3.9:2.17":	"एकच्चे एवमाहंसु: ",
"ud3.9:2.18":	"“लेखासिप्पं सिप्पानं अग्गन्”ति। ",
"ud3.9:2.19":	"एकच्चे एवमाहंसु: ",
"ud3.9:2.20":	"“कावेय्यसिप्पं सिप्पानं अग्गन्”ति। ",
"ud3.9:2.21":	"एकच्चे एवमाहंसु: ",
"ud3.9:2.22":	"“लोकायतसिप्पं सिप्पानं अग्गन्”ति। ",
"ud3.9:2.23":	"एकच्चे एवमाहंसु: ",
"ud3.9:2.24":	"“खत्तविज्जासिप्पं सिप्पानं अग्गन्”ति। ",
"ud3.9:2.25":	"अयञ्चरहि तेसं भिक्खूनं अन्तराकथा होति विप्पकता। ",
"ud3.9:3.1":	"अथ खो भगवा सायन्हसमयं पटिसल्लाना वुट्ठितो येन मण्डलमाळो तेनुपसङ्कमि; उपसङ्कमित्वा पञ्ञत्ते आसने निसीदि। ",
"ud3.9:3.2":	"निसज्ज खो भगवा भिक्खू आमन्तेसि: ",
"ud3.9:3.3":	"“काय नुत्थ, भिक्खवे, एतरहि कथाय सन्निसिन्ना, का च पन वो अन्तराकथा विप्पकता”ति? ",
"ud3.9:4.1":	"“इध, भन्ते, अम्हाकं पच्छाभत्तं पिण्डपातपटिक्कन्तानं मण्डलमाळे सन्निसिन्नानं अयमन्तराकथा उदपादि: ",
"ud3.9:4.2":	"‘को नु खो, आवुसो, सिप्पं जानाति? ",
"ud3.9:4.3":	"को किं सिप्पं सिक्खि? ",
"ud3.9:4.4":	"कतरं सिप्पं सिप्पानं अग्गन्’ति? ",
"ud3.9:5.1":	"तत्थेकच्चे एवमाहंसु: ",
"ud3.9:5.2":	"‘हत्थिसिप्पं सिप्पानं अग्गन्’ति। ",
"ud3.9:5.3":	"एकच्चे एवमाहंसु: ",
"ud3.9:5.4":	"‘अस्ससिप्पं सिप्पानं अग्गन्’ति। ",
"ud3.9:5.5":	"एकच्चे एवमाहंसु: ",
"ud3.9:5.6":	"‘रथसिप्पं सिप्पानं अग्गन्’ति। ",
"ud3.9:5.7":	"एकच्चे एवमाहंसु: ",
"ud3.9:5.8":	"‘धनुसिप्पं सिप्पानं अग्गन्’ति। ",
"ud3.9:5.9":	"एकच्चे एवमाहंसु: ",
"ud3.9:5.10":	"‘थरुसिप्पं सिप्पानं अग्गन्’ति। ",
"ud3.9:5.11":	"एकच्चे एवमाहंसु: ",
"ud3.9:5.12":	"‘मुद्दासिप्पं सिप्पानं अग्गन्’ति। ",
"ud3.9:5.13":	"एकच्चे एवमाहंसु: ",
"ud3.9:5.14":	"‘गणनासिप्पं सिप्पानं अग्गन्’ति। ",
"ud3.9:5.15":	"एकच्चे एवमाहंसु: ",
"ud3.9:5.16":	"‘सङ्खानसिप्पं सिप्पानं अग्गन्’ति। ",
"ud3.9:5.17":	"एकच्चे एवमाहंसु: ",
"ud3.9:5.18":	"‘लेखासिप्पं सिप्पानं अग्गन्’ति। ",
"ud3.9:5.19":	"एकच्चे एवमाहंसु: ",
"ud3.9:5.20":	"‘कावेय्यसिप्पं सिप्पानं अग्गन्’ति। ",
"ud3.9:5.21":	"एकच्चे एवमाहंसु: ",
"ud3.9:5.22":	"‘लोकायतसिप्पं सिप्पानं अग्गन्’ति। ",
"ud3.9:5.23":	"एकच्चे एवमाहंसु: ",
"ud3.9:5.24":	"‘खत्तविज्जासिप्पं सिप्पानं अग्गन्’ति। ",
"ud3.9:5.25":	"अयं खो नो, भन्ते, अन्तराकथा होति विप्पकता, अथ भगवा अनुप्पत्तो”ति। ",
"ud3.9:6.1":	"“न ख्वेतं, भिक्खवे, तुम्हाकं पतिरूपं कुलपुत्तानं सद्धा अगारस्मा अनगारियं पब्बजितानं यं तुम्हे एवरूपिं कथं कथेय्याथ। ",
"ud3.9:6.2":	"सन्निपतितानं वो, भिक्खवे, द्वयं करणीयं—",
"ud3.9:6.3":	"धम्मी वा कथा अरियो वा तुण्हीभावो”ति। ",
"ud3.9:7.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud3.9:8.1":	"“असिप्पजीवी लहु अत्थकामो, ",
"ud3.9:8.2":	"यतिन्द्रियो सब्बधि विप्पमुत्तो; ",
"ud3.9:8.3":	"अनोकसारी अममो निरासो, ",
"ud3.9:8.4":	"हित्वा मानं एकचरो स भिक्खू”ति। ",
"ud3.9:8.5":	"नवमं। "
}	
