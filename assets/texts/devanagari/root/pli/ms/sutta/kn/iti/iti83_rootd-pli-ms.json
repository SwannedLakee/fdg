{	
"iti83:0.1":	"इतिवुत्तक ८३ ",
"iti83:0.2":	"तिकनिपात ",
"iti83:0.3":	"चतुत्थवग्ग ",
"iti83:0.4":	"पञ्चपुब्बनिमित्तसुत्त ",
"iti83:1.1":	"वुत्तञ्हेतं भगवता वुत्तमरहताति मे सुतं: ",
"iti83:2.1":	"“यदा, भिक्खवे, देवो देवकाया चवनधम्मो होति, पञ्चस्स पुब्बनिमित्तानि पातुभवन्ति—",
"iti83:2.2":	"माला मिलायन्ति, वत्थानि किलिस्सन्ति, कच्छेहि सेदा मुच्चन्ति, काये दुब्बण्णियं ओक्कमति, सके देवो देवासने नाभिरमतीति। ",
"iti83:2.3":	"तमेनं, भिक्खवे, देवा ‘चवनधम्मो अयं देवपुत्तो’ति इति विदित्वा तीहि वाचाहि अनुमोदेन्ति: ",
"iti83:2.4":	"‘इतो, भो, सुगतिं गच्छ। ",
"iti83:3.1":	"सुगतिं गन्त्वा सुलद्धलाभं लभ। ",
"iti83:4.1":	"सुलद्धलाभं लभित्वा सुप्पतिट्ठितो भवाही’”ति। ",
"iti83:5.1":	"एवं वुत्ते, अञ्ञतरो भिक्खु भगवन्तं एतदवोच: ",
"iti83:5.2":	"“किं नु खो, भन्ते, देवानं सुगतिगमनसङ्खातं। ",
"iti83:6.1":	"किञ्च, भन्ते, देवानं सुलद्धलाभसङ्खातं। ",
"iti83:7.1":	"किं पन, भन्ते, देवानं सुप्पतिट्ठितसङ्खातन्”ति? ",
"iti83:8.1":	"“मनुस्सत्तं खो, भिक्खु, देवानं सुगतिगमनसङ्खातं। ",
"iti83:9.1":	"यं मनुस्सभूतो समानो तथागतप्पवेदिते धम्मविनये सद्धं पटिलभति; ",
"iti83:9.2":	"इदं खो, भिक्खु, देवानं सुलद्धलाभसङ्खातं। ",
"iti83:10.1":	"सा खो पनस्स सद्धा निविट्ठा होति मूलजाता पतिट्ठिता दळ्हा असंहारिया समणेन वा ब्राह्मणेन वा देवेन वा मारेन वा ब्रह्मुना वा केनचि वा लोकस्मिं; ",
"iti83:10.2":	"इदं खो, भिक्खु, देवानं सुप्पतिट्ठितसङ्खातन्”ति। ",
"iti83:11.1":	"एतमत्थं भगवा अवोच। ",
"iti83:11.2":	"तत्थेतं इति वुच्चति: ",
"iti83:12.1":	"“यदा देवो देवकाया, ",
"iti83:12.2":	"चवति आयुसङ्खया; ",
"iti83:12.3":	"तयो सद्दा निच्छरन्ति, ",
"iti83:12.4":	"देवानं अनुमोदतं। ",
"iti83:13.1":	"‘इतो भो सुगतिं गच्छ, ",
"iti83:13.2":	"मनुस्सानं सहब्यतं; ",
"iti83:13.3":	"मनुस्सभूतो सद्धम्मे, ",
"iti83:13.4":	"लभ सद्धं अनुत्तरं। ",
"iti83:14.1":	"सा ते सद्धा निविट्ठस्स, ",
"iti83:14.2":	"मूलजाता पतिट्ठिता; ",
"iti83:14.3":	"यावजीवं असंहीरा, ",
"iti83:14.4":	"सद्धम्मे सुप्पवेदिते। ",
"iti83:15.1":	"कायदुच्चरितं हित्वा, ",
"iti83:15.2":	"वचीदुच्चरितानि च; ",
"iti83:15.3":	"मनोदुच्चरितं हित्वा, ",
"iti83:15.4":	"यञ्चञ्ञं दोससञ्हितं। ",
"iti83:16.1":	"कायेन कुसलं कत्वा, ",
"iti83:16.2":	"वाचाय कुसलं बहुं; ",
"iti83:16.3":	"मनसा कुसलं कत्वा, ",
"iti83:16.4":	"अप्पमाणं निरूपधिं। ",
"iti83:17.1":	"ततो ओपधिकं पुञ्ञं, ",
"iti83:17.2":	"कत्वा दानेन तं बहुं; ",
"iti83:17.3":	"अञ्ञेपि मच्चे सद्धम्मे, ",
"iti83:17.4":	"ब्रह्मचरिये निवेसय’। ",
"iti83:18.1":	"इमाय अनुकम्पाय, ",
"iti83:18.2":	"देवा देवं यदा विदू; ",
"iti83:18.3":	"चवन्तं अनुमोदेन्ति, ",
"iti83:18.4":	"एहि देव पुनप्पुनन्”ति। ",
"iti83:19.1":	"अयम्पि अत्थो वुत्तो भगवता, इति मे सुतन्ति। ",
"iti83:19.2":	"चतुत्थं। "
}	
