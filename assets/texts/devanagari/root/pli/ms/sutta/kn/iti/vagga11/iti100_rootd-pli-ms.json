{	
"iti100:0.1":	"इतिवुत्तक १०० ",
"iti100:0.2":	"चतुक्कनिपात ",
"iti100:0.3":	"ब्राह्मणधम्मयागवग्ग ",
"iti100:0.4":	"ब्राह्मणधम्मयागसुत्त ",
"iti100:1.1":	"वुत्तञ्हेतं भगवता वुत्तमरहताति मे सुतं: ",
"iti100:2.1":	"“अहमस्मि, भिक्खवे, ब्राह्मणो याचयोगो सदा पयतपाणि अन्तिमदेहधरो अनुत्तरो भिसक्को सल्लकत्तो। ",
"iti100:2.2":	"तस्स मे तुम्हे पुत्ता ओरसा मुखतो जाता धम्मजा धम्मनिम्मिता धम्मदायादा, नो आमिसदायादा। ",
"iti100:3.1":	"द्वेमानि, भिक्खवे, दानानि—",
"iti100:3.2":	"आमिसदानञ्च धम्मदानञ्च। ",
"iti100:3.3":	"एतदग्गं, भिक्खवे, इमेसं द्विन्नं दानानं यदिदं धम्मदानं। ",
"iti100:4.1":	"द्वेमे, भिक्खवे, संविभागा—",
"iti100:4.2":	"आमिससंविभागो च धम्मसंविभागो च। ",
"iti100:4.3":	"एतदग्गं, भिक्खवे, इमेसं द्विन्नं संविभागानं यदिदं धम्मसंविभागो। ",
"iti100:5.1":	"द्वेमे, भिक्खवे, अनुग्गहा—",
"iti100:5.2":	"आमिसानुग्गहो च धम्मानुग्गहो च। ",
"iti100:5.3":	"एतदग्गं, भिक्खवे, इमेसं द्विन्नं अनुग्गहानं यदिदं धम्मानुग्गहो। ",
"iti100:6.1":	"द्वेमे, भिक्खवे, यागा—",
"iti100:6.2":	"आमिसयागो च धम्मयागो च। ",
"iti100:6.3":	"एतदग्गं, भिक्खवे, इमेसं द्विन्नं यागानं यदिदं धम्मयागो”ति। ",
"iti100:6.4":	"एतमत्थं भगवा अवोच। ",
"iti100:6.5":	"तत्थेतं इति वुच्चति: ",
"iti100:7.1":	"“यो धम्मयागं अयजी अमच्छरी, ",
"iti100:7.2":	"तथागतो सब्बभूतानुकम्पी; ",
"iti100:7.3":	"तं तादिसं देवमनुस्ससेट्ठं, ",
"iti100:7.4":	"सत्ता नमस्सन्ति भवस्स पारगुन्”ति। ",
"iti100:8.1":	"अयम्पि अत्थो वुत्तो भगवता, इति मे सुतन्ति। ",
"iti100:8.2":	"पठमं। "
}	
