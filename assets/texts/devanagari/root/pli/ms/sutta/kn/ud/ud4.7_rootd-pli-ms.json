{	
"ud4.7:0.1":	"उदान ४।७ ",
"ud4.7:0.2":	"सारिपुत्तसुत्त ",
"ud4.7:1.1":	"एवं मे सुतं—",
"ud4.7:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"ud4.7:1.3":	"तेन खो पन समयेन आयस्मा सारिपुत्तो भगवतो अविदूरे निसिन्नो होति पल्लङ्कं आभुजित्वा उजुं कायं पणिधाय अप्पिच्छो सन्तुट्ठो पविवित्तो असंसट्ठो आरद्धवीरियो अधिचित्तमनुयुत्तो। ",
"ud4.7:2.1":	"अद्दसा खो भगवा आयस्मन्तं सारिपुत्तं अविदूरे निसिन्नं पल्लङ्कं आभुजित्वा उजुं कायं पणिधाय अप्पिच्छं सन्तुट्ठं पविवित्तं असंसट्ठं आरद्धवीरियं अधिचित्तमनुयुत्तं। ",
"ud4.7:3.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud4.7:4.1":	"“अधिचेतसो अप्पमज्जतो, ",
"ud4.7:4.2":	"मुनिनो मोनपथेसु सिक्खतो; ",
"ud4.7:4.3":	"सोका न भवन्ति तादिनो, ",
"ud4.7:4.4":	"उपसन्तस्स सदा सतीमतो”ति। ",
"ud4.7:4.5":	"सत्तमं। "
}	
