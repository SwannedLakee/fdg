{	
"ud1.6:0.1":	"उदान १।६ ",
"ud1.6:0.2":	"महाकस्सपसुत्त ",
"ud1.6:1.1":	"एवं मे सुतं—",
"ud1.6:1.2":	"एकं समयं भगवा राजगहे विहरति वेळुवने कलन्दकनिवापे। ",
"ud1.6:1.3":	"तेन खो पन समयेन आयस्मा महाकस्सपो पिप्पलिगुहायं विहरति आबाधिको दुक्खितो बाळ्हगिलानो। ",
"ud1.6:1.4":	"अथ खो आयस्मा महाकस्सपो अपरेन समयेन तम्हा आबाधा वुट्ठासि। ",
"ud1.6:1.5":	"अथ खो आयस्मतो महाकस्सपस्स तम्हा आबाधा वुट्ठितस्स एतदहोसि: ",
"ud1.6:1.6":	"“यन्नूनाहं राजगहं पिण्डाय पविसेय्यन्”ति। ",
"ud1.6:2.1":	"तेन खो पन समयेन पञ्चमत्तानि देवतासतानि उस्सुक्कं आपन्नानि होन्ति आयस्मतो महाकस्सपस्स पिण्डपातपटिलाभाय। ",
"ud1.6:2.2":	"अथ खो आयस्मा महाकस्सपो तानि पञ्चमत्तानि देवतासतानि पटिक्खिपित्वा पुब्बण्हसमयं निवासेत्वा पत्तचीवरमादाय राजगहं पिण्डाय पाविसि—",
"ud1.6:2.3":	"येन दलिद्दविसिखा कपणविसिखा पेसकारविसिखा। ",
"ud1.6:2.4":	"अद्दसा खो भगवा आयस्मन्तं महाकस्सपं राजगहे पिण्डाय चरन्तं येन दलिद्दविसिखा कपणविसिखा पेसकारविसिखा। ",
"ud1.6:3.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud1.6:4.1":	"“अनञ्ञपोसिमञ्ञातं, ",
"ud1.6:4.2":	"दन्तं सारे पतिट्ठितं; ",
"ud1.6:4.3":	"खीणासवं वन्तदोसं, ",
"ud1.6:4.4":	"तमहं ब्रूमि ब्राह्मणन्”ति। ",
"ud1.6:4.5":	"छट्ठं। "
}	
