{	
"ud7.5:0.1":	"उदान ७।५ ",
"ud7.5:0.2":	"अपरलकुण्डकभद्दियसुत्त ",
"ud7.5:1.1":	"एवं मे सुतं—",
"ud7.5:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"ud7.5:1.3":	"तेन खो पन समयेन आयस्मा लकुण्डकभद्दियो सम्बहुलानं भिक्खूनं पिट्ठितो पिट्ठितो येन भगवा तेनुपसङ्कमि। ",
"ud7.5:2.1":	"अद्दसा खो भगवा आयस्मन्तं लकुण्डकभद्दियं दूरतोव सम्बहुलानं भिक्खूनं पिट्ठितो पिट्ठितो आगच्छन्तं दुब्बण्णं दुद्दसिकं ओकोटिमकं येभुय्येन भिक्खूनं परिभूतरूपं। ",
"ud7.5:2.2":	"दिस्वान भिक्खू आमन्तेसि: ",
"ud7.5:3.1":	"“पस्सथ नो तुम्हे, भिक्खवे, एतं भिक्खुं दूरतोव सम्बहुलानं भिक्खूनं पिट्ठितो पिट्ठितो आगच्छन्तं दुब्बण्णं दुद्दसिकं ओकोटिमकं येभुय्येन भिक्खूनं परिभूतरूपन्”ति? ",
"ud7.5:3.2":	"“एवं, भन्ते”ति। ",
"ud7.5:4.1":	"“एसो, भिक्खवे, भिक्खु महिद्धिको महानुभावो। न च सा समापत्ति सुलभरूपा या तेन भिक्खुना असमापन्नपुब्बा। ",
"ud7.5:4.2":	"यस्स चत्थाय कुलपुत्ता सम्मदेव अगारस्मा अनगारियं पब्बजन्ति, तदनुत्तरं—ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहरती”ति। ",
"ud7.5:5.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud7.5:6.1":	"“नेलङ्गो सेतपच्छादो, ",
"ud7.5:6.2":	"एकारो वत्तती रथो; ",
"ud7.5:6.3":	"अनीघं पस्स आयन्तं, ",
"ud7.5:6.4":	"छिन्नसोतं अबन्धनन्”ति। ",
"ud7.5:6.5":	"पञ्चमं। "
}	
