{	
"dhp360:0.1":	"खुद्दकनिकाय ",
"dhp360:0.2":	"धम्मपद ",
"dhp360:0.3":	"भिक्खुवग्ग ",
"dhp360:0.4":	"पञ्चभिक्खुवत्थु ",
"dhp360:1":	"चक्खुना संवरो साधु, ",
"dhp360:2":	"साधु सोतेन संवरो; ",
"dhp360:3":	"घानेन संवरो साधु, ",
"dhp360:4":	"साधु जिव्हाय संवरो। ",
"dhp361:1":	"कायेन संवरो साधु, ",
"dhp361:2":	"साधु वाचाय संवरो; ",
"dhp361:3":	"मनसा संवरो साधु, ",
"dhp361:4":	"साधु सब्बत्थ संवरो; ",
"dhp361:5":	"सब्बत्थ संवुतो भिक्खु, ",
"dhp361:6":	"सब्बदुक्खा पमुच्चति। ",
"dhp362:0":	"हंसघातकभिक्खुवत्थु ",
"dhp362:1":	"हत्थसंयतो पादसंयतो, ",
"dhp362:2":	"वाचासंयतो संयतुत्तमो; ",
"dhp362:3":	"अज्झत्तरतो समाहितो, ",
"dhp362:4":	"एको सन्तुसितो तमाहु भिक्खुं। ",
"dhp363:0":	"कोकालिकवत्थु ",
"dhp363:1":	"यो मुखसंयतो भिक्खु, ",
"dhp363:2":	"मन्तभाणी अनुद्धतो; ",
"dhp363:3":	"अत्थं धम्मञ्च दीपेति, ",
"dhp363:4":	"मधुरं तस्स भासितं। ",
"dhp364:0":	"धम्मारामत्थेरवत्थु ",
"dhp364:1":	"धम्मारामो धम्मरतो, ",
"dhp364:2":	"धम्मं अनुविचिन्तयं; ",
"dhp364:3":	"धम्मं अनुस्सरं भिक्खु, ",
"dhp364:4":	"सद्धम्मा न परिहायति। ",
"dhp365:0":	"विपक्खसेवकभिक्खुवत्थु ",
"dhp365:1":	"सलाभं नातिमञ्ञेय्य, ",
"dhp365:2":	"नाञ्ञेसं पिहयं चरे; ",
"dhp365:3":	"अञ्ञेसं पिहयं भिक्खु, ",
"dhp365:4":	"समाधिं नाधिगच्छति। ",
"dhp366:1":	"अप्पलाभोपि चे भिक्खु, ",
"dhp366:2":	"सलाभं नातिमञ्ञति; ",
"dhp366:3":	"तं वे देवा पसंसन्ति, ",
"dhp366:4":	"सुद्धाजीविं अतन्दितं। ",
"dhp367:0":	"पञ्चग्गदायकब्राह्मणवत्थु ",
"dhp367:1":	"सब्बसो नामरूपस्मिं, ",
"dhp367:2":	"यस्स नत्थि ममायितं; ",
"dhp367:3":	"असता च न सोचति, ",
"dhp367:4":	"स वे “भिक्खू”ति वुच्चति। ",
"dhp368:0":	"सम्बहुलभिक्खुवत्थु ",
"dhp368:1":	"मेत्ताविहारी यो भिक्खु, ",
"dhp368:2":	"पसन्नो बुद्धसासने; ",
"dhp368:3":	"अधिगच्छे पदं सन्तं, ",
"dhp368:4":	"सङ्खारूपसमं सुखं। ",
"dhp369:1":	"सिञ्च भिक्खु इमं नावं, ",
"dhp369:2":	"सित्ता ते लहुमेस्सति; ",
"dhp369:3":	"छेत्वा रागञ्च दोसञ्च, ",
"dhp369:4":	"ततो निब्बानमेहिसि। ",
"dhp370:1":	"पञ्च छिन्दे पञ्च जहे, ",
"dhp370:2":	"पञ्च चुत्तरि भावये; ",
"dhp370:3":	"पञ्च सङ्गातिगो भिक्खु, ",
"dhp370:4":	"“ओघतिण्णो”ति वुच्चति। ",
"dhp371:1":	"झाय भिक्खु मा पमादो, ",
"dhp371:2":	"मा ते कामगुणे रमेस्सु चित्तं; ",
"dhp371:3":	"मा लोहगुळं गिली पमत्तो, ",
"dhp371:4":	"मा कन्दि “दुक्खमिदन्”ति दय्हमानो। ",
"dhp372:1":	"नत्थि झानं अपञ्ञस्स, ",
"dhp372:2":	"पञ्ञा नत्थि अझायतो; ",
"dhp372:3":	"यम्हि झानञ्च पञ्ञा च, ",
"dhp372:4":	"स वे निब्बानसन्तिके। ",
"dhp373:1":	"सुञ्ञागारं पविट्ठस्स, ",
"dhp373:2":	"सन्तचित्तस्स भिक्खुनो; ",
"dhp373:3":	"अमानुसी रति होति, ",
"dhp373:4":	"सम्मा धम्मं विपस्सतो। ",
"dhp374:1":	"यतो यतो सम्मसति, ",
"dhp374:2":	"खन्धानं उदयब्बयं; ",
"dhp374:3":	"लभती पीतिपामोज्जं, ",
"dhp374:4":	"अमतं तं विजानतं। ",
"dhp375:1":	"तत्रायमादि भवति, ",
"dhp375:2":	"इध पञ्ञस्स भिक्खुनो; ",
"dhp375:3":	"इन्द्रियगुत्ति सन्तुट्ठि, ",
"dhp375:4":	"पातिमोक्खे च संवरो। ",
"dhp376:1":	"मित्ते भजस्सु कल्याणे, ",
"dhp376:2":	"सुद्धाजीवे अतन्दिते; ",
"dhp376:3":	"पटिसन्थारवुत्यस्स, ",
"dhp376:4":	"आचारकुसलो सिया; ",
"dhp376:5":	"ततो पामोज्जबहुलो, ",
"dhp376:6":	"दुक्खस्सन्तं करिस्सति। ",
"dhp377:0":	"पञ्चसतभिक्खुवत्थु ",
"dhp377:1":	"वस्सिका विय पुप्फानि, ",
"dhp377:2":	"मद्दवानि पमुञ्चति; ",
"dhp377:3":	"एवं रागञ्च दोसञ्च, ",
"dhp377:4":	"विप्पमुञ्चेथ भिक्खवो। ",
"dhp378:0":	"सन्तकायत्थेरवत्थु ",
"dhp378:1":	"सन्तकायो सन्तवाचो, ",
"dhp378:2":	"सन्तवा सुसमाहितो; ",
"dhp378:3":	"वन्तलोकामिसो भिक्खु, ",
"dhp378:4":	"“उपसन्तो”ति वुच्चति। ",
"dhp379:0":	"नङ्गलकुलत्थेरवत्थु ",
"dhp379:1":	"अत्तना चोदयत्तानं, ",
"dhp379:2":	"पटिमंसेथ अत्तना; ",
"dhp379:3":	"सो अत्तगुत्तो सतिमा, ",
"dhp379:4":	"सुखं भिक्खु विहाहिसि। ",
"dhp380:1":	"अत्ता हि अत्तनो नाथो, ",
"dhp380:2":	"को हि नाथो परो सिया; ",
"dhp380:3":	"अत्ता हि अत्तनो गति, ",
"dhp380:4":	"तस्मा संयममत्तानं; ",
"dhp380:5":	"अस्सं भद्रंव वाणिजो। ",
"dhp381:0":	"वक्कलित्थेरवत्थु ",
"dhp381:1":	"पामोज्जबहुलो भिक्खु, ",
"dhp381:2":	"पसन्नो बुद्धसासने; ",
"dhp381:3":	"अधिगच्छे पदं सन्तं, ",
"dhp381:4":	"सङ्खारूपसमं सुखं। ",
"dhp382:0":	"सुमनसामणेरवत्थु ",
"dhp382:1":	"यो हवे दहरो भिक्खु, ",
"dhp382:2":	"युञ्जति बुद्धसासने; ",
"dhp382:3":	"सोमं लोकं पभासेति, ",
"dhp382:4":	"अब्भा मुत्तोव चन्दिमा। ",
"dhp382:5":	"भिक्खुवग्गो पञ्चवीसतिमो। "
}	
