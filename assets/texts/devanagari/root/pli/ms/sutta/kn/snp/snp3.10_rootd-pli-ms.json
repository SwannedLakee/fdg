{	
"snp3.10:0.1":	"सुत्त निपात ३।१० ",
"snp3.10:0.2":	"कोकालिकसुत्त ",
"snp3.10:1.1":	"एवं मे सुतं—",
"snp3.10:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"snp3.10:1.3":	"अथ खो कोकालिको भिक्खु येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो कोकालिको भिक्खु भगवन्तं एतदवोच: ",
"snp3.10:1.4":	"“पापिच्छा, भन्ते, सारिपुत्तमोग्गल्लाना, पापिकानं इच्छानं वसं गता”ति। ",
"snp3.10:2.1":	"एवं वुत्ते, भगवा कोकालिकं भिक्खुं एतदवोच: ",
"snp3.10:2.2":	"“मा हेवं, कोकालिक, मा हेवं, कोकालिक। ",
"snp3.10:2.3":	"पसादेहि, कोकालिक, सारिपुत्तमोग्गल्लानेसु चित्तं। ",
"snp3.10:2.4":	"पेसला सारिपुत्तमोग्गल्लाना”ति। ",
"snp3.10:3.1":	"दुतियम्पि खो …पे… ",
"snp3.10:3.2":	"ततियम्पि खो कोकालिको भिक्खु भगवन्तं एतदवोच: ",
"snp3.10:3.3":	"“किञ्चापि मे, भन्ते, भगवा सद्धायिको पच्चयिको, अथ खो पापिच्छाव सारिपुत्तमोग्गल्लाना, पापिकानं इच्छानं वसं गता”ति। ",
"snp3.10:3.4":	"ततियम्पि खो भगवा कोकालिकं भिक्खुं एतदवोच: ",
"snp3.10:3.5":	"“मा हेवं, कोकालिक, मा हेवं, कोकालिक। ",
"snp3.10:3.6":	"पसादेहि, कोकालिक, सारिपुत्तमोग्गल्लानेसु चित्तं। ",
"snp3.10:3.7":	"पेसला सारिपुत्तमोग्गल्लाना”ति। ",
"snp3.10:4.1":	"अथ खो कोकालिको भिक्खु उट्ठायासना भगवन्तं अभिवादेत्वा पदक्खिणं कत्वा पक्कामि। ",
"snp3.10:4.2":	"अचिरप्पक्कन्तस्स च कोकालिकस्स भिक्खुनो सासपमत्तीहि पिळकाहि सब्बो कायो फुटो अहोसि; ",
"snp3.10:4.3":	"सासपमत्तियो हुत्वा मुग्गमत्तियो अहेसुं; मुग्गमत्तियो हुत्वा कळायमत्तियो अहेसुं; कळायमत्तियो हुत्वा कोलट्ठिमत्तियो अहेसुं; कोलट्ठिमत्तियो हुत्वा कोलमत्तियो अहेसुं; कोलमत्तियो हुत्वा आमलकमत्तियो अहेसुं; आमलकमत्तियो हुत्वा बेळुवसलाटुकमत्तियो अहेसुं; बेळुवसलाटुकमत्तियो हुत्वा बिल्लमत्तियो अहेसुं; बिल्लमत्तियो हुत्वा पभिज्जिंसु; पुब्बञ्च लोहितञ्च पग्घरिंसु। ",
"snp3.10:4.4":	"अथ खो कोकालिको भिक्खु तेनेवाबाधेन कालमकासि। ",
"snp3.10:4.5":	"कालङ्कतो च कोकालिको भिक्खु पदुमं निरयं उपपज्जि सारिपुत्तमोग्गल्लानेसु चित्तं आघातेत्वा। ",
"snp3.10:5.1":	"अथ खो ब्रह्मा सहम्पति अभिक्कन्ताय रत्तिया अभिक्कन्तवण्णो केवलकप्पं जेतवनं ओभासेत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं अट्ठासि। एकमन्तं ठितो खो ब्रह्मा सहम्पति भगवन्तं एतदवोच: ",
"snp3.10:5.2":	"“कोकालिको, भन्ते, भिक्खु कालङ्कतो; ",
"snp3.10:5.3":	"कालङ्कतो च, भन्ते, कोकालिको भिक्खु पदुमं निरयं उपपन्नो सारिपुत्तमोग्गल्लानेसु चित्तं आघातेत्वा”ति। ",
"snp3.10:5.4":	"इदमवोच ब्रह्मा सहम्पति; ",
"snp3.10:5.5":	"इदं वत्वा भगवन्तं अभिवादेत्वा पदक्खिणं कत्वा तत्थेवन्तरधायि। ",
"snp3.10:6.1":	"अथ खो भगवा तस्सा रत्तिया अच्चयेन भिक्खू आमन्तेसि: ",
"snp3.10:6.2":	"“इमं, भिक्खवे, रत्तिं ब्रह्मा सहम्पति अभिक्कन्ताय रत्तिया …पे… ",
"snp3.10:6.3":	"इदमवोच, भिक्खवे, ब्रह्मा सहम्पति, इदं वत्वा मं पदक्खिणं कत्वा तत्थेवन्तरधायी”ति। ",
"snp3.10:7.1":	"एवं वुत्ते, अञ्ञतरो भिक्खु भगवन्तं एतदवोच: ",
"snp3.10:7.2":	"“कीवदीघं नु खो, भन्ते, पदुमे निरये आयुप्पमाणन्”ति? ",
"snp3.10:7.3":	"“दीघं खो, भिक्खु, पदुमे निरये आयुप्पमाणं; ",
"snp3.10:7.4":	"तं न सुकरं सङ्खातुं एत्तकानि वस्सानि इति वा एत्तकानि वस्ससतानि इति वा एत्तकानि वस्ससहस्सानि इति वा एत्तकानि वस्ससतसहस्सानि इति वा”ति। ",
"snp3.10:7.5":	"“सक्का पन, भन्ते, उपमा कातुन्”ति? ",
"snp3.10:7.6":	"“सक्का, भिक्खू”ति भगवा अवोच: ",
"snp3.10:8.1":	"“सेय्यथापि, भिक्खु, वीसतिखारिको कोसलको तिलवाहो; ततो पुरिसो वस्ससतस्स वस्ससतस्स अच्चयेन एकमेकं तिलं उद्धरेय्य। ",
"snp3.10:8.2":	"खिप्पतरं खो सो भिक्खु वीसतिखारिको कोसलको तिलवाहो इमिना उपक्कमेन परिक्खयं परियादानं गच्छेय्य, न त्वेव एको अब्बुदो निरयो। ",
"snp3.10:8.3":	"सेय्यथापि, भिक्खु, वीसति अब्बुदा निरया एवमेको निरब्बुदो निरयो। ",
"snp3.10:8.4":	"सेय्यथापि, भिक्खु, वीसति निरब्बुदा निरया एवमेको अबबो निरयो। ",
"snp3.10:8.5":	"सेय्यथापि, भिक्खु, वीसति अबबा निरया एवमेको अटटो निरयो। ",
"snp3.10:8.6":	"सेय्यथापि, भिक्खु, वीसति अटटा निरया एवमेको अहहो निरयो। ",
"snp3.10:8.7":	"सेय्यथापि, भिक्खु, वीसति अहहा निरया एवमेको कुमुदो निरयो। ",
"snp3.10:8.8":	"सेय्यथापि, भिक्खु, वीसति कुमुदा निरया एवमेको सोगन्धिको निरयो। ",
"snp3.10:8.9":	"सेय्यथापि, भिक्खु, वीसति सोगन्धिका निरया एवमेको उप्पलको निरयो। ",
"snp3.10:8.10":	"सेय्यथापि, भिक्खु, वीसति उप्पलका निरया एवमेको पुण्डरीको निरयो। ",
"snp3.10:8.11":	"सेय्यथापि, भिक्खु, वीसति पुण्डरीका निरया एवमेको पदुमो निरयो। ",
"snp3.10:8.12":	"पदुमं खो पन भिक्खु निरयं कोकालिको भिक्खु उपपन्नो सारिपुत्तमोग्गल्लानेसु चित्तं आघातेत्वा”ति। ",
"snp3.10:8.13":	"इदमवोच भगवा। ",
"snp3.10:8.14":	"इदं वत्वान सुगतो अथापरं एतदवोच सत्था: ",
"snp3.10:9.1":	"“पुरिसस्स हि जातस्स, ",
"snp3.10:9.2":	"कुठारी जायते मुखे; ",
"snp3.10:9.3":	"याय छिन्दति अत्तानं, ",
"snp3.10:9.4":	"बालो दुब्भासितं भणं। ",
"snp3.10:10.1":	"यो निन्दियं पसंसति, ",
"snp3.10:10.2":	"तं वा निन्दति यो पसंसियो; ",
"snp3.10:10.3":	"विचिनाति मुखेन सो कलिं, ",
"snp3.10:10.4":	"कलिना तेन सुखं न विन्दति। ",
"snp3.10:11.1":	"अप्पमत्तो अयं कलि, ",
"snp3.10:11.2":	"यो अक्खेसु धनपराजयो; ",
"snp3.10:11.3":	"सब्बस्सापि सहापि अत्तना, ",
"snp3.10:11.4":	"अयमेव महत्तरो कलि; ",
"snp3.10:11.5":	"यो सुगतेसु मनं पदोसये। ",
"snp3.10:12.1":	"सतं सहस्सानं निरब्बुदानं, ",
"snp3.10:12.2":	"छत्तिंसति पञ्च च अब्बुदानि; ",
"snp3.10:12.3":	"यमरियगरही निरयं उपेति, ",
"snp3.10:12.4":	"वाचं मनञ्च पणिधाय पापकं। ",
"snp3.10:13.1":	"अभूतवादी निरयं उपेति, ",
"snp3.10:13.2":	"यो वापि कत्वा न करोमिचाह; ",
"snp3.10:13.3":	"उभोपि ते पेच्च समा भवन्ति, ",
"snp3.10:13.4":	"निहीनकम्मा मनुजा परत्थ। ",
"snp3.10:14.1":	"यो अप्पदुट्ठस्स नरस्स दुस्सति, ",
"snp3.10:14.2":	"सुद्धस्स पोसस्स अनङ्गणस्स; ",
"snp3.10:14.3":	"तमेव बालं पच्चेति पापं, ",
"snp3.10:14.4":	"सुखुमो रजो पटिवातंव खित्तो। ",
"snp3.10:15.1":	"यो लोभगुणे अनुयुत्तो, ",
"snp3.10:15.2":	"सो वचसा परिभासति अञ्ञे; ",
"snp3.10:15.3":	"असद्धो कदरियो अवदञ्ञू, ",
"snp3.10:15.4":	"मच्छरि पेसुणियं अनुयुत्तो। ",
"snp3.10:16.1":	"मुखदुग्ग विभूत अनरिय, ",
"snp3.10:16.2":	"भूनहु पापक दुक्कटकारि; ",
"snp3.10:16.3":	"पुरिसन्त कली अवजात, ",
"snp3.10:16.4":	"मा बहुभाणिध नेरयिकोसि। ",
"snp3.10:17.1":	"रजमाकिरसी अहिताय, ",
"snp3.10:17.2":	"सन्ते गरहसि किब्बिसकारी; ",
"snp3.10:17.3":	"बहूनि दुच्चरितानि चरित्वा, ",
"snp3.10:17.4":	"गच्छसि खो पपतं चिररत्तं। ",
"snp3.10:18.1":	"न हि नस्सति कस्सचि कम्मं, ",
"snp3.10:18.2":	"एति हतं लभतेव सुवामि; ",
"snp3.10:18.3":	"दुक्खं मन्दो परलोके, ",
"snp3.10:18.4":	"अत्तनि पस्सति किब्बिसकारी। ",
"snp3.10:19.1":	"अयोसङ्कुसमाहतट्ठानं, ",
"snp3.10:19.2":	"तिण्हधारमयसूलमुपेति; ",
"snp3.10:19.3":	"अथ तत्तअयोगुळसन्निभं, ",
"snp3.10:19.4":	"भोजनमत्थि तथा पतिरूपं। ",
"snp3.10:20.1":	"न हि वग्गु वदन्ति वदन्ता, ",
"snp3.10:20.2":	"नाभिजवन्ति न ताणमुपेन्ति; ",
"snp3.10:20.3":	"अङ्गारे सन्थते सयन्ति, ",
"snp3.10:20.4":	"गिनिसम्पज्जलितं पविसन्ति। ",
"snp3.10:21.1":	"जालेन च ओनहियान, ",
"snp3.10:21.2":	"तत्थ हनन्ति अयोमयकुटेभि; ",
"snp3.10:21.3":	"अन्धंव तिमिसमायन्ति, ",
"snp3.10:21.4":	"तं विततञ्हि यथा महिकायो। ",
"snp3.10:22.1":	"अथ लोहमयं पन कुम्भिं, ",
"snp3.10:22.2":	"गिनिसम्पज्जलितं पविसन्ति; ",
"snp3.10:22.3":	"पच्चन्ति हि तासु चिररत्तं, ",
"snp3.10:22.4":	"अग्गिनिसमासु समुप्पिलवाते। ",
"snp3.10:23.1":	"अथ पुब्बलोहितमिस्से, ",
"snp3.10:23.2":	"तत्थ किं पच्चति किब्बिसकारी; ",
"snp3.10:23.3":	"यं यं दिसकं अधिसेति, ",
"snp3.10:23.4":	"तत्थ किलिस्सति सम्फुसमानो। ",
"snp3.10:24.1":	"पुळवावसथे सलिलस्मिं, ",
"snp3.10:24.2":	"तत्थ किं पच्चति किब्बिसकारी; ",
"snp3.10:24.3":	"गन्तुं न हि तीरमपत्थि, ",
"snp3.10:24.4":	"सब्बसमा हि समन्तकपल्ला। ",
"snp3.10:25.1":	"असिपत्तवनं पन तिण्हं, ",
"snp3.10:25.2":	"तं पविसन्ति समुच्छिदगत्ता; ",
"snp3.10:25.3":	"जिव्हं बलिसेन गहेत्वा, ",
"snp3.10:25.4":	"आरजयारजया विहनन्ति। ",
"snp3.10:26.1":	"अथ वेतरणिं पन दुग्गं, ",
"snp3.10:26.2":	"तिण्हधारखुरधारमुपेन्ति; ",
"snp3.10:26.3":	"तत्थ मन्दा पपतन्ति, ",
"snp3.10:26.4":	"पापकरा पापानि करित्वा। ",
"snp3.10:27.1":	"खादन्ति हि तत्थ रुदन्ते, ",
"snp3.10:27.2":	"सामा सबला काकोलगणा च; ",
"snp3.10:27.3":	"सोणा सिङ्गाला पटिगिद्धा, ",
"snp3.10:27.4":	"कुलला वायसा च वितुदन्ति। ",
"snp3.10:28.1":	"किच्छा वतयं इध वुत्ति, ",
"snp3.10:28.2":	"यं जनो फुसति किब्बिसकारी; ",
"snp3.10:28.3":	"तस्मा इध जीवितसेसे, ",
"snp3.10:28.4":	"किच्चकरो सिया नरो न चप्पमज्जे। ",
"snp3.10:29.1":	"ते गणिता विदूहि तिलवाहा, ",
"snp3.10:29.2":	"ये पदुमे निरये उपनीता; ",
"snp3.10:29.3":	"नहुतानि हि कोटियो पञ्च भवन्ति, ",
"snp3.10:29.4":	"द्वादस कोटिसतानि पुनञ्ञा। ",
"snp3.10:30.1":	"याव दुखा निरया इध वुत्ता, ",
"snp3.10:30.2":	"तत्थपि ताव चिरं वसितब्बं; ",
"snp3.10:30.3":	"तस्मा सुचिपेसलसाधुगुणेसु, ",
"snp3.10:30.4":	"वाचं मनं सततं परिरक्खे”ति। ",
"snp3.10:30.5":	"कोकालिकसुत्तं दसमं। "
}	
