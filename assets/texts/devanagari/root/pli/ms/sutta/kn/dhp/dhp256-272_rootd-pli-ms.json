{	
"dhp256:0.1":	"खुद्दकनिकाय ",
"dhp256:0.2":	"धम्मपद ",
"dhp256:0.3":	"धम्मट्ठवग्ग ",
"dhp256:0.4":	"विनिच्छयमहामत्तवत्थु ",
"dhp256:1":	"न तेन होति धम्मट्ठो, ",
"dhp256:2":	"येनत्थं साहसा नये; ",
"dhp256:3":	"यो च अत्थं अनत्थञ्च, ",
"dhp256:4":	"उभो निच्छेय्य पण्डितो। ",
"dhp257:1":	"असाहसेन धम्मेन, ",
"dhp257:2":	"समेन नयती परे; ",
"dhp257:3":	"धम्मस्स गुत्तो मेधावी, ",
"dhp257:4":	"“धम्मट्ठो”ति पवुच्चति। ",
"dhp258:0":	"छब्बग्गियवत्थु ",
"dhp258:1":	"न तेन पण्डितो होति, ",
"dhp258:2":	"यावता बहु भासति; ",
"dhp258:3":	"खेमी अवेरी अभयो, ",
"dhp258:4":	"“पण्डितो”ति पवुच्चति। ",
"dhp259:0":	"एकुदानखीणासववत्थु ",
"dhp259:1":	"न तावता धम्मधरो, ",
"dhp259:2":	"यावता बहु भासति; ",
"dhp259:3":	"यो च अप्पम्पि सुत्वान, ",
"dhp259:4":	"धम्मं कायेन पस्सति; ",
"dhp259:5":	"स वे धम्मधरो होति, ",
"dhp259:6":	"यो धम्मं नप्पमज्जति। ",
"dhp260:0":	"लकुण्डकभद्दियत्थेरवत्थु ",
"dhp260:1":	"न तेन थेरो सो होति, ",
"dhp260:2":	"येनस्स पलितं सिरो; ",
"dhp260:3":	"परिपक्को वयो तस्स, ",
"dhp260:4":	"“मोघजिण्णो”ति वुच्चति। ",
"dhp261:1":	"यम्हि सच्चञ्च धम्मो च, ",
"dhp261:2":	"अहिंसा संयमो दमो; ",
"dhp261:3":	"स वे वन्तमलो धीरो, ",
"dhp261:4":	"“थेरो” इति पवुच्चति। ",
"dhp262:0":	"सम्बहुलभिक्खुवत्थु ",
"dhp262:1":	"न वाक्करणमत्तेन, ",
"dhp262:2":	"वण्णपोक्खरताय वा; ",
"dhp262:3":	"साधुरूपो नरो होति, ",
"dhp262:4":	"इस्सुकी मच्छरी सठो। ",
"dhp263:1":	"यस्स चेतं समुच्छिन्नं, ",
"dhp263:2":	"मूलघच्चं समूहतं; ",
"dhp263:3":	"स वन्तदोसो मेधावी, ",
"dhp263:4":	"“साधुरूपो”ति वुच्चति। ",
"dhp264:0":	"हत्थकवत्थु ",
"dhp264:1":	"न मुण्डकेन समणो, ",
"dhp264:2":	"अब्बतो अलिकं भणं; ",
"dhp264:3":	"इच्छालोभसमापन्नो, ",
"dhp264:4":	"समणो किं भविस्सति। ",
"dhp265:1":	"यो च समेति पापानि, ",
"dhp265:2":	"अणुंथूलानि सब्बसो; ",
"dhp265:3":	"समितत्ता हि पापानं, ",
"dhp265:4":	"“समणो”ति पवुच्चति। ",
"dhp266:0":	"अञ्ञतरब्राह्मणवत्थु ",
"dhp266:1":	"न तेन भिक्खु सो होति, ",
"dhp266:2":	"यावता भिक्खते परे; ",
"dhp266:3":	"विस्सं धम्मं समादाय, ",
"dhp266:4":	"भिक्खु होति न तावता। ",
"dhp267:1":	"योध पुञ्ञञ्च पापञ्च, ",
"dhp267:2":	"बाहेत्वा ब्रह्मचरियवा; ",
"dhp267:3":	"सङ्खाय लोके चरति, ",
"dhp267:4":	"स वे “भिक्खू”ति वुच्चति। ",
"dhp268:0":	"तित्थियवत्थु ",
"dhp268:1":	"न मोनेन मुनी होति, ",
"dhp268:2":	"मूळ्हरूपो अविद्दसु; ",
"dhp268:3":	"यो च तुलंव पग्गय्ह, ",
"dhp268:4":	"वरमादाय पण्डितो। ",
"dhp269:1":	"पापानि परिवज्जेति, ",
"dhp269:2":	"स मुनी तेन सो मुनि; ",
"dhp269:3":	"यो मुनाति उभो लोके, ",
"dhp269:4":	"“मुनि” तेन पवुच्चति। ",
"dhp270:0":	"बालिसिकवत्थु ",
"dhp270:1":	"न तेन अरियो होति, ",
"dhp270:2":	"येन पाणानि हिंसति; ",
"dhp270:3":	"अहिंसा सब्बपाणानं, ",
"dhp270:4":	"“अरियो”ति पवुच्चति। ",
"dhp271:0":	"सम्बहुलसीलादिसम्पन्नभिक्खुवत्थु ",
"dhp271:1":	"न सीलब्बतमत्तेन, ",
"dhp271:2":	"बाहुसच्चेन वा पन; ",
"dhp271:3":	"अथ वा समाधिलाभेन, ",
"dhp271:4":	"विवित्तसयनेन वा। ",
"dhp272:1":	"फुसामि नेक्खम्मसुखं, ",
"dhp272:2":	"अपुथुज्जनसेवितं; ",
"dhp272:3":	"भिक्खु विस्सासमापादि, ",
"dhp272:4":	"अप्पत्तो आसवक्खयं। ",
"dhp272:5":	"धम्मट्ठवग्गो एकूनवीसतिमो। "
}	
