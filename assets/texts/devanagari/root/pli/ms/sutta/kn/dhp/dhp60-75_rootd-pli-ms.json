{	
"dhp60:0.1":	"खुद्दकनिकाय ",
"dhp60:0.2":	"धम्मपद ",
"dhp60:0.3":	"बालवग्ग ",
"dhp60:0.4":	"अञ्ञतरपुरिसवत्थु ",
"dhp60:1":	"दीघा जागरतो रत्ति, ",
"dhp60:2":	"दीघं सन्तस्स योजनं; ",
"dhp60:3":	"दीघो बालान संसारो, ",
"dhp60:4":	"सद्धम्मं अविजानतं। ",
"dhp61:0":	"महाकस्सपसद्धिविहारिकवत्थु ",
"dhp61:1":	"चरञ्चे नाधिगच्छेय्य, ",
"dhp61:2":	"सेय्यं सदिसमत्तनो; ",
"dhp61:3":	"एकचरियं दळ्हं कयिरा, ",
"dhp61:4":	"नत्थि बाले सहायता। ",
"dhp62:0":	"आनन्दसेट्ठिवत्थु ",
"dhp62:1":	"पुत्ता मत्थि धनं मत्थि, ",
"dhp62:2":	"इति बालो विहञ्ञति; ",
"dhp62:3":	"अत्ता हि अत्तनो नत्थि, ",
"dhp62:4":	"कुतो पुत्ता कुतो धनं। ",
"dhp63:0":	"गण्ठिभेदकचोरवत्थु ",
"dhp63:1":	"यो बालो मञ्ञति बाल्यं, ",
"dhp63:2":	"पण्डितो वापि तेन सो; ",
"dhp63:3":	"बालो च पण्डितमानी, ",
"dhp63:4":	"स वे “बालो”ति वुच्चति। ",
"dhp64:0":	"उदायित्थेरवत्थु ",
"dhp64:1":	"यावजीवम्पि चे बालो, ",
"dhp64:2":	"पण्डितं पयिरुपासति; ",
"dhp64:3":	"न सो धम्मं विजानाति, ",
"dhp64:4":	"दब्बी सूपरसं यथा। ",
"dhp65:0":	"तिंसपावेय्यकभिक्खुवत्थु ",
"dhp65:1":	"मुहुत्तमपि चे विञ्ञू, ",
"dhp65:2":	"पण्डितं पयिरुपासति; ",
"dhp65:3":	"खिप्पं धम्मं विजानाति, ",
"dhp65:4":	"जिव्हा सूपरसं यथा। ",
"dhp66:0":	"सुप्पबुद्धकुट्ठिवत्थु ",
"dhp66:1":	"चरन्ति बाला दुम्मेधा, ",
"dhp66:2":	"अमित्तेनेव अत्तना; ",
"dhp66:3":	"करोन्ता पापकं कम्मं, ",
"dhp66:4":	"यं होति कटुकप्फलं। ",
"dhp67:0":	"कस्सकवत्थु ",
"dhp67:1":	"न तं कम्मं कतं साधु, ",
"dhp67:2":	"यं कत्वा अनुतप्पति; ",
"dhp67:3":	"यस्स अस्सुमुखो रोदं, ",
"dhp67:4":	"विपाकं पटिसेवति। ",
"dhp68:0":	"सुमनमालाकारवत्थु ",
"dhp68:1":	"तञ्च कम्मं कतं साधु, ",
"dhp68:2":	"यं कत्वा नानुतप्पति; ",
"dhp68:3":	"यस्स पतीतो सुमनो, ",
"dhp68:4":	"विपाकं पटिसेवति। ",
"dhp69:0":	"उप्पलवण्णत्थेरीवत्थु ",
"dhp69:1":	"मधुंवा मञ्ञति बालो, ",
"dhp69:2":	"याव पापं न पच्चति; ",
"dhp69:3":	"यदा च पच्चति पापं, ",
"dhp69:4":	"अथ दुक्खं निगच्छति। ",
"dhp70:0":	"जम्बुकत्थेरवत्थु ",
"dhp70:1":	"मासे मासे कुसग्गेन, ",
"dhp70:2":	"बालो भुञ्जेय्य भोजनं; ",
"dhp70:3":	"न सो सङ्खातधम्मानं, ",
"dhp70:4":	"कलं अग्घति सोळसिं। ",
"dhp71:0":	"अहिपेतवत्थु ",
"dhp71:1":	"न हि पापं कतं कम्मं, ",
"dhp71:2":	"सज्जुखीरंव मुच्चति; ",
"dhp71:3":	"डहन्तं बालमन्वेति, ",
"dhp71:4":	"भस्मच्छन्नोव पावको। ",
"dhp72:0":	"सट्ठिकूटपेतवत्थु ",
"dhp72:1":	"यावदेव अनत्थाय, ",
"dhp72:2":	"ञत्तं बालस्स जायति; ",
"dhp72:3":	"हन्ति बालस्स सुक्कंसं, ",
"dhp72:4":	"मुद्धमस्स विपातयं। ",
"dhp73:0":	"चित्तगहपतिवत्थु ",
"dhp73:1":	"असन्तं भावनमिच्छेय्य, ",
"dhp73:2":	"पुरेक्खारञ्च भिक्खुसु; ",
"dhp73:3":	"आवासेसु च इस्सरियं, ",
"dhp73:4":	"पूजं परकुलेसु च। ",
"dhp74:1":	"ममेव कत मञ्ञन्तु, ",
"dhp74:2":	"गिही पब्बजिता उभो; ",
"dhp74:3":	"ममेवातिवसा अस्सु, ",
"dhp74:4":	"किच्चाकिच्चेसु किस्मिचि; ",
"dhp74:5":	"इति बालस्स सङ्कप्पो, ",
"dhp74:6":	"इच्छा मानो च वड्ढति। ",
"dhp75:0":	"वनवासितिस्ससामणेरवत्थु ",
"dhp75:1":	"अञ्ञा हि लाभूपनिसा, ",
"dhp75:2":	"अञ्ञा निब्बानगामिनी; ",
"dhp75:3":	"एवमेतं अभिञ्ञाय, ",
"dhp75:4":	"भिक्खु बुद्धस्स सावको; ",
"dhp75:5":	"सक्कारं नाभिनन्देय्य, ",
"dhp75:6":	"विवेकमनुब्रूहये। ",
"dhp75:7":	"बालवग्गो पञ्चमो। "
}	
