{	
"ja512:0.1":	"जातक ",
"ja512:0.2":	"तिंसनिपात ",
"ja512:0.3":	"किंछन्दवग्ग ",
"ja512:0.4":	"२। कुम्भजातक ",
"ja512:1.1":	"“को पातुरासी तिदिवा नभम्हि, ",
"ja512:1.2":	"ओभासयं संवरिं चन्दिमाव; ",
"ja512:1.3":	"गत्तेहि ते रस्मियो निच्छरन्ति, ",
"ja512:1.4":	"सतेरता विज्जुरिवन्तलिक्खे। ",
"ja512:2.1":	"सो छिन्नवातं कमसी अघम्हि, ",
"ja512:2.2":	"वेहायसं गच्छसि तिट्ठसी च; ",
"ja512:2.3":	"इद्धी नु ते वत्थुकता सुभाविता, ",
"ja512:2.4":	"अनद्धगूनं अपि देवतानं। ",
"ja512:3.1":	"वेहायसं गम्ममागम्म तिट्ठसि, ",
"ja512:3.2":	"कुम्भं किणाथाति यमेतमत्थं; ",
"ja512:3.3":	"को वा तुवं किस्स वा ताय कुम्भो, ",
"ja512:3.4":	"अक्खाहि मे ब्राह्मण एतमत्थं”। ",
"ja512:4.1":	"“न सप्पिकुम्भो नपि तेलकुम्भो, ",
"ja512:4.2":	"न फाणितस्स न मधुस्स कुम्भो; ",
"ja512:4.3":	"कुम्भस्स वज्जानि अनप्पकानि, ",
"ja512:4.4":	"दोसे बहू कुम्भगते सुणाथ। ",
"ja512:5.1":	"गळेय्य यं पित्वा पते पपातं, ",
"ja512:5.2":	"सोब्भं गुहं चन्दनियोळिगल्लं; ",
"ja512:5.3":	"बहुम्पि भुञ्जेय्य अभोजनेय्यं, ",
"ja512:5.4":	"तस्सा पुण्णं कुम्भमिमं किणाथ। ",
"ja512:6.1":	"यं पित्व चित्तस्मिमनेसमानो, ",
"ja512:6.2":	"आहिण्डती गोरिव भक्खसादी; ",
"ja512:6.3":	"अनाथमानो उपगायति नच्चति च, ",
"ja512:6.4":	"तस्सा पुण्णं कुम्भमिमं किणाथ। ",
"ja512:7.1":	"यं वे पिवित्वा अचेलोव नग्गो, ",
"ja512:7.2":	"चरेय्य गामे विसिखन्तरानि; ",
"ja512:7.3":	"सम्मूळ्हचित्तो अतिवेलसायी, ",
"ja512:7.4":	"तस्सा पुण्णं कुम्भमिमं किणाथ। ",
"ja512:8.1":	"यं पित्व उट्ठाय पवेधमानो, ",
"ja512:8.2":	"सीसञ्च बाहुञ्च पचालयन्तो; ",
"ja512:8.3":	"सो नच्चती दारुकटल्लकोव, ",
"ja512:8.4":	"तस्सा पुण्णं कुम्भमिमं किणाथ। ",
"ja512:9.1":	"यं वे पिवित्वा अग्गिदड्ढा सयन्ति, ",
"ja512:9.2":	"अथो सिगालेहिपि खादितासे; ",
"ja512:9.3":	"बन्धं वधं भोगजानिञ्चुपेन्ति, ",
"ja512:9.4":	"तस्सा पुण्णं कुम्भमिमं किणाथ। ",
"ja512:10.1":	"यं पित्व भासेय्य अभासनेय्यं, ",
"ja512:10.2":	"सभायमासीनो अपेतवत्थो; ",
"ja512:10.3":	"सम्मक्खितो वन्तगतो ब्यसन्नो, ",
"ja512:10.4":	"तस्सा पुण्णं कुम्भमिमं किणाथ। ",
"ja512:11.1":	"यं वे पिवित्वा उक्कट्ठो आविलक्खो, ",
"ja512:11.2":	"ममेव सब्बा पथवीति मञ्ञे; ",
"ja512:11.3":	"न मे समो चातुरन्तोपि राजा, ",
"ja512:11.4":	"तस्सा पुण्णं कुम्भमिमं किणाथ। ",
"ja512:12.1":	"मानातिमाना कलहानि पेसुणी, ",
"ja512:12.2":	"दुब्बण्णिनी नग्गयिनी पलायिनी; ",
"ja512:12.3":	"चोरान धुत्तान गती निकेतो, ",
"ja512:12.4":	"तस्सा पुण्णं कुम्भमिमं किणाथ। ",
"ja512:13.1":	"इद्धानि फीतानि कुलानि अस्सु, ",
"ja512:13.2":	"अनेकसाहस्सधनानि लोके; ",
"ja512:13.3":	"उच्छिन्नदायज्जकतानिमाय, ",
"ja512:13.4":	"तस्सा पुण्णं कुम्भमिमं किणाथ। ",
"ja512:14.1":	"धञ्ञं धनं रजतं जातरूपं, ",
"ja512:14.2":	"खेत्तं गवं यत्थ विनासयन्ति; ",
"ja512:14.3":	"उच्छेदनी वित्तवतं कुलानं, ",
"ja512:14.4":	"तस्सा पुण्णं कुम्भमिमं किणाथ। ",
"ja512:15.1":	"यं वे पित्वा दित्तरूपोव पोसो, ",
"ja512:15.2":	"अक्कोसति मातरं पितरञ्च; ",
"ja512:15.3":	"सस्सुम्पि गण्हेय्य अथोपि सुण्हं, ",
"ja512:15.4":	"तस्सा पुण्णं कुम्भमिमं किणाथ। ",
"ja512:16.1":	"यं वे पित्वा दित्तरूपाव नारी, ",
"ja512:16.2":	"अक्कोसती ससुरं सामिकञ्च; ",
"ja512:16.3":	"दासम्पि गण्हे परिचारकम्पि, ",
"ja512:16.4":	"तस्सा पुण्णं कुम्भमिमं किणाथ। ",
"ja512:17.1":	"यं वे पिवित्वान हनेय्य पोसो, ",
"ja512:17.2":	"धम्मे ठितं समणं ब्राह्मणं वा; ",
"ja512:17.3":	"गच्छे अपायम्पि ततोनिदानं, ",
"ja512:17.4":	"तस्सा पुण्णं कुम्भमिमं किणाथ। ",
"ja512:18.1":	"यं वे पिवित्वा दुच्चरितं चरन्ति, ",
"ja512:18.2":	"कायेन वाचाय च चेतसा च; ",
"ja512:18.3":	"निरयं वजन्ति दुच्चरितं चरित्वा, ",
"ja512:18.4":	"तस्सा पुण्णं कुम्भमिमं किणाथ। ",
"ja512:19.1":	"यं याचमाना न लभन्ति पुब्बे, ",
"ja512:19.2":	"बहुं हिरञ्ञम्पि परिच्चजन्ता; ",
"ja512:19.3":	"सो तं पिवित्वा अलिकं भणाति, ",
"ja512:19.4":	"तस्सा पुण्णं कुम्भमिमं किणाथ। ",
"ja512:20.1":	"यं वे पित्वा पेसने पेसियन्तो, ",
"ja512:20.2":	"अच्चायिके करणीयम्हि जाते; ",
"ja512:20.3":	"अत्थम्पि सो नप्पजानाति वुत्तो, ",
"ja512:20.4":	"तस्सा पुण्णं कुम्भमिमं किणाथ। ",
"ja512:21.1":	"हिरीमनापि अहिरीकभावं, ",
"ja512:21.2":	"पातुं करोन्ति मदनाय मत्ता; ",
"ja512:21.3":	"धीरापि सन्ता बहुकं भणन्ति, ",
"ja512:21.4":	"तस्सा पुण्णं कुम्भमिमं किणाथ। ",
"ja512:22.1":	"यं वे पित्वा एकथूपा सयन्ति, ",
"ja512:22.2":	"अनासका थण्डिलदुक्खसेय्यं; ",
"ja512:22.3":	"दुब्बण्णियं आयसक्यञ्चुपेन्ति, ",
"ja512:22.4":	"तस्सा पुण्णं कुम्भमिमं किणाथ। ",
"ja512:23.1":	"यं वे पित्वा पत्तखन्धा सयन्ति, ",
"ja512:23.2":	"गावो कुटहताव न हि वारुणिया; ",
"ja512:23.3":	"वेगो नरेन सुसहोरिव, ",
"ja512:23.4":	"तस्सा पुण्णं कुम्भमिमं किणाथ। ",
"ja512:24.1":	"यं मनुस्सा विवज्जेन्ति, ",
"ja512:24.2":	"सप्पं घोरविसमिव; ",
"ja512:24.3":	"तं लोके विससमानं, ",
"ja512:24.4":	"को नरो पातुमरहति। ",
"ja512:25.1":	"यं वे पित्वा अन्धकवेण्डपुत्ता, ",
"ja512:25.2":	"समुद्दतीरे परिचारयन्ता; ",
"ja512:25.3":	"उपक्कमुं मुसलेहञ्ञमञ्ञं, ",
"ja512:25.4":	"तस्सा पुण्णं कुम्भमिमं किणाथ। ",
"ja512:26.1":	"यं वे पित्वा पुब्बदेवा पमत्ता, ",
"ja512:26.2":	"तिदिवा चुता सस्सतिया समाय; ",
"ja512:26.3":	"तं तादिसं मज्जमिमं निरत्थकं, ",
"ja512:26.4":	"जानं महाराज कथं पिवेय्य। ",
"ja512:27.1":	"नयिमस्मिं कुम्भस्मिं दधि वा मधु वा, ",
"ja512:27.2":	"एवं अभिञ्ञाय किणाहि राज; ",
"ja512:27.3":	"एवञ्हिमं कुम्भगता मया ते, ",
"ja512:27.4":	"अक्खातरूपं तव सब्बमित्त”। ",
"ja512:28.1":	"“न मे पिता वा अथवापि माता, ",
"ja512:28.2":	"एतादिसा यादिसको तुवंसि; ",
"ja512:28.3":	"हितानुकम्पी परमत्थकामो, ",
"ja512:28.4":	"सोहं करिस्सं वचनं तवज्ज। ",
"ja512:29.1":	"ददामि ते गामवरानि पञ्च, ",
"ja512:29.2":	"दासीसतं सत्त गवंसतानि; ",
"ja512:29.3":	"आजञ्ञयुत्ते च रथे दस इमे, ",
"ja512:29.4":	"आचरियो होसि ममत्थकामो”। ",
"ja512:30.1":	"“तवेव दासीसतमत्थु राज, ",
"ja512:30.2":	"गामा च गावो च तवेव होन्तु; ",
"ja512:30.3":	"आजञ्ञयुत्ता च रथा तवेव, ",
"ja512:30.4":	"सक्कोहमस्मी तिदसानमिन्दो। ",
"ja512:31.1":	"मंसोदनं सप्पिपायासं भुञ्ज, ",
"ja512:31.2":	"खादस्सु च त्वं मधुमासपूवे; ",
"ja512:31.3":	"एवं तुवं धम्मरतो जनिन्द, ",
"ja512:31.4":	"अनिन्दितो सग्गमुपेहि ठानन्”ति। ",
"ja512:32.1":	"कुम्भजातकं दुतियं। "
}	
