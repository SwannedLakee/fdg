{	
"ja511:0.1":	"जातक ",
"ja511:0.2":	"तिंसनिपात ",
"ja511:0.3":	"किंछन्दवग्ग ",
"ja511:0.4":	"१। किंछन्दजातक ",
"ja511:1.1":	"“किंछन्दो किमधिप्पायो, ",
"ja511:1.2":	"एको सम्मसि घम्मनि; ",
"ja511:1.3":	"किं पत्थयानो किं एसं, ",
"ja511:1.4":	"केन अत्थेन ब्राह्मण”। ",
"ja511:2.1":	"“यथा महा वारिधरो, ",
"ja511:2.2":	"कुम्भो सुपरिणाहवा; ",
"ja511:2.3":	"तथूपमं अम्बपक्कं, ",
"ja511:2.4":	"वण्णगन्धरसुत्तमं। ",
"ja511:3.1":	"तं वुय्हमानं सोतेन, ",
"ja511:3.2":	"दिस्वानामलमज्झिमे; ",
"ja511:3.3":	"पाणीहि नं गहेत्वान, ",
"ja511:3.4":	"अग्यायतनमाहरिं। ",
"ja511:4.1":	"ततो कदलिपत्तेसु, ",
"ja511:4.2":	"निक्खिपित्वा सयं अहं; ",
"ja511:4.3":	"सत्थेन नं विकप्पेत्वा, ",
"ja511:4.4":	"खुप्पिपासं अहासि मे। ",
"ja511:5.1":	"सोहं अपेतदरथो, ",
"ja511:5.2":	"ब्यन्तीभूतो दुखक्खमो; ",
"ja511:5.3":	"अस्सादं नाधिगच्छामि, ",
"ja511:5.4":	"फलेस्वञ्ञेसु केसुचि। ",
"ja511:6.1":	"सोसेत्वा नून मरणं, ",
"ja511:6.2":	"तं ममं आवहिस्सति; ",
"ja511:6.3":	"अम्बं यस्स फलं सादु, ",
"ja511:6.4":	"मधुरग्गं मनोरमं; ",
"ja511:6.5":	"यमुद्धरिं वुय्हमानं, ",
"ja511:6.6":	"उदधिस्मा महण्णवे। ",
"ja511:7.1":	"अक्खातं ते मया सब्बं, ",
"ja511:7.2":	"यस्मा उपवसामहं; ",
"ja511:7.3":	"रम्मं पति निसिन्नोस्मि, ",
"ja511:7.4":	"पुथुलोमायुता पुथु। ",
"ja511:8.1":	"त्वञ्च खो मेव अक्खाहि, ",
"ja511:8.2":	"अत्तानमपलायिनि; ",
"ja511:8.3":	"का वा त्वमसि कल्याणि, ",
"ja511:8.4":	"किस्स वा त्वं सुमज्झिमे। ",
"ja511:9.1":	"रुप्पपट्टपलिमट्ठीव, ",
"ja511:9.2":	"ब्यग्घीव गिरिसानुजा; ",
"ja511:9.3":	"या सन्ति नारियो देवेसु, ",
"ja511:9.4":	"देवानं परिचारिका। ",
"ja511:10.1":	"या च मनुस्सलोकस्मिं, ",
"ja511:10.2":	"रूपेनान्वागतित्थियो; ",
"ja511:10.3":	"रूपेन ते सदिसी नत्थि, ",
"ja511:10.4":	"देवेसु गन्धब्बमनुस्सलोके; ",
"ja511:10.5":	"पुट्ठासि मे चारुपुब्बङ्गि, ",
"ja511:10.6":	"ब्रूहि नामञ्च बन्धवे”। ",
"ja511:11.1":	"“यं त्वं पति निसिन्नोसि, ",
"ja511:11.2":	"रम्मं ब्राह्मण कोसिकिं; ",
"ja511:11.3":	"साहं भुसालयावुत्था, ",
"ja511:11.4":	"वरवारिवहोघसा। ",
"ja511:12.1":	"नानादुमगणाकिण्णा, ",
"ja511:12.2":	"बहुका गिरिकन्दरा; ",
"ja511:12.3":	"ममेव पमुखा होन्ति, ",
"ja511:12.4":	"अभिसन्दन्ति पावुसे। ",
"ja511:13.1":	"अथो बहू वनतोदा, ",
"ja511:13.2":	"नीलवारिवहिन्धरा; ",
"ja511:13.3":	"बहुका नागवित्तोदा, ",
"ja511:13.4":	"अभिसन्दन्ति वारिना। ",
"ja511:14.1":	"ता अम्बजम्बुलबुजा, ",
"ja511:14.2":	"नीपा ताला चुदुम्बरा; ",
"ja511:14.3":	"बहूनि फलजातानि, ",
"ja511:14.4":	"आवहन्ति अभिण्हसो। ",
"ja511:15.1":	"यं किञ्चि उभतो तीरे, ",
"ja511:15.2":	"फलं पतति अम्बुनि; ",
"ja511:15.3":	"असंसयं तं सोतस्स, ",
"ja511:15.4":	"फलं होति वसानुगं। ",
"ja511:16.1":	"एतदञ्ञाय मेधावि, ",
"ja511:16.2":	"पुथुपञ्ञ सुणोहि मे; ",
"ja511:16.3":	"मा रोचय मभिसङ्गं, ",
"ja511:16.4":	"पटिसेध जनाधिप। ",
"ja511:17.1":	"न वाहं वड्ढवं मञ्ञे, ",
"ja511:17.2":	"यं त्वं रट्ठाभिवड्ढन; ",
"ja511:17.3":	"आचेय्यमानो राजिसि, ",
"ja511:17.4":	"मरणं अभिकङ्खसि। ",
"ja511:18.1":	"तस्स जानन्ति पितरो, ",
"ja511:18.2":	"गन्धब्बा च सदेवका; ",
"ja511:18.3":	"ये चापि इसयो लोके, ",
"ja511:18.4":	"सञ्ञतत्ता तपस्सिनो; ",
"ja511:18.5":	"असंसयं तेपि जानन्ति, ",
"ja511:18.6":	"पट्ठभूता यसस्सिनो”। ",
"ja511:19.1":	"“एवं विदित्वा विदू सब्बधम्मं, ",
"ja511:19.2":	"विद्धंसनं चवनं जीवितस्स; ",
"ja511:19.3":	"न चीयती तस्स नरस्स पापं, ",
"ja511:19.4":	"सचे न चेतेति वधाय तस्स। ",
"ja511:20.1":	"इसिपूगसमञ्ञाते, ",
"ja511:20.2":	"एवं लोक्या विदिता सति; ",
"ja511:20.3":	"अनरियपरिसम्भासे, ",
"ja511:20.4":	"पापकम्मं जिगीससि। ",
"ja511:21.1":	"सचे अहं मरिस्सामि, ",
"ja511:21.2":	"तीरे ते पुथुसुस्सोणि; ",
"ja511:21.3":	"असंसयं तं असिलोको, ",
"ja511:21.4":	"मयि पेते आगमिस्सति। ",
"ja511:22.1":	"तस्मा हि पापकं कम्मं, ",
"ja511:22.2":	"रक्खस्सेव सुमज्झिमे; ",
"ja511:22.3":	"मा तं सब्बो जनो पच्छा, ",
"ja511:22.4":	"पकुट्ठायि मयि मते”। ",
"ja511:23.1":	"“अञ्ञातमेतं अविसय्हसाहि, ",
"ja511:23.2":	"अत्तानमम्बञ्च ददामि ते तं; ",
"ja511:23.3":	"सो दुच्चजे कामगुणे पहाय, ",
"ja511:23.4":	"सन्तिञ्च धम्मञ्च अधिट्ठितोसि। ",
"ja511:24.1":	"यो हित्वा पुब्बसञ्ञोगं, ",
"ja511:24.2":	"पच्छा संयोजने ठितो; ",
"ja511:24.3":	"अधम्मञ्चेव चरति, ",
"ja511:24.4":	"पापञ्चस्स पवड्ढति। ",
"ja511:25.1":	"एहि तं पापयिस्सामि, ",
"ja511:25.2":	"कामं अप्पोस्सुको भव; ",
"ja511:25.3":	"उपानयामि सीतस्मिं, ",
"ja511:25.4":	"विहराहि अनुस्सुको। ",
"ja511:26.1":	"तं पुप्फरसमत्तेभि, ",
"ja511:26.2":	"वक्कङ्गेहि अरिन्दम; ",
"ja511:26.3":	"कोञ्चा मयूरा दिविया, ",
"ja511:26.4":	"कोलट्ठिमधुसाळिका; ",
"ja511:26.5":	"कूजिता हंसपूगेहि, ",
"ja511:26.6":	"कोकिलेत्थ पबोधरे। ",
"ja511:27.1":	"अम्बेत्थ विप्पसाखग्गा, ",
"ja511:27.2":	"पलालखलसन्निभा; ",
"ja511:27.3":	"कोसम्बसळला नीपा, ",
"ja511:27.4":	"पक्कतालविलम्बिनो”। ",
"ja511:28.1":	"“माली तिरिटी कायूरी, ",
"ja511:28.2":	"अङ्गदी चन्दनुस्सदो; ",
"ja511:28.3":	"रत्तिं त्वं परिचारेसि, ",
"ja511:28.4":	"दिवा वेदेसि वेदनं। ",
"ja511:29.1":	"सोळसित्थिसहस्सानि, ",
"ja511:29.2":	"या तेमा परिचारिका; ",
"ja511:29.3":	"एवं महानुभावोसि, ",
"ja511:29.4":	"अब्भुतो लोमहंसनो। ",
"ja511:30.1":	"किं कम्ममकरी पुब्बे, ",
"ja511:30.2":	"पापं अत्तदुखावहं; ",
"ja511:30.3":	"यं करित्वा मनुस्सेसु, ",
"ja511:30.4":	"पिट्ठिमंसानि खादसि”। ",
"ja511:31.1":	"“अज्झेनानि पटिग्गय्ह, ",
"ja511:31.2":	"कामेसु गधितो अहं; ",
"ja511:31.3":	"अचरिं दीघमद्धानं, ",
"ja511:31.4":	"परेसं अहितायहं। ",
"ja511:32.1":	"यो पिट्ठिमंसिको होति, ",
"ja511:32.2":	"एवं उक्कच्च खादति; ",
"ja511:32.3":	"यथाहं अज्ज खादामि, ",
"ja511:32.4":	"पिट्ठिमंसानि अत्तनो”ति। ",
"ja511:33.1":	"किंछन्दजातकं पठमं। "
}	
