{	
"ud5.1:0.1":	"उदान ५।१ ",
"ud5.1:0.2":	"पियतरसुत्त ",
"ud5.1:1.1":	"एवं मे सुतं—",
"ud5.1:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"ud5.1:1.3":	"तेन खो पन समयेन राजा पसेनदि कोसलो मल्लिकाय देविया सद्धिं उपरिपासादवरगतो होति। ",
"ud5.1:1.4":	"अथ खो राजा पसेनदि कोसलो मल्लिकं देविं एतदवोच: ",
"ud5.1:1.5":	"“अत्थि नु खो ते, मल्लिके, कोचञ्ञो अत्तना पियतरो”ति? ",
"ud5.1:2.1":	"“नत्थि खो मे, महाराज, कोचञ्ञो अत्तना पियतरो। ",
"ud5.1:2.2":	"तुय्हं पन, महाराज, अत्थञ्ञो कोचि अत्तना पियतरो”ति? ",
"ud5.1:2.3":	"“मय्हम्पि खो, मल्लिके, नत्थञ्ञो कोचि अत्तना पियतरो”ति। ",
"ud5.1:3.1":	"अथ खो राजा पसेनदि कोसलो पासादा ओरोहित्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो राजा पसेनदि कोसलो भगवन्तं एतदवोच: ",
"ud5.1:4.1":	"“इधाहं, भन्ते, मल्लिकाय देविया सद्धिं उपरिपासादवरगतो मल्लिकं देविं एतदवोचं: ",
"ud5.1:4.2":	"‘अत्थि नु खो ते, मल्लिके, कोचञ्ञो अत्तना पियतरो’ति? ",
"ud5.1:4.3":	"एवं वुत्ते, मल्लिका देवी मं एतदवोच: ",
"ud5.1:4.4":	"‘नत्थि खो मे, महाराज, कोचञ्ञो अत्तना पियतरो। ",
"ud5.1:4.5":	"तुय्हं पन, महाराज, अत्थञ्ञो कोचि अत्तना पियतरो’ति? ",
"ud5.1:4.6":	"एवं वुत्ते, अहं, भन्ते, मल्लिकं देविं एतदवोचं: ",
"ud5.1:4.7":	"‘मय्हम्पि खो, मल्लिके, नत्थञ्ञो कोचि अत्तना पियतरो’”ति। ",
"ud5.1:5.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud5.1:6.1":	"“सब्बा दिसा अनुपरिगम्म चेतसा, ",
"ud5.1:6.2":	"नेवज्झगा पियतरमत्तना क्वचि; ",
"ud5.1:6.3":	"एवं पियो पुथु अत्ता परेसं, ",
"ud5.1:6.4":	"तस्मा न हिंसे परमत्तकामो”ति। ",
"ud5.1:6.5":	"पठमं। "
}	
