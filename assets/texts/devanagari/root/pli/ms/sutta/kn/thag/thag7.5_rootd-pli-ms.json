{	
"thag7.5:0.1":	"थेरगाथा ७।५ ",
"thag7.5:0.2":	"सत्तकनिपात ",
"thag7.5:0.3":	"पठमवग्ग ",
"thag7.5:0.4":	"सरभङ्गत्थेरगाथा ",
"thag7.5:1.1":	"“सरे हत्थेहि भञ्जित्वा, ",
"thag7.5:1.2":	"कत्वान कुटिमच्छिसं; ",
"thag7.5:1.3":	"तेन मे सरभङ्गोति, ",
"thag7.5:1.4":	"नामं सम्मुतिया अहु। ",
"thag7.5:2.1":	"न मय्हं कप्पते अज्ज, ",
"thag7.5:2.2":	"सरे हत्थेहि भञ्जितुं; ",
"thag7.5:2.3":	"सिक्खापदा नो पञ्ञत्ता, ",
"thag7.5:2.4":	"गोतमेन यसस्सिना। ",
"thag7.5:3.1":	"सकलं समत्तं रोगं, ",
"thag7.5:3.2":	"सरभङ्गो नाद्दसं पुब्बे; ",
"thag7.5:3.3":	"सोयं रोगो दिट्ठो, ",
"thag7.5:3.4":	"वचनकरेनातिदेवस्स। ",
"thag7.5:4.1":	"येनेव मग्गेन गतो विपस्सी, ",
"thag7.5:4.2":	"येनेव मग्गेन सिखी च वेस्सभू; ",
"thag7.5:4.3":	"ककुसन्धकोणागमनो च कस्सपो, ",
"thag7.5:4.4":	"तेनञ्जसेन अगमासि गोतमो। ",
"thag7.5:5.1":	"वीततण्हा अनादाना, ",
"thag7.5:5.2":	"सत्त बुद्धा खयोगधा; ",
"thag7.5:5.3":	"येहायं देसितो धम्मो, ",
"thag7.5:5.4":	"धम्मभूतेहि तादिभि। ",
"thag7.5:6.1":	"चत्तारि अरियसच्चानि, ",
"thag7.5:6.2":	"अनुकम्पाय पाणिनं; ",
"thag7.5:6.3":	"दुक्खं समुदयो मग्गो, ",
"thag7.5:6.4":	"निरोधो दुक्खसङ्खयो। ",
"thag7.5:7.1":	"यस्मिं निवत्तते दुक्खं, ",
"thag7.5:7.2":	"संसारस्मिं अनन्तकं; ",
"thag7.5:7.3":	"भेदा इमस्स कायस्स, ",
"thag7.5:7.4":	"जीवितस्स च सङ्खया; ",
"thag7.5:7.5":	"अञ्ञो पुनब्भवो नत्थि, ",
"thag7.5:7.6":	"सुविमुत्तोम्हि सब्बधी”ति। ",
"thag7.5:7.7":	"… सरभङ्गो थेरो … ",
"thag7.5:7.8":	"सत्तकनिपातो निट्ठितो। ",
"thag7.5:8.0":	"तत्रुद्दानं ",
"thag7.5:8.1":	"सुन्दरसमुद्दो थेरो, ",
"thag7.5:8.2":	"थेरो लकुण्डभद्दियो; ",
"thag7.5:8.3":	"भद्दो थेरो च सोपाको, ",
"thag7.5:8.4":	"सरभङ्गो महाइसि; ",
"thag7.5:8.5":	"सत्तके पञ्चका थेरा, ",
"thag7.5:8.6":	"गाथायो पञ्चतिंसतीति। "
}	
