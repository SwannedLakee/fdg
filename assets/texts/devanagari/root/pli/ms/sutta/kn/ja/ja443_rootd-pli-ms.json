{	
"ja443:0.1":	"जातक ",
"ja443:0.2":	"दसकनिपात ",
"ja443:0.3":	"चतुद्वारवग्ग ",
"ja443:0.4":	"५। चूळबोधिजातक ",
"ja443:1.1":	"“यो ते इमं विसालक्खिं, ",
"ja443:1.2":	"पियं सम्म्हितभासिनिं; ",
"ja443:1.3":	"आदाय बला गच्छेय्य, ",
"ja443:1.4":	"किं नु कयिरासि ब्राह्मण”। ",
"ja443:2.1":	"“उप्पज्जे मे न मुच्चेय्य, ",
"ja443:2.2":	"न मे मुच्चेय्य जीवतो; ",
"ja443:2.3":	"रजंव विपुला वुट्ठि, ",
"ja443:2.4":	"खिप्पमेव निवारये”। ",
"ja443:3.1":	"“यन्नु पुब्बे विकत्थित्थो, ",
"ja443:3.2":	"बलम्हिव अपस्सितो; ",
"ja443:3.3":	"स्वज्ज तुण्हिकतो दानि, ",
"ja443:3.4":	"सङ्घाटिं सिब्बमच्छसि”। ",
"ja443:4.1":	"“उप्पज्जि मे न मुच्चित्थ, ",
"ja443:4.2":	"न मे मुच्चित्थ जीवतो; ",
"ja443:4.3":	"रजंव विपुला वुट्ठि, ",
"ja443:4.4":	"खिप्पमेव निवारयिं”। ",
"ja443:5.1":	"“किं ते उप्पज्जि नो मुच्चि, ",
"ja443:5.2":	"किं ते न मुच्चि जीवतो; ",
"ja443:5.3":	"रजंव विपुला वुट्ठि, ",
"ja443:5.4":	"कतमं त्वं निवारयि”। ",
"ja443:6.1":	"“यम्हि जाते न पस्सति, ",
"ja443:6.2":	"अजाते साधु पस्सति; ",
"ja443:6.3":	"सो मे उप्पज्जि नो मुच्चि, ",
"ja443:6.4":	"कोधो दुम्मेधगोचरो। ",
"ja443:7.1":	"येन जातेन नन्दन्ति, ",
"ja443:7.2":	"अमित्ता दुक्खमेसिनो; ",
"ja443:7.3":	"सो मे उप्पज्जि नो मुच्चि, ",
"ja443:7.4":	"कोधो दुम्मेधगोचरो। ",
"ja443:8.1":	"यस्मिञ्च जायमानम्हि, ",
"ja443:8.2":	"सदत्थं नावबुज्झति; ",
"ja443:8.3":	"सो मे उप्पज्जि नो मुच्चि, ",
"ja443:8.4":	"कोधो दुम्मेधगोचरो। ",
"ja443:9.1":	"येनाभिभूतो कुसलं जहाति, ",
"ja443:9.2":	"परक्करे विपुलञ्चापि अत्थं; ",
"ja443:9.3":	"स भीमसेनो बलवा पमद्दी, ",
"ja443:9.4":	"कोधो महाराज न मे अमुच्चथ। ",
"ja443:10.1":	"कट्ठस्मिं मत्थमानस्मिं, ",
"ja443:10.2":	"पावको नाम जायति; ",
"ja443:10.3":	"तमेव कट्ठं डहति, ",
"ja443:10.4":	"यस्मा सो जायते गिनि। ",
"ja443:11.1":	"एवं मन्दस्स पोसस्स, ",
"ja443:11.2":	"बालस्स अविजानतो; ",
"ja443:11.3":	"सारम्भा जायते कोधो, ",
"ja443:11.4":	"सोपि तेनेव डय्हति। ",
"ja443:12.1":	"अग्गीव तिणकट्ठस्मिं, ",
"ja443:12.2":	"कोधो यस्स पवड्ढति; ",
"ja443:12.3":	"निहीयति तस्स यसो, ",
"ja443:12.4":	"काळपक्खेव चन्दिमा। ",
"ja443:13.1":	"अनेधो धूमकेतूव, ",
"ja443:13.2":	"कोधो यस्सूपसम्मति; ",
"ja443:13.3":	"आपूरति तस्स यसो, ",
"ja443:13.4":	"सुक्कपक्खेव चन्दिमा”ति। ",
"ja443:14.1":	"चूळबोधिजातकं पञ्चमं। "
}	
