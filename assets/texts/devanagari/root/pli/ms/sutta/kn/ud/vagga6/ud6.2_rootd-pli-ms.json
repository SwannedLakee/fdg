{	
"ud6.2:0.1":	"उदान ६।२ ",
"ud6.2:0.2":	"सत्तजटिलसुत्त ",
"ud6.2:1.1":	"एवं मे सुतं—",
"ud6.2:1.2":	"एकं समयं भगवा सावत्थियं विहरति पुब्बारामे मिगारमातुपासादे। ",
"ud6.2:1.3":	"तेन खो पन समयेन भगवा सायन्हसमयं पटिसल्लाना वुट्ठितो बहिद्वारकोट्ठके निसिन्नो होति। ",
"ud6.2:1.4":	"अथ खो राजा पसेनदि कोसलो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। ",
"ud6.2:2.1":	"तेन खो पन समयेन सत्त च जटिला, सत्त च निगण्ठा, सत्त च अचेलका, सत्त च एकसाटका, सत्त च परिब्बाजका, परूळ्हकच्छनखलोमा खारिविविधमादाय भगवतो अविदूरे अतिक्कमन्ति। ",
"ud6.2:3.1":	"अद्दसा खो राजा पसेनदि कोसलो ते सत्त च जटिले, सत्त च निगण्ठे, सत्त च अचेलके, सत्त च एकसाटके, सत्त च परिब्बाजके, परूळ्हकच्छनखलोमे खारिविविधमादाय भगवतो अविदूरे अतिक्कमन्ते। ",
"ud6.2:3.2":	"दिस्वान उट्ठायासना एकंसं उत्तरासङ्गं करित्वा दक्खिणजाणुमण्डलं पथवियं निहन्त्वा येन ते सत्त च जटिला, सत्त च निगण्ठा, सत्त च अचेलका, सत्त च एकसाटका, सत्त च परिब्बाजका, तेनञ्जलिं पणामेत्वा तिक्खत्तुं नामं सावेसि: ",
"ud6.2:3.3":	"“राजाहं, भन्ते, पसेनदि कोसलो; ",
"ud6.2:3.4":	"राजाहं, भन्ते, पसेनदि कोसलो; ",
"ud6.2:3.5":	"राजाहं, भन्ते, पसेनदि कोसलो”ति। ",
"ud6.2:4.1":	"अथ खो राजा पसेनदि कोसलो अचिरपक्कन्तेसु तेसु सत्तसु च जटिलेसु, सत्तसु च निगण्ठेसु, सत्तसु च अचेलकेसु, सत्तसु च एकसाटकेसु, सत्तसु च परिब्बाजकेसु, येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो राजा पसेनदि कोसलो भगवन्तं एतदवोच: ",
"ud6.2:4.2":	"“ये खो, भन्ते, लोके अरहन्तो वा अरहत्तमग्गं वा समापन्ना एते तेसं अञ्ञतरे”ति। ",
"ud6.2:5.1":	"“दुज्जानं खो एतं, महाराज, तया गिहिना कामभोगिना पुत्तसम्बाधसयनं अज्झावसन्तेन कासिकचन्दनं पच्चनुभोन्तेन मालागन्धविलेपनं धारयन्तेन जातरूपरजतं सादियन्तेन—इमे वा अरहन्तो, इमे वा अरहत्तमग्गं समापन्नाति। ",
"ud6.2:6.1":	"संवासेन खो, महाराज, सीलं वेदितब्बं। तञ्च खो दीघेन अद्धुना न इत्तरं, मनसिकरोता नो अमनसिकरोता, पञ्ञवता नो दुप्पञ्ञेन। ",
"ud6.2:6.2":	"संवोहारेन खो, महाराज, सोचेय्यं वेदितब्बं। तञ्च खो दीघेन अद्धुना न इत्तरं, मनसिकरोता नो अमनसिकरोता, पञ्ञवता नो दुप्पञ्ञेन। ",
"ud6.2:6.3":	"आपदासु खो, महाराज, थामो वेदितब्बो। सो च खो दीघेन अद्धुना न इत्तरं, मनसिकरोता नो अमनसिकरोता, पञ्ञवता नो दुप्पञ्ञेन। ",
"ud6.2:6.4":	"साकच्छाय खो, महाराज, पञ्ञा वेदितब्बा। सा च खो दीघेन अद्धुना न इत्तरं, मनसिकरोता नो अमनसिकरोता, पञ्ञवता नो दुप्पञ्ञेना”ति। ",
"ud6.2:7.1":	"“अच्छरियं, भन्ते, अब्भुतं, भन्ते। ",
"ud6.2:7.2":	"याव सुभासितञ्चिदं, भन्ते, भगवता: ",
"ud6.2:7.3":	"‘दुज्जानं खो एतं, महाराज, तया गिहिना पुत्तसम्बाधसयनं अज्झावसन्तेन कासिकचन्दनं पच्चनुभोन्तेन मालागन्धविलेपनं धारयन्तेन जातरूपरजतं सादियन्तेन—इमे वा अरहन्तो, इमे वा अरहत्तमग्गं समापन्नाति। ",
"ud6.2:7.4":	"संवासेन खो, महाराज, सीलं वेदितब्बं …पे… ",
"ud6.2:7.5":	"साकच्छाय खो, महाराज, पञ्ञा वेदितब्बा। ",
"ud6.2:7.6":	"सा च खो दीघेन अद्धुना न इत्तरं, मनसिकरोता नो अमनसिकरोता, पञ्ञवता नो दुप्पञ्ञेना’”ति। ",
"ud6.2:8.1":	"“एते, भन्ते, मम पुरिसा चोरा ओचरका जनपदं ओचरित्वा गच्छन्ति। ",
"ud6.2:8.2":	"तेहि पठमं ओचिण्णं अहं पच्छा ओसारिस्सामि। ",
"ud6.2:8.3":	"इदानि ते, भन्ते, तं रजोजल्लं पवाहेत्वा सुन्हाता सुविलित्ता कप्पितकेसमस्सू ओदातवत्थवसना पञ्चहि कामगुणेहि समप्पिता समङ्गिभूता परिचारेस्सन्ती”ति। ",
"ud6.2:9.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud6.2:10.1":	"“न वायमेय्य सब्बत्थ, ",
"ud6.2:10.2":	"नाञ्ञस्स पुरिसो सिया; ",
"ud6.2:10.3":	"नाञ्ञं निस्साय जीवेय्य, ",
"ud6.2:10.4":	"धम्मेन न वणिं चरे”ति। ",
"ud6.2:10.5":	"दुतियं। "
}	
