{	
"ja493:0.1":	"जातक ",
"ja493:0.2":	"पकिण्णकनिपात ",
"ja493:0.3":	"सालिकेदारवग्ग ",
"ja493:0.4":	"१०। महावाणिजजातक ",
"ja493:1.1":	"वाणिजा समितिं कत्वा, ",
"ja493:1.2":	"नानारट्ठतो आगता; ",
"ja493:1.3":	"धनाहरा पक्कमिंसु, ",
"ja493:1.4":	"एकं कत्वान गामणिं। ",
"ja493:2.1":	"ते तं कन्तारमागम्म, ",
"ja493:2.2":	"अप्पभक्खं अनोदकं; ",
"ja493:2.3":	"महानिग्रोधमद्दक्खुं, ",
"ja493:2.4":	"सीतच्छायं मनोरमं। ",
"ja493:3.1":	"ते च तत्थ निसीदित्वा, ",
"ja493:3.2":	"तस्स रुक्खस्स छायया; ",
"ja493:3.3":	"वाणिजा समचिन्तेसुं, ",
"ja493:3.4":	"बाला मोहेन पारुता। ",
"ja493:4.1":	"अल्लायते अयं रुक्खो, ",
"ja493:4.2":	"अपि वारीव सन्दति; ",
"ja493:4.3":	"इङ्घस्स पुरिमं साखं, ",
"ja493:4.4":	"मयं छिन्दाम वाणिजा। ",
"ja493:5.1":	"सा च छिन्नाव पग्घरि, ",
"ja493:5.2":	"अच्छं वारिं अनाविलं; ",
"ja493:5.3":	"ते तत्थ न्हत्वा पिवित्वा, ",
"ja493:5.4":	"यावतिच्छिंसु वाणिजा। ",
"ja493:6.1":	"दुतियं समचिन्तेसुं, ",
"ja493:6.2":	"बाला मोहेन पारुता; ",
"ja493:6.3":	"इङ्घस्स दक्खिणं साखं, ",
"ja493:6.4":	"मयं छिन्दाम वाणिजा। ",
"ja493:7.1":	"सा च छिन्नाव पग्घरि, ",
"ja493:7.2":	"सालिमंसोदनं बहुं; ",
"ja493:7.3":	"अप्पोदवण्णे कुम्मासे, ",
"ja493:7.4":	"सिङ्गिं विदलसूपियो। ",
"ja493:8.1":	"ते तत्थ भुत्वा खादित्वा, ",
"ja493:8.2":	"यावतिच्छिंसु वाणिजा; ",
"ja493:8.3":	"ततियं समचिन्तेसुं, ",
"ja493:8.4":	"बाला मोहेन पारुता; ",
"ja493:8.5":	"इङ्घस्स पच्छिमं साखं, ",
"ja493:8.6":	"मयं छिन्दाम वाणिजा। ",
"ja493:9.1":	"सा च छिन्नाव पग्घरि, ",
"ja493:9.2":	"नारियो समलङ्कता; ",
"ja493:9.3":	"विचित्रवत्थाभरणा, ",
"ja493:9.4":	"आमुत्तमणिकुण्डला। ",
"ja493:10.1":	"अपि सु वाणिजा एका, ",
"ja493:10.2":	"नारियो पण्णवीसति; ",
"ja493:10.3":	"समन्ता परिवारिंसु, ",
"ja493:10.4":	"तस्स रुक्खस्स छायया। ",
"ja493:11.1":	"ते ताहि परिचारेत्वा, ",
"ja493:11.2":	"यावतिच्छिंसु वाणिजा; ",
"ja493:11.3":	"चतुत्थं समचिन्तेसुं, ",
"ja493:11.4":	"बाला मोहेन पारुता; ",
"ja493:11.5":	"इङ्घस्स उत्तरं साखं, ",
"ja493:11.6":	"मयं छिन्दाम वाणिजा। ",
"ja493:12.1":	"सा च छिन्नाव पग्घरि, ",
"ja493:12.2":	"मुत्ता वेळुरिया बहू; ",
"ja493:12.3":	"रजतं जातरूपञ्च, ",
"ja493:12.4":	"कुत्तियो पटियानि च। ",
"ja493:13.1":	"कासिकानि च वत्थानि, ",
"ja493:13.2":	"उद्दियानि च कम्बला; ",
"ja493:13.3":	"ते तत्थ भारे बन्धित्वा, ",
"ja493:13.4":	"यावतिच्छिंसु वाणिजा। ",
"ja493:14.1":	"पञ्चमं समचिन्तेसुं, ",
"ja493:14.2":	"बाला मोहेन पारुता; ",
"ja493:14.3":	"इङ्घस्स मूलं छिन्दाम, ",
"ja493:14.4":	"अपि भिय्यो लभामसे। ",
"ja493:15.1":	"अथुट्ठहि सत्थवाहो, ",
"ja493:15.2":	"याचमानो कतञ्जली; ",
"ja493:15.3":	"निग्रोधो किं परज्झति, ",
"ja493:15.4":	"वाणिजा भद्दमत्थु ते। ",
"ja493:16.1":	"वारिदा पुरिमा साखा, ",
"ja493:16.2":	"अन्नपानञ्च दक्खिणा; ",
"ja493:16.3":	"नारिदा पच्छिमा साखा, ",
"ja493:16.4":	"सब्बकामे च उत्तरा; ",
"ja493:16.5":	"निग्रोधो किं परज्झति, ",
"ja493:16.6":	"वाणिजा भद्दमत्थु ते। ",
"ja493:17.1":	"यस्स रुक्खस्स छायाय, ",
"ja493:17.2":	"निसीदेय्य सयेय्य वा; ",
"ja493:17.3":	"न तस्स साखं भञ्जेय्य, ",
"ja493:17.4":	"मित्तदुब्भो हि पापको। ",
"ja493:18.1":	"ते च तस्सानादियित्वा, ",
"ja493:18.2":	"एकस्स वचनं बहू; ",
"ja493:18.3":	"निसिताहि कुठारीहि, ",
"ja493:18.4":	"मूलतो नं उपक्कमुं। ",
"ja493:19.1":	"ततो नागा निक्खमिंसु, ",
"ja493:19.2":	"सन्नद्धा पण्णवीसति; ",
"ja493:19.3":	"धनुग्गहानं तिसता, ",
"ja493:19.4":	"छसहस्सा च वम्मिनो। ",
"ja493:20.1":	"“एते हनथ बन्धथ, ",
"ja493:20.2":	"मा वो मुञ्चित्थ जीवितं; ",
"ja493:20.3":	"ठपेत्वा सत्थवाहंव, ",
"ja493:20.4":	"सब्बे भस्मं करोथ ने”। ",
"ja493:21.1":	"“तस्मा हि पण्डितो पोसो, ",
"ja493:21.2":	"सम्पस्सं अत्थमत्तनो; ",
"ja493:21.3":	"लोभस्स न वसं गच्छे, ",
"ja493:21.4":	"हनेय्यारिसकं मनं। ",
"ja493:22.1":	"एवमादीनवं ञत्वा, ",
"ja493:22.2":	"तण्हा दुक्खस्स सम्भवं; ",
"ja493:22.3":	"वीततण्हो अनादानो, ",
"ja493:22.4":	"सतो भिक्खु परिब्बजे”ति। ",
"ja493:23.1":	"महावाणिजजातकं दसमं। "
}	
