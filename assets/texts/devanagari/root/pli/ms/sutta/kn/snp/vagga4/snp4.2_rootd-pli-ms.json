{	
"snp4.2:0.1":	"सुत्त निपात ४।२ ",
"snp4.2:0.2":	"गुहट्ठकसुत्त ",
"snp4.2:1.1":	"सत्तो गुहायं बहुनाभिछन्नो, ",
"snp4.2:1.2":	"तिट्ठं नरो मोहनस्मिं पगाळ्हो; ",
"snp4.2:1.3":	"दूरे विवेका हि तथाविधो सो, ",
"snp4.2:1.4":	"कामा हि लोके न हि सुप्पहाया। ",
"snp4.2:2.1":	"इच्छानिदाना भवसातबद्धा, ",
"snp4.2:2.2":	"ते दुप्पमुञ्चा न हि अञ्ञमोक्खा; ",
"snp4.2:2.3":	"पच्छा पुरे वापि अपेक्खमाना, ",
"snp4.2:2.4":	"इमे व कामे पुरिमे व जप्पं। ",
"snp4.2:3.1":	"कामेसु गिद्धा पसुता पमूळ्हा, ",
"snp4.2:3.2":	"अवदानिया ते विसमे निविट्ठा; ",
"snp4.2:3.3":	"दुक्खूपनीता परिदेवयन्ति, ",
"snp4.2:3.4":	"किंसू भविस्साम इतो चुतासे। ",
"snp4.2:4.1":	"तस्मा हि सिक्खेथ इधेव जन्तु, ",
"snp4.2:4.2":	"यं किञ्चि जञ्ञा विसमन्ति लोके; ",
"snp4.2:4.3":	"न तस्स हेतू विसमं चरेय्य, ",
"snp4.2:4.4":	"अप्पञ्हिदं जीवितमाहु धीरा। ",
"snp4.2:5.1":	"पस्सामि लोके परिफन्दमानं, ",
"snp4.2:5.2":	"पजं इमं तण्हगतं भवेसु; ",
"snp4.2:5.3":	"हीना नरा मच्चुमुखे लपन्ति, ",
"snp4.2:5.4":	"अवीततण्हासे भवाभवेसु। ",
"snp4.2:6.1":	"ममायिते पस्सथ फन्दमाने, ",
"snp4.2:6.2":	"मच्छेव अप्पोदके खीणसोते; ",
"snp4.2:6.3":	"एतम्पि दिस्वा अममो चरेय्य, ",
"snp4.2:6.4":	"भवेसु आसत्तिमकुब्बमानो। ",
"snp4.2:7.1":	"उभोसु अन्तेसु विनेय्य छन्दं, ",
"snp4.2:7.2":	"फस्सं परिञ्ञाय अनानुगिद्धो; ",
"snp4.2:7.3":	"यदत्तगरही तदकुब्बमानो, ",
"snp4.2:7.4":	"न लिप्पती दिट्ठसुतेसु धीरो। ",
"snp4.2:8.1":	"सञ्ञं परिञ्ञा वितरेय्य ओघं, ",
"snp4.2:8.2":	"परिग्गहेसु मुनि नोपलित्तो; ",
"snp4.2:8.3":	"अब्बूळ्हसल्लो चरमप्पमत्तो, ",
"snp4.2:8.4":	"नासीसती लोकमिमं परञ्चाति। ",
"snp4.2:8.5":	"गुहट्ठकसुत्तं दुतियं। "
}	
