{	
"snp1.10:0.1":	"सुत्त निपात १।१० ",
"snp1.10:0.2":	"आळवकसुत्त ",
"snp1.10:1.1":	"एवं मे सुतं—",
"snp1.10:1.2":	"एकं समयं भगवा आळवियं विहरति आळवकस्स यक्खस्स भवने। ",
"snp1.10:1.3":	"अथ खो आळवको यक्खो येन भगवा तेनुपसङ्कमि; उपसङ्कमित्वा भगवन्तं एतदवोच: ",
"snp1.10:1.4":	"“निक्खम, समणा”ति। ",
"snp1.10:1.5":	"“साधावुसो”ति भगवा निक्खमि। ",
"snp1.10:1.6":	"“पविस, समणा”ति। ",
"snp1.10:1.7":	"“साधावुसो”ति भगवा पाविसि। ",
"snp1.10:2.1":	"दुतियम्पि खो …पे… ",
"snp1.10:2.2":	"ततियम्पि खो आळवको यक्खो भगवन्तं एतदवोच: ",
"snp1.10:2.3":	"“निक्खम, समणा”ति। ",
"snp1.10:2.4":	"“साधावुसो”ति भगवा निक्खमि। ",
"snp1.10:2.5":	"“पविस, समणा”ति। ",
"snp1.10:2.6":	"“साधावुसो”ति भगवा पाविसि। ",
"snp1.10:3.1":	"चतुत्थम्पि खो आळवको यक्खो भगवन्तं एतदवोच: ",
"snp1.10:3.2":	"“निक्खम, समणा”ति। ",
"snp1.10:3.3":	"“न ख्वाहं तं, आवुसो, निक्खमिस्सामि। ",
"snp1.10:3.4":	"यं ते करणीयं, तं करोही”ति। ",
"snp1.10:4.1":	"“पञ्हं तं, समण, पुच्छिस्सामि। ",
"snp1.10:4.2":	"सचे मे न ब्याकरिस्ससि, चित्तं वा ते खिपिस्सामि, हदयं वा ते फालेस्सामि, पादेसु वा गहेत्वा पारगङ्गाय खिपिस्सामी”ति। ",
"snp1.10:5.1":	"“न ख्वाहं तं, आवुसो, पस्सामि सदेवके लोके समारके सब्रह्मके सस्समणब्राह्मणिया पजाय सदेवमनुस्साय यो मे चित्तं वा खिपेय्य हदयं वा फालेय्य पादेसु वा गहेत्वा पारगङ्गाय खिपेय्य। ",
"snp1.10:5.2":	"अपि च त्वं, आवुसो, पुच्छ यदाकङ्खसी”ति। ",
"snp1.10:5.3":	"अथ खो आळवको यक्खो भगवन्तं गाथाय अज्झभासि: ",
"snp1.10:6.1":	"“किं सूध वित्तं पुरिसस्स सेट्ठं, ",
"snp1.10:6.2":	"किं सु सुचिण्णं सुखमावहाति; ",
"snp1.10:6.3":	"किं सु हवे सादुतरं रसानं, ",
"snp1.10:6.4":	"कथंजीविं जीवितमाहु सेट्ठं”। ",
"snp1.10:7.1":	"“सद्धीध वित्तं पुरिसस्स सेट्ठं, ",
"snp1.10:7.2":	"धम्मो सुचिण्णो सुखमावहाति; ",
"snp1.10:7.3":	"सच्चं हवे सादुतरं रसानं, ",
"snp1.10:7.4":	"पञ्ञाजीविं जीवितमाहु सेट्ठं”। ",
"snp1.10:8.1":	"“कथं सु तरति ओघं, ",
"snp1.10:8.2":	"कथं सु तरति अण्णवं; ",
"snp1.10:8.3":	"कथं सु दुक्खमच्चेति, ",
"snp1.10:8.4":	"कथं सु परिसुज्झति”। ",
"snp1.10:9.1":	"“सद्धाय तरति ओघं, ",
"snp1.10:9.2":	"अप्पमादेन अण्णवं; ",
"snp1.10:9.3":	"वीरियेन दुक्खमच्चेति, ",
"snp1.10:9.4":	"पञ्ञाय परिसुज्झति”। ",
"snp1.10:10.1":	"“कथं सु लभते पञ्ञं, ",
"snp1.10:10.2":	"कथं सु विन्दते धनं; ",
"snp1.10:10.3":	"कथं सु कित्तिं पप्पोति, ",
"snp1.10:10.4":	"कथं मित्तानि गन्थति; ",
"snp1.10:10.5":	"अस्मा लोका परं लोकं, ",
"snp1.10:10.6":	"कथं पेच्च न सोचति”। ",
"snp1.10:11.1":	"“सद्दहानो अरहतं, ",
"snp1.10:11.2":	"धम्मं निब्बानपत्तिया; ",
"snp1.10:11.3":	"सुस्सूसं लभते पञ्ञं, ",
"snp1.10:11.4":	"अप्पमत्तो विचक्खणो। ",
"snp1.10:12.1":	"पतिरूपकारी धुरवा, ",
"snp1.10:12.2":	"उट्ठाता विन्दते धनं; ",
"snp1.10:12.3":	"सच्चेन कित्तिं पप्पोति, ",
"snp1.10:12.4":	"ददं मित्तानि गन्थति। ",
"snp1.10:13.1":	"यस्सेते चतुरो धम्मा, ",
"snp1.10:13.2":	"सद्धस्स घरमेसिनो; ",
"snp1.10:13.3":	"सच्चं धम्मो धिति चागो, ",
"snp1.10:13.4":	"स वे पेच्च न सोचति। ",
"snp1.10:14.1":	"इङ्घ अञ्ञेपि पुच्छस्सु, ",
"snp1.10:14.2":	"पुथू समणब्राह्मणे; ",
"snp1.10:14.3":	"यदि सच्चा दमा चागा, ",
"snp1.10:14.4":	"खन्त्या भिय्योध विज्जति”। ",
"snp1.10:15.1":	"“कथं नु दानि पुच्छेय्यं, ",
"snp1.10:15.2":	"पुथू समणब्राह्मणे; ",
"snp1.10:15.3":	"योहं अज्ज पजानामि, ",
"snp1.10:15.4":	"यो अत्थो सम्परायिको। ",
"snp1.10:16.1":	"अत्थाय वत मे बुद्धो, ",
"snp1.10:16.2":	"वासायाळविमागमा; ",
"snp1.10:16.3":	"योहं अज्ज पजानामि, ",
"snp1.10:16.4":	"यत्थ दिन्नं महप्फलं। ",
"snp1.10:17.1":	"सो अहं विचरिस्सामि, ",
"snp1.10:17.2":	"गामा गामं पुरा पुरं; ",
"snp1.10:17.3":	"नमस्समानो सम्बुद्धं, ",
"snp1.10:17.4":	"धम्मस्स च सुधम्मतन्”ति। ",
"snp1.10:17.5":	"आळवकसुत्तं दसमं। "
}	
