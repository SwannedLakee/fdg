{	
"ja529:0.1":	"जातक ",
"ja529:0.2":	"सट्ठिनिपात ",
"ja529:0.3":	"सोणकवग्ग ",
"ja529:0.4":	"१ सोणकजातक ",
"ja529:1.1":	"“तस्स सुत्वा सतं दम्मि, ",
"ja529:1.2":	"सहस्सं दिट्ठ सोणकं; ",
"ja529:1.3":	"को मे सोणकमक्खाति, ",
"ja529:1.4":	"सहायं पंसुकीळितं”। ",
"ja529:2.1":	"“अथब्रवी माणवको, ",
"ja529:2.2":	"दहरो पञ्चचूळको; ",
"ja529:2.3":	"मय्हं सुत्वा सतं देहि, ",
"ja529:2.4":	"सहस्सं दिट्ठ सोणकं; ",
"ja529:2.5":	"अहं ते सोणकक्खिस्सं, ",
"ja529:2.6":	"सहायं पंसुकीळितं”। ",
"ja529:3.1":	"“कतमस्मिं सो जनपदे, ",
"ja529:3.2":	"रट्ठेसु निगमेसु च; ",
"ja529:3.3":	"कत्थ सोणकमद्दक्खि, ",
"ja529:3.4":	"तं मे अक्खाहि पुच्छितो”। ",
"ja529:4.1":	"“तवेव देव विजिते, ",
"ja529:4.2":	"तवेवुय्यानभूमिया; ",
"ja529:4.3":	"उजुवंसा महासाला, ",
"ja529:4.4":	"नीलोभासा मनोरमा। ",
"ja529:5.1":	"तिट्ठन्ति मेघसमाना, ",
"ja529:5.2":	"रम्मा अञ्ञोञ्ञनिस्सिता; ",
"ja529:5.3":	"तेसं मूलम्हि सोणको, ",
"ja529:5.4":	"झायती अनुपादनो; ",
"ja529:5.5":	"उपादानेसु लोकेसु, ",
"ja529:5.6":	"डय्हमानेसु निब्बुतो”। ",
"ja529:6.1":	"ततो च राजा पायासि, ",
"ja529:6.2":	"सेनाय चतुरङ्गिया; ",
"ja529:6.3":	"कारापेत्वा समं मग्गं, ",
"ja529:6.4":	"अगमा येन सोणको। ",
"ja529:7.1":	"उय्यानभूमिं गन्त्वान, ",
"ja529:7.2":	"विचरन्तो ब्रहावने; ",
"ja529:7.3":	"आसीनं सोणकं दक्खि, ",
"ja529:7.4":	"डय्हमानेसु निब्बुतं। ",
"ja529:8.1":	"“कपणो वतयं भिक्खु, ",
"ja529:8.2":	"मुण्डो सङ्घाटिपारुतो; ",
"ja529:8.3":	"अमातिको अपितिको, ",
"ja529:8.4":	"रुक्खमूलस्मि झायति”। ",
"ja529:9.1":	"इमं वाक्यं निसामेत्वा, ",
"ja529:9.2":	"सोणको एतदब्रवि; ",
"ja529:9.3":	"“न राज कपणो होति, ",
"ja529:9.4":	"धम्मं कायेन फस्सयं। ",
"ja529:10.1":	"यो च धम्मं निरङ्कत्वा, ",
"ja529:10.2":	"अधम्ममनुवत्तति; ",
"ja529:10.3":	"स राज कपणो होति, ",
"ja529:10.4":	"पापो पापपरायणो”। ",
"ja529:11.1":	"“अरिन्दमोति मे नामं, ",
"ja529:11.2":	"कासिराजाति मं विदू; ",
"ja529:11.3":	"कच्चि भोतो सुखस्सेय्या, ",
"ja529:11.4":	"इध पत्तस्स सोणक”। ",
"ja529:12.1":	"“सदापि भद्रमधनस्स, ",
"ja529:12.2":	"अनागारस्स भिक्खुनो; ",
"ja529:12.3":	"न तेसं कोट्ठे ओपेन्ति, ",
"ja529:12.4":	"न कुम्भिं न खळोपियं; ",
"ja529:12.5":	"परनिट्ठितमेसाना, ",
"ja529:12.6":	"तेन यापेन्ति सुब्बता। ",
"ja529:13.1":	"दुतियम्पि भद्रमधनस्स, ",
"ja529:13.2":	"अनागारस्स भिक्खुनो; ",
"ja529:13.3":	"अनवज्जपिण्डो भोत्तब्बो, ",
"ja529:13.4":	"न च कोचूपरोधति। ",
"ja529:14.1":	"ततियम्पि भद्रमधनस्स, ",
"ja529:14.2":	"अनागारस्स भिक्खुनो; ",
"ja529:14.3":	"निब्बुतो पिण्डो भोत्तब्बो, ",
"ja529:14.4":	"न च कोचूपरोधति। ",
"ja529:15.1":	"चतुत्थम्पि भद्रमधनस्स, ",
"ja529:15.2":	"अनागारस्स भिक्खुनो; ",
"ja529:15.3":	"मुत्तस्स रट्ठे चरतो, ",
"ja529:15.4":	"सङ्गो यस्स न विज्जति। ",
"ja529:16.1":	"पञ्चमम्पि भद्रमधनस्स, ",
"ja529:16.2":	"अनागारस्स भिक्खुनो; ",
"ja529:16.3":	"नगरम्हि डय्हमानम्हि, ",
"ja529:16.4":	"नास्स किञ्चि अडय्हथ। ",
"ja529:17.1":	"छट्ठम्पि भद्रमधनस्स, ",
"ja529:17.2":	"अनागारस्स भिक्खुनो; ",
"ja529:17.3":	"रट्ठे विलुम्पमानम्हि, ",
"ja529:17.4":	"नास्स किञ्चि अहीरथ। ",
"ja529:18.1":	"सत्तमम्पि भद्रमधनस्स, ",
"ja529:18.2":	"अनागारस्स भिक्खुनो; ",
"ja529:18.3":	"चोरेहि रक्खितं मग्गं, ",
"ja529:18.4":	"ये चञ्ञे परिपन्थिका; ",
"ja529:18.5":	"पत्तचीवरमादाय, ",
"ja529:18.6":	"सोत्थिं गच्छति सुब्बतो। ",
"ja529:19.1":	"अट्ठमम्पि भद्रमधनस्स, ",
"ja529:19.2":	"अनागारस्स भिक्खुनो; ",
"ja529:19.3":	"यं यं दिसं पक्कमति, ",
"ja529:19.4":	"अनपेक्खोव गच्छति”। ",
"ja529:20.1":	"“बहूनि समणभद्रानि, ",
"ja529:20.2":	"ये त्वं भिक्खु पसंससि; ",
"ja529:20.3":	"अहञ्च गिद्धो कामेसु, ",
"ja529:20.4":	"कथं काहामि सोणक। ",
"ja529:21.1":	"पिया मे मानुसा कामा, ",
"ja529:21.2":	"अथो दिब्यापि मे पिया; ",
"ja529:21.3":	"अथ केन नु वण्णेन, ",
"ja529:21.4":	"उभो लोके लभामसे”। ",
"ja529:22.1":	"“कामे गिद्धा कामरता, ",
"ja529:22.2":	"कामेसु अधिमुच्छिता; ",
"ja529:22.3":	"नरा पापानि कत्वान, ",
"ja529:22.4":	"उपपज्जन्ति दुग्गतिं। ",
"ja529:23.1":	"ये च कामे पहन्त्वान, ",
"ja529:23.2":	"निक्खन्ता अकुतोभया; ",
"ja529:23.3":	"एकोदिभावाधिगता, ",
"ja529:23.4":	"न ते गच्छन्ति दुग्गतिं। ",
"ja529:24.1":	"उपमं ते करिस्सामि, ",
"ja529:24.2":	"तं सुणोहि अरिन्दम; ",
"ja529:24.3":	"उपमाय मिधेकच्चे, ",
"ja529:24.4":	"अत्थं जानन्ति पण्डिता। ",
"ja529:25.1":	"गङ्गाय कुणपं दिस्वा, ",
"ja529:25.2":	"वुय्हमानं महण्णवे; ",
"ja529:25.3":	"वायसो समचिन्तेसि, ",
"ja529:25.4":	"अप्पपञ्ञो अचेतसो। ",
"ja529:26.1":	"‘यानञ्च वतिदं लद्धं, ",
"ja529:26.2":	"भक्खो चायं अनप्पको’; ",
"ja529:26.3":	"तत्थ रत्तिं तत्थ दिवा, ",
"ja529:26.4":	"तत्थेव निरतो मनो। ",
"ja529:27.1":	"खादं नागस्स मंसानि, ",
"ja529:27.2":	"पिवं भागीरथोदकं; ",
"ja529:27.3":	"सम्पस्सं वनचेत्यानि, ",
"ja529:27.4":	"न पलेत्थ विहङ्गमो। ",
"ja529:28.1":	"तञ्च ओतरणी गङ्गा, ",
"ja529:28.2":	"पमत्तं कुणपे रतं; ",
"ja529:28.3":	"समुद्दं अज्झगाहासि, ",
"ja529:28.4":	"अगती यत्थ पक्खिनं। ",
"ja529:29.1":	"सो च भक्खपरिक्खीणो, ",
"ja529:29.2":	"उदपत्वा विहङ्गमो; ",
"ja529:29.3":	"न पच्छतो न पुरतो, ",
"ja529:29.4":	"नुत्तरं नोपि दक्खिणं। ",
"ja529:30.1":	"दीपं सो नज्झगागञ्छि, ",
"ja529:30.2":	"अगती यत्थ पक्खिनं; ",
"ja529:30.3":	"सो च तत्थेव पापत्थ, ",
"ja529:30.4":	"यथा दुब्बलको तथा। ",
"ja529:31.1":	"तञ्च सामुद्दिका मच्छा, ",
"ja529:31.2":	"कुम्भीला मकरा सुसू; ",
"ja529:31.3":	"पसय्हकारा खादिंसु, ",
"ja529:31.4":	"फन्दमानं विपक्खकं। ",
"ja529:32.1":	"एवमेव तुवं राज, ",
"ja529:32.2":	"ये चञ्ञे कामभोगिनो; ",
"ja529:32.3":	"गिद्धा चे न वमिस्सन्ति, ",
"ja529:32.4":	"काकपञ्ञाव ते विदू। ",
"ja529:33.1":	"एसा ते उपमा राज, ",
"ja529:33.2":	"अत्थसन्दस्सनी कता; ",
"ja529:33.3":	"त्वञ्च पञ्ञायसे तेन, ",
"ja529:33.4":	"यदि काहसि वा न वा। ",
"ja529:34.1":	"एकवाचम्पि द्विवाचं, ",
"ja529:34.2":	"भणेय्य अनुकम्पको; ",
"ja529:34.3":	"ततुत्तरिं न भासेय्य, ",
"ja529:34.4":	"दासोवय्यस्स सन्तिके”। ",
"ja529:35.1":	"इदं वत्वान पक्कामि, ",
"ja529:35.2":	"सोणको अमितबुद्धिमा; ",
"ja529:35.3":	"वेहासे अन्तलिक्खस्मिं, ",
"ja529:35.4":	"अनुसासित्वान खत्तियं। ",
"ja529:36.1":	"“को नुमे राजकत्तारो, ",
"ja529:36.2":	"सुद्दा वेय्यत्तमागता; ",
"ja529:36.3":	"रज्जं निय्यादयिस्सामि, ",
"ja529:36.4":	"नाहं रज्जेन मत्थिको। ",
"ja529:37.1":	"अज्जेव पब्बजिस्सामि, ",
"ja529:37.2":	"को जञ्ञा मरणं सुवे; ",
"ja529:37.3":	"माहं काकोव दुम्मेधो, ",
"ja529:37.4":	"कामानं वसमन्वगं”। ",
"ja529:38.1":	"“अत्थि ते दहरो पुत्तो, ",
"ja529:38.2":	"दीघावु रट्ठवड्ढनो; ",
"ja529:38.3":	"तं रज्जे अभिसिञ्चस्सु, ",
"ja529:38.4":	"सो नो राजा भविस्सति”। ",
"ja529:39.1":	"“खिप्पं कुमारमानेथ, ",
"ja529:39.2":	"दीघावुं रट्ठवड्ढनं; ",
"ja529:39.3":	"तं रज्जे अभिसिञ्चिस्सं, ",
"ja529:39.4":	"सो वो राजा भविस्सति”। ",
"ja529:40.1":	"ततो कुमारमानेसुं, ",
"ja529:40.2":	"दीघावुं रट्ठवड्ढनं; ",
"ja529:40.3":	"तं दिस्वा आलपी राजा, ",
"ja529:40.4":	"एकपुत्तं मनोरमं। ",
"ja529:41.1":	"“सट्ठि गामसहस्सानि, ",
"ja529:41.2":	"परिपुण्णानि सब्बसो; ",
"ja529:41.3":	"ते पुत्त पटिपज्जस्सु, ",
"ja529:41.4":	"रज्जं निय्यादयामि ते। ",
"ja529:42.1":	"अज्जेव पब्बजिस्सामि, ",
"ja529:42.2":	"को जञ्ञा मरणं सुवे; ",
"ja529:42.3":	"माहं काकोव दुम्मेधो, ",
"ja529:42.4":	"कामानं वसमन्वगं। ",
"ja529:43.1":	"सट्ठि नागसहस्सानि, ",
"ja529:43.2":	"सब्बालङ्कारभूसिता; ",
"ja529:43.3":	"सुवण्णकच्छा मातङ्गा, ",
"ja529:43.4":	"हेमकप्पनवाससा। ",
"ja529:44.1":	"आरूळ्हा गामणीयेहि, ",
"ja529:44.2":	"तोमरङ्कुसपाणिभि; ",
"ja529:44.3":	"ते पुत्त पटिपज्जस्सु, ",
"ja529:44.4":	"रज्जं निय्यादयामि ते। ",
"ja529:45.1":	"अज्जेव पब्बजिस्सामि, ",
"ja529:45.2":	"को जञ्ञा मरणं सुवे; ",
"ja529:45.3":	"माहं काकोव दुम्मेधो, ",
"ja529:45.4":	"कामानं वसमन्वगं। ",
"ja529:46.1":	"सट्ठि अस्ससहस्सानि, ",
"ja529:46.2":	"सब्बालङ्कारभूसिता; ",
"ja529:46.3":	"आजानीयाव जातिया, ",
"ja529:46.4":	"सिन्धवा सीघवाहिनो। ",
"ja529:47.1":	"आरूळ्हा गामणीयेहि, ",
"ja529:47.2":	"इल्लियाचापधारिभि; ",
"ja529:47.3":	"ते पुत्त पटिपज्जस्सु, ",
"ja529:47.4":	"रज्जं निय्यादयामि ते। ",
"ja529:48.1":	"अज्जेव पब्बजिस्सामि, ",
"ja529:48.2":	"को जञ्ञा मरणं सुवे; ",
"ja529:48.3":	"माहं काकोव दुम्मेधो, ",
"ja529:48.4":	"कामानं वसमन्वगं। ",
"ja529:49.1":	"सट्ठि रथसहस्सानि, ",
"ja529:49.2":	"सन्नद्धा उस्सितद्धजा; ",
"ja529:49.3":	"दीपा अथोपि वेय्यग्घा, ",
"ja529:49.4":	"सब्बालङ्कारभूसिता। ",
"ja529:50.1":	"आरूळ्हा गामणीयेहि, ",
"ja529:50.2":	"चापहत्थेहि वम्मिभि; ",
"ja529:50.3":	"ते पुत्त पटिपज्जस्सु, ",
"ja529:50.4":	"रज्जं निय्यादयामि ते। ",
"ja529:51.1":	"अज्जेव पब्बजिस्सामि, ",
"ja529:51.2":	"को जञ्ञा मरणं सुवे; ",
"ja529:51.3":	"माहं काकोव दुम्मेधो, ",
"ja529:51.4":	"कामानं वसमन्वगं। ",
"ja529:52.1":	"सट्ठि धेनुसहस्सानि, ",
"ja529:52.2":	"रोहञ्ञा पुङ्गवूसभा; ",
"ja529:52.3":	"ता पुत्त पटिपज्जस्सु, ",
"ja529:52.4":	"रज्जं निय्यादयामि ते। ",
"ja529:53.1":	"अज्जेव पब्बजिस्सामि, ",
"ja529:53.2":	"को जञ्ञा मरणं सुवे; ",
"ja529:53.3":	"माहं काकोव दुम्मेधो, ",
"ja529:53.4":	"कामानं वसमन्वगं। ",
"ja529:54.1":	"सोळसित्थिसहस्सानि, ",
"ja529:54.2":	"सब्बालङ्कारभूसिता; ",
"ja529:54.3":	"विचित्रवत्थाभरणा, ",
"ja529:54.4":	"आमुत्तमणिकुण्डला; ",
"ja529:54.5":	"ता पुत्त पटिपज्जस्सु, ",
"ja529:54.6":	"रज्जं निय्यादयामि ते। ",
"ja529:55.1":	"अज्जेव पब्बजिस्सामि, ",
"ja529:55.2":	"को जञ्ञा मरणं सुवे; ",
"ja529:55.3":	"माहं काकोव दुम्मेधो, ",
"ja529:55.4":	"कामानं वसमन्वगं”। ",
"ja529:56.1":	"“दहरस्सेव मे तात, ",
"ja529:56.2":	"माता मताति मे सुतं; ",
"ja529:56.3":	"तया विना अहं तात, ",
"ja529:56.4":	"जीवितुम्पि न उस्सहे। ",
"ja529:57.1":	"यथा आरञ्ञकं नागं, ",
"ja529:57.2":	"पोतो अन्वेति पच्छतो; ",
"ja529:57.3":	"जेस्सन्तं गिरिदुग्गेसु, ",
"ja529:57.4":	"समेसु विसमेसु च। ",
"ja529:58.1":	"एवं तं अनुगच्छामि, ",
"ja529:58.2":	"पत्तमादाय पच्छतो; ",
"ja529:58.3":	"सुभरो ते भविस्सामि, ",
"ja529:58.4":	"न ते हेस्सामि दुब्भरो”। ",
"ja529:59.1":	"“यथा सामुद्दिकं नावं, ",
"ja529:59.2":	"वाणिजानं धनेसिनं; ",
"ja529:59.3":	"वोहारो तत्थ गण्हेय्य, ",
"ja529:59.4":	"वाणिजा ब्यसनी सिया। ",
"ja529:60.1":	"एवमेवायं पुत्तकलि, ",
"ja529:60.2":	"अन्तरायकरो मम; ",
"ja529:60.3":	"इमं कुमारं पापेथ, ",
"ja529:60.4":	"पासादं रतिवड्ढनं। ",
"ja529:61.1":	"तत्थ कम्बुसहत्थायो, ",
"ja529:61.2":	"यथा सक्कंव अच्छरा; ",
"ja529:61.3":	"ता नं तत्थ रमेस्सन्ति, ",
"ja529:61.4":	"ताहि चेसो रमिस्सति। ",
"ja529:62.1":	"ततो कुमारं पापेसुं, ",
"ja529:62.2":	"पासादं रतिवड्ढनं; ",
"ja529:62.3":	"तं दिस्वा अवचुं कञ्ञा, ",
"ja529:62.4":	"दीघावुं रट्ठवड्ढनं। ",
"ja529:63.1":	"देवता नुसि गन्धब्बो, ",
"ja529:63.2":	"अदु सक्को पुरिन्ददो; ",
"ja529:63.3":	"को वा त्वं कस्स वा पुत्तो, ",
"ja529:63.4":	"कथं जानेमु तं मयं”। ",
"ja529:64.1":	"“नम्हि देवो न गन्धब्बो, ",
"ja529:64.2":	"नापि सक्को पुरिन्ददो; ",
"ja529:64.3":	"कासिरञ्ञो अहं पुत्तो, ",
"ja529:64.4":	"दीघावु रट्ठवड्ढनो; ",
"ja529:64.5":	"ममं भरथ भद्दं वो, ",
"ja529:64.6":	"अहं भत्ता भवामि वो”। ",
"ja529:65.1":	"तं तत्थ अवचुं कञ्ञा, ",
"ja529:65.2":	"दीघावुं रट्ठवड्ढनं; ",
"ja529:65.3":	"“कुहिं राजा अनुप्पत्तो, ",
"ja529:65.4":	"इतो राजा कुहिं गतो”। ",
"ja529:66.1":	"“पङ्कं राजा अतिक्कन्तो, ",
"ja529:66.2":	"थले राजा पतिट्ठितो; ",
"ja529:66.3":	"अकण्टकं अगहनं, ",
"ja529:66.4":	"पटिपन्नो महापथं। ",
"ja529:67.1":	"अहञ्च पटिपन्नोस्मि, ",
"ja529:67.2":	"मग्गं दुग्गतिगामिनं; ",
"ja529:67.3":	"सकण्टकं सगहनं, ",
"ja529:67.4":	"येन गच्छन्ति दुग्गतिं”। ",
"ja529:68.1":	"“तस्स ते स्वागतं राज, ",
"ja529:68.2":	"सीहस्सेव गिरिब्बजं; ",
"ja529:68.3":	"अनुसास महाराज, ",
"ja529:68.4":	"त्वं नो सब्बासमिस्सरो”ति। ",
"ja529:69.1":	"सोणकजातकं पठमं। "
}	
