{	
"iti19:0.1":	"इतिवुत्तक १९ ",
"iti19:0.2":	"एककनिपात ",
"iti19:0.3":	"दुतियवग्ग ",
"iti19:0.4":	"सङ्घसामग्गीसुत्त ",
"iti19:1.1":	"वुत्तञ्हेतं भगवता वुत्तमरहताति मे सुतं: ",
"iti19:2.1":	"“एकधम्मो, भिक्खवे, लोके उप्पज्जमानो उप्पज्जति बहुजनहिताय बहुजनसुखाय बहुनो जनस्स अत्थाय हिताय सुखाय देवमनुस्सानं। ",
"iti19:2.2":	"कतमो एकधम्मो? ",
"iti19:2.3":	"सङ्घसामग्गी। ",
"iti19:2.4":	"सङ्घे खो पन, भिक्खवे, समग्गे न चेव अञ्ञमञ्ञं भण्डनानि होन्ति, न च अञ्ञमञ्ञं परिभासा होन्ति, न च अञ्ञमञ्ञं परिक्खेपा होन्ति, न च अञ्ञमञ्ञं परिच्चजना होन्ति। ",
"iti19:2.5":	"तत्थ अप्पसन्ना चेव पसीदन्ति, पसन्नानञ्च भिय्योभावो होती”ति। ",
"iti19:2.6":	"एतमत्थं भगवा अवोच। ",
"iti19:2.7":	"तत्थेतं इति वुच्चति: ",
"iti19:3.1":	"“सुखा सङ्घस्स सामग्गी, ",
"iti19:3.2":	"समग्गानञ्चनुग्गहो; ",
"iti19:3.3":	"समग्गरतो धम्मट्ठो, ",
"iti19:3.4":	"योगक्खेमा न धंसति; ",
"iti19:3.5":	"सङ्घं समग्गं कत्वान, ",
"iti19:3.6":	"कप्पं सग्गम्हि मोदती”ति। ",
"iti19:4.1":	"अयम्पि अत्थो वुत्तो भगवता, इति मे सुतन्ति। ",
"iti19:4.2":	"नवमं। "
}	
