{	
"thag19.1:0.1":	"थेरगाथा १९।१ ",
"thag19.1:0.2":	"पञ्ञासनिपात ",
"thag19.1:0.3":	"पठमवग्ग ",
"thag19.1:0.4":	"तालपुटत्थेरगाथा ",
"thag19.1:1.1":	"“कदा नुहं पब्बतकन्दरासु, ",
"thag19.1:1.2":	"एकाकियो अद्दुतियो विहस्सं; ",
"thag19.1:1.3":	"अनिच्चतो सब्बभवं विपस्सं, ",
"thag19.1:1.4":	"तं मे इदं तं नु कदा भविस्सति। ",
"thag19.1:2.1":	"कदा नुहं भिन्नपटन्धरो मुनि, ",
"thag19.1:2.2":	"कासाववत्थो अममो निरासो; ",
"thag19.1:2.3":	"रागञ्च दोसञ्च तथेव मोहं, ",
"thag19.1:2.4":	"हन्त्वा सुखी पवनगतो विहस्सं। ",
"thag19.1:3.1":	"कदा अनिच्चं वधरोगनीळं, ",
"thag19.1:3.2":	"कायं इमं मच्चुजरायुपद्दुतं; ",
"thag19.1:3.3":	"विपस्समानो वीतभयो विहस्सं, ",
"thag19.1:3.4":	"एको वने तं नु कदा भविस्सति। ",
"thag19.1:4.1":	"कदा नुहं भयजननिं दुखावहं, ",
"thag19.1:4.2":	"तण्हालतं बहुविधानुवत्तनिं; ",
"thag19.1:4.3":	"पञ्ञामयं तिखिणमसिं गहेत्वा, ",
"thag19.1:4.4":	"छेत्वा वसे तम्पि कदा भविस्सति। ",
"thag19.1:5.1":	"कदा नु पञ्ञामयमुग्गतेजं, ",
"thag19.1:5.2":	"सत्थं इसीनं सहसादियित्वा; ",
"thag19.1:5.3":	"मारं ससेनं सहसा भञ्जिस्सं, ",
"thag19.1:5.4":	"सीहासने तं नु कदा भविस्सति। ",
"thag19.1:6.1":	"कदा नुहं सब्भि समागमेसु, ",
"thag19.1:6.2":	"दिट्ठो भवे धम्मगरूहि तादिभि; ",
"thag19.1:6.3":	"याथावदस्सीहि जितिन्द्रियेहि, ",
"thag19.1:6.4":	"पधानियो तं नु कदा भविस्सति। ",
"thag19.1:7.1":	"कदा नु मं तन्दि खुदा पिपासा, ",
"thag19.1:7.2":	"वातातपा कीटसरीसपा वा; ",
"thag19.1:7.3":	"न बाधयिस्सन्ति न तं गिरिब्बजे, ",
"thag19.1:7.4":	"अत्थत्थियं तं नु कदा भविस्सति। ",
"thag19.1:8.1":	"कदा नु खो यं विदितं महेसिना, ",
"thag19.1:8.2":	"चत्तारि सच्चानि सुदुद्दसानि; ",
"thag19.1:8.3":	"समाहितत्तो सतिमा अगच्छं, ",
"thag19.1:8.4":	"पञ्ञाय तं तं नु कदा भविस्सति। ",
"thag19.1:9.1":	"कदा नु रूपे अमिते च सद्दे, ",
"thag19.1:9.2":	"गन्धे रसे फुसितब्बे च धम्मे; ",
"thag19.1:9.3":	"आदित्ततोहं समथेहि युत्तो, ",
"thag19.1:9.4":	"पञ्ञाय दच्छं तदिदं कदा मे। ",
"thag19.1:10.1":	"कदा नुहं दुब्बचनेन वुत्तो, ",
"thag19.1:10.2":	"ततो निमित्तं विमनो न हेस्सं; ",
"thag19.1:10.3":	"अथो पसत्थोपि ततो निमित्तं, ",
"thag19.1:10.4":	"तुट्ठो न हेस्सं तदिदं कदा मे। ",
"thag19.1:11.1":	"कदा नु कट्ठे च तिणे लता च, ",
"thag19.1:11.2":	"खन्धे इमेहं अमिते च धम्मे; ",
"thag19.1:11.3":	"अज्झत्तिकानेव च बाहिरानि च, ",
"thag19.1:11.4":	"समं तुलेय्यं तदिदं कदा मे। ",
"thag19.1:12.1":	"कदा नु मं पावुसकालमेघो, ",
"thag19.1:12.2":	"नवेन तोयेन सचीवरं वने; ",
"thag19.1:12.3":	"इसिप्पयातम्हि पथे वजन्तं, ",
"thag19.1:12.4":	"ओवस्सते तं नु कदा भविस्सति। ",
"thag19.1:13.1":	"कदा मयूरस्स सिखण्डिनो वने, ",
"thag19.1:13.2":	"दिजस्स सुत्वा गिरिगब्भरे रुतं; ",
"thag19.1:13.3":	"पच्चुट्ठहित्वा अमतस्स पत्तिया, ",
"thag19.1:13.4":	"सञ्चिन्तये तं नु कदा भविस्सति। ",
"thag19.1:14.1":	"कदा नु गङ्गं यमुनं सरस्सतिं, ",
"thag19.1:14.2":	"पातालखित्तं वळवामुखञ्च; ",
"thag19.1:14.3":	"असज्जमानो पतरेय्यमिद्धिया, ",
"thag19.1:14.4":	"विभिंसनं तं नु कदा भविस्सति। ",
"thag19.1:15.1":	"कदा नु नागोव असङ्गचारी, ",
"thag19.1:15.2":	"पदालये कामगुणेसु छन्दं; ",
"thag19.1:15.3":	"निब्बज्जयं सब्बसुभं निमित्तं, ",
"thag19.1:15.4":	"झाने युतो तं नु कदा भविस्सति। ",
"thag19.1:16.1":	"कदा इणट्टोव दलिद्दको निधिं, ",
"thag19.1:16.2":	"आराधयित्वा धनिकेहि पीळितो; ",
"thag19.1:16.3":	"तुट्ठो भविस्सं अधिगम्म सासनं, ",
"thag19.1:16.4":	"महेसिनो तं नु कदा भविस्सति। ",
"thag19.1:17.1":	"बहूनि वस्सानि तयाम्हि याचितो, ",
"thag19.1:17.2":	"‘अगारवासेन अलं नु ते इदं’; ",
"thag19.1:17.3":	"तं दानि मं पब्बजितं समानं, ",
"thag19.1:17.4":	"किङ्कारणा चित्त तुवं न युञ्जसि। ",
"thag19.1:18.1":	"ननु अहं चित्त तयाम्हि याचितो, ",
"thag19.1:18.2":	"‘गिरिब्बजे चित्रछदा विहङ्गमा’; ",
"thag19.1:18.3":	"महिन्दघोसत्थनिताभिगज्जिनो, ",
"thag19.1:18.4":	"ते तं रमेस्सन्ति वनम्हि झायिनं। ",
"thag19.1:19.1":	"कुलम्हि मित्ते च पिये च ञातके, ",
"thag19.1:19.2":	"खिड्डारतिं कामगुणञ्च लोके; ",
"thag19.1:19.3":	"सब्बं पहाय इममज्झुपागतो, ",
"thag19.1:19.4":	"अथोपि त्वं चित्त न मय्ह तुस्ससि। ",
"thag19.1:20.1":	"ममेव एतं न हि त्वं परेसं, ",
"thag19.1:20.2":	"सन्नाहकाले परिदेवितेन किं; ",
"thag19.1:20.3":	"सब्बं इदं चलमिति पेक्खमानो, ",
"thag19.1:20.4":	"अभिनिक्खमिं अमतपदं जिगीसं। ",
"thag19.1:21.1":	"सुयुत्तवादी द्विपदानमुत्तमो, ",
"thag19.1:21.2":	"महाभिसक्को नरदम्मसारथि; ",
"thag19.1:21.3":	"‘चित्तं चलं मक्कटसन्निभं इति, ",
"thag19.1:21.4":	"अवीतरागेन सुदुन्निवारयं’। ",
"thag19.1:22.1":	"कामा हि चित्रा मधुरा मनोरमा, ",
"thag19.1:22.2":	"अविद्दसू यत्थ सिता पुथुज्जना; ",
"thag19.1:22.3":	"ते दुक्खमिच्छन्ति पुनब्भवेसिनो, ",
"thag19.1:22.4":	"चित्तेन नीता निरये निराकता। ",
"thag19.1:23.1":	"‘मयूरकोञ्चाभिरुतम्हि कानने, ",
"thag19.1:23.2":	"दीपीहि ब्यग्घेहि पुरक्खतो वसं; ",
"thag19.1:23.3":	"काये अपेक्खं जह मा विराधय’, ",
"thag19.1:23.4":	"इतिस्सु मं चित्त पुरे नियुञ्जसि। ",
"thag19.1:24.1":	"‘भावेहि झानानि च इन्द्रियानि च, ",
"thag19.1:24.2":	"बलानि बोज्झङ्गसमाधिभावना; ",
"thag19.1:24.3":	"तिस्सो च विज्जा फुस बुद्धसासने’, ",
"thag19.1:24.4":	"इतिस्सु मं चित्त पुरे नियुञ्जसि। ",
"thag19.1:25.1":	"‘भावेहि मग्गं अमतस्स पत्तिया, ",
"thag19.1:25.2":	"निय्यानिकं सब्बदुखक्खयोगधं; ",
"thag19.1:25.3":	"अट्ठङ्गिकं सब्बकिलेससोधनं’, ",
"thag19.1:25.4":	"इतिस्सु मं चित्त पुरे नियुञ्जसि। ",
"thag19.1:26.1":	"‘दुक्खन्ति खन्धे पटिपस्स योनिसो, ",
"thag19.1:26.2":	"यतो च दुक्खं समुदेति तं जह; ",
"thag19.1:26.3":	"इधेव दुक्खस्स करोहि अन्तं’, ",
"thag19.1:26.4":	"इतिस्सु मं चित्त पुरे नियुञ्जसि। ",
"thag19.1:27.1":	"‘अनिच्चं दुक्खन्ति विपस्स योनिसो, ",
"thag19.1:27.2":	"सुञ्ञं अनत्ताति अघं वधन्ति च; ",
"thag19.1:27.3":	"मनोविचारे उपरुन्ध चेतसो’, ",
"thag19.1:27.4":	"इतिस्सु मं चित्त पुरे नियुञ्जसि। ",
"thag19.1:28.1":	"‘मुण्डो विरूपो अभिसापमागतो, ",
"thag19.1:28.2":	"कपालहत्थोव कुलेसु भिक्खसु; ",
"thag19.1:28.3":	"युञ्जस्सु सत्थुवचने महेसिनो’, ",
"thag19.1:28.4":	"इतिस्सु मं चित्त पुरे नियुञ्जसि। ",
"thag19.1:29.1":	"‘सुसंवुतत्तो विसिखन्तरे चरं, ",
"thag19.1:29.2":	"कुलेसु कामेसु असङ्गमानसो; ",
"thag19.1:29.3":	"चन्दो यथा दोसिनपुण्णमासिया’, ",
"thag19.1:29.4":	"इतिस्सु मं चित्त पुरे नियुञ्जसि। ",
"thag19.1:30.1":	"‘आरञ्ञिको होहि च पिण्डपातिको, ",
"thag19.1:30.2":	"सोसानिको होहि च पंसुकूलिको; ",
"thag19.1:30.3":	"नेसज्जिको होहि सदा धुते रतो’, ",
"thag19.1:30.4":	"इतिस्सु मं चित्त पुरे नियुञ्जसि। ",
"thag19.1:31.1":	"रोपेत्व रुक्खानि यथा फलेसी, ",
"thag19.1:31.2":	"मूले तरुं छेत्तु तमेव इच्छसि; ",
"thag19.1:31.3":	"तथूपमं चित्तमिदं करोसि, ",
"thag19.1:31.4":	"यं मं अनिच्चम्हि चले नियुञ्जसि। ",
"thag19.1:32.1":	"अरूप दूरङ्गम एकचारि, ",
"thag19.1:32.2":	"न ते करिस्सं वचनं इदानिहं; ",
"thag19.1:32.3":	"दुक्खा हि कामा कटुका महब्भया, ",
"thag19.1:32.4":	"निब्बानमेवाभिमनो चरिस्सं। ",
"thag19.1:33.1":	"नाहं अलक्ख्या अहिरिक्कताय वा, ",
"thag19.1:33.2":	"न चित्तहेतू न च दूरकन्तना; ",
"thag19.1:33.3":	"आजीवहेतू च अहं न निक्खमिं, ",
"thag19.1:33.4":	"कतो च ते चित्त पटिस्सवो मया। ",
"thag19.1:34.1":	"‘अप्पिच्छता सप्पुरिसेहि वण्णिता, ",
"thag19.1:34.2":	"मक्खप्पहानं वुपसमो दुखस्स’; ",
"thag19.1:34.3":	"इतिस्सु मं चित्त तदा नियुञ्जसि, ",
"thag19.1:34.4":	"इदानि त्वं गच्छसि पुब्बचिण्णं। ",
"thag19.1:35.1":	"तण्हा अविज्जा च पियापियञ्च, ",
"thag19.1:35.2":	"सुभानि रूपानि सुखा च वेदना; ",
"thag19.1:35.3":	"मनापिया कामगुणा च वन्ता, ",
"thag19.1:35.4":	"वन्ते अहं आवमितुं न उस्सहे। ",
"thag19.1:36.1":	"सब्बत्थ ते चित्त वचो कतं मया, ",
"thag19.1:36.2":	"बहूसु जातीसु न मेसि कोपितो; ",
"thag19.1:36.3":	"अज्झत्तसम्भवो कतञ्ञुताय ते, ",
"thag19.1:36.4":	"दुक्खे चिरं संसरितं तया कते। ",
"thag19.1:37.1":	"त्वञ्ञेव नो चित्त करोसि ब्राह्मणो, ",
"thag19.1:37.2":	"त्वं खत्तियो राजदसी करोसि; ",
"thag19.1:37.3":	"वेस्सा च सुद्दा च भवाम एकदा, ",
"thag19.1:37.4":	"देवत्तनं वापि तवेव वाहसा। ",
"thag19.1:38.1":	"तवेव हेतू असुरा भवामसे, ",
"thag19.1:38.2":	"त्वंमूलकं नेरयिका भवामसे; ",
"thag19.1:38.3":	"अथो तिरच्छानगतापि एकदा, ",
"thag19.1:38.4":	"पेतत्तनं वापि तवेव वाहसा। ",
"thag19.1:39.1":	"ननु दुब्भिस्ससि मं पुनप्पुनं, ",
"thag19.1:39.2":	"मुहुं मुहुं चारणिकंव दस्सयं; ",
"thag19.1:39.3":	"उम्मत्तकेनेव मया पलोभसि, ",
"thag19.1:39.4":	"किञ्चापि ते चित्त विराधितं मया। ",
"thag19.1:40.1":	"इदं पुरे चित्तमचारि चारिकं, ",
"thag19.1:40.2":	"येनिच्छकं यत्थकामं यथासुखं; ",
"thag19.1:40.3":	"तदज्जहं निग्गहेस्सामि योनिसो, ",
"thag19.1:40.4":	"हत्थिप्पभिन्नं विय अङ्कुसग्गहो। ",
"thag19.1:41.1":	"सत्था च मे लोकमिमं अधिट्ठहि, ",
"thag19.1:41.2":	"अनिच्चतो अद्धुवतो असारतो; ",
"thag19.1:41.3":	"पक्खन्द मं चित्त जिनस्स सासने, ",
"thag19.1:41.4":	"तारेहि ओघा महता सुदुत्तरा। ",
"thag19.1:42.1":	"न ते इदं चित्त यथा पुराणकं, ",
"thag19.1:42.2":	"नाहं अलं तुय्ह वसे निवत्तितुं; ",
"thag19.1:42.3":	"महेसिनो पब्बजितोम्हि सासने, ",
"thag19.1:42.4":	"न मादिसा होन्ति विनासधारिनो। ",
"thag19.1:43.1":	"नगा समुद्दा सरिता वसुन्धरा, ",
"thag19.1:43.2":	"दिसा चतस्सो विदिसा अधो दिवा; ",
"thag19.1:43.3":	"सब्बे अनिच्चा तिभवा उपद्दुता, ",
"thag19.1:43.4":	"कुहिं गतो चित्त सुखं रमिस्ससि। ",
"thag19.1:44.1":	"धितिप्परं किं मम चित्त काहिसि, ",
"thag19.1:44.2":	"न ते अलं चित्त वसानुवत्तको; ",
"thag19.1:44.3":	"न जातु भस्तं उभतोमुखं छुपे, ",
"thag19.1:44.4":	"धिरत्थु पूरं नव सोतसन्दनिं। ",
"thag19.1:45.1":	"वराहएणेय्यविगाळ्हसेविते, ",
"thag19.1:45.2":	"पब्भारकुट्टे पकतेव सुन्दरे; ",
"thag19.1:45.3":	"नवम्बुना पावुससित्थकानने, ",
"thag19.1:45.4":	"तहिं गुहागेहगतो रमिस्ससि। ",
"thag19.1:46.1":	"सुनीलगीवा सुसिखा सुपेखुना, ",
"thag19.1:46.2":	"सुचित्तपत्तच्छदना विहङ्गमा; ",
"thag19.1:46.3":	"सुमञ्जुघोसत्थनिताभिगज्जिनो, ",
"thag19.1:46.4":	"ते तं रमेस्सन्ति वनम्हि झायिनं। ",
"thag19.1:47.1":	"वुट्ठम्हि देवे चतुरङ्गुले तिणे, ",
"thag19.1:47.2":	"सम्पुप्फिते मेघनिभम्हि कानने; ",
"thag19.1:47.3":	"नगन्तरे विटपिसमो सयिस्सं, ",
"thag19.1:47.4":	"तं मे मुदू हेहिति तूलसन्निभं। ",
"thag19.1:48.1":	"तथा तु कस्सामि यथापि इस्सरो, ",
"thag19.1:48.2":	"यं लब्भति तेनपि होतु मे अलं; ",
"thag19.1:48.3":	"न ताहं कस्सामि यथा अतन्दितो, ",
"thag19.1:48.4":	"बिळारभस्तंव यथा सुमद्दितं। ",
"thag19.1:49.1":	"तथा तु कस्सामि यथापि इस्सरो, ",
"thag19.1:49.2":	"यं लब्भति तेनपि होतु मे अलं; ",
"thag19.1:49.3":	"विरियेन तं मय्ह वसानयिस्सं, ",
"thag19.1:49.4":	"गजंव मत्तं कुसलङ्कुसग्गहो। ",
"thag19.1:50.1":	"तया सुदन्तेन अवट्ठितेन हि, ",
"thag19.1:50.2":	"हयेन योग्गाचरियोव उज्जुना; ",
"thag19.1:50.3":	"पहोमि मग्गं पटिपज्जितुं सिवं, ",
"thag19.1:50.4":	"चित्तानुरक्खीहि सदा निसेवितं। ",
"thag19.1:51.1":	"आरम्मणे तं बलसा निबन्धिसं, ",
"thag19.1:51.2":	"नागंव थम्भम्हि दळ्हाय रज्जुया; ",
"thag19.1:51.3":	"तं मे सुगुत्तं सतिया सुभावितं, ",
"thag19.1:51.4":	"अनिस्सितं सब्बभवेसु हेहिसि। ",
"thag19.1:52.1":	"पञ्ञाय छेत्वा विपथानुसारिनं, ",
"thag19.1:52.2":	"योगेन निग्गय्ह पथे निवेसिय; ",
"thag19.1:52.3":	"दिस्वा समुदयं विभवञ्च सम्भवं, ",
"thag19.1:52.4":	"दायादको हेहिसि अग्गवादिनो। ",
"thag19.1:53.1":	"चतुब्बिपल्लासवसं अधिट्ठितं, ",
"thag19.1:53.2":	"गामण्डलंव परिनेसि चित्त मं; ",
"thag19.1:53.3":	"ननु संयोजनबन्धनच्छिदं, ",
"thag19.1:53.4":	"संसेवसे कारुणिकं महामुनिं। ",
"thag19.1:54.1":	"मिगो यथा सेरि सुचित्तकानने, ",
"thag19.1:54.2":	"रम्मं गिरिं पावुसअब्भमालिनिं; ",
"thag19.1:54.3":	"अनाकुले तत्थ नगे रमिस्सं, ",
"thag19.1:54.4":	"असंसयं चित्त परा भविस्ससि। ",
"thag19.1:55.1":	"ये तुय्ह छन्देन वसेन वत्तिनो, ",
"thag19.1:55.2":	"नरा च नारी च अनुभोन्ति यं सुखं; ",
"thag19.1:55.3":	"अविद्दसू मारवसानुवत्तिनो, ",
"thag19.1:55.4":	"भवाभिनन्दी तव चित्त सावका”ति। ",
"thag19.1:55.5":	"… तालपुटो थेरो … ",
"thag19.1:55.6":	"पञ्ञासनिपातो निट्ठितो। ",
"thag19.1:56.0":	"तत्रुद्दानं ",
"thag19.1:56.1":	"पञ्ञासम्हि निपातम्हि, ",
"thag19.1:56.2":	"एको तालपुटो सुचि; ",
"thag19.1:56.3":	"गाथायो तत्थ पञ्ञास, ",
"thag19.1:56.4":	"पुन पञ्च च उत्तरीति। "
}	
