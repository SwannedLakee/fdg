{	
"thig15.1:0.1":	"थेरीगाथा १५।१ ",
"thig15.1:0.2":	"चत्तालीसनिपात ",
"thig15.1:0.3":	"इसिदासीथेरीगाथा ",
"thig15.1:1.1":	"नगरम्हि कुसुमनामे, ",
"thig15.1:1.2":	"पाटलिपुत्तम्हि पथविया मण्डे; ",
"thig15.1:1.3":	"सक्यकुलकुलीनायो, ",
"thig15.1:1.4":	"द्वे भिक्खुनियो हि गुणवतियो। ",
"thig15.1:2.1":	"इसिदासी तत्थ एका, ",
"thig15.1:2.2":	"दुतिया बोधीति सीलसम्पन्ना च; ",
"thig15.1:2.3":	"झानज्झायनरतायो, ",
"thig15.1:2.4":	"बहुस्सुतायो धुतकिलेसायो। ",
"thig15.1:3.1":	"ता पिण्डाय चरित्वा, ",
"thig15.1:3.2":	"भत्तत्थं करिय धोतपत्तायो; ",
"thig15.1:3.3":	"रहितम्हि सुखनिसिन्ना, ",
"thig15.1:3.4":	"इमा गिरा अब्भुदीरेसुं। ",
"thig15.1:4.1":	"“पासादिकासि अय्ये, ",
"thig15.1:4.2":	"इसिदासि वयोपि ते अपरिहीनो; ",
"thig15.1:4.3":	"किं दिस्वान ब्यालिकं, ",
"thig15.1:4.4":	"अथासि नेक्खम्ममनुयुत्ता”। ",
"thig15.1:5.1":	"एवमनुयुञ्जियमाना सा, ",
"thig15.1:5.2":	"रहिते धम्मदेसनाकुसला; ",
"thig15.1:5.3":	"इसिदासी वचनमब्रवि, ",
"thig15.1:5.4":	"“सुण बोधि यथाम्हि पब्बजिता”। ",
"thig15.1:6.1":	"“उज्जेनिया पुरवरे, ",
"thig15.1:6.2":	"मय्हं पिता सीलसंवुतो सेट्ठि; ",
"thig15.1:6.3":	"तस्सम्हि एकधीता, ",
"thig15.1:6.4":	"पिया मनापा च दयिता च। ",
"thig15.1:7.1":	"अथ मे साकेततो वरका, ",
"thig15.1:7.2":	"आगच्छुमुत्तमकुलीना; ",
"thig15.1:7.3":	"सेट्ठी पहूतरतनो, ",
"thig15.1:7.4":	"तस्स ममं सुण्हमदासि तातो। ",
"thig15.1:8.1":	"सस्सुया ससुरस्स च, ",
"thig15.1:8.2":	"सायं पातं पणाममुपगम्म; ",
"thig15.1:8.3":	"सिरसा करोमि पादे, ",
"thig15.1:8.4":	"वन्दामि यथाम्हि अनुसिट्ठा। ",
"thig15.1:9.1":	"या मय्हं सामिकस्स, ",
"thig15.1:9.2":	"भगिनियो भातुनो परिजनो वा; ",
"thig15.1:9.3":	"तमेकवरकम्पि दिस्वा, ",
"thig15.1:9.4":	"उब्बिग्गा आसनं देमि। ",
"thig15.1:10.1":	"अन्नेन च पानेन च, ",
"thig15.1:10.2":	"खज्जेन च यञ्च तत्थ सन्निहितं; ",
"thig15.1:10.3":	"छादेमि उपनयामि च, ",
"thig15.1:10.4":	"देमि च यं यस्स पतिरूपं। ",
"thig15.1:11.1":	"कालेन उपट्ठहित्वा, ",
"thig15.1:11.2":	"घरं समुपगमामि उम्मारे; ",
"thig15.1:11.3":	"धोवन्ती हत्थपादे, ",
"thig15.1:11.4":	"पञ्जलिका सामिकमुपेमि। ",
"thig15.1:12.1":	"कोच्छं पसादं अञ्जनिञ्च, ",
"thig15.1:12.2":	"आदासकञ्च गण्हित्वा; ",
"thig15.1:12.3":	"परिकम्मकारिका विय, ",
"thig15.1:12.4":	"सयमेव पतिं विभूसेमि। ",
"thig15.1:13.1":	"सयमेव ओदनं साधयामि, ",
"thig15.1:13.2":	"सयमेव भाजनं धोवन्ती; ",
"thig15.1:13.3":	"माताव एकपुत्तकं, ",
"thig15.1:13.4":	"तथा भत्तारं परिचरामि। ",
"thig15.1:14.1":	"एवं मं भत्तिकतं, ",
"thig15.1:14.2":	"अनुरत्तं कारिकं निहतमानं; ",
"thig15.1:14.3":	"उट्ठायिकं अनलसं, ",
"thig15.1:14.4":	"सीलवतिं दुस्सते भत्ता। ",
"thig15.1:15.1":	"सो मातरञ्च पितरञ्च, ",
"thig15.1:15.2":	"भणति ‘आपुच्छहं गमिस्सामि; ",
"thig15.1:15.3":	"इसिदासिया न सह वच्छं, ",
"thig15.1:15.4":	"एकागारेहं सह वत्थुं’। ",
"thig15.1:16.1":	"‘मा एवं पुत्त अवच, ",
"thig15.1:16.2":	"इसिदासी पण्डिता परिब्यत्ता; ",
"thig15.1:16.3":	"उट्ठायिका अनलसा, ",
"thig15.1:16.4":	"किं तुय्हं न रोचते पुत्त’। ",
"thig15.1:17.1":	"‘न च मे हिंसति किञ्चि, ",
"thig15.1:17.2":	"न चहं इसिदासिया सह वच्छं; ",
"thig15.1:17.3":	"देस्साव मे अलं मे, ",
"thig15.1:17.4":	"अपुच्छाहं गमिस्सामि’। ",
"thig15.1:18.1":	"तस्स वचनं सुणित्वा, ",
"thig15.1:18.2":	"सस्सु ससुरो च मं अपुच्छिंसु; ",
"thig15.1:18.3":	"‘किस्स तया अपरद्धं, ",
"thig15.1:18.4":	"भण विस्सट्ठा यथाभूतं’। ",
"thig15.1:19.1":	"‘नपिहं अपरज्झं किञ्चि, ",
"thig15.1:19.2":	"नपि हिंसेमि न भणामि दुब्बचनं; ",
"thig15.1:19.3":	"किं सक्का कातुय्ये, ",
"thig15.1:19.4":	"यं मं विद्देस्सते भत्ता’। ",
"thig15.1:20.1":	"ते मं पितुघरं पटिनयिंसु, ",
"thig15.1:20.2":	"विमना दुखेन अधिभूता; ",
"thig15.1:20.3":	"पुत्तमनुरक्खमाना, ",
"thig15.1:20.4":	"‘जिताम्हसे रूपिनिं लक्खिं’। ",
"thig15.1:21.1":	"अथ मं अदासि तातो, ",
"thig15.1:21.2":	"अड्ढस्स घरम्हि दुतियकुलिकस्स; ",
"thig15.1:21.3":	"ततो उपड्ढसुङ्केन, ",
"thig15.1:21.4":	"येन मं विन्दथ सेट्ठि। ",
"thig15.1:22.1":	"तस्सपि घरम्हि मासं, ",
"thig15.1:22.2":	"अवसिं अथ सोपि मं पटिच्छरयि; ",
"thig15.1:22.3":	"दासीव उपट्ठहन्तिं, ",
"thig15.1:22.4":	"अदूसिकं सीलसम्पन्नं। ",
"thig15.1:23.1":	"भिक्खाय च विचरन्तं, ",
"thig15.1:23.2":	"दमकं दन्तं मे पिता भणति; ",
"thig15.1:23.3":	"‘होहिसि मे जामाता, ",
"thig15.1:23.4":	"निक्खिप पोट्ठिञ्च घटिकञ्च’। ",
"thig15.1:24.1":	"सोपि वसित्वा पक्खं, ",
"thig15.1:24.2":	"अथ तातं भणति ‘देहि मे पोट्ठिं; ",
"thig15.1:24.3":	"घटिकञ्च मल्लकञ्च, ",
"thig15.1:24.4":	"पुनपि भिक्खं चरिस्सामि’। ",
"thig15.1:25.1":	"अथ नं भणती तातो, ",
"thig15.1:25.2":	"अम्मा सब्बो च मे ञातिगणवग्गो; ",
"thig15.1:25.3":	"‘किं ते न कीरति इध, ",
"thig15.1:25.4":	"भण खिप्पं तं ते करिहि’ति। ",
"thig15.1:26.1":	"एवं भणितो भणति, ",
"thig15.1:26.2":	"‘यदि मे अत्ता सक्कोति अलं मय्हं; ",
"thig15.1:26.3":	"इसिदासिया न सह वच्छं, ",
"thig15.1:26.4":	"एकघरेहं सह वत्थुं’। ",
"thig15.1:27.1":	"विस्सज्जितो गतो सो, ",
"thig15.1:27.2":	"अहम्पि एकाकिनी विचिन्तेमि; ",
"thig15.1:27.3":	"‘आपुच्छितून गच्छं, ",
"thig15.1:27.4":	"मरितुये वा पब्बजिस्सं वा’। ",
"thig15.1:28.1":	"अथ अय्या जिनदत्ता, ",
"thig15.1:28.2":	"आगच्छी गोचराय चरमाना; ",
"thig15.1:28.3":	"तातकुलं विनयधरी, ",
"thig15.1:28.4":	"बहुस्सुता सीलसम्पन्ना। ",
"thig15.1:29.1":	"तं दिस्वान अम्हाकं, ",
"thig15.1:29.2":	"उट्ठायासनं तस्सा पञ्ञापयिं; ",
"thig15.1:29.3":	"निसिन्नाय च पादे, ",
"thig15.1:29.4":	"वन्दित्वा भोजनमदासिं। ",
"thig15.1:30.1":	"अन्नेन च पानेन च, ",
"thig15.1:30.2":	"खज्जेन च यञ्च तत्थ सन्निहितं; ",
"thig15.1:30.3":	"सन्तप्पयित्वा अवचं, ",
"thig15.1:30.4":	"‘अय्ये इच्छामि पब्बजितुं’। ",
"thig15.1:31.1":	"अथ मं भणती तातो, ",
"thig15.1:31.2":	"‘इधेव पुत्तक चराहि त्वं धम्मं; ",
"thig15.1:31.3":	"अन्नेन च पानेन च, ",
"thig15.1:31.4":	"तप्पय समणे द्विजाती च’। ",
"thig15.1:32.1":	"अथहं भणामि तातं, ",
"thig15.1:32.2":	"रोदन्ती अञ्जलिं पणामेत्वा; ",
"thig15.1:32.3":	"‘पापञ्हि मया पकतं, ",
"thig15.1:32.4":	"कम्मं तं निज्जरेस्सामि’। ",
"thig15.1:33.1":	"अथ मं भणती तातो, ",
"thig15.1:33.2":	"‘पापुण बोधिञ्च अग्गधम्मञ्च; ",
"thig15.1:33.3":	"निब्बानञ्च लभस्सु, ",
"thig15.1:33.4":	"यं सच्छिकरी द्विपदसेट्ठो’। ",
"thig15.1:34.1":	"मातापितू अभिवादयित्वा, ",
"thig15.1:34.2":	"सब्बञ्च ञातिगणवग्गं; ",
"thig15.1:34.3":	"सत्ताहं पब्बजिता, ",
"thig15.1:34.4":	"तिस्सो विज्जा अफस्सयिं। ",
"thig15.1:35.1":	"जानामि अत्तनो सत्त, ",
"thig15.1:35.2":	"जातियो यस्सयं फलविपाको; ",
"thig15.1:35.3":	"तं तव आचिक्खिस्सं, ",
"thig15.1:35.4":	"तं एकमना निसामेहि। ",
"thig15.1:36.1":	"नगरम्हि एरकच्छे, ",
"thig15.1:36.2":	"सुवण्णकारो अहं पहूतधनो; ",
"thig15.1:36.3":	"योब्बनमदेन मत्तो, ",
"thig15.1:36.4":	"सो परदारं असेविहं। ",
"thig15.1:37.1":	"सोहं ततो चवित्वा, ",
"thig15.1:37.2":	"निरयम्हि अपच्चिसं चिरं; ",
"thig15.1:37.3":	"पक्को ततो च उट्ठहित्वा, ",
"thig15.1:37.4":	"मक्कटिया कुच्छिमोक्कमिं। ",
"thig15.1:38.1":	"सत्ताहजातकं मं, ",
"thig15.1:38.2":	"महाकपि यूथपो निल्लच्छेसि; ",
"thig15.1:38.3":	"तस्सेतं कम्मफलं, ",
"thig15.1:38.4":	"यथापि गन्त्वान परदारं। ",
"thig15.1:39.1":	"सोहं ततो चवित्वा, ",
"thig15.1:39.2":	"कालं करित्वा सिन्धवारञ्ञे; ",
"thig15.1:39.3":	"काणाय च खञ्जाय च, ",
"thig15.1:39.4":	"एळकिया कुच्छिमोक्कमिं। ",
"thig15.1:40.1":	"द्वादस वस्सानि अहं, ",
"thig15.1:40.2":	"निल्लच्छितो दारके परिवहित्वा; ",
"thig15.1:40.3":	"किमिनावट्टो अकल्लो, ",
"thig15.1:40.4":	"यथापि गन्त्वान परदारं। ",
"thig15.1:41.1":	"सोहं ततो चवित्वा, ",
"thig15.1:41.2":	"गोवाणिजकस्स गाविया जातो; ",
"thig15.1:41.3":	"वच्छो लाखातम्बो, ",
"thig15.1:41.4":	"निल्लच्छितो द्वादसे मासे। ",
"thig15.1:42.1":	"वोढून नङ्गलमहं, ",
"thig15.1:42.2":	"सकटञ्च धारयामि; ",
"thig15.1:42.3":	"अन्धोवट्टो अकल्लो, ",
"thig15.1:42.4":	"यथापि गन्त्वान परदारं। ",
"thig15.1:43.1":	"सोहं ततो चवित्वा, ",
"thig15.1:43.2":	"वीथिया दासिया घरे जातो; ",
"thig15.1:43.3":	"नेव महिला न पुरिसो, ",
"thig15.1:43.4":	"यथापि गन्त्वान परदारं। ",
"thig15.1:44.1":	"तिंसतिवस्सम्हि मतो, ",
"thig15.1:44.2":	"साकटिककुलम्हि दारिका जाता; ",
"thig15.1:44.3":	"कपणम्हि अप्पभोगे, ",
"thig15.1:44.4":	"धनिक पुरिसपातबहुलम्हि। ",
"thig15.1:45.1":	"तं मं ततो सत्थवाहो, ",
"thig15.1:45.2":	"उस्सन्नाय विपुलाय वड्ढिया; ",
"thig15.1:45.3":	"ओकड्ढति विलपन्तिं, ",
"thig15.1:45.4":	"अच्छिन्दित्वा कुलघरस्मा। ",
"thig15.1:46.1":	"अथ सोळसमे वस्से, ",
"thig15.1:46.2":	"दिस्वा मं पत्तयोब्बनं कञ्ञं; ",
"thig15.1:46.3":	"ओरुन्धतस्स पुत्तो, ",
"thig15.1:46.4":	"गिरिदासो नाम नामेन। ",
"thig15.1:47.1":	"तस्सपि अञ्ञा भरिया, ",
"thig15.1:47.2":	"सीलवती गुणवती यसवती च; ",
"thig15.1:47.3":	"अनुरत्ता भत्तारं, ",
"thig15.1:47.4":	"तस्साहं विद्देसनमकासिं। ",
"thig15.1:48.1":	"तस्सेतं कम्मफलं, ",
"thig15.1:48.2":	"यं मं अपकीरितून गच्छन्ति; ",
"thig15.1:48.3":	"दासीव उपट्ठहन्तिं, ",
"thig15.1:48.4":	"तस्सपि अन्तो कतो मया”ति। ",
"thig15.1:49.1":	"… इसिदासी थेरी …। ",
"thig15.1:50.1":	"चत्तालीसनिपातो निट्ठितो। "
}	
