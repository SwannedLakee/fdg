{	
"ud7.10:0.1":	"उदान ७।१० ",
"ud7.10:0.2":	"उतेनसुत्त ",
"ud7.10:1.1":	"एवं मे सुतं—",
"ud7.10:1.2":	"एकं समयं भगवा कोसम्बियं विहरति घोसितारामे। ",
"ud7.10:1.3":	"तेन खो पन समयेन रञ्ञो उतेनस्स उय्यानगतस्स अन्तेपुरं दड्ढं होति, पञ्च च इत्थिसतानि कालङ्कतानि होन्ति सामावतीपमुखानि। ",
"ud7.10:2.1":	"अथ खो सम्बहुला भिक्खू पुब्बण्हसमयं निवासेत्वा पत्तचीवरमादाय कोसम्बिं पिण्डाय पाविसिंसु। ",
"ud7.10:2.2":	"कोसम्बियं पिण्डाय चरित्वा पच्छाभत्तं पिण्डपातपटिक्कन्ता येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। ",
"ud7.10:2.3":	"एकमन्तं निसिन्ना खो ते भिक्खू भगवन्तं एतदवोचुं: ",
"ud7.10:2.4":	"“इध, भन्ते, रञ्ञो उतेनस्स उय्यानगतस्स अन्तेपुरं दड्ढं, पञ्च च इत्थिसतानि कालङ्कतानि सामावतीपमुखानि। ",
"ud7.10:2.5":	"तासं, भन्ते, उपासिकानं का गति को अभिसम्परायो”ति? ",
"ud7.10:3.1":	"“सन्तेत्थ, भिक्खवे, उपासिकायो सोतापन्ना, सन्ति सकदागामिनियो, सन्ति अनागामिनियो। ",
"ud7.10:3.2":	"सब्बा ता, भिक्खवे, उपासिकायो अनिप्फला कालङ्कता”ति। ",
"ud7.10:4.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud7.10:5.1":	"“मोहसम्बन्धनो लोको, ",
"ud7.10:5.2":	"भब्बरूपोव दिस्सति; ",
"ud7.10:5.3":	"उपधिबन्धनो बालो, ",
"ud7.10:5.4":	"तमसा परिवारितो; ",
"ud7.10:5.5":	"सस्सतोरिव खायति, ",
"ud7.10:5.6":	"पस्सतो नत्थि किञ्चनन्”ति। ",
"ud7.10:5.7":	"दसमं। ",
"ud7.10:6.0":	"तस्सुद्दानं ",
"ud7.10:6.1":	"द्वे भद्दिया द्वे च सत्ता, ",
"ud7.10:6.2":	"लकुण्डको तण्हाक्खयो; ",
"ud7.10:6.3":	"पपञ्चखयो च कच्चानो, ",
"ud7.10:6.4":	"उदपानञ्च उतेनोति। ",
"ud7.10:6.5":	"चूळवग्गो सत्तमो। "
}	
