{	
"snp1.2:0.1":	"सुत्त निपात १।२ ",
"snp1.2:0.2":	"धनियसुत्त ",
"snp1.2:1.1":	"“पक्कोदनो दुद्धखीरोहमस्मि, ",
"snp1.2:1.2":	"(इति धनियो गोपो) ",
"snp1.2:1.3":	"अनुतीरे महिया समानवासो; ",
"snp1.2:1.4":	"छन्ना कुटि आहितो गिनि, ",
"snp1.2:1.5":	"अथ चे पत्थयसी पवस्स देव”। ",
"snp1.2:2.1":	"“अक्कोधनो विगतखिलोहमस्मि, ",
"snp1.2:2.2":	"(इति भगवा) ",
"snp1.2:2.3":	"अनुतीरे महियेकरत्तिवासो; ",
"snp1.2:2.4":	"विवटा कुटि निब्बुतो गिनि, ",
"snp1.2:2.5":	"अथ चे पत्थयसी पवस्स देव”। ",
"snp1.2:3.1":	"“अन्धकमकसा न विज्जरे, ",
"snp1.2:3.2":	"(इति धनियो गोपो) ",
"snp1.2:3.3":	"कच्छे रूळ्हतिणे चरन्ति गावो; ",
"snp1.2:3.4":	"वुट्ठिम्पि सहेय्युमागतं, ",
"snp1.2:3.5":	"अथ चे पत्थयसी पवस्स देव”। ",
"snp1.2:4.1":	"“बद्धासि भिसी सुसङ्खता, ",
"snp1.2:4.2":	"(इति भगवा) ",
"snp1.2:4.3":	"तिण्णो पारगतो विनेय्य ओघं; ",
"snp1.2:4.4":	"अत्थो भिसिया न विज्जति, ",
"snp1.2:4.5":	"अथ चे पत्थयसी पवस्स देव”। ",
"snp1.2:5.1":	"“गोपी मम अस्सवा अलोला, ",
"snp1.2:5.2":	"(इति धनियो गोपो) ",
"snp1.2:5.3":	"दीघरत्तं संवासिया मनापा; ",
"snp1.2:5.4":	"तस्सा न सुणामि किञ्चि पापं, ",
"snp1.2:5.5":	"अथ चे पत्थयसी पवस्स देव”। ",
"snp1.2:6.1":	"“चित्तं मम अस्सवं विमुत्तं, ",
"snp1.2:6.2":	"(इति भगवा) ",
"snp1.2:6.3":	"दीघरत्तं परिभावितं सुदन्तं; ",
"snp1.2:6.4":	"पापं पन मे न विज्जति, ",
"snp1.2:6.5":	"अथ चे पत्थयसी पवस्स देव”। ",
"snp1.2:7.1":	"“अत्तवेतनभतोहमस्मि, ",
"snp1.2:7.2":	"(इति धनियो गोपो) ",
"snp1.2:7.3":	"पुत्ता च मे समानिया अरोगा; ",
"snp1.2:7.4":	"तेसं न सुणामि किञ्चि पापं, ",
"snp1.2:7.5":	"अथ चे पत्थयसी पवस्स देव”। ",
"snp1.2:8.1":	"“नाहं भतकोस्मि कस्सचि, ",
"snp1.2:8.2":	"(इति भगवा) ",
"snp1.2:8.3":	"निब्बिट्ठेन चरामि सब्बलोके; ",
"snp1.2:8.4":	"अत्थो भतिया न विज्जति, ",
"snp1.2:8.5":	"अथ चे पत्थयसी पवस्स देव”। ",
"snp1.2:9.1":	"“अत्थि वसा अत्थि धेनुपा, ",
"snp1.2:9.2":	"(इति धनियो गोपो) ",
"snp1.2:9.3":	"गोधरणियो पवेणियोपि अत्थि; ",
"snp1.2:9.4":	"उसभोपि गवम्पतीध अत्थि, ",
"snp1.2:9.5":	"अथ चे पत्थयसी पवस्स देव”। ",
"snp1.2:10.1":	"“नत्थि वसा नत्थि धेनुपा, ",
"snp1.2:10.2":	"(इति भगवा) ",
"snp1.2:10.3":	"गोधरणियो पवेणियोपि नत्थि; ",
"snp1.2:10.4":	"उसभोपि गवम्पतीध नत्थि, ",
"snp1.2:10.5":	"अथ चे पत्थयसी पवस्स देव”। ",
"snp1.2:11.1":	"“खिला निखाता असम्पवेधी, ",
"snp1.2:11.2":	"(इति धनियो गोपो) ",
"snp1.2:11.3":	"दामा मुञ्जमया नवा सुसण्ठाना; ",
"snp1.2:11.4":	"न हि सक्खिन्ति धेनुपापि छेत्तुं, ",
"snp1.2:11.5":	"अथ चे पत्थयसी पवस्स देव”। ",
"snp1.2:12.1":	"“उसभोरिव छेत्व बन्धनानि, ",
"snp1.2:12.2":	"(इति भगवा) ",
"snp1.2:12.3":	"नागो पूतिलतंव दालयित्वा; ",
"snp1.2:12.4":	"नाहं पुनुपेस्सं गब्भसेय्यं, ",
"snp1.2:12.5":	"अथ चे पत्थयसी पवस्स देव”। ",
"snp1.2:13.1":	"निन्नञ्च थलञ्च पूरयन्तो, ",
"snp1.2:13.2":	"महामेघो पवस्सि तावदेव; ",
"snp1.2:13.3":	"सुत्वा देवस्स वस्सतो, ",
"snp1.2:13.4":	"इममत्थं धनियो अभासथ। ",
"snp1.2:14.1":	"“लाभा वत नो अनप्पका, ",
"snp1.2:14.2":	"ये मयं भगवन्तं अद्दसाम; ",
"snp1.2:14.3":	"सरणं तं उपेम चक्खुम, ",
"snp1.2:14.4":	"सत्था नो होहि तुवं महामुनि। ",
"snp1.2:15.1":	"गोपी च अहञ्च अस्सवा, ",
"snp1.2:15.2":	"ब्रह्मचरियं सुगते चरामसे; ",
"snp1.2:15.3":	"जातिमरणस्स पारगू, ",
"snp1.2:15.4":	"दुक्खस्सन्तकरा भवामसे”। ",
"snp1.2:16.1":	"“नन्दति पुत्तेहि पुत्तिमा, ",
"snp1.2:16.2":	"(इति मारो पापिमा) ",
"snp1.2:16.3":	"गोमा गोहि तथेव नन्दति; ",
"snp1.2:16.4":	"उपधी हि नरस्स नन्दना, ",
"snp1.2:16.5":	"न हि सो नन्दति यो निरूपधि”। ",
"snp1.2:17.1":	"“सोचति पुत्तेहि पुत्तिमा, ",
"snp1.2:17.2":	"(इति भगवा) ",
"snp1.2:17.3":	"गोमा गोहि तथेव सोचति; ",
"snp1.2:17.4":	"उपधी हि नरस्स सोचना, ",
"snp1.2:17.5":	"न हि सो सोचति यो निरूपधी”ति। ",
"snp1.2:17.6":	"धनियसुत्तं दुतियं। "
}	
