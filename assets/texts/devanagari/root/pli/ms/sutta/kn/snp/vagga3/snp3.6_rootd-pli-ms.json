{	
"snp3.6:0.1":	"सुत्त निपात ३।६ ",
"snp3.6:0.2":	"सभियसुत्त ",
"snp3.6:1.1":	"एवं मे सुतं—",
"snp3.6:1.2":	"एकं समयं भगवा राजगहे विहरति वेळुवने कलन्दकनिवापे। ",
"snp3.6:1.3":	"तेन खो पन समयेन सभियस्स परिब्बाजकस्स पुराणसालोहिताय देवताय पञ्हा उद्दिट्ठा होन्ति: ",
"snp3.6:1.4":	"“यो ते, सभिय, समणो वा ब्राह्मणो वा इमे पञ्हे पुट्ठो ब्याकरोति तस्स सन्तिके ब्रह्मचरियं चरेय्यासी”ति। ",
"snp3.6:2.1":	"अथ खो सभियो परिब्बाजको तस्सा देवताय सन्तिके ते पञ्हे उग्गहेत्वा ये ते समणब्राह्मणा सङ्घिनो गणिनो गणाचरिया ञाता यसस्सिनो तित्थकरा साधुसम्मता बहुजनस्स, सेय्यथिदं—",
"snp3.6:2.2":	"पूरणो कस्सपो मक्खलिगोसालो अजितो केसकम्बलो पकुधो कच्चानो सञ्चयो बेलट्ठपुत्तो निगण्ठो नाटपुत्तो—",
"snp3.6:2.3":	"ते उपसङ्कमित्वा ते पञ्हे पुच्छति। ",
"snp3.6:2.4":	"ते सभियेन परिब्बाजकेन पञ्हे पुट्ठा न सम्पायन्ति; ",
"snp3.6:2.5":	"असम्पायन्ता कोपञ्च दोसञ्च अप्पच्चयञ्च पातुकरोन्ति। ",
"snp3.6:2.6":	"अपि च सभियंयेव परिब्बाजकं पटिपुच्छन्ति। ",
"snp3.6:3.1":	"अथ खो सभियस्स परिब्बाजकस्स एतदहोसि: ",
"snp3.6:3.2":	"“ये खो ते भोन्तो समणब्राह्मणा सङ्घिनो गणिनो गणाचरिया ञाता यसस्सिनो तित्थकरा साधुसम्मता बहुजनस्स, सेय्यथिदं—",
"snp3.6:3.3":	"पूरणो कस्सपो …पे… निगण्ठो नाटपुत्तो—",
"snp3.6:3.4":	"ते मया पञ्हे पुट्ठा न सम्पायन्ति, ",
"snp3.6:3.5":	"असम्पायन्ता कोपञ्च दोसञ्च अप्पच्चयञ्च पातुकरोन्ति; ",
"snp3.6:3.6":	"अपि च मञ्ञेवेत्थ पटिपुच्छन्ति। ",
"snp3.6:3.7":	"यन्नूनाहं हीनायावत्तित्वा कामे परिभुञ्जेय्यन्”ति। ",
"snp3.6:4.1":	"अथ खो सभियस्स परिब्बाजकस्स एतदहोसि: ",
"snp3.6:4.2":	"“अयम्पि खो समणो गोतमो सङ्घी चेव गणी च गणाचरियो च ञातो यसस्सी तित्थकरो साधुसम्मतो बहुजनस्स; ",
"snp3.6:4.3":	"यन्नूनाहं समणं गोतमं उपसङ्कमित्वा इमे पञ्हे पुच्छेय्यन्”ति। ",
"snp3.6:5.1":	"अथ खो सभियस्स परिब्बाजकस्स एतदहोसि: ",
"snp3.6:5.2":	"“येपि खो ते भोन्तो समणब्राह्मणा जिण्णा वुड्ढा महल्लका अद्धगता वयोअनुप्पत्ता थेरा रत्तञ्ञू चिरपब्बजिता सङ्घिनो गणिनो गणाचरिया ञाता यसस्सिनो तित्थकरा साधुसम्मता बहुजनस्स, सेय्यथिदं—",
"snp3.6:5.3":	"पूरणो कस्सपो …पे… निगण्ठो नाटपुत्तो—",
"snp3.6:5.4":	"तेपि मया पञ्हे पुट्ठा न सम्पायन्ति, ",
"snp3.6:5.5":	"असम्पायन्ता कोपञ्च दोसञ्च अप्पच्चयञ्च पातुकरोन्ति, अपि च मञ्ञेवेत्थ पटिपुच्छन्ति; ",
"snp3.6:5.6":	"किं पन मे समणो गोतमो इमे पञ्हे पुट्ठो ब्याकरिस्सति। ",
"snp3.6:5.7":	"समणो हि गोतमो दहरो चेव जातिया, नवो च पब्बज्जाया”ति। ",
"snp3.6:6.1":	"अथ खो सभियस्स परिब्बाजकस्स एतदहोसि: ",
"snp3.6:6.2":	"“समणो खो दहरोति न उञ्ञातब्बो न परिभोतब्बो। ",
"snp3.6:6.3":	"दहरोपि चेस समणो गोतमो महिद्धिको होति महानुभावो, यन्नूनाहं समणं गोतमं उपसङ्कमित्वा इमे पञ्हे पुच्छेय्यन्”ति। ",
"snp3.6:7.1":	"अथ खो सभियो परिब्बाजको येन राजगहं तेन चारिकं पक्कामि। ",
"snp3.6:7.2":	"अनुपुब्बेन चारिकं चरमानो येन राजगहं वेळुवनं कलन्दकनिवापो, येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"snp3.6:7.3":	"सम्मोदनीयं कथं सारणीयं वीतिसारेत्वा एकमन्तं निसीदि। ",
"snp3.6:7.4":	"एकमन्तं निसिन्नो खो सभियो परिब्बाजको भगवन्तं गाथाय अज्झभासि—",
"snp3.6:8.1":	"“कङ्खी वेचिकिच्छी आगमं, ",
"snp3.6:8.2":	"(इति सभियो) ",
"snp3.6:8.3":	"पञ्हे पुच्छितुं अभिकङ्खमानो; ",
"snp3.6:8.4":	"तेसन्तकरो भवाहि पञ्हे मे पुट्ठो, ",
"snp3.6:8.5":	"अनुपुब्बं अनुधम्मं ब्याकरोहि मे”। ",
"snp3.6:9.1":	"“दूरतो आगतोसि सभिय, ",
"snp3.6:9.2":	"(इति भगवा) ",
"snp3.6:9.3":	"पञ्हे पुच्छितुं अभिकङ्खमानो; ",
"snp3.6:9.4":	"तेसन्तकरो भवामि पञ्हे ते पुट्ठो, ",
"snp3.6:9.5":	"अनुपुब्बं अनुधम्मं ब्याकरोमि ते। ",
"snp3.6:10.1":	"पुच्छ मं सभिय पञ्हं, ",
"snp3.6:10.2":	"यं किञ्चि मनसिच्छसि; ",
"snp3.6:10.3":	"तस्स तस्सेव पञ्हस्स, ",
"snp3.6:10.4":	"अहं अन्तं करोमि ते”ति। ",
"snp3.6:11.1":	"अथ खो सभियस्स परिब्बाजकस्स एतदहोसि: ",
"snp3.6:11.2":	"“अच्छरियं वत भो, अब्भुतं वत भो। ",
"snp3.6:11.3":	"यं वताहं अञ्ञेसु समणब्राह्मणेसु ओकासकम्ममत्तम्पि नालत्थं तं मे इदं समणेन गोतमेन ओकासकम्मं कतन्”ति। ",
"snp3.6:11.4":	"अत्तमनो पमुदितो उदग्गो पीतिसोमनस्सजातो भगवन्तं पञ्हं अपुच्छि—",
"snp3.6:12.1":	"“किंपत्तिनमाहु भिक्खुनं, ",
"snp3.6:12.2":	"(इति सभियो) ",
"snp3.6:12.3":	"सोरतं केन कथञ्च दन्तमाहु; ",
"snp3.6:12.4":	"बुद्धोति कथं पवुच्चति, ",
"snp3.6:12.5":	"पुट्ठो मे भगवा ब्याकरोहि”। ",
"snp3.6:13.1":	"“पज्जेन कतेन अत्तना, ",
"snp3.6:13.2":	"(सभियाति भगवा) ",
"snp3.6:13.3":	"परिनिब्बानगतो वितिण्णकङ्खो; ",
"snp3.6:13.4":	"विभवञ्च भवञ्च विप्पहाय, ",
"snp3.6:13.5":	"वुसितवा खीणपुनब्भवो स भिक्खु। ",
"snp3.6:14.1":	"सब्बत्थ उपेक्खको सतिमा, ",
"snp3.6:14.2":	"न सो हिंसति कञ्चि सब्बलोके; ",
"snp3.6:14.3":	"तिण्णो समणो अनाविलो, ",
"snp3.6:14.4":	"उस्सदा यस्स न सन्ति सोरतो सो। ",
"snp3.6:15.1":	"यस्सिन्द्रियानि भावितानि, ",
"snp3.6:15.2":	"अज्झत्तं बहिद्धा च सब्बलोके; ",
"snp3.6:15.3":	"निब्बिज्झ इमं परञ्च लोकं, ",
"snp3.6:15.4":	"कालं कङ्खति भावितो स दन्तो। ",
"snp3.6:16.1":	"कप्पानि विचेय्य केवलानि, ",
"snp3.6:16.2":	"संसारं दुभयं चुतूपपातं; ",
"snp3.6:16.3":	"विगतरजमनङ्गणं विसुद्धं, ",
"snp3.6:16.4":	"पत्तं जातिखयं तमाहु बुद्धन्”ति। ",
"snp3.6:17.1":	"अथ खो सभियो परिब्बाजको भगवतो भासितं अभिनन्दित्वा अनुमोदित्वा अत्तमनो पमुदितो उदग्गो पीतिसोमनस्सजातो भगवन्तं उत्तरिं पञ्हं अपुच्छि—",
"snp3.6:18.1":	"“किंपत्तिनमाहु ब्राह्मणं, ",
"snp3.6:18.2":	"(इति सभियो) ",
"snp3.6:18.3":	"समणं केन कथञ्च न्हातकोति; ",
"snp3.6:18.4":	"नागोति कथं पवुच्चति, ",
"snp3.6:18.5":	"पुट्ठो मे भगवा ब्याकरोहि”। ",
"snp3.6:19.1":	"“बाहित्वा सब्बपापकानि, ",
"snp3.6:19.2":	"(सभियाति भगवा) ",
"snp3.6:19.3":	"विमलो साधुसमाहितो ठितत्तो; ",
"snp3.6:19.4":	"संसारमतिच्च केवली सो, ",
"snp3.6:19.5":	"असितो तादि पवुच्चते स ब्रह्मा। ",
"snp3.6:20.1":	"समितावि पहाय पुञ्ञपापं, ",
"snp3.6:20.2":	"विरजो ञत्वा इमं परञ्च लोकं; ",
"snp3.6:20.3":	"जातिमरणं उपातिवत्तो, ",
"snp3.6:20.4":	"समणो तादि पवुच्चते तथत्ता। ",
"snp3.6:21.1":	"निन्हाय सब्बपापकानि, ",
"snp3.6:21.2":	"अज्झत्तं बहिद्धा च सब्बलोके; ",
"snp3.6:21.3":	"देवमनुस्सेसु कप्पियेसु, ",
"snp3.6:21.4":	"कप्पं नेति तमाहु न्हातकोति। ",
"snp3.6:22.1":	"आगुं न करोति किञ्चि लोके, ",
"snp3.6:22.2":	"सब्बसंयोगे विसज्ज बन्धनानि; ",
"snp3.6:22.3":	"सब्बत्थ न सज्जती विमुत्तो, ",
"snp3.6:22.4":	"नागो तादि पवुच्चते तथत्ता”ति। ",
"snp3.6:23.1":	"अथ खो सभियो परिब्बाजको …पे… भगवन्तं उत्तरिं पञ्हं अपुच्छि—",
"snp3.6:24.1":	"“कं खेत्तजिनं वदन्ति बुद्धा, ",
"snp3.6:24.2":	"(इति सभियो) ",
"snp3.6:24.3":	"कुसलं केन कथञ्च पण्डितोति; ",
"snp3.6:24.4":	"मुनि नाम कथं पवुच्चति, ",
"snp3.6:24.5":	"पुट्ठो मे भगवा ब्याकरोहि”। ",
"snp3.6:25.1":	"“खेत्तानि विचेय्य केवलानि, ",
"snp3.6:25.2":	"(सभियाति भगवा) ",
"snp3.6:25.3":	"दिब्बं मानुसकञ्च ब्रह्मखेत्तं; ",
"snp3.6:25.4":	"सब्बखेत्तमूलबन्धना पमुत्तो, ",
"snp3.6:25.5":	"खेत्तजिनो तादि पवुच्चते तथत्ता। ",
"snp3.6:26.1":	"कोसानि विचेय्य केवलानि, ",
"snp3.6:26.2":	"दिब्बं मानुसकञ्च ब्रह्मकोसं; ",
"snp3.6:26.3":	"सब्बकोसमूलबन्धना पमुत्तो, ",
"snp3.6:26.4":	"कुसलो तादि पवुच्चते तथत्ता। ",
"snp3.6:27.1":	"दुभयानि विचेय्य पण्डरानि, ",
"snp3.6:27.2":	"अज्झत्तं बहिद्धा च सुद्धिपञ्ञो; ",
"snp3.6:27.3":	"कण्हं सुक्कं उपातिवत्तो, ",
"snp3.6:27.4":	"पण्डितो तादि पवुच्चते तथत्ता। ",
"snp3.6:28.1":	"असतञ्च सतञ्च ञत्वा धम्मं, ",
"snp3.6:28.2":	"अज्झत्तं बहिद्धा च सब्बलोके; ",
"snp3.6:28.3":	"देवमनुस्सेहि पूजनीयो, ",
"snp3.6:28.4":	"सङ्गं जालमतिच्च सो मुनी”ति। ",
"snp3.6:29.1":	"अथ खो सभियो परिब्बाजको …पे… भगवन्तं उत्तरिं पञ्हं अपुच्छि—",
"snp3.6:30.1":	"“किंपत्तिनमाहु वेदगुं, ",
"snp3.6:30.2":	"(इति सभियो) ",
"snp3.6:30.3":	"अनुविदितं केन कथञ्च विरियवाति; ",
"snp3.6:30.4":	"आजानियो किन्ति नाम होति, ",
"snp3.6:30.5":	"पुट्ठो मे भगवा ब्याकरोहि”। ",
"snp3.6:31.1":	"“वेदानि विचेय्य केवलानि, ",
"snp3.6:31.2":	"(सभियाति भगवा) ",
"snp3.6:31.3":	"समणानं यानिधत्थि ब्राह्मणानं; ",
"snp3.6:31.4":	"सब्बवेदनासु वीतरागो, ",
"snp3.6:31.5":	"सब्बं वेदमतिच्च वेदगू सो। ",
"snp3.6:32.1":	"अनुविच्च पपञ्चनामरूपं, ",
"snp3.6:32.2":	"अज्झत्तं बहिद्धा च रोगमूलं; ",
"snp3.6:32.3":	"सब्बरोगमूलबन्धना पमुत्तो, ",
"snp3.6:32.4":	"अनुविदितो तादि पवुच्चते तथत्ता। ",
"snp3.6:33.1":	"विरतो इध सब्बपापकेहि, ",
"snp3.6:33.2":	"निरयदुक्खं अतिच्च विरियवासो; ",
"snp3.6:33.3":	"सो वीरियवा पधानवा, ",
"snp3.6:33.4":	"धीरो तादि पवुच्चते तथत्ता। ",
"snp3.6:34.1":	"यस्सस्सु लुनानि बन्धनानि, ",
"snp3.6:34.2":	"अज्झत्तं बहिद्धा च सङ्गमूलं; ",
"snp3.6:34.3":	"सब्बसङ्गमूलबन्धना पमुत्तो, ",
"snp3.6:34.4":	"आजानियो तादि पवुच्चते तथत्ता”ति। ",
"snp3.6:35.1":	"अथ खो सभियो परिब्बाजको …पे… भगवन्तं उत्तरिं पञ्हं अपुच्छि—",
"snp3.6:36.1":	"“किंपत्तिनमाहु सोत्तियं, ",
"snp3.6:36.2":	"(इति सभियो) ",
"snp3.6:36.3":	"अरियं केन कथञ्च चरणवाति; ",
"snp3.6:36.4":	"परिब्बाजको किन्ति नाम होति, ",
"snp3.6:36.5":	"पुट्ठो मे भगवा ब्याकरोहि”। ",
"snp3.6:37.1":	"“सुत्वा सब्बधम्मं अभिञ्ञाय लोके, ",
"snp3.6:37.2":	"(सभियाति भगवा) ",
"snp3.6:37.3":	"सावज्जानवज्जं यदत्थि किञ्चि; ",
"snp3.6:37.4":	"अभिभुं अकथङ्कथिं विमुत्तं, ",
"snp3.6:37.5":	"अनिघं सब्बधिमाहु सोत्तियोति। ",
"snp3.6:38.1":	"छेत्वा आसवानि आलयानि, ",
"snp3.6:38.2":	"विद्वा सो न उपेति गब्भसेय्यं; ",
"snp3.6:38.3":	"सञ्ञं तिविधं पनुज्ज पङ्कं, ",
"snp3.6:38.4":	"कप्पं नेति तमाहु अरियोति। ",
"snp3.6:39.1":	"यो इध चरणेसु पत्तिपत्तो, ",
"snp3.6:39.2":	"कुसलो सब्बदा आजानाति धम्मं; ",
"snp3.6:39.3":	"सब्बत्थ न सज्जति विमुत्तचित्तो, ",
"snp3.6:39.4":	"पटिघा यस्स न सन्ति चरणवा सो। ",
"snp3.6:40.1":	"दुक्खवेपक्कं यदत्थि कम्मं, ",
"snp3.6:40.2":	"उद्धमधो तिरियं वापि मज्झे; ",
"snp3.6:40.3":	"परिब्बाजयित्वा परिञ्ञचारी, ",
"snp3.6:40.4":	"मायं मानमथोपि लोभकोधं; ",
"snp3.6:40.5":	"परियन्तमकासि नामरूपं, ",
"snp3.6:40.6":	"तं परिब्बाजकमाहु पत्तिपत्तन्”ति। ",
"snp3.6:41.1":	"अथ खो सभियो परिब्बाजको भगवतो भासितं अभिनन्दित्वा अनुमोदित्वा अत्तमनो पमुदितो उदग्गो पीतिसोमनस्सजातो उट्ठायासना एकंसं उत्तरासङ्गं करित्वा येन भगवा तेनञ्जलिं पणामेत्वा भगवन्तं सम्मुखा सारुप्पाहि गाथाहि अभित्थवि: ",
"snp3.6:42.1":	"“यानि च तीणि यानि च सट्ठि, ",
"snp3.6:42.2":	"समणप्पवादसितानि भूरिपञ्ञ; ",
"snp3.6:42.3":	"सञ्ञक्खरसञ्ञनिस्सितानि, ",
"snp3.6:42.4":	"ओसरणानि विनेय्य ओघतमगा। ",
"snp3.6:43.1":	"अन्तगूसि पारगू दुक्खस्स, ",
"snp3.6:43.2":	"अरहासि सम्मासम्बुद्धो खीणासवं तं मञ्ञे; ",
"snp3.6:43.3":	"जुतिमा मुतिमा पहूतपञ्ञो, ",
"snp3.6:43.4":	"दुक्खस्सन्तकर अतारेसि मं। ",
"snp3.6:44.1":	"यं मे कङ्खितमञ्ञासि, ",
"snp3.6:44.2":	"विचिकिच्छा मं तारयि नमो ते; ",
"snp3.6:44.3":	"मुनि मोनपथेसु पत्तिपत्त, ",
"snp3.6:44.4":	"अखिल आदिच्चबन्धु सोरतोसि। ",
"snp3.6:45.1":	"या मे कङ्खा पुरे आसि, ",
"snp3.6:45.2":	"तं मे ब्याकासि चक्खुमा; ",
"snp3.6:45.3":	"अद्धा मुनीसि सम्बुद्धो, ",
"snp3.6:45.4":	"नत्थि नीवरणा तव। ",
"snp3.6:46.1":	"उपायासा च ते सब्बे, ",
"snp3.6:46.2":	"विद्धस्ता विनळीकता; ",
"snp3.6:46.3":	"सीतिभूतो दमप्पत्तो, ",
"snp3.6:46.4":	"धितिमा सच्चनिक्कमो। ",
"snp3.6:47.1":	"तस्स ते नागनागस्स, ",
"snp3.6:47.2":	"महावीरस्स भासतो; ",
"snp3.6:47.3":	"सब्बे देवानुमोदन्ति, ",
"snp3.6:47.4":	"उभो नारदपब्बता। ",
"snp3.6:48.1":	"नमो ते पुरिसाजञ्ञ, ",
"snp3.6:48.2":	"नमो ते पुरिसुत्तम; ",
"snp3.6:48.3":	"सदेवकस्मिं लोकस्मिं, ",
"snp3.6:48.4":	"नत्थि ते पटिपुग्गलो। ",
"snp3.6:49.1":	"तुवं बुद्धो तुवं सत्था, ",
"snp3.6:49.2":	"तुवं माराभिभू मुनि; ",
"snp3.6:49.3":	"तुवं अनुसये छेत्वा, ",
"snp3.6:49.4":	"तिण्णो तारेसिमं पजं। ",
"snp3.6:50.1":	"उपधी ते समतिक्कन्ता, ",
"snp3.6:50.2":	"आसवा ते पदालिता; ",
"snp3.6:50.3":	"सीहोसि अनुपादानो, ",
"snp3.6:50.4":	"पहीनभयभेरवो। ",
"snp3.6:51.1":	"पुण्डरीकं यथा वग्गु, ",
"snp3.6:51.2":	"तोये न उपलिम्पति; ",
"snp3.6:51.3":	"एवं पुञ्ञे च पापे च, ",
"snp3.6:51.4":	"उभये त्वं न लिम्पसि; ",
"snp3.6:51.5":	"पादे वीर पसारेहि, ",
"snp3.6:51.6":	"सभियो वन्दति सत्थुनो”ति। ",
"snp3.6:52.1":	"अथ खो सभियो परिब्बाजको भगवतो पादेसु सिरसा निपतित्वा भगवन्तं एतदवोच: ",
"snp3.6:52.2":	"“अभिक्कन्तं, भन्ते …पे… ",
"snp3.6:52.3":	"एसाहं भगवन्तं सरणं गच्छामि धम्मञ्च भिक्खुसङ्घञ्च; ",
"snp3.6:52.4":	"लभेय्याहं, भन्ते, भगवतो सन्तिके पब्बज्जं, लभेय्यं उपसम्पदन्”ति। ",
"snp3.6:53.1":	"“यो खो, सभिय, अञ्ञतित्थियपुब्बो इमस्मिं धम्मविनये आकङ्खति पब्बज्जं, आकङ्खति उपसम्पदं, सो चत्तारो मासे परिवसति; चतुन्नं मासानं अच्चयेन आरद्धचित्ता भिक्खू पब्बाजेन्ति, उपसम्पादेन्ति भिक्खुभावाय। ",
"snp3.6:53.2":	"अपि च मेत्थ पुग्गलवेमत्तता विदिता”ति। ",
"snp3.6:54.1":	"“सचे, भन्ते, अञ्ञतित्थियपुब्बा इमस्मिं धम्मविनये आकङ्खन्ता पब्बज्जं, आकङ्खन्ता उपसम्पदं चत्तारो मासे परिवसन्ति, चतुन्नं मासानं अच्चयेन आरद्धचित्ता भिक्खू पब्बाजेन्ति, उपसम्पादेन्ति भिक्खुभावाय, अहं चत्तारि वस्सानि परिवसिस्सामि; चतुन्नं वस्सानं अच्चयेन आरद्धचित्ता भिक्खू पब्बाजेन्तु उपसम्पादेन्तु भिक्खुभावाया”ति। ",
"snp3.6:54.2":	"अलत्थ खो सभियो परिब्बाजको भगवतो सन्तिके पब्बज्जं अलत्थ उपसम्पदं …पे… ",
"snp3.6:54.3":	"अञ्ञतरो खो पनायस्मा सभियो अरहतं अहोसीति। ",
"snp3.6:54.4":	"सभियसुत्तं छट्ठं। "
}	
