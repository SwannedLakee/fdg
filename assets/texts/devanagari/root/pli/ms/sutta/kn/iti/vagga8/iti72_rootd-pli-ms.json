{	
"iti72:0.1":	"इतिवुत्तक ७२ ",
"iti72:0.2":	"तिकनिपात ",
"iti72:0.3":	"ततियवग्ग ",
"iti72:0.4":	"निस्सरणियसुत्त ",
"iti72:1.1":	"वुत्तञ्हेतं भगवता वुत्तमरहताति मे सुतं: ",
"iti72:2.1":	"“तिस्सो इमा, भिक्खवे, निस्सरणिया धातुयो। ",
"iti72:2.2":	"कतमा तिस्सो? ",
"iti72:2.3":	"कामानमेतं निस्सरणं यदिदं नेक्खम्मं, रूपानमेतं निस्सरणं यदिदं आरुप्पं, यं खो पन किञ्चि भूतं सङ्खतं पटिच्चसमुप्पन्नं निरोधो तस्स निस्सरणं—",
"iti72:2.4":	"इमा खो, भिक्खवे, तिस्सो निस्सरणिया धातुयो”ति। ",
"iti72:2.5":	"एतमत्थं भगवा अवोच। ",
"iti72:2.6":	"तत्थेतं इति वुच्चति: ",
"iti72:3.1":	"“कामनिस्सरणं ञत्वा, ",
"iti72:3.2":	"रूपानञ्च अतिक्कमं; ",
"iti72:3.3":	"सब्बसङ्खारसमथं, ",
"iti72:3.4":	"फुसं आतापि सब्बदा। ",
"iti72:4.1":	"स वे सम्मद्दसो भिक्खु, ",
"iti72:4.2":	"यतो तत्थ विमुच्चति; ",
"iti72:4.3":	"अभिञ्ञावोसितो सन्तो, ",
"iti72:4.4":	"स वे योगातिगो मुनी”ति। ",
"iti72:5.1":	"अयम्पि अत्थो वुत्तो भगवता, इति मे सुतन्ति। ",
"iti72:5.2":	"ततियं। "
}	
