{	
"ja509:0.1":	"जातक ",
"ja509:0.2":	"वीसतिनिपात ",
"ja509:0.3":	"मातङ्गवग्ग ",
"ja509:0.4":	"१३। हत्थिपालजातक ",
"ja509:1.1":	"“चिरस्सं वत पस्साम, ",
"ja509:1.2":	"ब्राह्मणं देववण्णिनं; ",
"ja509:1.3":	"महाजटं खारिधरं, ",
"ja509:1.4":	"पङ्कदन्तं रजस्सिरं। ",
"ja509:2.1":	"चिरस्सं वत पस्साम, ",
"ja509:2.2":	"इसिं धम्मगुणे रतं; ",
"ja509:2.3":	"कासायवत्थवसनं, ",
"ja509:2.4":	"वाकचीरं पटिच्छदं। ",
"ja509:3.1":	"आसनं उदकं पज्जं, ",
"ja509:3.2":	"पटिगण्हातु नो भवं; ",
"ja509:3.3":	"अग्घे भवन्तं पुच्छाम, ",
"ja509:3.4":	"अग्घं कुरुतु नो भवं”। ",
"ja509:4.1":	"“अधिच्च वेदे परियेस वित्तं, ",
"ja509:4.2":	"पुत्ते गहे तात पतिट्ठपेत्वा; ",
"ja509:4.3":	"गन्धे रसे पच्चनुभुय्य सब्बं, ",
"ja509:4.4":	"अरञ्ञं साधु मुनि सो पसत्थो”। ",
"ja509:5.1":	"“वेदा न सच्चा न च वित्तलाभो, ",
"ja509:5.2":	"न पुत्तलाभेन जरं विहन्ति; ",
"ja509:5.3":	"गन्धे रसे मुच्चनमाहु सन्तो, ",
"ja509:5.4":	"सकम्मुना होति फलूपपत्ति”। ",
"ja509:6.1":	"“अद्धा हि सच्चं वचनं तवेतं, ",
"ja509:6.2":	"सकम्मुना होति फलूपपत्ति; ",
"ja509:6.3":	"जिण्णा च मातापितरो तवीमे, ",
"ja509:6.4":	"पस्सेय्युं तं वस्ससतं अरोगं”। ",
"ja509:7.1":	"“यस्सस्स सक्खी मरणेन राज, ",
"ja509:7.2":	"जराय मेत्ती नरवीरसेट्ठ; ",
"ja509:7.3":	"यो चापि जञ्ञा न मरिस्सं कदाचि, ",
"ja509:7.4":	"पस्सेय्युं तं वस्ससतं अरोगं। ",
"ja509:8.1":	"यथापि नावं पुरिसो दकम्हि, ",
"ja509:8.2":	"एरेति चे नं उपनेति तीरं; ",
"ja509:8.3":	"एवम्पि ब्याधी सततं जरा च, ",
"ja509:8.4":	"उपनेति मच्चं वसमन्तकस्स”। ",
"ja509:9.1":	"“पङ्को च कामा पलिपो च कामा, ",
"ja509:9.2":	"मनोहरा दुत्तरा मच्चुधेय्या; ",
"ja509:9.3":	"एतस्मिं पङ्के पलिपे ब्यसन्ना, ",
"ja509:9.4":	"हीनत्तरूपा न तरन्ति पारं। ",
"ja509:10.1":	"अयं पुरे लुद्दमकासि कम्मं, ",
"ja509:10.2":	"स्वायं गहीतो न हि मोक्खितो मे; ",
"ja509:10.3":	"ओरुन्धिया नं परिरक्खिस्सामि, ",
"ja509:10.4":	"मायं पुन लुद्दमकासि कम्मं”। ",
"ja509:11.1":	"“गवंव नट्ठं पुरिसो यथा वने, ",
"ja509:11.2":	"अन्वेसती राज अपस्समानो; ",
"ja509:11.3":	"एवं नट्ठो एसुकारी ममत्थो, ",
"ja509:11.4":	"सोहं कथं न गवेसेय्यं राज। ",
"ja509:12.1":	"हिय्योति हिय्यति पोसो, ",
"ja509:12.2":	"परेति परिहायति; ",
"ja509:12.3":	"अनागतं नेतमत्थीति ञत्वा, ",
"ja509:12.4":	"उप्पन्नछन्दं को पनुदेय्य धीरो”। ",
"ja509:13.1":	"“पस्सामि वोहं दहरं कुमारिं, ",
"ja509:13.2":	"मत्तूपमं केतकपुप्फनेत्तं; ",
"ja509:13.3":	"अभुत्तभोगे पठमे वयस्मिं, ",
"ja509:13.4":	"आदाय मच्चु वजते कुमारिं। ",
"ja509:14.1":	"युवा सुजातो सुमुखो सुदस्सनो, ",
"ja509:14.2":	"सामो कुसुम्भपरिकिण्णमस्सु; ",
"ja509:14.3":	"हित्वान कामे पटिकच्च गेहं, ",
"ja509:14.4":	"अनुजान मं पब्बजिस्सामि देव”। ",
"ja509:15.1":	"“साखाहि रुक्खो लभते समञ्ञं, ",
"ja509:15.2":	"पहीनसाखं पन खाणुमाहु; ",
"ja509:15.3":	"पहीनपुत्तस्स ममज्ज भोति, ",
"ja509:15.4":	"वासेट्ठि भिक्खाचरियाय कालो”। ",
"ja509:16.1":	"“अघस्मि कोञ्चाव यथा हिमच्चये, ",
"ja509:16.2":	"कतानि जालानि पदालिय हंसा; ",
"ja509:16.3":	"गच्छन्ति पुत्ता च पती च मय्हं, ",
"ja509:16.4":	"साहं कथं नानुवजे पजानं”। ",
"ja509:17.1":	"“एते भुत्वा वमित्वा च, ",
"ja509:17.2":	"पक्कमन्ति विहङ्गमा; ",
"ja509:17.3":	"ये च भुत्वान वमिंसु, ",
"ja509:17.4":	"ते मे हत्थत्तमागता। ",
"ja509:18.1":	"अवमी ब्राह्मणो कामे, ",
"ja509:18.2":	"सो त्वं पच्चावमिस्ससि; ",
"ja509:18.3":	"वन्तादो पुरिसो राज, ",
"ja509:18.4":	"न सो होति पसंसियो”। ",
"ja509:19.1":	"“पङ्के च पोसं पलिपे ब्यसन्नं, ",
"ja509:19.2":	"बली यथा दुब्बलमुद्धरेय्य; ",
"ja509:19.3":	"एवम्पि मं त्वं उदतारि भोति, ",
"ja509:19.4":	"पञ्चालि गाथाहि सुभासिताहि”। ",
"ja509:20.1":	"इदं वत्वा महाराजा, ",
"ja509:20.2":	"एसुकारी दिसम्पति; ",
"ja509:20.3":	"रट्ठं हित्वान पब्बजि, ",
"ja509:20.4":	"नागो छेत्वाव बन्धनं। ",
"ja509:21.1":	"“राजा च पब्बज्जमरोचयित्थ, ",
"ja509:21.2":	"रट्ठं पहाय नरवीरसेट्ठो; ",
"ja509:21.3":	"तुवम्पि नो होहि यथेव राजा, ",
"ja509:21.4":	"अम्हेहि गुत्ता अनुसास रज्जं”। ",
"ja509:22.1":	"“राजा च पब्बज्जमरोचयित्थ, ",
"ja509:22.2":	"रट्ठं पहाय नरवीरसेट्ठो; ",
"ja509:22.3":	"अहम्पि एका चरिस्सामि लोके, ",
"ja509:22.4":	"हित्वान कामानि मनोरमानि। ",
"ja509:23.1":	"राजा च पब्बज्जमरोचयित्थ, ",
"ja509:23.2":	"रट्ठं पहाय नरवीरसेट्ठो; ",
"ja509:23.3":	"अहम्पि एका चरिस्सामि लोके, ",
"ja509:23.4":	"हित्वान कामानि यथोधिकानि। ",
"ja509:24.1":	"अच्चेन्ति काला तरयन्ति रत्तियो, ",
"ja509:24.2":	"वयोगुणा अनुपुब्बं जहन्ति; ",
"ja509:24.3":	"अहम्पि एका चरिस्सामि लोके, ",
"ja509:24.4":	"हित्वान कामानि मनोरमानि। ",
"ja509:25.1":	"अच्चेन्ति काला तरयन्ति रत्तियो, ",
"ja509:25.2":	"वयोगुणा अनुपुब्बं जहन्ति; ",
"ja509:25.3":	"अहम्पि एका चरिस्सामि लोके, ",
"ja509:25.4":	"हित्वान कामानि यथोधिकानि। ",
"ja509:26.1":	"अच्चेन्ति काला तरयन्ति रत्तियो, ",
"ja509:26.2":	"वयोगुणा अनुपुब्बं जहन्ति; ",
"ja509:26.3":	"अहम्पि एका चरिस्सामि लोके, ",
"ja509:26.4":	"सीतिभूता सब्बमतिच्च सङ्गन्”ति। ",
"ja509:27.1":	"हत्थिपालजातकं तेरसमं। "
}	
