{	
"ja456:0.1":	"जातक ",
"ja456:0.2":	"एकादसकनिपात ",
"ja456:0.3":	"मातुपोसकवग्ग ",
"ja456:0.4":	"२। जुण्हजातक ",
"ja456:1.1":	"“सुणोहि मय्हं वचनं जनिन्द, ",
"ja456:1.2":	"अत्थेन जुण्हम्हि इधानुपत्तो; ",
"ja456:1.3":	"न ब्राह्मणे अद्धिके तिट्ठमाने, ",
"ja456:1.4":	"गन्तब्बमाहु द्विपदिन्दसेट्ठ”। ",
"ja456:2.1":	"“सुणोमि तिट्ठामि वदेहि ब्रह्मे, ",
"ja456:2.2":	"येनासि अत्थेन इधानुपत्तो; ",
"ja456:2.3":	"कं वा त्वमत्थं मयि पत्थयानो, ",
"ja456:2.4":	"इधागमा ब्रह्मे तदिङ्घ ब्रूहि”। ",
"ja456:3.1":	"“ददाहि मे गामवरानि पञ्च, ",
"ja456:3.2":	"दासीसतं सत्त गवंसतानि; ",
"ja456:3.3":	"परोसहस्सञ्च सुवण्णनिक्खे, ",
"ja456:3.4":	"भरिया च मे सादिसी द्वे ददाहि। ",
"ja456:4.1":	"तपो नु ते ब्राह्मण भिंसरूपो, ",
"ja456:4.2":	"मन्ता नु ते ब्राह्मण चित्तरूपा; ",
"ja456:4.3":	"यक्खा नु ते अस्सवा सन्ति केचि, ",
"ja456:4.4":	"अत्थं वा मे अभिजानासि कत्तं। ",
"ja456:5.1":	"न मे तपो अत्थि न चापि मन्ता, ",
"ja456:5.2":	"यक्खापि मे अस्सवा नत्थि केचि; ",
"ja456:5.3":	"अत्थम्पि ते नाभिजानामि कत्तं, ",
"ja456:5.4":	"पुब्बे च खो सङ्गतिमत्तमासि। ",
"ja456:6.1":	"पठमं इदं दस्सनं जानतो मे, ",
"ja456:6.2":	"न ताभिजानामि इतो पुरत्था; ",
"ja456:6.3":	"अक्खाहि मे पुच्छितो एतमत्थं, ",
"ja456:6.4":	"कदा कुहिं वा अहु सङ्गमो नो। ",
"ja456:7.1":	"गन्धारराजस्स पुरम्हि रम्मे, ",
"ja456:7.2":	"अवसिम्हसे तक्कसीलायं देव; ",
"ja456:7.3":	"तत्थन्धकारम्हि तिमीसिकायं, ",
"ja456:7.4":	"अंसेन अंसं समघट्टयिम्ह। ",
"ja456:8.1":	"ते तत्थ ठत्वान उभो जनिन्द, ",
"ja456:8.2":	"साराणियं वीतिसारयिम्ह तत्थ; ",
"ja456:8.3":	"सायेव नो सङ्गतिमत्तमासि, ",
"ja456:8.4":	"ततो न पच्छा न पुरे अहोसि। ",
"ja456:9.1":	"यदा कदाचि मनुजेसु ब्रह्मे, ",
"ja456:9.2":	"समागमो सप्पुरिसेन होति; ",
"ja456:9.3":	"न पण्डिता सङ्गतिसन्थवानि, ",
"ja456:9.4":	"पुब्बे कतं वापि विनासयन्ति। ",
"ja456:10.1":	"बालाव खो सङ्गतिसन्थवानि, ",
"ja456:10.2":	"पुब्बे कतं वापि विनासयन्ति; ",
"ja456:10.3":	"बहुम्पि बालेसु कतं विनस्सति, ",
"ja456:10.4":	"तथा हि बाला अकतञ्ञुरूपा। ",
"ja456:11.1":	"धीरा च खो सङ्गतिसन्थवानि, ",
"ja456:11.2":	"पुब्बे कतं वापि न नासयन्ति; ",
"ja456:11.3":	"अप्पम्पि धीरेसु कतं न नस्सति, ",
"ja456:11.4":	"तथा हि धीरा सुकतञ्ञुरूपा। ",
"ja456:12.1":	"ददामि ते गामवरानि पञ्च, ",
"ja456:12.2":	"दासीसतं सत्त गवंसतानि; ",
"ja456:12.3":	"परोसहस्सञ्च सुवण्णनिक्खे, ",
"ja456:12.4":	"भरिया च ते सादिसी द्वे ददामि। ",
"ja456:13.1":	"एवं सतं होति समेच्च राज, ",
"ja456:13.2":	"नक्खत्तराजारिव तारकानं; ",
"ja456:13.3":	"आपूरती कासिपती तथाहं, ",
"ja456:13.4":	"तयापि मे सङ्गमो अज्ज लद्धो”ति। ",
"ja456:14.1":	"जुण्हजातकं दुतियं। "
}	
