{	
"iti98:0.1":	"इतिवुत्तक ९८ ",
"iti98:0.2":	"तिकनिपात ",
"iti98:0.3":	"पञ्चमवग्ग ",
"iti98:0.4":	"दानसुत्त ",
"iti98:1.1":	"वुत्तञ्हेतं भगवता वुत्तमरहताति मे सुतं: ",
"iti98:2.1":	"“द्वेमानि, भिक्खवे, दानानि—",
"iti98:2.2":	"आमिसदानञ्च धम्मदानञ्च। ",
"iti98:2.3":	"एतदग्गं, भिक्खवे, इमेसं द्विन्नं दानानं यदिदं धम्मदानं। ",
"iti98:3.1":	"द्वेमे, भिक्खवे, संविभागा—",
"iti98:3.2":	"आमिससंविभागो च धम्मसंविभागो च। ",
"iti98:3.3":	"एतदग्गं, भिक्खवे, इमेसं द्विन्नं संविभागानं यदिदं धम्मसंविभागो। ",
"iti98:4.1":	"द्वेमे, भिक्खवे, अनुग्गहा—",
"iti98:4.2":	"आमिसानुग्गहो च धम्मानुग्गहो च। ",
"iti98:4.3":	"एतदग्गं, भिक्खवे, इमेसं द्विन्नं अनुग्गहानं यदिदं धम्मानुग्गहो”ति। ",
"iti98:4.4":	"एतमत्थं भगवा अवोच। ",
"iti98:4.5":	"तत्थेतं इति वुच्चति: ",
"iti98:5.1":	"“यमाहु दानं परमं अनुत्तरं, ",
"iti98:5.2":	"यं संविभागं भगवा अवण्णयि; ",
"iti98:5.3":	"अग्गम्हि खेत्तम्हि पसन्नचित्तो, ",
"iti98:5.4":	"विञ्ञू पजानं को न यजेथ काले। ",
"iti98:6.1":	"ये चेव भासन्ति सुणन्ति चूभयं, ",
"iti98:6.2":	"पसन्नचित्ता सुगतस्स सासने; ",
"iti98:6.3":	"तेसं सो अत्थो परमो विसुज्झति, ",
"iti98:6.4":	"ये अप्पमत्ता सुगतस्स सासने”ति। ",
"iti98:7.1":	"अयम्पि अत्थो वुत्तो भगवता, इति मे सुतन्ति। ",
"iti98:7.2":	"नवमं। "
}	
