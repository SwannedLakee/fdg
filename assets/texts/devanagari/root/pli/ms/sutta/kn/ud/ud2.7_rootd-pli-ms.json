{	
"ud2.7:0.1":	"उदान २।७ ",
"ud2.7:0.2":	"एकपुत्तकसुत्त ",
"ud2.7:1.1":	"एवं मे सुतं—",
"ud2.7:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"ud2.7:1.3":	"तेन खो पन समयेन अञ्ञतरस्स उपासकस्स एकपुत्तको पियो मनापो कालङ्कतो होति। ",
"ud2.7:2.1":	"अथ खो सम्बहुला उपासका अल्लवत्था अल्लकेसा दिवा दिवस्स येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ने खो ते उपासके भगवा एतदवोच: ",
"ud2.7:2.2":	"“किं नु खो तुम्हे, उपासका, अल्लवत्था अल्लकेसा इधूपसङ्कमन्ता दिवा दिवस्सा”ति? ",
"ud2.7:3.1":	"एवं वुत्ते, सो उपासको भगवन्तं एतदवोच: ",
"ud2.7:3.2":	"“मय्हं खो, भन्ते, एकपुत्तको पियो मनापो कालङ्कतो। ",
"ud2.7:3.3":	"तेन मयं अल्लवत्था अल्लकेसा इधूपसङ्कमन्ता दिवा दिवस्सा”ति। ",
"ud2.7:4.1":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"ud2.7:5.1":	"“पियरूपस्सादगधितासे, ",
"ud2.7:5.2":	"देवकाया पुथु मनुस्सा च; ",
"ud2.7:5.3":	"अघाविनो परिजुन्ना, ",
"ud2.7:5.4":	"मच्चुराजस्स वसं गच्छन्ति। ",
"ud2.7:6.1":	"ये वे दिवा च रत्तो च, ",
"ud2.7:6.2":	"अप्पमत्ता जहन्ति पियरूपं; ",
"ud2.7:6.3":	"ते वे खणन्ति अघमूलं, ",
"ud2.7:6.4":	"मच्चुनो आमिसं दुरतिवत्तन्”ति। ",
"ud2.7:6.5":	"सत्तमं। "
}	
