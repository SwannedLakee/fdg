{	
"ja482:0.1":	"जातक ",
"ja482:0.2":	"तेरसकनिपात ",
"ja482:0.3":	"अम्बवग्ग ",
"ja482:0.4":	"९। रुरुमिगराजजातक ",
"ja482:1.1":	"“तस्स गामवरं दम्मि, ",
"ja482:1.2":	"नारियो च अलङ्कता; ",
"ja482:1.3":	"यो मेतं मिगमक्खाति, ",
"ja482:1.4":	"मिगानं मिगमुत्तमं”। ",
"ja482:2.1":	"“मय्हं गामवरं देहि, ",
"ja482:2.2":	"नारियो च अलङ्कता; ",
"ja482:2.3":	"अहं ते मिगमक्खिस्सं, ",
"ja482:2.4":	"मिगानं मिगमुत्तमं। ",
"ja482:3.1":	"एतस्मिं वनसण्डस्मिं, ",
"ja482:3.2":	"अम्बा साला च पुप्फिता; ",
"ja482:3.3":	"इन्दगोपकसञ्छन्ना, ",
"ja482:3.4":	"एत्थेसो तिट्ठते मिगो”। ",
"ja482:4.1":	"“धनुं अद्वेज्झं कत्वान, ",
"ja482:4.2":	"उसुं सन्नय्हुपागमि; ",
"ja482:4.3":	"मिगो च दिस्वा राजानं, ",
"ja482:4.4":	"दूरतो अज्झभासथ। ",
"ja482:5.1":	"आगमेहि महाराज, ",
"ja482:5.2":	"मा मं विज्झि रथेसभ; ",
"ja482:5.3":	"को नु ते इदमक्खासि, ",
"ja482:5.4":	"एत्थेसो तिट्ठते मिगो”। ",
"ja482:6.1":	"“एस पापचरो पोसो, ",
"ja482:6.2":	"सम्म तिट्ठति आरका; ",
"ja482:6.3":	"सोयं मे इदमक्खासि, ",
"ja482:6.4":	"एत्थेसो तिट्ठते मिगो”। ",
"ja482:7.1":	"“सच्चं किरेव माहंसु, ",
"ja482:7.2":	"नरा एकच्चिया इध; ",
"ja482:7.3":	"कट्ठं निप्लवितं सेय्यो, ",
"ja482:7.4":	"न त्वेवेकच्चियो नरो”। ",
"ja482:8.1":	"“किं नु रुरु गरहसि मिगानं, ",
"ja482:8.2":	"किं पक्खीनं किं पन मानुसानं; ",
"ja482:8.3":	"भयञ्हि मं विन्दतिनप्परूपं, ",
"ja482:8.4":	"सुत्वान तं मानुसिं भासमानं”। ",
"ja482:9.1":	"“यमुद्धरिं वाहने वुय्हमानं, ",
"ja482:9.2":	"महोदके सलिले सीघसोते; ",
"ja482:9.3":	"ततोनिदानं भयमागतं मम, ",
"ja482:9.4":	"दुक्खो हवे राज असब्भि सङ्गमो”। ",
"ja482:10.1":	"“सोहं चतुप्पत्तमिमं विहङ्गमं, ",
"ja482:10.2":	"तनुच्छिदं हदये ओस्सजामि; ",
"ja482:10.3":	"हनामि तं मित्तदुब्भिं अकिच्चकारिं, ",
"ja482:10.4":	"यो तादिसं कम्मकतं न जाने”। ",
"ja482:11.1":	"“धीरस्स बालस्स हवे जनिन्द, ",
"ja482:11.2":	"सन्तो वधं नप्पसंसन्ति जातु; ",
"ja482:11.3":	"कामं घरं गच्छतु पापधम्मो, ",
"ja482:11.4":	"यञ्चस्स भट्ठं तदेतस्स देहि; ",
"ja482:11.5":	"अहञ्च ते कामकरो भवामि”। ",
"ja482:12.1":	"“अद्धा रुरू अञ्ञतरो सतं सो, ",
"ja482:12.2":	"यो दुब्भतो मानुसस्स न दुब्भि; ",
"ja482:12.3":	"कामं घरं गच्छतु पापधम्मो, ",
"ja482:12.4":	"यञ्चस्स भट्ठं तदेतस्स दम्मि; ",
"ja482:12.5":	"अहञ्च ते कामचारं ददामि”। ",
"ja482:13.1":	"“सुविजानं सिङ्गालानं, ",
"ja482:13.2":	"सकुणानञ्च वस्सितं; ",
"ja482:13.3":	"मनुस्सवस्सितं राज, ",
"ja482:13.4":	"दुब्बिजानतरं ततो। ",
"ja482:14.1":	"अपि चे मञ्ञती पोसो, ",
"ja482:14.2":	"ञाति मित्तो सखाति वा; ",
"ja482:14.3":	"यो पुब्बे सुमनो हुत्वा, ",
"ja482:14.4":	"पच्छा सम्पज्जते दिसो”। ",
"ja482:15.1":	"“समागता जानपदा, ",
"ja482:15.2":	"नेगमा च समागता; ",
"ja482:15.3":	"मिगा सस्सानि खादन्ति, ",
"ja482:15.4":	"तं देवो पटिसेधतु”। ",
"ja482:16.1":	"“कामं जनपदो मासि, ",
"ja482:16.2":	"रट्ठञ्चापि विनस्सतु; ",
"ja482:16.3":	"न त्वेवाहं रुरुं दुब्भे, ",
"ja482:16.4":	"दत्वा अभयदक्खिणं। ",
"ja482:17.1":	"मा मे जनपदो आसि, ",
"ja482:17.2":	"रट्ठञ्चापि विनस्सतु; ",
"ja482:17.3":	"न त्वेवाहं मिगराजस्स, ",
"ja482:17.4":	"वरं दत्वा मुसा भणे”ति। ",
"ja482:18.1":	"रुरुमिगराजजातकं नवमं। "
}	
