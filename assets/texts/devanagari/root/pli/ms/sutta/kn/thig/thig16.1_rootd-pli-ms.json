{	
"thig16.1:0.1":	"थेरीगाथा १६।१ ",
"thig16.1:0.2":	"महानिपात ",
"thig16.1:0.3":	"सुमेधाथेरीगाथा ",
"thig16.1:1.1":	"मन्तावतिया नगरे, ",
"thig16.1:1.2":	"रञ्ञो कोञ्चस्स अग्गमहेसिया; ",
"thig16.1:1.3":	"धीता आसिं सुमेधा, ",
"thig16.1:1.4":	"पसादिता सासनकरेहि। ",
"thig16.1:2.1":	"सीलवती चित्तकथा, ",
"thig16.1:2.2":	"बहुस्सुता बुद्धसासने विनिता; ",
"thig16.1:2.3":	"मातापितरो उपगम्म, ",
"thig16.1:2.4":	"भणति “उभयो निसामेथ। ",
"thig16.1:3.1":	"निब्बानाभिरताहं, ",
"thig16.1:3.2":	"असस्सतं भवगतं यदिपि दिब्बं; ",
"thig16.1:3.3":	"किमङ्गं पन तुच्छा कामा, ",
"thig16.1:3.4":	"अप्पस्सादा बहुविघाता। ",
"thig16.1:4.1":	"कामा कटुका आसी, ",
"thig16.1:4.2":	"विसूपमा येसु मुच्छिता बाला; ",
"thig16.1:4.3":	"ते दीघरत्तं निरये, ",
"thig16.1:4.4":	"समप्पिता हञ्ञन्ते दुक्खिता। ",
"thig16.1:5.1":	"सोचन्ति पापकम्मा, ",
"thig16.1:5.2":	"विनिपाते पापवद्धिनो सदा; ",
"thig16.1:5.3":	"कायेन च वाचाय च, ",
"thig16.1:5.4":	"मनसा च असंवुता बाला। ",
"thig16.1:6.1":	"बाला ते दुप्पञ्ञा, ",
"thig16.1:6.2":	"अचेतना दुक्खसमुदयोरुद्धा; ",
"thig16.1:6.3":	"देसेन्ते अजानन्ता, ",
"thig16.1:6.4":	"न बुज्झरे अरियसच्चानि। ",
"thig16.1:7.1":	"सच्चानि अम्म बुद्धवरदेसितानि, ",
"thig16.1:7.2":	"ते बहुतरा अजानन्ता ये; ",
"thig16.1:7.3":	"अभिनन्दन्ति भवगतं, ",
"thig16.1:7.4":	"पिहेन्ति देवेसु उपपत्तिं। ",
"thig16.1:8.1":	"देवेसुपि उपपत्ति, ",
"thig16.1:8.2":	"असस्सता भवगते अनिच्चम्हि; ",
"thig16.1:8.3":	"न च सन्तसन्ति बाला, ",
"thig16.1:8.4":	"पुनप्पुनं जायितब्बस्स। ",
"thig16.1:9.1":	"चत्तारो विनिपाता, ",
"thig16.1:9.2":	"दुवे च गतियो कथञ्चि लब्भन्ति; ",
"thig16.1:9.3":	"न च विनिपातगतानं, ",
"thig16.1:9.4":	"पब्बज्जा अत्थि निरयेसु। ",
"thig16.1:10.1":	"अनुजानाथ मं उभयो, ",
"thig16.1:10.2":	"पब्बजितुं दसबलस्स पावचने; ",
"thig16.1:10.3":	"अप्पोस्सुक्का घटिस्सं, ",
"thig16.1:10.4":	"जातिमरणप्पहानाय। ",
"thig16.1:11.1":	"किं भवगते अभिनन्दितेन, ",
"thig16.1:11.2":	"कायकलिना असारेन; ",
"thig16.1:11.3":	"भवतण्हाय निरोधा, ",
"thig16.1:11.4":	"अनुजानाथ पब्बजिस्सामि। ",
"thig16.1:12.1":	"बुद्धानं उप्पादो विवज्जितो, ",
"thig16.1:12.2":	"अक्खणो खणो लद्धो; ",
"thig16.1:12.3":	"सीलानि ब्रह्मचरियं, ",
"thig16.1:12.4":	"यावजीवं न दूसेय्यं”। ",
"thig16.1:13.1":	"एवं भणति सुमेधा, ",
"thig16.1:13.2":	"मातापितरो “न ताव आहारं; ",
"thig16.1:13.3":	"आहरिस्सं गहट्ठा, ",
"thig16.1:13.4":	"मरणवसं गताव हेस्सामि”। ",
"thig16.1:14.1":	"माता दुक्खिता रोदति पिता च, ",
"thig16.1:14.2":	"अस्सा सब्बसो समभिहतो; ",
"thig16.1:14.3":	"घटेन्ति सञ्ञापेतुं, ",
"thig16.1:14.4":	"पासादतले छमापतितं। ",
"thig16.1:15.1":	"“उट्ठेहि पुत्तक किं सोचि, ",
"thig16.1:15.2":	"तेन दिन्नासि वारणवतिम्हि; ",
"thig16.1:15.3":	"राजा अनीकरत्तो, ",
"thig16.1:15.4":	"अभिरूपो तस्स त्वं दिन्ना। ",
"thig16.1:16.1":	"अग्गमहेसी भविस्ससि, ",
"thig16.1:16.2":	"अनिकरत्तस्स राजिनो भरिया; ",
"thig16.1:16.3":	"सीलानि ब्रह्मचरियं, ",
"thig16.1:16.4":	"पब्बज्जा दुक्करा पुत्तक। ",
"thig16.1:17.1":	"रज्जे आणा धनमिस्सरियं, ",
"thig16.1:17.2":	"भोगा सुखा दहरिकासि; ",
"thig16.1:17.3":	"भुञ्जाहि कामभोगे, ",
"thig16.1:17.4":	"वारेय्यं होतु ते पुत्त”। ",
"thig16.1:18.1":	"अथ ने भणति सुमेधा, ",
"thig16.1:18.2":	"“मा एदिसिकानि भवगतमसारं; ",
"thig16.1:18.3":	"पब्बज्जा वा होहिति, ",
"thig16.1:18.4":	"मरणं वा मे न चेव वारेय्यं। ",
"thig16.1:19.1":	"किमिव पूतिकायमसुचिं, ",
"thig16.1:19.2":	"सवनगन्धं भयानकं कुणपं; ",
"thig16.1:19.3":	"अभिसंविसेय्यं भस्तं, ",
"thig16.1:19.4":	"असकिं पग्घरितं असुचिपुण्णं। ",
"thig16.1:20.1":	"किमिव तहं जानन्ती, ",
"thig16.1:20.2":	"विकूलकं मंससोणितुपलित्तं; ",
"thig16.1:20.3":	"किमिकुलालयं सकुणभत्तं, ",
"thig16.1:20.4":	"कळेवरं किस्स दिय्यति। ",
"thig16.1:21.1":	"निब्बुय्हति सुसानं, ",
"thig16.1:21.2":	"अचिरं कायो अपेतविञ्ञाणो; ",
"thig16.1:21.3":	"छुद्धो कळिङ्गरं विय, ",
"thig16.1:21.4":	"जिगुच्छमानेहि ञातीहि। ",
"thig16.1:22.1":	"छुद्धून नं सुसाने, ",
"thig16.1:22.2":	"परभत्तं न्हायन्ति जिगुच्छन्ता; ",
"thig16.1:22.3":	"नियका मातापितरो, ",
"thig16.1:22.4":	"किं पन साधारणा जनता। ",
"thig16.1:23.1":	"अज्झोसिता असारे, ",
"thig16.1:23.2":	"कळेवरे अट्ठिन्हारुसङ्घाते; ",
"thig16.1:23.3":	"खेळस्सुच्चारस्सव, ",
"thig16.1:23.4":	"परिपुण्णे पूतिकायम्हि। ",
"thig16.1:24.1":	"यो नं विनिब्भुजित्वा, ",
"thig16.1:24.2":	"अब्भन्तरमस्स बाहिरं कयिरा; ",
"thig16.1:24.3":	"गन्धस्स असहमाना, ",
"thig16.1:24.4":	"सकापि माता जिगुच्छेय्य। ",
"thig16.1:25.1":	"खन्धधातुआयतनं, ",
"thig16.1:25.2":	"सङ्खतं जातिमूलकं दुक्खं; ",
"thig16.1:25.3":	"योनिसो अनुविचिनन्ती, ",
"thig16.1:25.4":	"वारेय्यं किस्स इच्छेय्यं। ",
"thig16.1:26.1":	"दिवसे दिवसे तिसत्ति, ",
"thig16.1:26.2":	"सतानि नवनवा पतेय्युं कायम्हि; ",
"thig16.1:26.3":	"वस्ससतम्पि च घातो, ",
"thig16.1:26.4":	"सेय्यो दुक्खस्स चेवं खयो। ",
"thig16.1:27.1":	"अज्झुपगच्छे घातं, ",
"thig16.1:27.2":	"यो विञ्ञायेवं सत्थुनो वचनं; ",
"thig16.1:27.3":	"‘दीघो तेसं संसारो, ",
"thig16.1:27.4":	"पुनप्पुनं हञ्ञमानानं’। ",
"thig16.1:28.1":	"देवेसु मनुस्सेसु च, ",
"thig16.1:28.2":	"तिरच्छानयोनिया असुरकाये; ",
"thig16.1:28.3":	"पेतेसु च निरयेसु च, ",
"thig16.1:28.4":	"अपरिमिता दिस्सरे घाता। ",
"thig16.1:29.1":	"घाता निरयेसु बहू, ",
"thig16.1:29.2":	"विनिपातगतस्स पीळियमानस्स; ",
"thig16.1:29.3":	"देवेसुपि अत्ताणं, ",
"thig16.1:29.4":	"निब्बानसुखा परं नत्थि। ",
"thig16.1:30.1":	"पत्ता ते निब्बानं, ",
"thig16.1:30.2":	"ये युत्ता दसबलस्स पावचने; ",
"thig16.1:30.3":	"अप्पोस्सुक्का घटेन्ति, ",
"thig16.1:30.4":	"जातिमरणप्पहानाय। ",
"thig16.1:31.1":	"अज्जेव तातभिनिक्ख- ",
"thig16.1:31.2":	"मिस्सं भोगेहि किं असारेहि; ",
"thig16.1:31.3":	"निब्बिन्ना मे कामा, ",
"thig16.1:31.4":	"वन्तसमा तालवत्थुकता”। ",
"thig16.1:32.1":	"सा चेवं भणति पितर- ",
"thig16.1:32.2":	"मनीकरत्तो च यस्स सा दिन्ना; ",
"thig16.1:32.3":	"उपयासि वारणवते, ",
"thig16.1:32.4":	"वारेय्यमुपट्ठिते काले। ",
"thig16.1:33.1":	"अथ असितनिचितमुदुके, ",
"thig16.1:33.2":	"केसे खग्गेन छिन्दिय सुमेधा; ",
"thig16.1:33.3":	"पासादं पिदहित्वा, ",
"thig16.1:33.4":	"पठमज्झानं समापज्जि। ",
"thig16.1:34.1":	"सा च तहिं समापन्ना, ",
"thig16.1:34.2":	"अनीकरत्तो च आगतो नगरं; ",
"thig16.1:34.3":	"पासादे च सुमेधा, ",
"thig16.1:34.4":	"अनिच्चसञ्ञं सुभावेति। ",
"thig16.1:35.1":	"सा च मनसि करोति, ",
"thig16.1:35.2":	"अनीकरत्तो च आरुही तुरितं; ",
"thig16.1:35.3":	"मणिकनकभूसितङ्गो, ",
"thig16.1:35.4":	"कतञ्जली याचति सुमेधं। ",
"thig16.1:36.1":	"“रज्जे आणाधनमिस्स- ",
"thig16.1:36.2":	"रियं भोगा सुखा दहरिकासि; ",
"thig16.1:36.3":	"भुञ्जाहि कामभोगे, ",
"thig16.1:36.4":	"कामसुखा दुल्लभा लोके। ",
"thig16.1:37.1":	"निस्सट्ठं ते रज्जं, ",
"thig16.1:37.2":	"भोगे भुञ्जस्सु देहि दानानि; ",
"thig16.1:37.3":	"मा दुम्मना अहोसि, ",
"thig16.1:37.4":	"मातापितरो ते दुक्खिता”। ",
"thig16.1:38.1":	"तं तं भणति सुमेधा, ",
"thig16.1:38.2":	"कामेहि अनत्थिका विगतमोहा; ",
"thig16.1:38.3":	"“मा कामे अभिनन्दि, ",
"thig16.1:38.4":	"कामेस्वादीनवं पस्स। ",
"thig16.1:39.1":	"चातुद्दीपो राजा, ",
"thig16.1:39.2":	"मन्धाता आसि कामभोगिनमग्गो; ",
"thig16.1:39.3":	"अतित्तो कालङ्कतो, ",
"thig16.1:39.4":	"न चस्स परिपूरिता इच्छा। ",
"thig16.1:40.1":	"सत्त रतनानि वस्सेय्य, ",
"thig16.1:40.2":	"वुट्ठिमा दसदिसा समन्तेन; ",
"thig16.1:40.3":	"न चत्थि तित्ति कामानं, ",
"thig16.1:40.4":	"अतित्ताव मरन्ति नरा। ",
"thig16.1:41.1":	"असिसूनूपमा कामा, ",
"thig16.1:41.2":	"कामा सप्पसिरोपमा; ",
"thig16.1:41.3":	"उक्कोपमा अनुदहन्ति, ",
"thig16.1:41.4":	"अट्ठिकङ्कल सन्निभा। ",
"thig16.1:42.1":	"अनिच्चा अधुवा कामा, ",
"thig16.1:42.2":	"बहुदुक्खा महाविसा; ",
"thig16.1:42.3":	"अयोगुळोव सन्तत्तो, ",
"thig16.1:42.4":	"अघमूला दुखप्फला। ",
"thig16.1:43.1":	"रुक्खप्फलूपमा कामा, ",
"thig16.1:43.2":	"मंसपेसूपमा दुखा; ",
"thig16.1:43.3":	"सुपिनोपमा वञ्चनिया, ",
"thig16.1:43.4":	"कामा याचितकूपमा। ",
"thig16.1:44.1":	"सत्तिसूलूपमा कामा, ",
"thig16.1:44.2":	"रोगो गण्डो अघं निघं; ",
"thig16.1:44.3":	"अङ्गारकासुसदिसा, ",
"thig16.1:44.4":	"अघमूलं भयं वधो। ",
"thig16.1:45.1":	"एवं बहुदुक्खा कामा, ",
"thig16.1:45.2":	"अक्खाता अन्तरायिका; ",
"thig16.1:45.3":	"गच्छथ न मे भवगते, ",
"thig16.1:45.4":	"विस्सासो अत्थि अत्तनो। ",
"thig16.1:46.1":	"किं मम परो करिस्सति, ",
"thig16.1:46.2":	"अत्तनो सीसम्हि डय्हमानम्हि; ",
"thig16.1:46.3":	"अनुबन्धे जरामरणे, ",
"thig16.1:46.4":	"तस्स घाताय घटितब्बं”। ",
"thig16.1:47.1":	"द्वारं अपापुरित्वानहं, ",
"thig16.1:47.2":	"मातापितरो अनीकरत्तञ्च; ",
"thig16.1:47.3":	"दिस्वान छमं निसिन्ने, ",
"thig16.1:47.4":	"रोदन्ते इदमवोचं। ",
"thig16.1:48.1":	"“दीघो बालानं संसारो, ",
"thig16.1:48.2":	"पुनप्पुनञ्च रोदतं; ",
"thig16.1:48.3":	"अनमतग्गे पितु मरणे, ",
"thig16.1:48.4":	"भातु वधे अत्तनो च वधे। ",
"thig16.1:49.1":	"अस्सु थञ्ञं रुधिरं, ",
"thig16.1:49.2":	"संसारं अनमतग्गतो सरथ; ",
"thig16.1:49.3":	"सत्तानं संसरतं, ",
"thig16.1:49.4":	"सराहि अट्ठीनञ्च सन्निचयं। ",
"thig16.1:50.1":	"सर चतुरोदधी, ",
"thig16.1:50.2":	"उपनीते अस्सुथञ्ञरुधिरम्हि; ",
"thig16.1:50.3":	"सर एककप्पमट्ठीनं, ",
"thig16.1:50.4":	"सञ्चयं विपुलेन समं। ",
"thig16.1:51.1":	"अनमतग्गे संसरतो, ",
"thig16.1:51.2":	"महिं जम्बुदीपमुपनीतं; ",
"thig16.1:51.3":	"कोलट्ठिमत्तगुळिका, ",
"thig16.1:51.4":	"माता मातुस्वेव नप्पहोन्ति। ",
"thig16.1:52.1":	"तिणकट्ठसाखापलासं, ",
"thig16.1:52.2":	"उपनीतं अनमतग्गतो सर; ",
"thig16.1:52.3":	"चतुरङ्गुलिका घटिका, ",
"thig16.1:52.4":	"पितुपितुस्वेव नप्पहोन्ति। ",
"thig16.1:53.1":	"सर काणकच्छपं पुब्ब- ",
"thig16.1:53.2":	"समुद्दे अपरतो च युगछिद्दं; ",
"thig16.1:53.3":	"सिरं तस्स च पटिमुक्कं, ",
"thig16.1:53.4":	"मनुस्सलाभम्हि ओपम्मं। ",
"thig16.1:54.1":	"सर रूपं फेणपिण्डोप- ",
"thig16.1:54.2":	"मस्स कायकलिनो असारस्स; ",
"thig16.1:54.3":	"खन्धे पस्स अनिच्चे, ",
"thig16.1:54.4":	"सराहि निरये बहुविघाते। ",
"thig16.1:55.1":	"सर कटसिं वड्ढेन्ते, ",
"thig16.1:55.2":	"पुनप्पुनं तासु तासु जातीसु; ",
"thig16.1:55.3":	"सर कुम्भीलभयानि च, ",
"thig16.1:55.4":	"सराहि चत्तारि सच्चानि। ",
"thig16.1:56.1":	"अमतम्हि विज्जमाने, ",
"thig16.1:56.2":	"किं तव पञ्चकटुकेन पीतेन; ",
"thig16.1:56.3":	"सब्बा हि कामरतियो, ",
"thig16.1:56.4":	"कटुकतरा पञ्चकटुकेन। ",
"thig16.1:57.1":	"अमतम्हि विज्जमाने, ",
"thig16.1:57.2":	"किं तव कामेहि ये परिळाहा; ",
"thig16.1:57.3":	"सब्बा हि कामरतियो, ",
"thig16.1:57.4":	"जलिता कुथिता कम्पिता सन्तापिता। ",
"thig16.1:58.1":	"असपत्तम्हि समाने, ",
"thig16.1:58.2":	"किं तव कामेहि ये बहुसपत्ता; ",
"thig16.1:58.3":	"राजग्गिचोरौदकप्पियेहि, ",
"thig16.1:58.4":	"साधारणा कामा बहुसपत्ता। ",
"thig16.1:59.1":	"मोक्खम्हि विज्जमाने, ",
"thig16.1:59.2":	"किं तव कामेहि येसु वधबन्धो; ",
"thig16.1:59.3":	"कामेसु हि असकामा, ",
"thig16.1:59.4":	"वधबन्धदुखानि अनुभोन्ति। ",
"thig16.1:60.1":	"आदीपिता तिणुक्का, ",
"thig16.1:60.2":	"गण्हन्तं दहन्ति नेव मुञ्चन्तं; ",
"thig16.1:60.3":	"उक्कोपमा हि कामा, ",
"thig16.1:60.4":	"दहन्ति ये ते न मुञ्चन्ति। ",
"thig16.1:61.1":	"मा अप्पकस्स हेतु, ",
"thig16.1:61.2":	"कामसुखस्स विपुलं जही सुखं; ",
"thig16.1:61.3":	"मा पुथुलोमोव बळिसं, ",
"thig16.1:61.4":	"गिलित्वा पच्छा विहञ्ञसि। ",
"thig16.1:62.1":	"कामं कामेसु दमस्सु, ",
"thig16.1:62.2":	"ताव सुनखोव सङ्खलाबद्धो; ",
"thig16.1:62.3":	"काहिन्ति खु तं कामा, ",
"thig16.1:62.4":	"छाता सुनखंव चण्डाला। ",
"thig16.1:63.1":	"अपरिमितञ्च दुक्खं, ",
"thig16.1:63.2":	"बहूनि च चित्तदोमनस्सानि; ",
"thig16.1:63.3":	"अनुभोहिसि कामयुत्तो, ",
"thig16.1:63.4":	"पटिनिस्सज अद्धुवे कामे। ",
"thig16.1:64.1":	"अजरम्हि विज्जमाने, ",
"thig16.1:64.2":	"किं तव कामेहि येसु जरा; ",
"thig16.1:64.3":	"मरणब्याधिगहिता, ",
"thig16.1:64.4":	"सब्बा सब्बत्थ जातियो। ",
"thig16.1:65.1":	"इदमजरमिदममरं, ",
"thig16.1:65.2":	"इदमजरामरं पदमसोकं; ",
"thig16.1:65.3":	"असपत्तमसम्बाधं, ",
"thig16.1:65.4":	"अखलितमभयं निरुपतापं। ",
"thig16.1:66.1":	"अधिगतमिदं बहूहि, ",
"thig16.1:66.2":	"अमतं अज्जापि च लभनीयमिदं; ",
"thig16.1:66.3":	"यो योनिसो पयुञ्जति, ",
"thig16.1:66.4":	"न च सक्का अघटमानेन”। ",
"thig16.1:67.1":	"एवं भणति सुमेधा, ",
"thig16.1:67.2":	"सङ्खारगते रतिं अलभमाना; ",
"thig16.1:67.3":	"अनुनेन्ती अनिकरत्तं, ",
"thig16.1:67.4":	"केसे च छमं खिपि सुमेधा। ",
"thig16.1:68.1":	"उट्ठाय अनिकरत्तो, ",
"thig16.1:68.2":	"पञ्जलिको याचतस्सा पितरं सो; ",
"thig16.1:68.3":	"“विस्सज्जेथ सुमेधं, ",
"thig16.1:68.4":	"पब्बजितुं विमोक्खसच्चदस्सा”। ",
"thig16.1:69.1":	"विस्सज्जिता मातापितूहि, ",
"thig16.1:69.2":	"पब्बजि सोकभयभीता; ",
"thig16.1:69.3":	"छ अभिञ्ञा सच्छिकता, ",
"thig16.1:69.4":	"अग्गफलं सिक्खमानाय। ",
"thig16.1:70.1":	"अच्छरियमब्भुतं तं, ",
"thig16.1:70.2":	"निब्बानं आसि राजकञ्ञाय; ",
"thig16.1:70.3":	"पुब्बेनिवासचरितं, ",
"thig16.1:70.4":	"यथा ब्याकरि पच्छिमे काले। ",
"thig16.1:71.1":	"“भगवति कोणागमने, ",
"thig16.1:71.2":	"सङ्घारामम्हि नवनिवेसम्हि; ",
"thig16.1:71.3":	"सखियो तिस्सो जनियो, ",
"thig16.1:71.4":	"विहारदानं अदासिम्ह। ",
"thig16.1:72.1":	"दसक्खत्तुं सतक्खत्तुं, ",
"thig16.1:72.2":	"दससतक्खत्तुं सतानि च सतक्खत्तुं; ",
"thig16.1:72.3":	"देवेसु उप्पज्जिम्ह, ",
"thig16.1:72.4":	"को पन वादो मनुस्सेसु। ",
"thig16.1:73.1":	"देवेसु महिद्धिका अहुम्ह, ",
"thig16.1:73.2":	"मानुसकम्हि को पन वादो; ",
"thig16.1:73.3":	"सत्तरतनस्स महेसी, ",
"thig16.1:73.4":	"इत्थिरतनं अहं आसिं। ",
"thig16.1:74.1":	"सो हेतु सो पभवो, ",
"thig16.1:74.2":	"तं मूलं साव सासने खन्ती; ",
"thig16.1:74.3":	"तं पठमसमोधानं, ",
"thig16.1:74.4":	"तं धम्मरताय निब्बानं। ",
"thig16.1:75.1":	"एवं करोन्ति ये सद्द- ",
"thig16.1:75.2":	"हन्ति वचनं अनोमपञ्ञस्स; ",
"thig16.1:75.3":	"निब्बिन्दन्ति भवगते, ",
"thig16.1:75.4":	"निब्बिन्दित्वा विरज्जन्ती”ति। ",
"thig16.1:76.1":	"इत्थं सुदं सुमेधा थेरी गाथायो अभासित्थाति। ",
"thig16.1:76.2":	"महानिपातो निट्ठितो। ",
"thig16.1:77.0":	"समत्ता थेरीगाथायो ",
"thig16.1:77.1":	"गाथासतानि चत्तारि, ",
"thig16.1:77.2":	"असीति पुन चुद्दस; ",
"thig16.1:77.3":	"थेरियेकुत्तरसता, ",
"thig16.1:77.4":	"सब्बा ता आसवक्खयाति। ",
"thig16.1:77.5":	"थेरीगाथापाळि निट्ठिता। "
}	
