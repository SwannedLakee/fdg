{	
"snp3.12:0.1":	"सुत्त निपात ३।१२ ",
"snp3.12:0.2":	"द्वयतानुपस्सनासुत्त ",
"snp3.12:1.1":	"एवं मे सुतं—",
"snp3.12:1.2":	"एकं समयं भगवा सावत्थियं विहरति पुब्बारामे मिगारमातुपासादे। ",
"snp3.12:1.3":	"तेन खो पन समयेन भगवा तदहुपोसथे पन्नरसे पुण्णाय पुण्णमाय रत्तिया भिक्खुसङ्घपरिवुतो अब्भोकासे निसिन्नो होति। ",
"snp3.12:1.4":	"अथ खो भगवा तुण्हीभूतं तुण्हीभूतं भिक्खुसङ्घं अनुविलोकेत्वा भिक्खू आमन्तेसि: ",
"snp3.12:2.1":	"“‘ये ते, भिक्खवे, कुसला धम्मा अरिया निय्यानिका सम्बोधगामिनो, तेसं वो, भिक्खवे, कुसलानं धम्मानं अरियानं निय्यानिकानं सम्बोधगामीनं का उपनिसा सवनाया’ति, इति चे, भिक्खवे, पुच्छितारो अस्सु, ते एवमस्सु वचनीया: ",
"snp3.12:2.2":	"‘यावदेव द्वयतानं धम्मानं यथाभूतं ञाणाया’ति। ",
"snp3.12:2.3":	"किञ्च द्वयतं वदेथ? ",
"snp3.12:3.1":	"इदं दुक्खं, अयं दुक्खसमुदयोति अयमेकानुपस्सना। ",
"snp3.12:3.2":	"अयं दुक्खनिरोधो, अयं दुक्खनिरोधगामिनी पटिपदाति, अयं दुतियानुपस्सना। ",
"snp3.12:3.3":	"एवं सम्मा द्वयतानुपस्सिनो खो, भिक्खवे, भिक्खुनो अप्पमत्तस्स आतापिनो पहितत्तस्स विहरतो द्विन्नं फलानं अञ्ञतरं फलं पाटिकङ्खं—",
"snp3.12:3.4":	"दिट्ठेव धम्मे अञ्ञा, सति वा उपादिसेसे अनागामिता”ति। ",
"snp3.12:4.1":	"इदमवोच भगवा। ",
"snp3.12:4.2":	"इदं वत्वान सुगतो अथापरं एतदवोच सत्था: ",
"snp3.12:5.1":	"“ये दुक्खं नप्पजानन्ति, ",
"snp3.12:5.2":	"अथो दुक्खस्स सम्भवं; ",
"snp3.12:5.3":	"यत्थ च सब्बसो दुक्खं, ",
"snp3.12:5.4":	"असेसं उपरुज्झति; ",
"snp3.12:5.5":	"तञ्च मग्गं न जानन्ति, ",
"snp3.12:5.6":	"दुक्खूपसमगामिनं। ",
"snp3.12:6.1":	"चेतोविमुत्तिहीना ते, ",
"snp3.12:6.2":	"अथो पञ्ञाविमुत्तिया; ",
"snp3.12:6.3":	"अभब्बा ते अन्तकिरियाय, ",
"snp3.12:6.4":	"ते वे जातिजरूपगा। ",
"snp3.12:7.1":	"ये च दुक्खं पजानन्ति, ",
"snp3.12:7.2":	"अथो दुक्खस्स सम्भवं; ",
"snp3.12:7.3":	"यत्थ च सब्बसो दुक्खं, ",
"snp3.12:7.4":	"असेसं उपरुज्झति; ",
"snp3.12:7.5":	"तञ्च मग्गं पजानन्ति, ",
"snp3.12:7.6":	"दुक्खूपसमगामिनं। ",
"snp3.12:8.1":	"चेतोविमुत्तिसम्पन्ना, ",
"snp3.12:8.2":	"अथो पञ्ञाविमुत्तिया; ",
"snp3.12:8.3":	"भब्बा ते अन्तकिरियाय, ",
"snp3.12:8.4":	"न ते जातिजरूपगाति। ",
"snp3.12:9.1":	"‘सिया अञ्ञेनपि परियायेन सम्मा द्वयतानुपस्सना’ति, इति चे, भिक्खवे, पुच्छितारो अस्सु; ",
"snp3.12:9.2":	"‘सिया’तिस्सु वचनीया। ",
"snp3.12:9.3":	"कथञ्च सिया? ",
"snp3.12:9.4":	"यं किञ्चि दुक्खं सम्भोति सब्बं उपधिपच्चयाति, अयमेकानुपस्सना। ",
"snp3.12:9.5":	"उपधीनं त्वेव असेसविरागनिरोधा नत्थि दुक्खस्स सम्भवोति, अयं दुतियानुपस्सना। ",
"snp3.12:9.6":	"एवं सम्मा …पे… ",
"snp3.12:9.7":	"अथापरं एतदवोच सत्था: ",
"snp3.12:10.1":	"“उपधिनिदाना पभवन्ति दुक्खा, ",
"snp3.12:10.2":	"ये केचि लोकस्मिमनेकरूपा; ",
"snp3.12:10.3":	"यो वे अविद्वा उपधिं करोति, ",
"snp3.12:10.4":	"पुनप्पुनं दुक्खमुपेति मन्दो; ",
"snp3.12:10.5":	"तस्मा पजानं उपधिं न कयिरा, ",
"snp3.12:10.6":	"दुक्खस्स जातिप्पभवानुपस्सीति। ",
"snp3.12:11.1":	"‘सिया अञ्ञेनपि परियायेन सम्मा द्वयतानुपस्सना’ति, इति चे, भिक्खवे, पुच्छितारो अस्सु; ",
"snp3.12:11.2":	"‘सिया’तिस्सु वचनीया। ",
"snp3.12:11.3":	"कथञ्च सिया? ",
"snp3.12:11.4":	"यं किञ्चि दुक्खं सम्भोति सब्बं अविज्जापच्चयाति, अयमेकानुपस्सना। ",
"snp3.12:11.5":	"अविज्जाय त्वेव असेसविरागनिरोधा नत्थि दुक्खस्स सम्भवोति, अयं दुतियानुपस्सना। ",
"snp3.12:11.6":	"एवं सम्मा …पे… ",
"snp3.12:11.7":	"अथापरं एतदवोच सत्था: ",
"snp3.12:12.1":	"“जातिमरणसंसारं, ",
"snp3.12:12.2":	"ये वजन्ति पुनप्पुनं; ",
"snp3.12:12.3":	"इत्थभावञ्ञथाभावं, ",
"snp3.12:12.4":	"अविज्जायेव सा गति। ",
"snp3.12:13.1":	"अविज्जा हायं महामोहो, ",
"snp3.12:13.2":	"येनिदं संसितं चिरं; ",
"snp3.12:13.3":	"विज्जागता च ये सत्ता, ",
"snp3.12:13.4":	"न ते गच्छन्ति पुनब्भवन्ति। ",
"snp3.12:14.1":	"‘सिया अञ्ञेनपि …पे… ",
"snp3.12:14.2":	"कथञ्च सिया? ",
"snp3.12:14.3":	"यं किञ्चि दुक्खं सम्भोति सब्बं सङ्खारपच्चयाति, अयमेकानुपस्सना। ",
"snp3.12:14.4":	"सङ्खारानं त्वेव असेसविरागनिरोधा नत्थि दुक्खस्स सम्भवोति, अयं दुतियानुपस्सना। ",
"snp3.12:14.5":	"एवं सम्मा …पे… ",
"snp3.12:14.6":	"अथापरं एतदवोच सत्था: ",
"snp3.12:15.1":	"“यं किञ्चि दुक्खं सम्भोति, ",
"snp3.12:15.2":	"सब्बं सङ्खारपच्चया; ",
"snp3.12:15.3":	"सङ्खारानं निरोधेन, ",
"snp3.12:15.4":	"नत्थि दुक्खस्स सम्भवो। ",
"snp3.12:16.1":	"एतमादीनवं ञत्वा, ",
"snp3.12:16.2":	"दुक्खं सङ्खारपच्चया; ",
"snp3.12:16.3":	"सब्बसङ्खारसमथा, ",
"snp3.12:16.4":	"सञ्ञानं उपरोधना; ",
"snp3.12:16.5":	"एवं दुक्खक्खयो होति, ",
"snp3.12:16.6":	"एतं ञत्वा यथातथं। ",
"snp3.12:17.1":	"सम्मद्दसा वेदगुनो, ",
"snp3.12:17.2":	"सम्मदञ्ञाय पण्डिता; ",
"snp3.12:17.3":	"अभिभुय्य मारसंयोगं, ",
"snp3.12:17.4":	"न गच्छन्ति पुनब्भवन्ति। ",
"snp3.12:18.1":	"‘सिया अञ्ञेनपि …पे… ",
"snp3.12:18.2":	"कथञ्च सिया? ",
"snp3.12:18.3":	"यं किञ्चि दुक्खं सम्भोति सब्बं विञ्ञाणपच्चयाति, अयमेकानुपस्सना। ",
"snp3.12:18.4":	"विञ्ञाणस्स त्वेव असेसविरागनिरोधा नत्थि दुक्खस्स सम्भवोति, अयं दुतियानुपस्सना। ",
"snp3.12:18.5":	"एवं सम्मा …पे… ",
"snp3.12:18.6":	"अथापरं एतदवोच सत्था: ",
"snp3.12:19.1":	"“यं किञ्चि दुक्खं सम्भोति, ",
"snp3.12:19.2":	"सब्बं विञ्ञाणपच्चया; ",
"snp3.12:19.3":	"विञ्ञाणस्स निरोधेन, ",
"snp3.12:19.4":	"नत्थि दुक्खस्स सम्भवो। ",
"snp3.12:20.1":	"एतमादीनवं ञत्वा, ",
"snp3.12:20.2":	"दुक्खं विञ्ञाणपच्चया; ",
"snp3.12:20.3":	"विञ्ञाणूपसमा भिक्खु, ",
"snp3.12:20.4":	"निच्छातो परिनिब्बुतोति। ",
"snp3.12:21.1":	"‘सिया अञ्ञेनपि …पे… ",
"snp3.12:21.2":	"कथञ्च सिया? ",
"snp3.12:21.3":	"यं किञ्चि दुक्खं सम्भोति सब्बं फस्सपच्चयाति, अयमेकानुपस्सना। ",
"snp3.12:21.4":	"फस्सस्स त्वेव असेसविरागनिरोधा नत्थि दुक्खस्स सम्भवोति, अयं दुतियानुपस्सना। ",
"snp3.12:21.5":	"एवं सम्मा …पे… ",
"snp3.12:21.6":	"अथापरं एतदवोच सत्था: ",
"snp3.12:22.1":	"“तेसं फस्सपरेतानं, ",
"snp3.12:22.2":	"भवसोतानुसारिनं; ",
"snp3.12:22.3":	"कुम्मग्गपटिपन्नानं, ",
"snp3.12:22.4":	"आरा संयोजनक्खयो। ",
"snp3.12:23.1":	"ये च फस्सं परिञ्ञाय, ",
"snp3.12:23.2":	"अञ्ञायुपसमे रता; ",
"snp3.12:23.3":	"ते वे फस्साभिसमया, ",
"snp3.12:23.4":	"निच्छाता परिनिब्बुताति। ",
"snp3.12:24.1":	"‘सिया अञ्ञेनपि …पे… ",
"snp3.12:24.2":	"कथञ्च सिया? ",
"snp3.12:24.3":	"यं किञ्चि दुक्खं सम्भोति सब्बं वेदनापच्चयाति, अयमेकानुपस्सना। ",
"snp3.12:24.4":	"वेदनानं त्वेव असेसविरागनिरोधा नत्थि दुक्खस्स सम्भवोति, अयं दुतियानुपस्सना। ",
"snp3.12:24.5":	"एवं सम्मा …पे… ",
"snp3.12:24.6":	"अथापरं एतदवोच सत्था: ",
"snp3.12:25.1":	"“सुखं वा यदि वा दुक्खं, ",
"snp3.12:25.2":	"अदुक्खमसुखं सह; ",
"snp3.12:25.3":	"अज्झत्तञ्च बहिद्धा च, ",
"snp3.12:25.4":	"यं किञ्चि अत्थि वेदितं। ",
"snp3.12:26.1":	"एतं दुक्खन्ति ञत्वान, ",
"snp3.12:26.2":	"मोसधम्मं पलोकिनं; ",
"snp3.12:26.3":	"फुस्स फुस्स वयं पस्सं, ",
"snp3.12:26.4":	"एवं तत्थ विजानति; ",
"snp3.12:26.5":	"वेदनानं खया भिक्खु, ",
"snp3.12:26.6":	"निच्छातो परिनिब्बुतोति। ",
"snp3.12:27.1":	"‘सिया अञ्ञेनपि …पे… ",
"snp3.12:27.2":	"कथञ्च सिया? ",
"snp3.12:27.3":	"यं किञ्चि दुक्खं सम्भोति सब्बं तण्हापच्चयाति, अयमेकानुपस्सना। ",
"snp3.12:27.4":	"तण्हाय त्वेव असेसविरागनिरोधा नत्थि दुक्खस्स सम्भवोति, अयं दुतियानुपस्सना। ",
"snp3.12:27.5":	"एवं सम्मा …पे… ",
"snp3.12:27.6":	"अथापरं एतदवोच सत्था: ",
"snp3.12:28.1":	"“तण्हादुतियो पुरिसो, ",
"snp3.12:28.2":	"दीघमद्धान संसरं; ",
"snp3.12:28.3":	"इत्थभावञ्ञथाभावं, ",
"snp3.12:28.4":	"संसारं नातिवत्तति। ",
"snp3.12:29.1":	"एतमादीनवं ञत्वा, ",
"snp3.12:29.2":	"तण्हं दुक्खस्स सम्भवं; ",
"snp3.12:29.3":	"वीततण्हो अनादानो, ",
"snp3.12:29.4":	"सतो भिक्खु परिब्बजेति। ",
"snp3.12:30.1":	"‘सिया अञ्ञेनपि …पे… ",
"snp3.12:30.2":	"कथञ्च सिया? ",
"snp3.12:30.3":	"यं किञ्चि दुक्खं सम्भोति सब्बं उपादानपच्चयाति, अयमेकानुपस्सना। ",
"snp3.12:30.4":	"उपादानानं त्वेव असेसविरागनिरोधा नत्थि दुक्खस्स सम्भवोति, अयं दुतियानुपस्सना। ",
"snp3.12:30.5":	"एवं सम्मा …पे… ",
"snp3.12:30.6":	"अथापरं एतदवोच सत्था: ",
"snp3.12:31.1":	"“उपादानपच्चया भवो, ",
"snp3.12:31.2":	"भूतो दुक्खं निगच्छति; ",
"snp3.12:31.3":	"जातस्स मरणं होति, ",
"snp3.12:31.4":	"एसो दुक्खस्स सम्भवो। ",
"snp3.12:32.1":	"तस्मा उपादानक्खया, ",
"snp3.12:32.2":	"सम्मदञ्ञाय पण्डिता; ",
"snp3.12:32.3":	"जातिक्खयं अभिञ्ञाय, ",
"snp3.12:32.4":	"न गच्छन्ति पुनब्भवन्ति। ",
"snp3.12:33.1":	"‘सिया अञ्ञेनपि …पे… ",
"snp3.12:33.2":	"कथञ्च सिया? ",
"snp3.12:33.3":	"यं किञ्चि दुक्खं सम्भोति सब्बं आरम्भपच्चयाति, अयमेकानुपस्सना। ",
"snp3.12:33.4":	"आरम्भानं त्वेव असेसविरागनिरोधा नत्थि दुक्खस्स सम्भवोति, अयं दुतियानुपस्सना। ",
"snp3.12:33.5":	"एवं सम्मा …पे… ",
"snp3.12:33.6":	"अथापरं एतदवोच सत्था: ",
"snp3.12:34.1":	"“यं किञ्चि दुक्खं सम्भोति, ",
"snp3.12:34.2":	"सब्बं आरम्भपच्चया; ",
"snp3.12:34.3":	"आरम्भानं निरोधेन, ",
"snp3.12:34.4":	"नत्थि दुक्खस्स सम्भवो। ",
"snp3.12:35.1":	"एतमादीनवं ञत्वा, ",
"snp3.12:35.2":	"दुक्खं आरम्भपच्चया; ",
"snp3.12:35.3":	"सब्बारम्भं पटिनिस्सज्ज, ",
"snp3.12:35.4":	"अनारम्भे विमुत्तिनो। ",
"snp3.12:36.1":	"उच्छिन्नभवतण्हस्स, ",
"snp3.12:36.2":	"सन्तचित्तस्स भिक्खुनो; ",
"snp3.12:36.3":	"विक्खीणो जातिसंसारो, ",
"snp3.12:36.4":	"नत्थि तस्स पुनब्भवोति। ",
"snp3.12:37.1":	"‘सिया अञ्ञेनपि …पे… ",
"snp3.12:37.2":	"कथञ्च सिया? ",
"snp3.12:37.3":	"यं किञ्चि दुक्खं सम्भोति सब्बं आहारपच्चयाति, अयमेकानुपस्सना। ",
"snp3.12:37.4":	"आहारानं त्वेव असेसविरागनिरोधा नत्थि दुक्खस्स सम्भवोति, अयं दुतियानुपस्सना। ",
"snp3.12:37.5":	"एवं सम्मा …पे… ",
"snp3.12:37.6":	"अथापरं एतदवोच सत्था: ",
"snp3.12:38.1":	"“यं किञ्चि दुक्खं सम्भोति, ",
"snp3.12:38.2":	"सब्बं आहारपच्चया; ",
"snp3.12:38.3":	"आहारानं निरोधेन, ",
"snp3.12:38.4":	"नत्थि दुक्खस्स सम्भवो। ",
"snp3.12:39.1":	"एतमादीनवं ञत्वा, ",
"snp3.12:39.2":	"दुक्खं आहारपच्चया; ",
"snp3.12:39.3":	"सब्बाहारं परिञ्ञाय, ",
"snp3.12:39.4":	"सब्बाहारमनिस्सितो। ",
"snp3.12:40.1":	"आरोग्यं सम्मदञ्ञाय, ",
"snp3.12:40.2":	"आसवानं परिक्खया; ",
"snp3.12:40.3":	"सङ्खाय सेवी धम्मट्ठो, ",
"snp3.12:40.4":	"सङ्ख्यं नोपेति वेदगूति। ",
"snp3.12:41.1":	"‘सिया अञ्ञेनपि …पे… ",
"snp3.12:41.2":	"कथञ्च सिया? ",
"snp3.12:41.3":	"यं किञ्चि दुक्खं सम्भोति सब्बं इञ्जितपच्चयाति, अयमेकानुपस्सना। ",
"snp3.12:41.4":	"इञ्जितानं त्वेव असेसविरागनिरोधा नत्थि दुक्खस्स सम्भवोति, अयं दुतियानुपस्सना। ",
"snp3.12:41.5":	"एवं सम्मा …पे… ",
"snp3.12:41.6":	"अथापरं एतदवोच सत्था: ",
"snp3.12:42.1":	"“यं किञ्चि दुक्खं सम्भोति, ",
"snp3.12:42.2":	"सब्बं इञ्जितपच्चया; ",
"snp3.12:42.3":	"इञ्जितानं निरोधेन, ",
"snp3.12:42.4":	"नत्थि दुक्खस्स सम्भवो। ",
"snp3.12:43.1":	"एतमादीनवं ञत्वा, ",
"snp3.12:43.2":	"दुक्खं इञ्जितपच्चया; ",
"snp3.12:43.3":	"तस्मा हि एजं वोस्सज्ज, ",
"snp3.12:43.4":	"सङ्खारे उपरुन्धिय; ",
"snp3.12:43.5":	"अनेजो अनुपादानो, ",
"snp3.12:43.6":	"सतो भिक्खु परिब्बजेति। ",
"snp3.12:44.1":	"‘सिया अञ्ञेनपि …पे… ",
"snp3.12:44.2":	"कथञ्च सिया? ",
"snp3.12:44.3":	"निस्सितस्स चलितं होतीति, अयमेकानुपस्सना। ",
"snp3.12:44.4":	"अनिस्सितो न चलतीति, अयं दुतियानुपस्सना। ",
"snp3.12:44.5":	"एवं सम्मा …पे… ",
"snp3.12:44.6":	"अथापरं एतदवोच सत्था: ",
"snp3.12:45.1":	"“अनिस्सितो न चलति, ",
"snp3.12:45.2":	"निस्सितो च उपादियं; ",
"snp3.12:45.3":	"इत्थभावञ्ञथाभावं, ",
"snp3.12:45.4":	"संसारं नातिवत्तति। ",
"snp3.12:46.1":	"एतमादीनवं ञत्वा, ",
"snp3.12:46.2":	"निस्सयेसु महब्भयं; ",
"snp3.12:46.3":	"अनिस्सितो अनुपादानो, ",
"snp3.12:46.4":	"सतो भिक्खु परिब्बजेति। ",
"snp3.12:47.1":	"‘सिया अञ्ञेनपि …पे… ",
"snp3.12:47.2":	"कथञ्च सिया? ",
"snp3.12:47.3":	"रूपेहि, भिक्खवे, अरूपा सन्ततराति, अयमेकानुपस्सना। ",
"snp3.12:47.4":	"अरूपेहि निरोधो सन्ततरोति, अयं दुतियानुपस्सना। ",
"snp3.12:47.5":	"एवं सम्मा …पे… ",
"snp3.12:47.6":	"अथापरं एतदवोच सत्था: ",
"snp3.12:48.1":	"“ये च रूपूपगा सत्ता, ",
"snp3.12:48.2":	"ये च अरूपट्ठायिनो; ",
"snp3.12:48.3":	"निरोधं अप्पजानन्ता, ",
"snp3.12:48.4":	"आगन्तारो पुनब्भवं। ",
"snp3.12:49.1":	"ये च रूपे परिञ्ञाय, ",
"snp3.12:49.2":	"अरूपेसु असण्ठिता; ",
"snp3.12:49.3":	"निरोधे ये विमुच्चन्ति, ",
"snp3.12:49.4":	"ते जना मच्चुहायिनोति। ",
"snp3.12:50.1":	"‘सिया अञ्ञेनपि …पे… ",
"snp3.12:50.2":	"कथञ्च सिया? ",
"snp3.12:50.3":	"यं, भिक्खवे, सदेवकस्स लोकस्स समारकस्स सब्रह्मकस्स सस्समणब्राह्मणिया पजाय सदेवमनुस्साय इदं सच्चन्ति उपनिज्झायितं तदमरियानं एतं मुसाति यथाभूतं सम्मप्पञ्ञाय सुदिट्ठं, अयमेकानुपस्सना। ",
"snp3.12:50.4":	"यं, भिक्खवे, सदेवकस्स …पे… सदेवमनुस्साय इदं मुसाति उपनिज्झायितं, तदमरियानं एतं सच्चन्ति यथाभूतं सम्मप्पञ्ञाय सुदिट्ठं, अयं दुतियानुपस्सना। ",
"snp3.12:50.5":	"एवं सम्मा …पे… ",
"snp3.12:50.6":	"अथापरं एतदवोच सत्था: ",
"snp3.12:51.1":	"“अनत्तनि अत्तमानिं, ",
"snp3.12:51.2":	"पस्स लोकं सदेवकं; ",
"snp3.12:51.3":	"निविट्ठं नामरूपस्मिं, ",
"snp3.12:51.4":	"इदं सच्चन्ति मञ्ञति। ",
"snp3.12:52.1":	"येन येन हि मञ्ञन्ति, ",
"snp3.12:52.2":	"ततो तं होति अञ्ञथा; ",
"snp3.12:52.3":	"तञ्हि तस्स मुसा होति, ",
"snp3.12:52.4":	"मोसधम्मञ्हि इत्तरं। ",
"snp3.12:53.1":	"अमोसधम्मं निब्बानं, ",
"snp3.12:53.2":	"तदरिया सच्चतो विदू; ",
"snp3.12:53.3":	"ते वे सच्चाभिसमया, ",
"snp3.12:53.4":	"निच्छाता परिनिब्बुताति। ",
"snp3.12:54.1":	"‘सिया अञ्ञेनपि परियायेन सम्मा द्वयतानुपस्सना’ति, इति चे, भिक्खवे, पुच्छितारो अस्सु; ",
"snp3.12:54.2":	"‘सिया’तिस्सु वचनीया। ",
"snp3.12:54.3":	"कथञ्च सिया? ",
"snp3.12:54.4":	"यं, भिक्खवे, सदेवकस्स लोकस्स समारकस्स सब्रह्मकस्स सस्समणब्राह्मणिया पजाय सदेवमनुस्साय इदं सुखन्ति उपनिज्झायितं, तदमरियानं एतं दुक्खन्ति यथाभूतं सम्मप्पञ्ञाय सुदिट्ठं, अयमेकानुपस्सना। ",
"snp3.12:54.5":	"यं, भिक्खवे, सदेवकस्स …पे… सदेवमनुस्साय इदं दुक्खन्ति उपनिज्झायितं तदमरियानं एतं सुखन्ति यथाभूतं सम्मप्पञ्ञाय सुदिट्ठं, अयं दुतियानुपस्सना। ",
"snp3.12:54.6":	"एवं सम्मा द्वयतानुपस्सिनो खो, भिक्खवे, भिक्खुनो अप्पमत्तस्स आतापिनो पहितत्तस्स विहरतो द्विन्नं फलानं अञ्ञतरं फलं पाटिकङ्खं—",
"snp3.12:54.7":	"दिट्ठेव धम्मे अञ्ञा, सति वा उपादिसेसे अनागामिताति। ",
"snp3.12:54.8":	"इदमवोच भगवा। ",
"snp3.12:54.9":	"इदं वत्वान सुगतो अथापरं एतदवोच सत्था: ",
"snp3.12:55.1":	"“रूपा सद्दा रसा गन्धा, ",
"snp3.12:55.2":	"फस्सा धम्मा च केवला; ",
"snp3.12:55.3":	"इट्ठा कन्ता मनापा च, ",
"snp3.12:55.4":	"यावतत्थीति वुच्चति। ",
"snp3.12:56.1":	"सदेवकस्स लोकस्स, ",
"snp3.12:56.2":	"एते वो सुखसम्मता; ",
"snp3.12:56.3":	"यत्थ चेते निरुज्झन्ति, ",
"snp3.12:56.4":	"तं नेसं दुक्खसम्मतं। ",
"snp3.12:57.1":	"सुखन्ति दिट्ठमरियेहि, ",
"snp3.12:57.2":	"सक्कायस्सुपरोधनं; ",
"snp3.12:57.3":	"पच्चनीकमिदं होति, ",
"snp3.12:57.4":	"सब्बलोकेन पस्सतं। ",
"snp3.12:58.1":	"यं परे सुखतो आहु, ",
"snp3.12:58.2":	"तदरिया आहु दुक्खतो; ",
"snp3.12:58.3":	"यं परे दुक्खतो आहु, ",
"snp3.12:58.4":	"तदरिया सुखतो विदू। ",
"snp3.12:59.1":	"पस्स धम्मं दुराजानं, ",
"snp3.12:59.2":	"सम्पमूळ्हेत्थविद्दसु; ",
"snp3.12:59.3":	"निवुतानं तमो होति, ",
"snp3.12:59.4":	"अन्धकारो अपस्सतं। ",
"snp3.12:60.1":	"सतञ्च विवटं होति, ",
"snp3.12:60.2":	"आलोको पस्सतामिव; ",
"snp3.12:60.3":	"सन्तिके न विजानन्ति, ",
"snp3.12:60.4":	"मगा धम्मस्स कोविदा। ",
"snp3.12:61.1":	"भवरागपरेतेहि, ",
"snp3.12:61.2":	"भवसोतानुसारिभि; ",
"snp3.12:61.3":	"मारधेय्यानुपन्नेहि, ",
"snp3.12:61.4":	"नायं धम्मो सुसम्बुधो। ",
"snp3.12:62.1":	"को नु अञ्ञत्र मरियेहि, ",
"snp3.12:62.2":	"पदं सम्बुद्धुमरहति; ",
"snp3.12:62.3":	"यं पदं सम्मदञ्ञाय, ",
"snp3.12:62.4":	"परिनिब्बन्ति अनासवा”ति। ",
"snp3.12:63.1":	"इदमवोच भगवा। ",
"snp3.12:63.2":	"अत्तमना ते भिक्खू भगवतो भासितं अभिनन्दुन्ति। ",
"snp3.12:63.3":	"इमस्मिञ्च पन वेय्याकरणस्मिं भञ्ञमाने सट्ठिमत्तानं भिक्खूनं अनुपादाय आसवेहि चित्तानि विमुच्चिंसूति। ",
"snp3.12:63.4":	"द्वयतानुपस्सनासुत्तं द्वादसमं। ",
"snp3.12:64.0":	"तस्सुद्दानं ",
"snp3.12:64.1":	"सच्चं उपधि अविज्जा च, ",
"snp3.12:64.2":	"सङ्खारे विञ्ञाणपञ्चमं; ",
"snp3.12:64.3":	"फस्सवेदनिया तण्हा, ",
"snp3.12:64.4":	"उपादानारम्भआहारा; ",
"snp3.12:64.5":	"इञ्जितं चलितं रूपं, ",
"snp3.12:64.6":	"सच्चं दुक्खेन सोळसाति। ",
"snp3.12:64.7":	"महावग्गो ततियो। ",
"snp3.12:65.0":	"तस्सुद्दानं ",
"snp3.12:65.1":	"पब्बज्जा च पधानञ्च, ",
"snp3.12:65.2":	"सुभासितञ्च सुन्दरि; ",
"snp3.12:65.3":	"माघसुत्तं सभियो च, ",
"snp3.12:65.4":	"सेलो सल्लञ्च वुच्चति। ",
"snp3.12:66.1":	"वासेट्ठो चापि कोकालि, ",
"snp3.12:66.2":	"नालको द्वयतानुपस्सना; ",
"snp3.12:66.3":	"द्वादसेतानि सुत्तानि, ",
"snp3.12:66.4":	"महावग्गोति वुच्चतीति। "
}	
