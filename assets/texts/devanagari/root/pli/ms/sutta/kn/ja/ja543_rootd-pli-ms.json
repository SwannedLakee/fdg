{	
"ja543:0.1":	"जातक ",
"ja543:0.2":	"महानिपात ",
"ja543:0.3":	"मूगपक्खवग्ग ",
"ja543:0.4":	"६। भूरिदत्तजातक ",
"ja543:1.1":	"“यं किञ्चि रतनं अत्थि, ",
"ja543:1.2":	"धतरट्ठनिवेसने; ",
"ja543:1.3":	"सब्बानि ते उपयन्तु, ",
"ja543:1.4":	"धीतरं देहि राजिनो”। ",
"ja543:2.1":	"“न नो विवाहो नागेहि, ",
"ja543:2.2":	"कतपुब्बो कुदाचनं; ",
"ja543:2.3":	"तं विवाहं असंयुत्तं, ",
"ja543:2.4":	"कथं अम्हे करोमसे”। ",
"ja543:3.1":	"“जीवितं नून ते चत्तं, ",
"ja543:3.2":	"रट्ठं वा मनुजाधिप; ",
"ja543:3.3":	"न हि नागे कुपितम्हि, ",
"ja543:3.4":	"चिरं जीवन्ति तादिसा। ",
"ja543:4.1":	"यो त्वं देव मनुस्सोसि, ",
"ja543:4.2":	"इद्धिमन्तं अनिद्धिमा; ",
"ja543:4.3":	"वरुणस्स नियंपुत्तं, ",
"ja543:4.4":	"यामुनं अतिमञ्ञसि”। ",
"ja543:5.1":	"“नातिमञ्ञामि राजानं, ",
"ja543:5.2":	"धतरट्ठं यसस्सिनं; ",
"ja543:5.3":	"धतरट्ठो हि नागानं, ",
"ja543:5.4":	"बहूनमपि इस्सरो। ",
"ja543:6.1":	"अहि महानुभावोपि, ",
"ja543:6.2":	"न मे धीतरमारहो; ",
"ja543:6.3":	"खत्तियो च विदेहानं, ",
"ja543:6.4":	"अभिजाता समुद्दजा”। ",
"ja543:7.1":	"“कम्बलस्सतरा उट्ठेन्तु, ",
"ja543:7.2":	"सब्बे नागे निवेदय; ",
"ja543:7.3":	"बाराणसिं पवज्जन्तु, ",
"ja543:7.4":	"मा च कञ्चि विहेठयुं”। ",
"ja543:8.1":	"“निवेसनेसु सोब्भेसु, ",
"ja543:8.2":	"रथिया चच्चरेसु च; ",
"ja543:8.3":	"रुक्खग्गेसु च लम्बन्तु, ",
"ja543:8.4":	"वितता तोरणेसु च। ",
"ja543:9.1":	"अहम्पि सब्बसेतेन, ",
"ja543:9.2":	"महता सुमहं पुरं; ",
"ja543:9.3":	"परिक्खिपिस्सं भोगेहि, ",
"ja543:9.4":	"कासीनं जनयं भयं”। ",
"ja543:10.1":	"तस्स तं वचनं सुत्वा, ",
"ja543:10.2":	"उरगानेकवण्णिनो; ",
"ja543:10.3":	"बाराणसिं पवज्जिंसु, ",
"ja543:10.4":	"न च कञ्चि विहेठयुं। ",
"ja543:11.1":	"निवेसनेसु सोब्भेसु, ",
"ja543:11.2":	"रथिया चच्चरेसु च; ",
"ja543:11.3":	"रुक्खग्गेसु च लम्बिंसु, ",
"ja543:11.4":	"वितता तोरणेसु च। ",
"ja543:12.1":	"तेसु दिस्वान लम्बन्ते, ",
"ja543:12.2":	"पुथू कन्दिंसु नारियो; ",
"ja543:12.3":	"नागे सोण्डिकते दिस्वा, ",
"ja543:12.4":	"पस्ससन्ते मुहुं मुहुं। ",
"ja543:13.1":	"बाराणसी पब्यथिता, ",
"ja543:13.2":	"आतुरा समपज्जथ; ",
"ja543:13.3":	"बाहा पग्गय्ह पक्कन्दुं, ",
"ja543:13.4":	"“धीतरं देहि राजिनो”। ",
"ja543:14.1":	"(…) ",
"ja543:15.1":	"“पुप्फाभिहारस्स वनस्स मज्झे, ",
"ja543:15.2":	"को लोहितक्खो विततन्तरंसो; ",
"ja543:15.3":	"का कम्बुकायूरधरा सुवत्था, ",
"ja543:15.4":	"तिट्ठन्ति नारियो दस वन्दमाना। ",
"ja543:16.1":	"को त्वं ब्रहाबाहु वनस्स मज्झे, ",
"ja543:16.2":	"विरोचसि घतसित्तोव अग्गि; ",
"ja543:16.3":	"महेसक्खो अञ्ञतरोसि यक्खो, ",
"ja543:16.4":	"उदाहु नागोसि महानुभावो”। ",
"ja543:17.1":	"“नागोहमस्मि इद्धिमा, ",
"ja543:17.2":	"तेजस्सी दुरतिक्कमो; ",
"ja543:17.3":	"डंसेय्यं तेजसा कुद्धो, ",
"ja543:17.4":	"फीतं जनपदं अपि। ",
"ja543:18.1":	"समुद्दजा हि मे माता, ",
"ja543:18.2":	"धतरट्ठो च मे पिता; ",
"ja543:18.3":	"सुदस्सनकनिट्ठोस्मि, ",
"ja543:18.4":	"भूरिदत्तोति मं विदू। ",
"ja543:19.1":	"यं गम्भीरं सदावट्टं, ",
"ja543:19.2":	"रहदं भिस्मं पेक्खसि; ",
"ja543:19.3":	"एस दिब्यो ममावासो, ",
"ja543:19.4":	"अनेकसतपोरिसो। ",
"ja543:20.1":	"मयूरकोञ्चाभिरुदं, ",
"ja543:20.2":	"नीलोदं वनमज्झतो; ",
"ja543:20.3":	"यमुनं पविस मा भीतो, ",
"ja543:20.4":	"खेमं वत्तवतं सिवं। ",
"ja543:21.1":	"तत्थ पत्तो सानुचरो, ",
"ja543:21.2":	"सह पुत्तेन ब्राह्मण; ",
"ja543:21.3":	"पूजितो मय्हं कामेहि, ",
"ja543:21.4":	"सुखं ब्राह्मण वच्छसि”। ",
"ja543:22.1":	"“समा समन्तपरितो, ",
"ja543:22.2":	"पहूततगरा मही; ",
"ja543:22.3":	"इन्दगोपकसञ्छन्ना, ",
"ja543:22.4":	"सोभति हरितुत्तमा। ",
"ja543:23.1":	"रम्मानि वनचेत्यानि, ",
"ja543:23.2":	"रम्मा हंसूपकूजिता; ",
"ja543:23.3":	"ओपुप्फापद्मा तिट्ठन्ति, ",
"ja543:23.4":	"पोक्खरञ्ञो सुनिम्मिता। ",
"ja543:24.1":	"अट्ठंसा सुकता थम्भा, ",
"ja543:24.2":	"सब्बे वेळुरियामया; ",
"ja543:24.3":	"सहस्सथम्भा पासादा, ",
"ja543:24.4":	"पूरा कञ्ञाहि जोतरे। ",
"ja543:25.1":	"विमानं उपपन्नोसि, ",
"ja543:25.2":	"दिब्यं पुञ्ञेहि अत्तनो; ",
"ja543:25.3":	"असम्बाधं सिवं रम्मं, ",
"ja543:25.4":	"अच्चन्तसुखसंहितं। ",
"ja543:26.1":	"मञ्ञे सहस्सनेत्तस्स, ",
"ja543:26.2":	"विमानं नाभिकङ्खसि; ",
"ja543:26.3":	"इद्धी हि त्यायं विपुला, ",
"ja543:26.4":	"सक्कस्सेव जुतीमतो”। ",
"ja543:27.1":	"“मनसापि न पत्तब्बो, ",
"ja543:27.2":	"आनुभावो जुतीमतो; ",
"ja543:27.3":	"परिचारयमानानं, ",
"ja543:27.4":	"सैन्दानं वसवत्तिनं। ",
"ja543:28.1":	"तं विमानं अभिज्झाय, ",
"ja543:28.2":	"अमरानं सुखेसिनं; ",
"ja543:28.3":	"उपोसथं उपवसन्तो, ",
"ja543:28.4":	"सेमि वम्मिकमुद्धनि”। ",
"ja543:29.1":	"“अहञ्च मिगमेसानो, ",
"ja543:29.2":	"सपुत्तो पाविसिं वनं; ",
"ja543:29.3":	"तं मं मतं वा जीवं वा, ",
"ja543:29.4":	"नाभिवेदेन्ति ञातका। ",
"ja543:30.1":	"आमन्तये भूरिदत्तं, ",
"ja543:30.2":	"कासिपुत्तं यसस्सिनं; ",
"ja543:30.3":	"तया नो समनुञ्ञाता, ",
"ja543:30.4":	"अपि पस्सेमु ञातके”। ",
"ja543:31.1":	"“एसो हि वत मे छन्दो, ",
"ja543:31.2":	"यं वसेसि ममन्तिके; ",
"ja543:31.3":	"न हि एतादिसा कामा, ",
"ja543:31.4":	"सुलभा होन्ति मानुसे। ",
"ja543:32.1":	"सचे त्वं निच्छसे वत्थुं, ",
"ja543:32.2":	"मम कामेहि पूजितो; ",
"ja543:32.3":	"मया त्वं समनुञ्ञातो, ",
"ja543:32.4":	"सोत्थिं पस्साहि ञातके”। ",
"ja543:33.1":	"“धारयिमं मणिं दिब्यं, ",
"ja543:33.2":	"पसुं पुत्ते च विन्दति; ",
"ja543:33.3":	"अरोगो सुखितो होति, ",
"ja543:33.4":	"गच्छेवादाय ब्राह्मण”। ",
"ja543:34.1":	"“कुसलं पटिनन्दामि, ",
"ja543:34.2":	"भूरिदत्त वचो तव; ",
"ja543:34.3":	"पब्बजिस्सामि जिण्णोस्मि, ",
"ja543:34.4":	"न कामे अभिपत्थये”। ",
"ja543:35.1":	"“ब्रह्मचरियस्स चे भङ्गो, ",
"ja543:35.2":	"होति भोगेहि कारियं; ",
"ja543:35.3":	"अविकम्पमानो एय्यासि, ",
"ja543:35.4":	"बहुं दस्सामि ते धनं”। ",
"ja543:36.1":	"“कुसलं पटिनन्दामि, ",
"ja543:36.2":	"भूरिदत्त वचो तव; ",
"ja543:36.3":	"पुनपि आगमिस्सामि, ",
"ja543:36.4":	"सचे अत्थो भविस्सति”। ",
"ja543:37.1":	"इदं वत्वा भूरिदत्तो, ",
"ja543:37.2":	"पेसेसि चतुरो जने; ",
"ja543:37.3":	"“एथ गच्छथ उट्ठेथ, ",
"ja543:37.4":	"खिप्पं पापेथ ब्राह्मणं”। ",
"ja543:38.1":	"तस्स तं वचनं सुत्वा, ",
"ja543:38.2":	"उट्ठाय चतुरो जना; ",
"ja543:38.3":	"पेसिता भूरिदत्तेन, ",
"ja543:38.4":	"खिप्पं पापेसु ब्राह्मणं। ",
"ja543:39.1":	"(…) ",
"ja543:40.1":	"“मणिं पग्गय्ह मङ्गल्यं, ",
"ja543:40.2":	"साधुवित्तं मनोरमं; ",
"ja543:40.3":	"सेलं ब्यञ्जनसम्पन्नं, ",
"ja543:40.4":	"को इमं मणिमज्झगा”। ",
"ja543:41.1":	"“लोहितक्खसहस्साहि, ",
"ja543:41.2":	"समन्ता परिवारितं; ",
"ja543:41.3":	"अज्ज कालं पथं गच्छं, ",
"ja543:41.4":	"अज्झगाहं मणिं इमं”। ",
"ja543:42.1":	"“सूपचिण्णो अयं सेलो, ",
"ja543:42.2":	"अच्चितो मानितो सदा; ",
"ja543:42.3":	"सुधारितो सुनिक्खित्तो, ",
"ja543:42.4":	"सब्बत्थमभिसाधये। ",
"ja543:43.1":	"उपचारविपन्नस्स, ",
"ja543:43.2":	"निक्खेपे धारणाय वा; ",
"ja543:43.3":	"अयं सेलो विनासाय, ",
"ja543:43.4":	"परिचिण्णो अयोनिसो। ",
"ja543:44.1":	"न इमं अकुसलो दिब्यं, ",
"ja543:44.2":	"मणिं धारेतुमारहो; ",
"ja543:44.3":	"पटिपज्ज सतं निक्खं, ",
"ja543:44.4":	"देहिमं रतनं मम”। ",
"ja543:45.1":	"“न च म्यायं मणी केय्यो, ",
"ja543:45.2":	"गोहि वा रतनेहि वा; ",
"ja543:45.3":	"सेलो ब्यञ्जनसम्पन्नो, ",
"ja543:45.4":	"नेव केय्यो मणी मम”। ",
"ja543:46.1":	"“नो चे तया मणी केय्यो, ",
"ja543:46.2":	"गोहि वा रतनेहि वा; ",
"ja543:46.3":	"अथ केन मणी केय्यो, ",
"ja543:46.4":	"तं मे अक्खाहि पुच्छितो”। ",
"ja543:47.1":	"“यो मे संसे महानागं, ",
"ja543:47.2":	"तेजस्सिं दुरतिक्कमं; ",
"ja543:47.3":	"तस्स दज्जं इमं सेलं, ",
"ja543:47.4":	"जलन्तमिव तेजसा”। ",
"ja543:48.1":	"“को नु ब्राह्मणवण्णेन, ",
"ja543:48.2":	"सुपण्णो पततं वरो; ",
"ja543:48.3":	"नागं जिगीसमन्वेसि, ",
"ja543:48.4":	"अन्वेसं भक्खमत्तनो”। ",
"ja543:49.1":	"“नाहं दिजाधिपो होमि, ",
"ja543:49.2":	"न दिट्ठो गरुळो मया; ",
"ja543:49.3":	"आसीविसेन वित्तोति, ",
"ja543:49.4":	"वज्जो ब्राह्मण मं विदू”। ",
"ja543:50.1":	"“किं नु तुय्हं बलं अत्थि, ",
"ja543:50.2":	"किं सिप्पं विज्जते तव; ",
"ja543:50.3":	"किस्मिं वा त्वं परत्थद्धो, ",
"ja543:50.4":	"उरगं नापचायसि”। ",
"ja543:51.1":	"“आरञ्ञिकस्स इसिनो, ",
"ja543:51.2":	"चिररत्तं तपस्सिनो; ",
"ja543:51.3":	"सुपण्णो कोसियस्सक्खा, ",
"ja543:51.4":	"विसविज्जं अनुत्तरं। ",
"ja543:52.1":	"तं भावितत्तञ्ञतरं, ",
"ja543:52.2":	"सम्मन्तं पब्बतन्तरे; ",
"ja543:52.3":	"सक्कच्चं तं उपट्ठासिं, ",
"ja543:52.4":	"रत्तिन्दिवमतन्दितो। ",
"ja543:53.1":	"सो तदा परिचिण्णो मे, ",
"ja543:53.2":	"वत्तवा ब्रह्मचरियवा; ",
"ja543:53.3":	"दिब्बं पातुकरी मन्तं, ",
"ja543:53.4":	"कामसा भगवा मम। ",
"ja543:54.1":	"त्याहं मन्ते परत्थद्धो, ",
"ja543:54.2":	"नाहं भायामि भोगिनं; ",
"ja543:54.3":	"आचरियो विसघातानं, ",
"ja543:54.4":	"अलम्पानोति मं विदू”। ",
"ja543:55.1":	"“गण्हामसे मणिं तात, ",
"ja543:55.2":	"सोमदत्त विजानहि; ",
"ja543:55.3":	"मा दण्डेन सिरिं पत्तं, ",
"ja543:55.4":	"कामसा पजहिम्हसे”। ",
"ja543:56.1":	"“सकं निवेसनं पत्तं, ",
"ja543:56.2":	"यो तं ब्राह्मण पूजयि; ",
"ja543:56.3":	"एवं कल्याणकारिस्स, ",
"ja543:56.4":	"किं मोहा दुब्भिमिच्छसि। ",
"ja543:57.1":	"सचे त्वं धनकामोसि, ",
"ja543:57.2":	"भूरिदत्तो पदस्सति; ",
"ja543:57.3":	"तमेव गन्त्वा याचस्सु, ",
"ja543:57.4":	"बहुं दस्सति ते धनं”। ",
"ja543:58.1":	"“हत्थगतं पत्तगतं, ",
"ja543:58.2":	"निकिण्णं खादितुं वरं; ",
"ja543:58.3":	"मा नो सन्दिट्ठिको अत्थो, ",
"ja543:58.4":	"सोमदत्त उपच्चगा”। ",
"ja543:59.1":	"“पच्चति निरये घोरे, ",
"ja543:59.2":	"महिस्समपि विवरति; ",
"ja543:59.3":	"मित्तदुब्भी हितच्चागी, ",
"ja543:59.4":	"जीवरेवापि सुस्सति। ",
"ja543:60.1":	"सचे त्वं धनकामोसि, ",
"ja543:60.2":	"भूरिदत्तो पदस्सति; ",
"ja543:60.3":	"मञ्ञे अत्तकतं वेरं, ",
"ja543:60.4":	"नचिरं वेदयिस्ससि”। ",
"ja543:61.1":	"“महायञ्ञं यजित्वान, ",
"ja543:61.2":	"एवं सुज्झन्ति ब्राह्मणा; ",
"ja543:61.3":	"महायञ्ञं यजिस्साम, ",
"ja543:61.4":	"एवं मोक्खाम पापका”। ",
"ja543:62.1":	"“हन्द दानि अपायामि, ",
"ja543:62.2":	"नाहं अज्ज तया सह; ",
"ja543:62.3":	"पदम्पेकं न गच्छेय्यं, ",
"ja543:62.4":	"एवं किब्बिसकारिना”। ",
"ja543:63.1":	"इदं वत्वान पितरं, ",
"ja543:63.2":	"सोमदत्तो बहुस्सुतो; ",
"ja543:63.3":	"उज्झापेत्वान भूतानि, ",
"ja543:63.4":	"तम्हा ठाना अपक्कमि। ",
"ja543:64.1":	"“गण्हाहेतं महानागं, ",
"ja543:64.2":	"आहरेतं मणिं मम; ",
"ja543:64.3":	"इन्दगोपकवण्णाभो, ",
"ja543:64.4":	"यस्स लोहितको सिरो। ",
"ja543:65.1":	"कप्पासपिचुरासीव, ",
"ja543:65.2":	"एसो कायो पदिस्सति; ",
"ja543:65.3":	"वम्मिकग्गगतो सेति, ",
"ja543:65.4":	"तं त्वं गण्हाहि ब्राह्मण”। ",
"ja543:66.1":	"अथोसधेहि दिब्बेहि, ",
"ja543:66.2":	"जप्पं मन्तपदानि च; ",
"ja543:66.3":	"एवं तं असक्खि सत्थुं, ",
"ja543:66.4":	"कत्वा परित्तमत्तनो। ",
"ja543:67.1":	"(…) ",
"ja543:68.1":	"“ममं दिस्वान आयन्तं, ",
"ja543:68.2":	"सब्बकामसमिद्धिनं; ",
"ja543:68.3":	"इन्द्रियानि अहट्ठानि, ",
"ja543:68.4":	"सावं जातं मुखं तव। ",
"ja543:69.1":	"पद्मं यथा हत्थगतं, ",
"ja543:69.2":	"पाणिना परिमद्दितं; ",
"ja543:69.3":	"सावं जातं मुखं तुय्हं, ",
"ja543:69.4":	"ममं दिस्वान एदिसं। ",
"ja543:70.1":	"कच्चि नु ते नाभिससि, ",
"ja543:70.2":	"कच्चि ते अत्थि वेदना; ",
"ja543:70.3":	"येन सावं मुखं तुय्हं, ",
"ja543:70.4":	"ममं दिस्वान आगतं”। ",
"ja543:71.1":	"“सुपिनं तात अद्दक्खिं, ",
"ja543:71.2":	"इतो मासं अधोगतं; ",
"ja543:71.3":	"दक्खिणं विय मे बाहुं, ",
"ja543:71.4":	"छेत्वा रुहिरमक्खितं; ",
"ja543:71.5":	"पुरिसो आदाय पक्कामि, ",
"ja543:71.6":	"मम रोदन्तिया सति। ",
"ja543:72.1":	"यतोहं सुपिनमद्दक्खिं, ",
"ja543:72.2":	"सुदस्सन विजानहि; ",
"ja543:72.3":	"ततो दिवा वा रत्तिं वा, ",
"ja543:72.4":	"सुखं मे नोपलब्भति”। ",
"ja543:73.1":	"“यं पुब्बे परिवारिंसु, ",
"ja543:73.2":	"कञ्ञा रुचिरविग्गहा; ",
"ja543:73.3":	"हेमजालपटिच्छन्ना, ",
"ja543:73.4":	"भूरिदत्तो न दिस्सति। ",
"ja543:74.1":	"यं पुब्बे परिवारिंसु, ",
"ja543:74.2":	"नेत्तिंसवरधारिनो; ",
"ja543:74.3":	"कणिकाराव सम्फुल्ला, ",
"ja543:74.4":	"भूरिदत्तो न दिस्सति। ",
"ja543:75.1":	"हन्द दानि गमिस्साम, ",
"ja543:75.2":	"भूरिदत्तनिवेसनं; ",
"ja543:75.3":	"धम्मट्ठं सीलसम्पन्नं, ",
"ja543:75.4":	"पस्साम तव भातरं”। ",
"ja543:76.1":	"तञ्च दिस्वान आयन्तिं, ",
"ja543:76.2":	"भूरिदत्तस्स मातरं; ",
"ja543:76.3":	"बाहा पग्गय्ह पक्कन्दुं, ",
"ja543:76.4":	"भूरिदत्तस्स नारियो। ",
"ja543:77.1":	"“पुत्तं तेय्ये न जानाम, ",
"ja543:77.2":	"इतो मासं अधोगतं; ",
"ja543:77.3":	"मतं वा यदि वा जीवं, ",
"ja543:77.4":	"भूरिदत्तं यसस्सिनं। ",
"ja543:78.1":	"सकुणी हतपुत्ताव, ",
"ja543:78.2":	"सुञ्ञं दिस्वा कुलावकं; ",
"ja543:78.3":	"चिरं दुक्खेन झायिस्सं, ",
"ja543:78.4":	"भूरिदत्तं अपस्सती। ",
"ja543:79.1":	"कुररी हतछापाव, ",
"ja543:79.2":	"सुञ्ञं दिस्वा कुलावकं; ",
"ja543:79.3":	"चिरं दुक्खेन झायिस्सं, ",
"ja543:79.4":	"भूरिदत्तं अपस्सती। ",
"ja543:80.1":	"सा नून चक्कवाकीव, ",
"ja543:80.2":	"पल्ललस्मिं अनोदके; ",
"ja543:80.3":	"चिरं दुक्खेन झायिस्सं, ",
"ja543:80.4":	"भूरिदत्तं अपस्सती। ",
"ja543:81.1":	"कम्मारानं यथा उक्का, ",
"ja543:81.2":	"अन्तो झायति नो बहि; ",
"ja543:81.3":	"एवं झायामि सोकेन, ",
"ja543:81.4":	"भूरिदत्तं अपस्सती”। ",
"ja543:82.1":	"सालाव सम्पमथिता, ",
"ja543:82.2":	"मालुतेन पमद्दिता; ",
"ja543:82.3":	"सेन्ति पुत्ता च दारा च, ",
"ja543:82.4":	"भूरिदत्तनिवेसने। ",
"ja543:83.1":	"इदं सुत्वान निग्घोसं, ",
"ja543:83.2":	"भूरिदत्तनिवेसने; ",
"ja543:83.3":	"अरिट्ठो च सुभोगो च, ",
"ja543:83.4":	"पधाविंसु अनन्तरा। ",
"ja543:84.1":	"“अम्म अस्सास मा सोचि, ",
"ja543:84.2":	"एवंधम्मा हि पाणिनो; ",
"ja543:84.3":	"चवन्ति उपपज्जन्ति, ",
"ja543:84.4":	"एसस्स परिणामिता”। ",
"ja543:85.1":	"“अहम्पि तात जानामि, ",
"ja543:85.2":	"एवंधम्मा हि पाणिनो; ",
"ja543:85.3":	"सोकेन च परेतस्मि, ",
"ja543:85.4":	"भूरिदत्तं अपस्सती। ",
"ja543:86.1":	"अज्ज चे मे इमं रत्तिं, ",
"ja543:86.2":	"सुदस्सन विजानहि; ",
"ja543:86.3":	"भूरिदत्तं अपस्सन्ती, ",
"ja543:86.4":	"मञ्ञे हिस्सामि जीवितं”। ",
"ja543:87.1":	"“अम्म अस्सास मा सोचि, ",
"ja543:87.2":	"आनयिस्साम भातरं; ",
"ja543:87.3":	"दिसोदिसं गमिस्साम, ",
"ja543:87.4":	"भातुपरियेसनं चरं। ",
"ja543:88.1":	"पब्बते गिरिदुग्गेसु, ",
"ja543:88.2":	"गामेसु निगमेसु च; ",
"ja543:88.3":	"ओरेन सत्तरत्तस्स, ",
"ja543:88.4":	"भातरं पस्स आगतं”। ",
"ja543:89.1":	"“हत्था पमुत्तो उरगो, ",
"ja543:89.2":	"पादे ते निपती भुसं; ",
"ja543:89.3":	"कच्चि नु तं डंसी तात, ",
"ja543:89.4":	"मा भायि सुखितो भव”। ",
"ja543:90.1":	"“नेव मय्हं अयं नागो, ",
"ja543:90.2":	"अलं दुक्खाय कायचि; ",
"ja543:90.3":	"यावतत्थि अहिग्गाहो, ",
"ja543:90.4":	"मया भिय्यो न विज्जति”। ",
"ja543:91.1":	"“को नु ब्राह्मणवण्णेन, ",
"ja543:91.2":	"दित्तो परिसमागतो; ",
"ja543:91.3":	"अव्हायन्तु सुयुद्धेन, ",
"ja543:91.4":	"सुणन्तु परिसा मम”। ",
"ja543:92.1":	"“त्वं मं नागेन आलम्प, ",
"ja543:92.2":	"अहं मण्डूकछापिया; ",
"ja543:92.3":	"होतु नो अब्भुतं तत्थ, ",
"ja543:92.4":	"आ सहस्सेहि पञ्चहि”। ",
"ja543:93.1":	"“अहञ्हि वसुमा अड्ढो, ",
"ja543:93.2":	"त्वं दलिद्दोसि माणव; ",
"ja543:93.3":	"को नु ते पाटिभोगत्थि, ",
"ja543:93.4":	"उपजूतञ्च किं सिया। ",
"ja543:94.1":	"उपजूतञ्च मे अस्स, ",
"ja543:94.2":	"पाटिभोगो च तादिसो; ",
"ja543:94.3":	"होतु नो अब्भुतं तत्थ, ",
"ja543:94.4":	"आ सहस्सेहि पञ्चहि”। ",
"ja543:95.1":	"“सुणोहि मे महाराज, ",
"ja543:95.2":	"वचनं भद्दमत्थु ते; ",
"ja543:95.3":	"पञ्चन्नं मे सहस्सानं, ",
"ja543:95.4":	"पाटिभोगो हि कित्तिम”। ",
"ja543:96.1":	"“पेत्तिकं वा इणं होति, ",
"ja543:96.2":	"यं वा होति सयङ्कतं; ",
"ja543:96.3":	"किं त्वं एवं बहुं मय्हं, ",
"ja543:96.4":	"धनं याचसि ब्राह्मण”। ",
"ja543:97.1":	"“अलम्पानो हि नागेन, ",
"ja543:97.2":	"ममं अभिजिगीसति; ",
"ja543:97.3":	"अहं मण्डूकछापिया, ",
"ja543:97.4":	"डंसयिस्सामि ब्राह्मणं। ",
"ja543:98.1":	"तं त्वं दट्ठुं महाराज, ",
"ja543:98.2":	"अज्ज रट्ठाभिवड्ढन; ",
"ja543:98.3":	"खत्तसङ्घपरिब्यूळ्हो, ",
"ja543:98.4":	"निय्याहि अहिदस्सनं”। ",
"ja543:99.1":	"“नेव तं अतिमञ्ञामि, ",
"ja543:99.2":	"सिप्पवादेन माणव; ",
"ja543:99.3":	"अतिमत्तोसि सिप्पेन, ",
"ja543:99.4":	"उरगं नापचायसि”। ",
"ja543:100.1":	"“अहम्पि नातिमञ्ञामि, ",
"ja543:100.2":	"सिप्पवादेन ब्राह्मण; ",
"ja543:100.3":	"अविसेन च नागेन, ",
"ja543:100.4":	"भुसं वञ्चयसे जनं। ",
"ja543:101.1":	"एवञ्चेतं जनो जञ्ञा, ",
"ja543:101.2":	"यथा जानामि तं अहं; ",
"ja543:101.3":	"न त्वं लभसि आलम्प, ",
"ja543:101.4":	"भुसमुट्ठिं कुतो धनं”। ",
"ja543:102.1":	"“खराजिनो जटी दुम्मी, ",
"ja543:102.2":	"दित्तो परिसमागतो; ",
"ja543:102.3":	"यो त्वं एवं गतं नागं, ",
"ja543:102.4":	"अविसो अतिमञ्ञसि। ",
"ja543:103.1":	"आसज्ज खो नं जञ्ञासि, ",
"ja543:103.2":	"पुण्णं उग्गस्स तेजसो; ",
"ja543:103.3":	"मञ्ञे तं भस्मरासिंव, ",
"ja543:103.4":	"खिप्पमेसो करिस्सति”। ",
"ja543:104.1":	"“सिया विसं सिलुत्तस्स, ",
"ja543:104.2":	"देड्डुभस्स सिलाभुनो; ",
"ja543:104.3":	"नेव लोहितसीसस्स, ",
"ja543:104.4":	"विसं नागस्स विज्जति”। ",
"ja543:105.1":	"“सुतमेतं अरहतं, ",
"ja543:105.2":	"सञ्ञतानं तपस्सिनं; ",
"ja543:105.3":	"इध दानानि दत्वान, ",
"ja543:105.4":	"सग्गं गच्छन्ति दायका; ",
"ja543:105.5":	"जीवन्तो देहि दानानि, ",
"ja543:105.6":	"यदि ते अत्थि दातवे। ",
"ja543:106.1":	"अयं नागो महिद्धिको, ",
"ja543:106.2":	"तेजस्सी दुरतिक्कमो; ",
"ja543:106.3":	"तेन तं डंसयिस्सामि, ",
"ja543:106.4":	"सो तं भस्मं करिस्सति”। ",
"ja543:107.1":	"“मयापेतं सुतं सम्म, ",
"ja543:107.2":	"सञ्ञतानं तपस्सिनं; ",
"ja543:107.3":	"इध दानानि दत्वान, ",
"ja543:107.4":	"सग्गं गच्छन्ति दायका; ",
"ja543:107.5":	"त्वमेव देहि जीवन्तो, ",
"ja543:107.6":	"यदि ते अत्थि दातवे। ",
"ja543:108.1":	"अयं अजमुखी नाम, ",
"ja543:108.2":	"पुण्णा उग्गस्स तेजसो; ",
"ja543:108.3":	"ताय तं डंसयिस्सामि, ",
"ja543:108.4":	"सा तं भस्मं करिस्सति। ",
"ja543:109.1":	"या धीता धतरट्ठस्स, ",
"ja543:109.2":	"वेमाता भगिनी मम; ",
"ja543:109.3":	"सा तं डंसत्वजमुखी, ",
"ja543:109.4":	"पुण्णा उग्गस्स तेजसो। ",
"ja543:110.1":	"छमायञ्चे निसिञ्चिस्सं, ",
"ja543:110.2":	"ब्रह्मदत्त विजानहि; ",
"ja543:110.3":	"तिणलतानि ओसध्यो, ",
"ja543:110.4":	"उस्सुस्सेय्युं असंसयं। ",
"ja543:111.1":	"उद्धञ्चे पातयिस्सामि, ",
"ja543:111.2":	"ब्रह्मदत्त विजानहि; ",
"ja543:111.3":	"सत्त वस्सानियं देवो, ",
"ja543:111.4":	"न वस्से न हिमं पते। ",
"ja543:112.1":	"उदके चे निसिञ्चिस्सं, ",
"ja543:112.2":	"ब्रह्मदत्त विजानहि; ",
"ja543:112.3":	"यावन्तोदकजा पाणा, ",
"ja543:112.4":	"मरेय्युं मच्छकच्छपा”। ",
"ja543:113.1":	"(…) ",
"ja543:114.1":	"“लोक्यं सजन्तं उदकं, ",
"ja543:114.2":	"पयागस्मिं पतिट्ठितं; ",
"ja543:114.3":	"कोमं अज्झोहरी भूतो, ",
"ja543:114.4":	"ओगाळ्हं यमुनं नदिं”। ",
"ja543:115.1":	"“यदेस लोकाधिपती यसस्सी, ",
"ja543:115.2":	"बाराणसिं पक्रिय समन्ततो; ",
"ja543:115.3":	"तस्साह पुत्तो उरगूसभस्स, ",
"ja543:115.4":	"सुभोगोति मं ब्राह्मण वेदयन्ति”। ",
"ja543:116.1":	"“सचे हि पुत्तो उरगूसभस्स, ",
"ja543:116.2":	"कासिस्स रञ्ञो अमराधिपस्स; ",
"ja543:116.3":	"महेसक्खो अञ्ञतरो पिता ते, ",
"ja543:116.4":	"मच्चेसु माता पन ते अतुल्या; ",
"ja543:116.5":	"न तादिसो अरहति ब्राह्मणस्स, ",
"ja543:116.6":	"दासम्पि ओहारितुं महानुभावो”। ",
"ja543:117.1":	"“रुक्खं निस्साय विज्झित्थो, ",
"ja543:117.2":	"एणेय्यं पातुमागतं; ",
"ja543:117.3":	"सो विद्धो दूरमचरि, ",
"ja543:117.4":	"सरवेगेन सीघवा। ",
"ja543:118.1":	"तं त्वं पतितमद्दक्खि, ",
"ja543:118.2":	"अरञ्ञस्मिं ब्रहावने; ",
"ja543:118.3":	"स मंसकाजमादाय, ",
"ja543:118.4":	"सायं निग्रोधुपागमि। ",
"ja543:119.1":	"सुकसाळिकसङ्घुट्ठं, ",
"ja543:119.2":	"पिङ्गलं सन्थतायुतं; ",
"ja543:119.3":	"कोकिलाभिरुदं रम्मं, ",
"ja543:119.4":	"धुवं हरितसद्दलं। ",
"ja543:120.1":	"तत्थ ते सो पातुरहु, ",
"ja543:120.2":	"इद्धिया यससा जलं; ",
"ja543:120.3":	"महानुभावो भाता मे, ",
"ja543:120.4":	"कञ्ञाहि परिवारितो। ",
"ja543:121.1":	"सो तेन परिचिण्णो त्वं, ",
"ja543:121.2":	"सब्बकामेहि तप्पितो; ",
"ja543:121.3":	"अदुट्ठस्स तुवं दुब्भि, ",
"ja543:121.4":	"तं ते वेरं इधागतं। ",
"ja543:122.1":	"खिप्पं गीवं पसारेहि, ",
"ja543:122.2":	"न ते दस्सामि जीवितं; ",
"ja543:122.3":	"भातु परिसरं वेरं, ",
"ja543:122.4":	"छेदयिस्सामि ते सिरं”। ",
"ja543:123.1":	"“अज्झायको याचयोगी, ",
"ja543:123.2":	"आहुतग्गि च ब्राह्मणो; ",
"ja543:123.3":	"एतेहि तीहि ठानेहि, ",
"ja543:123.4":	"अवज्झो होति ब्राह्मणो”। ",
"ja543:124.1":	"“यं पूरं धतरट्ठस्स, ",
"ja543:124.2":	"ओगाळ्हं यमुनं नदिं; ",
"ja543:124.3":	"जोतते सब्बसोवण्णं, ",
"ja543:124.4":	"गिरिमाहच्च यामुनं। ",
"ja543:125.1":	"तत्थ ते पुरिसब्यग्घा, ",
"ja543:125.2":	"सोदरिया मम भातरो; ",
"ja543:125.3":	"यथा ते तत्थ वक्खन्ति, ",
"ja543:125.4":	"तथा हेस्ससि ब्राह्मण”। ",
"ja543:126.1":	"(…) ",
"ja543:127.1":	"“अनित्तरा इत्तरसम्पयुत्ता, ",
"ja543:127.2":	"यञ्ञा च वेदा च सुभोग लोके; ",
"ja543:127.3":	"तदग्गरय्हञ्हि विनिन्दमानो, ",
"ja543:127.4":	"जहाति वित्तञ्च सतञ्च धम्मं। ",
"ja543:128.1":	"अज्झेनमरिया पथविं जनिन्दा, ",
"ja543:128.2":	"वेस्सा कसिं पारिचरियञ्च सुद्दा; ",
"ja543:128.3":	"उपागु पच्चेकं यथापदेसं, ",
"ja543:128.4":	"कताहु एते वसिनाति आहु। ",
"ja543:129.1":	"धाता विधाता वरुणो कुवेरो, ",
"ja543:129.2":	"सोमो यमो चन्दिमा वायु सूरियो; ",
"ja543:129.3":	"एतेपि यञ्ञं पुथुसो यजित्वा, ",
"ja543:129.4":	"अज्झायकानं अथो सब्बकामे। ",
"ja543:130.1":	"विकासिता चापसतानि पञ्च, ",
"ja543:130.2":	"यो अज्जुनो बलवा भीमसेनो; ",
"ja543:130.3":	"सहस्सबाहु असमो पथब्या, ",
"ja543:130.4":	"सोपि तदा मादहि जातवेदं। ",
"ja543:131.1":	"यो ब्राह्मणे भोजयि दीघरत्तं, ",
"ja543:131.2":	"अन्नेन पानेन यथानुभावं; ",
"ja543:131.3":	"पसन्नचित्तो अनुमोदमानो, ",
"ja543:131.4":	"सुभोग देवञ्ञतरो अहोसि। ",
"ja543:132.1":	"महासनं देवमनोमवण्णं, ",
"ja543:132.2":	"यो सप्पिना असक्खि भोजेतुमग्गिं; ",
"ja543:132.3":	"स यञ्ञतन्तं वरतो यजित्वा, ",
"ja543:132.4":	"दिब्बं गतिं मुचलिन्दज्झगच्छि। ",
"ja543:133.1":	"महानुभावो वस्ससहस्सजीवी, ",
"ja543:133.2":	"यो पब्बजी दस्सनेय्यो उळारो; ",
"ja543:133.3":	"हित्वा अपरियन्त रट्ठं ससेनं, ",
"ja543:133.4":	"राजा दुदीपोपि जगाम सग्गं। ",
"ja543:134.1":	"यो सागरन्तं सागरो विजित्वा, ",
"ja543:134.2":	"यूपं सुभं सोण्णमयं उळारं; ",
"ja543:134.3":	"उस्सेसि वेस्सानरमादहानो, ",
"ja543:134.4":	"सुभोग देवञ्ञतरो अहोसि। ",
"ja543:135.1":	"यस्सानुभावेन सुभोग गङ्गा, ",
"ja543:135.2":	"पवत्तथ दधिसन्निसिन्नं समुद्दं; ",
"ja543:135.3":	"सलोमपादो परिचरिय मग्गिं, ",
"ja543:135.4":	"अङ्गो सहस्सक्खपुरज्झगच्छि। ",
"ja543:136.1":	"महिद्धिको देववरो यसस्सी, ",
"ja543:136.2":	"सेनापति तिदिवे वासवस्स; ",
"ja543:136.3":	"सो सोमयागेन मलं विहन्त्वा, ",
"ja543:136.4":	"सुभोग देवञ्ञतरो अहोसि। ",
"ja543:137.1":	"अकारयि लोकमिमं परञ्च, ",
"ja543:137.2":	"भागीरथिं हिमवन्तञ्च गिज्झं; ",
"ja543:137.3":	"यो इद्धिमा देववरो यसस्सी, ",
"ja543:137.4":	"सोपि तदा आदहि जातवेदं। ",
"ja543:138.1":	"मालागिरी हिमवा यो च गिज्झो, ",
"ja543:138.2":	"सुदस्सनो निसभो कुवेरु; ",
"ja543:138.3":	"एते च अञ्ञे च नगा महन्ता, ",
"ja543:138.4":	"चित्या कता यञ्ञकरेहि माहु। ",
"ja543:139.1":	"अज्झायकं मन्तगुणूपपन्नं, ",
"ja543:139.2":	"तपस्सिनं याचयोगोतिधाहु; ",
"ja543:139.3":	"तीरे समुद्दस्सुदकं सजन्तं, ",
"ja543:139.4":	"तं सागरोज्झोहरि तेनपेय्यो। ",
"ja543:140.1":	"आयागवत्थूनि पुथू पथब्या, ",
"ja543:140.2":	"संविज्जन्ति ब्राह्मणा वासवस्स; ",
"ja543:140.3":	"पुरिमं दिसं पच्छिमं दक्खिणुत्तरं, ",
"ja543:140.4":	"संविज्जमाना जनयन्ति वेदं”। ",
"ja543:141.1":	"“कली हि धीरान कटं मगानं, ",
"ja543:141.2":	"भवन्ति वेदज्झगतानरिट्ठ; ",
"ja543:141.3":	"मरीचिधम्मं असमेक्खितत्ता, ",
"ja543:141.4":	"मायागुणा नातिवहन्ति पञ्ञं। ",
"ja543:142.1":	"वेदा न ताणाय भवन्ति दस्स, ",
"ja543:142.2":	"मित्तद्दुनो भूनहुनो नरस्स; ",
"ja543:142.3":	"न तायते परिचिण्णो च अग्गि, ",
"ja543:142.4":	"दोसन्तरं मच्चमनरियकम्मं। ",
"ja543:143.1":	"सब्बञ्च मच्चा सधनं सभोगं, ",
"ja543:143.2":	"आदीपितं दारु तिणेन मिस्सं; ",
"ja543:143.3":	"दहं न तप्पे असमत्थतेजो, ",
"ja543:143.4":	"को तं सुभिक्खं द्विरसञ्ञु कयिरा। ",
"ja543:144.1":	"यथापि खीरं विपरिणामधम्मं, ",
"ja543:144.2":	"दधि भवित्वा नवनीतम्पि होति; ",
"ja543:144.3":	"एवम्पि अग्गि विपरिणामधम्मो, ",
"ja543:144.4":	"तेजो समोरोहती योगयुत्तो। ",
"ja543:145.1":	"न दिस्सती अग्गिमनुप्पविट्ठो, ",
"ja543:145.2":	"सुक्खेसु कट्ठेसु नवेसु चापि; ",
"ja543:145.3":	"नामत्थमानो अरणीनरेन, ",
"ja543:145.4":	"नाकम्मुना जायति जातवेदो। ",
"ja543:146.1":	"सचे हि अग्गि अन्तरतो वसेय्य, ",
"ja543:146.2":	"सुक्खेसु कट्ठेसु नवेसु चापि; ",
"ja543:146.3":	"सब्बानि सुस्सेय्यु वनानि लोके, ",
"ja543:146.4":	"सुक्खानि कट्ठानि च पज्जलेय्युं। ",
"ja543:147.1":	"करोति चे दारुतिणेन पुञ्ञं, ",
"ja543:147.2":	"भोजं नरो धूमसिखिं पतापवं; ",
"ja543:147.3":	"अङ्गारिका लोणकरा च सूदा, ",
"ja543:147.4":	"सरीरदाहापि करेय्यु पुञ्ञं। ",
"ja543:148.1":	"अथ चे हि एते न करोन्ति पुञ्ञं, ",
"ja543:148.2":	"अज्झेनमग्गिं इध तप्पयित्वा; ",
"ja543:148.3":	"न कोचि लोकस्मिं करोति पुञ्ञं, ",
"ja543:148.4":	"भोजं नरो धूमसिखिं पतापवं। ",
"ja543:149.1":	"कथञ्हि लोकापचितो समानो, ",
"ja543:149.2":	"अमनुञ्ञगन्धं बहूनं अकन्तं; ",
"ja543:149.3":	"यदेव मच्चा परिवज्जयन्ति, ",
"ja543:149.4":	"तदप्पसत्थं द्विरसञ्ञु भुञ्जे। ",
"ja543:150.1":	"सिखिम्पि देवेसु वदन्ति हेके, ",
"ja543:150.2":	"आपं मिलक्खू पन देवमाहु; ",
"ja543:150.3":	"सब्बेव एते वितथं भणन्ति, ",
"ja543:150.4":	"अग्गी न देवञ्ञतरो न चापो। ",
"ja543:151.1":	"अनिन्द्रियबद्धमसञ्ञकायं, ",
"ja543:151.2":	"वेस्सानरं कम्मकरं पजानं; ",
"ja543:151.3":	"परिचरिय मग्गिं सुगतिं कथं वजे, ",
"ja543:151.4":	"पापानि कम्मानि पकुब्बमानो। ",
"ja543:152.1":	"सब्बाभिभू ताहुध जीविकत्था, ",
"ja543:152.2":	"अग्गिस्स ब्रह्मा परिचारकोति; ",
"ja543:152.3":	"सब्बानुभावी च वसी किमत्थं, ",
"ja543:152.4":	"अनिम्मितो निम्मितं वन्दितस्स। ",
"ja543:153.1":	"हस्सं अनिज्झानखमं अतच्छं, ",
"ja543:153.2":	"सक्कारहेतु पकिरिंसु पुब्बे; ",
"ja543:153.3":	"ते लाभसक्कारे अपातुभोन्ते, ",
"ja543:153.4":	"सन्धापिता जन्तुभि सन्तिधम्मं। ",
"ja543:154.1":	"अज्झेनमरिया पथविं जनिन्दा, ",
"ja543:154.2":	"वेस्सा कसिं पारिचरियञ्च सुद्दा; ",
"ja543:154.3":	"उपागु पच्चेकं यथापदेसं, ",
"ja543:154.4":	"कताहु एते वसिनाति आहु। ",
"ja543:155.1":	"एतञ्च सच्चं वचनं भवेय्य, ",
"ja543:155.2":	"यथा इदं भासितं ब्राह्मणेहि; ",
"ja543:155.3":	"नाखत्तियो जातु लभेथ रज्जं, ",
"ja543:155.4":	"नाब्राह्मणो मन्तपदानि सिक्खे; ",
"ja543:155.5":	"नाञ्ञत्र वेस्सेहि कसिं करेय्य, ",
"ja543:155.6":	"सुद्दो न मुच्चे परपेसनाय। ",
"ja543:156.1":	"यस्मा च एतं वचनं अभूतं, ",
"ja543:156.2":	"मुसाविमे ओदरिया भणन्ति; ",
"ja543:156.3":	"तदप्पपञ्ञा अभिसद्दहन्ति, ",
"ja543:156.4":	"पस्सन्ति तं पण्डिता अत्तनाव। ",
"ja543:157.1":	"खत्या हि वेस्सानं बलिं हरन्ति, ",
"ja543:157.2":	"आदाय सत्थानि चरन्ति ब्राह्मणा; ",
"ja543:157.3":	"तं तादिसं सङ्खुभितं पभिन्नं, ",
"ja543:157.4":	"कस्मा ब्रह्मा नुज्जु करोति लोकं। ",
"ja543:158.1":	"सचे हि सो इस्सरो सब्बलोके, ",
"ja543:158.2":	"ब्रह्मा बहूभूतपती पजानं; ",
"ja543:158.3":	"किं सब्बलोकं विदही अलक्खिं, ",
"ja543:158.4":	"किं सब्बलोकं न सुखिं अकासि। ",
"ja543:159.1":	"सचे हि सो इस्सरो सब्बलोके, ",
"ja543:159.2":	"ब्रह्मा बहूभूतपती पजानं; ",
"ja543:159.3":	"माया मुसावज्जमदेन चापि, ",
"ja543:159.4":	"लोकं अधम्मेन किमत्थमकारि। ",
"ja543:160.1":	"सचे हि सो इस्सरो सब्बलोके, ",
"ja543:160.2":	"ब्रह्मा बहूभूतपती पजानं; ",
"ja543:160.3":	"अधम्मिको भूतपती अरिट्ठ, ",
"ja543:160.4":	"धम्मे सति यो विदही अधम्मं। ",
"ja543:161.1":	"कीटा पटङ्गा उरगा च भेका, ",
"ja543:161.2":	"हन्त्वा किमी सुज्झति मक्खिका च; ",
"ja543:161.3":	"एतेपि धम्मा अनरियरूपा, ",
"ja543:161.4":	"कम्बोजकानं वितथा बहूनं। ",
"ja543:162.1":	"सचे हि सो सुज्झति यो हनाति, ",
"ja543:162.2":	"हतोपि सो सग्गमुपेति ठानं; ",
"ja543:162.3":	"भोवादि भोवादिन मारयेय्युं, ",
"ja543:162.4":	"ये चापि तेसं अभिसद्दहेय्युं। ",
"ja543:163.1":	"नेव मिगा न पसू नोपि गावो, ",
"ja543:163.2":	"आयाचन्ति अत्तवधाय केचि; ",
"ja543:163.3":	"विप्फन्दमाने इध जीविकत्था, ",
"ja543:163.4":	"यञ्ञेसु पाणे पसुमारभन्ति। ",
"ja543:164.1":	"यूपुस्सने पसुबन्धे च बाला, ",
"ja543:164.2":	"चित्तेहि वण्णेहि मुखं नयन्ति; ",
"ja543:164.3":	"अयं ते यूपो कामदुहो परत्थ, ",
"ja543:164.4":	"भविस्सति सस्सतो सम्पराये। ",
"ja543:165.1":	"सचे च यूपे मणिसङ्खमुत्तं, ",
"ja543:165.2":	"धञ्ञं धनं रजतं जातरूपं; ",
"ja543:165.3":	"सुक्खेसु कट्ठेसु नवेसु चापि, ",
"ja543:165.4":	"सचे दुहे तिदिवे सब्बकामे; ",
"ja543:165.5":	"तेविज्जसङ्घाव पुथू यजेय्युं, ",
"ja543:165.6":	"अब्राह्मणं कञ्चि न याजयेय्युं। ",
"ja543:166.1":	"कुतो च यूपे मणिसङ्खमुत्तं, ",
"ja543:166.2":	"धञ्ञं धनं रजतं जातरूपं; ",
"ja543:166.3":	"सुक्खेसु कट्ठेसु नवेसु चापि, ",
"ja543:166.4":	"कुतो दुहे तिदिवे सब्बकामे। ",
"ja543:167.1":	"सठा च लुद्दा च पलुद्धबाला, ",
"ja543:167.2":	"चित्तेहि वण्णेहि मुखं नयन्ति; ",
"ja543:167.3":	"आदाय अग्गिं मम देहि वित्तं, ",
"ja543:167.4":	"ततो सुखी होहिसि सब्बकामे। ",
"ja543:168.1":	"तमग्गिहुत्तं सरणं पविस्स, ",
"ja543:168.2":	"चित्तेहि वण्णेहि मुखं नयन्ति; ",
"ja543:168.3":	"ओरोपयित्वा केसमस्सुं नखञ्च, ",
"ja543:168.4":	"वेदेहि वित्तं अतिगाळ्हयन्ति। ",
"ja543:169.1":	"काका उलूकंव रहो लभित्वा, ",
"ja543:169.2":	"एकं समानं बहुका समेच्च; ",
"ja543:169.3":	"अन्नानि भुत्वा कुहका कुहित्वा, ",
"ja543:169.4":	"मुण्डं करित्वा यञ्ञपथोस्सजन्ति। ",
"ja543:170.1":	"एवञ्हि सो वञ्चितो ब्राह्मणेहि, ",
"ja543:170.2":	"एको समानो बहुका समेच्च; ",
"ja543:170.3":	"ते योगयोगेन विलुम्पमाना, ",
"ja543:170.4":	"दिट्ठं अदिट्ठेन धनं हरन्ति। ",
"ja543:171.1":	"अकासिया राजूहिवानुसिट्ठा, ",
"ja543:171.2":	"तदस्स आदाय धनं हरन्ति; ",
"ja543:171.3":	"ते तादिसा चोरसमा असन्ता, ",
"ja543:171.4":	"वज्झा न हञ्ञन्ति अरिट्ठ लोके। ",
"ja543:172.1":	"इन्दस्स बाहारसि दक्खिणाति, ",
"ja543:172.2":	"यञ्ञेसु छिन्दन्ति पलासयट्ठिं; ",
"ja543:172.3":	"तञ्चेपि सच्चं मघवा छिन्नबाहु, ",
"ja543:172.4":	"केनस्स इन्दो असुरे जिनाति। ",
"ja543:173.1":	"तञ्चेव तुच्छं मघवा समङ्गी, ",
"ja543:173.2":	"हन्ता अवज्झो परमो स देवो; ",
"ja543:173.3":	"मन्ता इमे ब्राह्मणा तुच्छरूपा, ",
"ja543:173.4":	"सन्दिट्ठिका वञ्चना एस लोके। ",
"ja543:174.1":	"मालागिरि हिमवा यो च गिज्झो, ",
"ja543:174.2":	"सुदस्सनो निसभो कुवेरु; ",
"ja543:174.3":	"एते च अञ्ञे च नगा महन्ता, ",
"ja543:174.4":	"चित्या कता यञ्ञकरेहि माहु। ",
"ja543:175.1":	"यथापकारानि हि इट्ठकानि, ",
"ja543:175.2":	"चित्या कता यञ्ञकरेहि माहु; ",
"ja543:175.3":	"न पब्बता होन्ति तथापकारा, ",
"ja543:175.4":	"अञ्ञा दिसा अचला तिट्ठसेला। ",
"ja543:176.1":	"न इट्ठका होन्ति सिला चिरेन, ",
"ja543:176.2":	"न तत्थ सञ्जायति अयो न लोहं; ",
"ja543:176.3":	"यञ्ञञ्च एतं परिवण्णयन्ता, ",
"ja543:176.4":	"चित्या कता यञ्ञकरेहि माहु। ",
"ja543:177.1":	"अज्झायकं मन्तगुणूपपन्नं, ",
"ja543:177.2":	"तपस्सिनं याचयोगोतिधाहु; ",
"ja543:177.3":	"तीरे समुद्दस्सुदकं सजन्तं, ",
"ja543:177.4":	"तं सागरोज्झोहरि तेनपेय्यो। ",
"ja543:178.1":	"परोसहस्सम्पि समन्तवेदे, ",
"ja543:178.2":	"मन्तूपपन्ने नदियो वहन्ति; ",
"ja543:178.3":	"न तेन ब्यापन्नरसूदका न, ",
"ja543:178.4":	"कस्मा समुद्दो अतुलो अपेय्यो। ",
"ja543:179.1":	"ये केचि कूपा इध जीवलोके, ",
"ja543:179.2":	"लोणूदका कूपखणेहि खाता; ",
"ja543:179.3":	"न ब्राह्मणज्झोहरणेन तेसु, ",
"ja543:179.4":	"आपो अपेय्यो द्विरसञ्ञु माहु। ",
"ja543:180.1":	"पुरे पुरत्था का कस्स भरिया, ",
"ja543:180.2":	"मनो मनुस्सं अजनेसि पुब्बे; ",
"ja543:180.3":	"तेनापि धम्मेन न कोचि हीनो, ",
"ja543:180.4":	"एवम्पि वोसग्गविभङ्गमाहु। ",
"ja543:181.1":	"चण्डालपुत्तोपि अधिच्च वेदे, ",
"ja543:181.2":	"भासेय्य मन्ते कुसलो मतीमा; ",
"ja543:181.3":	"न तस्स मुद्धापि फलेय्य सत्तधा, ",
"ja543:181.4":	"मन्ता इमे अत्तवधाय कता। ",
"ja543:182.1":	"वाचाकता गिद्धिकता गहीता, ",
"ja543:182.2":	"दुम्मोचया कब्यपथानुपन्ना; ",
"ja543:182.3":	"बालान चित्तं विसमे निविट्ठं, ",
"ja543:182.4":	"तदप्पपञ्ञा अभिसद्दहन्ति। ",
"ja543:183.1":	"सीहस्स ब्यग्घस्स च दीपिनो च, ",
"ja543:183.2":	"न विज्जती पोरिसियं बलेन; ",
"ja543:183.3":	"मनुस्सभावो च गवंव पेक्खो, ",
"ja543:183.4":	"जाती हि तेसं असमा समाना। ",
"ja543:184.1":	"सचे च राजा पथविं विजित्वा, ",
"ja543:184.2":	"सजीववा अस्सवपारिसज्जो; ",
"ja543:184.3":	"सयमेव सो सत्तुसङ्घं विजेय्य, ",
"ja543:184.4":	"तस्सप्पजा निच्चसुखी भवेय्य। ",
"ja543:185.1":	"खत्तियमन्ता च तयो च वेदा, ",
"ja543:185.2":	"अत्थेन एते समका भवन्ति; ",
"ja543:185.3":	"तेसञ्च अत्थं अविनिच्छिनित्वा, ",
"ja543:185.4":	"न बुज्झती ओघपथंव छन्नं। ",
"ja543:186.1":	"खत्तियमन्ता च तयो च वेदा, ",
"ja543:186.2":	"अत्थेन एते समका भवन्ति; ",
"ja543:186.3":	"लाभो अलाभो अयसो यसो च, ",
"ja543:186.4":	"सब्बेव तेसं चतुन्नञ्च धम्मा। ",
"ja543:187.1":	"यथापि इब्भा धनधञ्ञहेतु, ",
"ja543:187.2":	"कम्मानि करोन्ति पुथू पथब्या; ",
"ja543:187.3":	"तेविज्जसङ्घा च तथेव अज्ज, ",
"ja543:187.4":	"कम्मानि करोन्ति पुथू पथब्या। ",
"ja543:188.1":	"इब्भेहि ये ते समका भवन्ति, ",
"ja543:188.2":	"निच्चुस्सुका कामगुणेसु युत्ता; ",
"ja543:188.3":	"कम्मानि करोन्ति पुथू पथब्या, ",
"ja543:188.4":	"तदप्पपञ्ञा द्विरसञ्ञुरा ते”। ",
"ja543:189.1":	"(…) ",
"ja543:190.1":	"“कस्स भेरी मुदिङ्गा च, ",
"ja543:190.2":	"सङ्खापणवदिन्दिमा; ",
"ja543:190.3":	"पुरतो पटिपन्नानि, ",
"ja543:190.4":	"हासयन्ता रथेसभं। ",
"ja543:191.1":	"कस्स कञ्चनपट्टेन, ",
"ja543:191.2":	"पुथुना विज्जुवण्णिना; ",
"ja543:191.3":	"युवा कलापसन्नद्धो, ",
"ja543:191.4":	"को एति सिरिया जलं। ",
"ja543:192.1":	"उक्कामुखपहट्ठंव, ",
"ja543:192.2":	"खदिरङ्गारसन्निभं; ",
"ja543:192.3":	"मुखञ्च रुचिरा भाति, ",
"ja543:192.4":	"को एति सिरिया जलं। ",
"ja543:193.1":	"कस्स जम्बोनदं छत्तं, ",
"ja543:193.2":	"ससलाकं मनोरमं; ",
"ja543:193.3":	"आदिच्चरंसावरणं, ",
"ja543:193.4":	"को एति सिरिया जलं। ",
"ja543:194.1":	"कस्स अङ्गं परिग्गय्ह, ",
"ja543:194.2":	"वालबीजनिमुत्तमं; ",
"ja543:194.3":	"उभतो वरपुञ्ञस्स, ",
"ja543:194.4":	"मुद्धनि उपरूपरि। ",
"ja543:195.1":	"कस्स पेखुणहत्थानि, ",
"ja543:195.2":	"चित्रानि च मुदूनि च; ",
"ja543:195.3":	"कञ्चनमणिदण्डानि, ",
"ja543:195.4":	"चरन्ति दुभतो मुखं। ",
"ja543:196.1":	"खदिरङ्गारवण्णाभा, ",
"ja543:196.2":	"उक्कामुखपहंसिता; ",
"ja543:196.3":	"कस्सेते कुण्डला वग्गू, ",
"ja543:196.4":	"सोभन्ति दुभतो मुखं। ",
"ja543:197.1":	"कस्स वातेन छुपिता, ",
"ja543:197.2":	"निद्धन्ता मुदुकाळका; ",
"ja543:197.3":	"सोभयन्ति नलाटन्तं, ",
"ja543:197.4":	"नभा विज्जुरिवुग्गता। ",
"ja543:198.1":	"कस्स एतानि अक्खीनि, ",
"ja543:198.2":	"आयतानि पुथूनि च; ",
"ja543:198.3":	"को सोभति विसालक्खो, ",
"ja543:198.4":	"कस्सेतं उण्णजं मुखं। ",
"ja543:199.1":	"कस्सेते लपनजाता, ",
"ja543:199.2":	"सुद्धा सङ्खवरूपमा; ",
"ja543:199.3":	"भासमानस्स सोभन्ति, ",
"ja543:199.4":	"दन्ता कुप्पिलसादिसा। ",
"ja543:200.1":	"कस्स लाखारससमा, ",
"ja543:200.2":	"हत्थपादा सुखेधिता; ",
"ja543:200.3":	"को सो बिम्बोट्ठसम्पन्नो, ",
"ja543:200.4":	"दिवा सूरियोव भासति। ",
"ja543:201.1":	"हिमच्चये हिमवति, ",
"ja543:201.2":	"महासालोव पुप्फितो; ",
"ja543:201.3":	"को सो ओदातपावारो, ",
"ja543:201.4":	"जयं इन्दोव सोभति। ",
"ja543:202.1":	"सुवण्णपीळकाकिण्णं, ",
"ja543:202.2":	"मणिदण्डविचित्तकं; ",
"ja543:202.3":	"को सो परिसमोगय्ह, ",
"ja543:202.4":	"ईसं खग्गं पमुञ्चति। ",
"ja543:203.1":	"सुवण्णविकता चित्ता, ",
"ja543:203.2":	"सुकता चित्तसिब्बना; ",
"ja543:203.3":	"को सो ओमुञ्चते पादा, ",
"ja543:203.4":	"नमो कत्वा महेसिनो”। ",
"ja543:204.1":	"“धतरट्ठा हि ते नागा, ",
"ja543:204.2":	"इद्धिमन्तो यसस्सिनो; ",
"ja543:204.3":	"समुद्दजाय उप्पन्ना, ",
"ja543:204.4":	"नागा एते महिद्धिका”ति। ",
"ja543:205.1":	"भूरिदत्तजातकं छट्ठं। "
}	
