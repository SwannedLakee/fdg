{	
"dhp320:0.1":	"खुद्दकनिकाय ",
"dhp320:0.2":	"धम्मपद ",
"dhp320:0.3":	"नागवग्ग ",
"dhp320:0.4":	"अत्तदन्तवत्थु ",
"dhp320:1":	"अहं नागोव सङ्गामे, ",
"dhp320:2":	"चापतो पतितं सरं; ",
"dhp320:3":	"अतिवाक्यं तितिक्खिस्सं, ",
"dhp320:4":	"दुस्सीलो हि बहुज्जनो। ",
"dhp321:1":	"दन्तं नयन्ति समितिं, ",
"dhp321:2":	"दन्तं राजाभिरूहति; ",
"dhp321:3":	"दन्तो सेट्ठो मनुस्सेसु, ",
"dhp321:4":	"योतिवाक्यं तितिक्खति। ",
"dhp322:1":	"वरमस्सतरा दन्ता, ",
"dhp322:2":	"आजानीया च सिन्धवा; ",
"dhp322:3":	"कुञ्जरा च महानागा, ",
"dhp322:4":	"अत्तदन्तो ततो वरं। ",
"dhp323:0":	"हत्थाचरियपुब्बकभिक्खुवत्थु ",
"dhp323:1":	"न हि एतेहि यानेहि, ",
"dhp323:2":	"गच्छेय्य अगतं दिसं; ",
"dhp323:3":	"यथात्तना सुदन्तेन, ",
"dhp323:4":	"दन्तो दन्तेन गच्छति। ",
"dhp324:0":	"परिजिण्णब्राह्मणपुत्तवत्थु ",
"dhp324:1":	"धनपालो नाम कुञ्जरो, ",
"dhp324:2":	"कटुकभेदनो दुन्निवारयो; ",
"dhp324:3":	"बद्धो कबळं न भुञ्जति, ",
"dhp324:4":	"सुमरति नागवनस्स कुञ्जरो। ",
"dhp325:0":	"पसेनदिकोसलवत्थु ",
"dhp325:1":	"मिद्धी यदा होति महग्घसो च, ",
"dhp325:2":	"निद्दायिता सम्परिवत्तसायी; ",
"dhp325:3":	"महावराहोव निवापपुट्ठो, ",
"dhp325:4":	"पुनप्पुनं गब्भमुपेति मन्दो। ",
"dhp326:0":	"सानुसामणेरवत्थु ",
"dhp326:1":	"इदं पुरे चित्तमचारि चारिकं, ",
"dhp326:2":	"येनिच्छकं यत्थकामं यथासुखं; ",
"dhp326:3":	"तदज्जहं निग्गहेस्सामि योनिसो, ",
"dhp326:4":	"हत्थिप्पभिन्नं विय अङ्कुसग्गहो। ",
"dhp327:0":	"पावेय्यकहत्थिवत्थु ",
"dhp327:1":	"अप्पमादरता होथ, ",
"dhp327:2":	"सचित्तमनुरक्खथ; ",
"dhp327:3":	"दुग्गा उद्धरथत्तानं, ",
"dhp327:4":	"पङ्के सन्नोव कुञ्जरो। ",
"dhp328:0":	"सम्बहुलभिक्खुवत्थु ",
"dhp328:1":	"सचे लभेथ निपकं सहायं, ",
"dhp328:2":	"सद्धिं चरं साधुविहारिधीरं; ",
"dhp328:3":	"अभिभुय्य सब्बानि परिस्सयानि, ",
"dhp328:4":	"चरेय्य तेनत्तमनो सतीमा। ",
"dhp329:1":	"नो चे लभेथ निपकं सहायं, ",
"dhp329:2":	"सद्धिं चरं साधुविहारिधीरं; ",
"dhp329:3":	"राजाव रट्ठं विजितं पहाय, ",
"dhp329:4":	"एको चरे मातङ्गरञ्ञेव नागो। ",
"dhp330:1":	"एकस्स चरितं सेय्यो, ",
"dhp330:2":	"नत्थि बाले सहायता; ",
"dhp330:3":	"एको चरे न च पापानि कयिरा, ",
"dhp330:4":	"अप्पोस्सुक्को मातङ्गरञ्ञेव नागो। ",
"dhp331:0":	"मारवत्थु ",
"dhp331:1":	"अत्थम्हि जातम्हि सुखा सहाया, ",
"dhp331:2":	"तुट्ठी सुखा या इतरीतरेन; ",
"dhp331:3":	"पुञ्ञं सुखं जीवितसङ्खयम्हि, ",
"dhp331:4":	"सब्बस्स दुक्खस्स सुखं पहानं। ",
"dhp332:1":	"सुखा मत्तेय्यता लोके, ",
"dhp332:2":	"अथो पेत्तेय्यता सुखा; ",
"dhp332:3":	"सुखा सामञ्ञता लोके, ",
"dhp332:4":	"अथो ब्रह्मञ्ञता सुखा। ",
"dhp333:1":	"सुखं याव जरा सीलं, ",
"dhp333:2":	"सुखा सद्धा पतिट्ठिता; ",
"dhp333:3":	"सुखो पञ्ञाय पटिलाभो, ",
"dhp333:4":	"पापानं अकरणं सुखं। ",
"dhp333:5":	"नागवग्गो तेवीसतिमो। "
}	
