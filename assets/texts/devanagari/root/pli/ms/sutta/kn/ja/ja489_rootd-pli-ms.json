{	
"ja489:0.1":	"जातक ",
"ja489:0.2":	"पकिण्णकनिपात ",
"ja489:0.3":	"सालिकेदारवग्ग ",
"ja489:0.4":	"६। सुरुचिजातक ",
"ja489:1.1":	"“महेसी सुरुचिनो भरिया, ",
"ja489:1.2":	"आनीता पठमं अहं; ",
"ja489:1.3":	"दस वस्ससहस्सानि, ",
"ja489:1.4":	"यं मं सुरुचिमानयि। ",
"ja489:2.1":	"साहं ब्राह्मण राजानं, ",
"ja489:2.2":	"वेदेहं मिथिलग्गहं; ",
"ja489:2.3":	"नाभिजानामि कायेन, ",
"ja489:2.4":	"वाचाय उद चेतसा; ",
"ja489:2.5":	"सुरुचिं अतिमञ्ञित्थ, ",
"ja489:2.6":	"आवि वा यदि वा रहो। ",
"ja489:3.1":	"एतेन सच्चवज्जेन, ",
"ja489:3.2":	"पुत्तो उप्पज्जतं इसे; ",
"ja489:3.3":	"मुसा मे भणमानाय, ",
"ja489:3.4":	"मुद्धा फलतु सत्तधा। ",
"ja489:4.1":	"भत्तु मम सस्सु माता, ",
"ja489:4.2":	"पिता चापि च सस्सुरो; ",
"ja489:4.3":	"ते मं ब्रह्मे विनेतारो, ",
"ja489:4.4":	"याव अट्ठंसु जीवितं। ",
"ja489:5.1":	"साहं अहिंसारतिनी, ",
"ja489:5.2":	"कामसा धम्मचारिनी; ",
"ja489:5.3":	"सक्कच्चं ते उपट्ठासिं, ",
"ja489:5.4":	"रत्तिन्दिवमतन्दिता। ",
"ja489:6.1":	"एतेन सच्चवज्जेन, ",
"ja489:6.2":	"पुत्तो उप्पज्जतं इसे; ",
"ja489:6.3":	"मुसा मे भणमानाय, ",
"ja489:6.4":	"मुद्धा फलतु सत्तधा। ",
"ja489:7.1":	"सोळसित्थिसहस्सानि, ",
"ja489:7.2":	"सहभरियानि ब्राह्मण; ",
"ja489:7.3":	"तासु इस्सा वा कोधो वा, ",
"ja489:7.4":	"नाहु मय्हं कुदाचनं। ",
"ja489:8.1":	"हितेन तासं नन्दामि, ",
"ja489:8.2":	"न च मे काचि अप्पिया; ",
"ja489:8.3":	"अत्तानंवानुकम्पामि, ",
"ja489:8.4":	"सदा सब्बा सपत्तियो। ",
"ja489:9.1":	"एतेन सच्चवज्जेन, ",
"ja489:9.2":	"पुत्तो उप्पज्जतं इसे; ",
"ja489:9.3":	"मुसा मे भणमानाय, ",
"ja489:9.4":	"मुद्धा फलतु सत्तधा। ",
"ja489:10.1":	"दासे कम्मकरे पेस्से, ",
"ja489:10.2":	"ये चञ्ञे अनुजीविनो; ",
"ja489:10.3":	"पेसेमि सहधम्मेन, ",
"ja489:10.4":	"सदा पमुदितिन्द्रिया। ",
"ja489:11.1":	"एतेन सच्चवज्जेन, ",
"ja489:11.2":	"पुत्तो उप्पज्जतं इसे; ",
"ja489:11.3":	"मुसा मे भणमानाय, ",
"ja489:11.4":	"मुद्धा फलतु सत्तधा। ",
"ja489:12.1":	"समणे ब्राह्मणे चापि, ",
"ja489:12.2":	"अञ्ञे चापि वनिब्बके; ",
"ja489:12.3":	"तप्पेमि अन्नपानेन, ",
"ja489:12.4":	"सदा पयतपाणिनी। ",
"ja489:13.1":	"एतेन सच्चवज्जेन, ",
"ja489:13.2":	"पुत्तो उप्पज्जतं इसे; ",
"ja489:13.3":	"मुसा मे भणमानाय, ",
"ja489:13.4":	"मुद्धा फलतु सत्तधा। ",
"ja489:14.1":	"चातुद्दसिं पञ्चद्दसिं, ",
"ja489:14.2":	"या च पक्खस्स अट्ठमी; ",
"ja489:14.3":	"पाटिहारियपक्खञ्च, ",
"ja489:14.4":	"अट्ठङ्गसुसमागतं; ",
"ja489:14.5":	"उपोसथं उपवसामि, ",
"ja489:14.6":	"सदा सीलेसु संवुता। ",
"ja489:15.1":	"एतेन सच्चवज्जेन, ",
"ja489:15.2":	"पुत्तो उप्पज्जतं इसे; ",
"ja489:15.3":	"मुसा मे भणमानाय, ",
"ja489:15.4":	"मुद्धा फलतु सत्तधा”। ",
"ja489:16.1":	"“सब्बेव ते धम्मगुणा, ",
"ja489:16.2":	"राजपुत्ति यसस्सिनि; ",
"ja489:16.3":	"संविज्जन्ति तयि भद्दे, ",
"ja489:16.4":	"ये त्वं कित्तेसि अत्तनि। ",
"ja489:17.1":	"खत्तियो जातिसम्पन्नो, ",
"ja489:17.2":	"अभिजातो यसस्सिमा; ",
"ja489:17.3":	"धम्मराजा विदेहानं, ",
"ja489:17.4":	"पुत्तो उप्पज्जते तव”। ",
"ja489:18.1":	"“दुम्मी रजोजल्लधरो, ",
"ja489:18.2":	"अघे वेहायसं ठितो; ",
"ja489:18.3":	"मनुञ्ञं भाससे वाचं, ",
"ja489:18.4":	"यं मय्हं हदयङ्गमं। ",
"ja489:19.1":	"देवतानुसि सग्गम्हा, ",
"ja489:19.2":	"इसि वासि महिद्धिको; ",
"ja489:19.3":	"को वासि त्वं अनुप्पत्तो, ",
"ja489:19.4":	"अत्तानं मे पवेदय”। ",
"ja489:20.1":	"“यं देवसङ्घा वन्दन्ति, ",
"ja489:20.2":	"सुधम्मायं समागता; ",
"ja489:20.3":	"सोहं सक्को सहस्सक्खो, ",
"ja489:20.4":	"आगतोस्मि तवन्तिके। ",
"ja489:21.1":	"इत्थियो जीवलोकस्मिं, ",
"ja489:21.2":	"या होति समचारिनी; ",
"ja489:21.3":	"मेधाविनी सीलवती, ",
"ja489:21.4":	"सस्सुदेवा पतिब्बता। ",
"ja489:22.1":	"तादिसाय सुमेधाय, ",
"ja489:22.2":	"सुचिकम्माय नारिया; ",
"ja489:22.3":	"देवा दस्सनमायन्ति, ",
"ja489:22.4":	"मानुसिया अमानुसा। ",
"ja489:23.1":	"त्वञ्च भद्दे सुचिण्णेन, ",
"ja489:23.2":	"पुब्बे सुचरितेन च; ",
"ja489:23.3":	"इध राजकुले जाता, ",
"ja489:23.4":	"सब्बकामसमिद्धिनी। ",
"ja489:24.1":	"अयञ्च ते राजपुत्ति, ",
"ja489:24.2":	"उभयत्थ कटग्गहो; ",
"ja489:24.3":	"देवलोकूपपत्ती च, ",
"ja489:24.4":	"कित्ती च इध जीविते। ",
"ja489:25.1":	"चिरं सुमेधे सुखिनी, ",
"ja489:25.2":	"धम्ममत्तनि पालय; ",
"ja489:25.3":	"एसाहं तिदिवं यामि, ",
"ja489:25.4":	"पियं मे तव दस्सनन्”ति। ",
"ja489:26.1":	"सुरुचिजातकं छट्ठं। "
}	
