{	
"thig13.5:0.1":	"थेरीगाथा १३।५ ",
"thig13.5:0.2":	"वीसतिनिपात ",
"thig13.5:0.3":	"सुभाकम्मारधीतुथेरीगाथा ",
"thig13.5:1.1":	"“दहराहं सुद्धवसना, ",
"thig13.5:1.2":	"यं पुरे धम्ममस्सुणिं; ",
"thig13.5:1.3":	"तस्सा मे अप्पमत्ताय, ",
"thig13.5:1.4":	"सच्चाभिसमयो अहु। ",
"thig13.5:2.1":	"ततोहं सब्बकामेसु, ",
"thig13.5:2.2":	"भुसं अरतिमज्झगं; ",
"thig13.5:2.3":	"सक्कायस्मिं भयं दिस्वा, ",
"thig13.5:2.4":	"नेक्खम्ममेव पीहये। ",
"thig13.5:3.1":	"हित्वानहं ञातिगणं, ",
"thig13.5:3.2":	"दासकम्मकरानि च; ",
"thig13.5:3.3":	"गामखेत्तानि फीतानि, ",
"thig13.5:3.4":	"रमणीये पमोदिते। ",
"thig13.5:4.1":	"पहायहं पब्बजिता, ",
"thig13.5:4.2":	"सापतेय्यमनप्पकं; ",
"thig13.5:4.3":	"एवं सद्धाय निक्खम्म, ",
"thig13.5:4.4":	"सद्धम्मे सुप्पवेदिते। ",
"thig13.5:5.1":	"नेतं अस्स पतिरूपं, ",
"thig13.5:5.2":	"आकिञ्चञ्ञञ्हि पत्थये; ",
"thig13.5:5.3":	"यो जातरूपं रजतं, ",
"thig13.5:5.4":	"छड्डेत्वा पुनरागमे। ",
"thig13.5:6.1":	"रजतं जातरूपं वा, ",
"thig13.5:6.2":	"न बोधाय न सन्तिया; ",
"thig13.5:6.3":	"नेतं समणसारुप्पं, ",
"thig13.5:6.4":	"न एतं अरियद्धनं। ",
"thig13.5:7.1":	"लोभनं मदनञ्चेतं, ",
"thig13.5:7.2":	"मोहनं रजवड्ढनं; ",
"thig13.5:7.3":	"सासङ्कं बहुआयासं, ",
"thig13.5:7.4":	"नत्थि चेत्थ धुवं ठिति। ",
"thig13.5:8.1":	"एत्थ रत्ता पमत्ता च, ",
"thig13.5:8.2":	"सङ्किलिट्ठमना नरा; ",
"thig13.5:8.3":	"अञ्ञमञ्ञेन ब्यारुद्धा, ",
"thig13.5:8.4":	"पुथु कुब्बन्ति मेधगं। ",
"thig13.5:9.1":	"वधो बन्धो परिक्लेसो, ",
"thig13.5:9.2":	"जानि सोकपरिद्दवो; ",
"thig13.5:9.3":	"कामेसु अधिपन्नानं, ",
"thig13.5:9.4":	"दिस्सते ब्यसनं बहुं। ",
"thig13.5:10.1":	"तं मं ञाती अमित्ताव, ",
"thig13.5:10.2":	"किं वो कामेसु युञ्जथ; ",
"thig13.5:10.3":	"जानाथ मं पब्बजितं, ",
"thig13.5:10.4":	"कामेसु भयदस्सिनिं। ",
"thig13.5:11.1":	"न हिरञ्ञसुवण्णेन, ",
"thig13.5:11.2":	"परिक्खीयन्ति आसवा; ",
"thig13.5:11.3":	"अमित्ता वधका कामा, ",
"thig13.5:11.4":	"सपत्ता सल्लबन्धना। ",
"thig13.5:12.1":	"तं मं ञाती अमित्ताव, ",
"thig13.5:12.2":	"किं वो कामेसु युञ्जथ; ",
"thig13.5:12.3":	"जानाथ मं पब्बजितं, ",
"thig13.5:12.4":	"मुण्डं सङ्घाटिपारुतं। ",
"thig13.5:13.1":	"उत्तिट्ठपिण्डो उञ्छो च, ",
"thig13.5:13.2":	"पंसुकूलञ्च चीवरं; ",
"thig13.5:13.3":	"एतं खो मम सारुप्पं, ",
"thig13.5:13.4":	"अनगारूपनिस्सयो। ",
"thig13.5:14.1":	"वन्ता महेसीहि कामा, ",
"thig13.5:14.2":	"ये दिब्बा ये च मानुसा; ",
"thig13.5:14.3":	"खेमट्ठाने विमुत्ता ते, ",
"thig13.5:14.4":	"पत्ता ते अचलं सुखं। ",
"thig13.5:15.1":	"माहं कामेहि सङ्गच्छिं, ",
"thig13.5:15.2":	"येसु ताणं न विज्जति; ",
"thig13.5:15.3":	"अमित्ता वधका कामा, ",
"thig13.5:15.4":	"अग्गिक्खन्धूपमा दुखा। ",
"thig13.5:16.1":	"परिपन्थो एस भयो, ",
"thig13.5:16.2":	"सविघातो सकण्टको; ",
"thig13.5:16.3":	"गेधो सुविसमो चेसो, ",
"thig13.5:16.4":	"महन्तो मोहनामुखो। ",
"thig13.5:17.1":	"उपसग्गो भीमरूपो, ",
"thig13.5:17.2":	"कामा सप्पसिरूपमा; ",
"thig13.5:17.3":	"ये बाला अभिनन्दन्ति, ",
"thig13.5:17.4":	"अन्धभूता पुथुज्जना। ",
"thig13.5:18.1":	"कामपङ्केन सत्ता हि, ",
"thig13.5:18.2":	"बहू लोके अविद्दसू; ",
"thig13.5:18.3":	"परियन्तं न जानन्ति, ",
"thig13.5:18.4":	"जातिया मरणस्स च। ",
"thig13.5:19.1":	"दुग्गतिगमनं मग्गं, ",
"thig13.5:19.2":	"मनुस्सा कामहेतुकं; ",
"thig13.5:19.3":	"बहुं वे पटिपज्जन्ति, ",
"thig13.5:19.4":	"अत्तनो रोगमावहं। ",
"thig13.5:20.1":	"एवं अमित्तजनना, ",
"thig13.5:20.2":	"तापना सङ्किलेसिका; ",
"thig13.5:20.3":	"लोकामिसा बन्धनीया, ",
"thig13.5:20.4":	"कामा मरणबन्धना। ",
"thig13.5:21.1":	"उम्मादना उल्लपना, ",
"thig13.5:21.2":	"कामा चित्तप्पमद्दिनो; ",
"thig13.5:21.3":	"सत्तानं सङ्किलेसाय, ",
"thig13.5:21.4":	"खिप्पं मारेन ओड्डितं। ",
"thig13.5:22.1":	"अनन्तादीनवा कामा, ",
"thig13.5:22.2":	"बहुदुक्खा महाविसा; ",
"thig13.5:22.3":	"अप्पस्सादा रणकरा, ",
"thig13.5:22.4":	"सुक्कपक्खविसोसना। ",
"thig13.5:23.1":	"साहं एतादिसं कत्वा, ",
"thig13.5:23.2":	"ब्यसनं कामहेतुकं; ",
"thig13.5:23.3":	"न तं पच्चागमिस्सामि, ",
"thig13.5:23.4":	"निब्बानाभिरता सदा। ",
"thig13.5:24.1":	"रणं करित्वा कामानं, ",
"thig13.5:24.2":	"सीतिभावाभिकङ्खिनी; ",
"thig13.5:24.3":	"अप्पमत्ता विहस्सामि, ",
"thig13.5:24.4":	"सब्बसंयोजनक्खये। ",
"thig13.5:25.1":	"असोकं विरजं खेमं, ",
"thig13.5:25.2":	"अरियट्ठङ्गिकं उजुं; ",
"thig13.5:25.3":	"तं मग्गं अनुगच्छामि, ",
"thig13.5:25.4":	"येन तिण्णा महेसिनो”। ",
"thig13.5:26.1":	"“इमं पस्सथ धम्मट्ठं, ",
"thig13.5:26.2":	"सुभं कम्मारधीतरं; ",
"thig13.5:26.3":	"अनेजं उपसम्पज्ज, ",
"thig13.5:26.4":	"रुक्खमूलम्हि झायति। ",
"thig13.5:27.1":	"अज्जट्ठमी पब्बजिता, ",
"thig13.5:27.2":	"सद्धा सद्धम्मसोभना; ",
"thig13.5:27.3":	"विनीतुप्पलवण्णाय, ",
"thig13.5:27.4":	"तेविज्जा मच्चुहायिनी। ",
"thig13.5:28.1":	"सायं भुजिस्सा अनणा, ",
"thig13.5:28.2":	"भिक्खुनी भावितिन्द्रिया; ",
"thig13.5:28.3":	"सब्बयोगविसंयुत्ता, ",
"thig13.5:28.4":	"कतकिच्चा अनासवा”। ",
"thig13.5:29.1":	"तं सक्को देवसङ्घेन, ",
"thig13.5:29.2":	"उपसङ्कम्म इद्धिया; ",
"thig13.5:29.3":	"नमस्सति भूतपति, ",
"thig13.5:29.4":	"सुभं कम्मारधीतरन्ति। ",
"thig13.5:30.1":	"… सुभा कम्मारधीता थेरी …। ",
"thig13.5:31.1":	"वीसतिनिपातो निट्ठितो। "
}	
