{	
"snp4.4:0.1":	"सुत्त निपात ४।४ ",
"snp4.4:0.2":	"सुद्धट्ठकसुत्त ",
"snp4.4:1.1":	"पस्सामि सुद्धं परमं अरोगं, ",
"snp4.4:1.2":	"दिट्ठेन संसुद्धि नरस्स होति; ",
"snp4.4:1.3":	"एवाभिजानं परमन्ति ञत्वा, ",
"snp4.4:1.4":	"सुद्धानुपस्सीति पच्चेति ञाणं। ",
"snp4.4:2.1":	"दिट्ठेन चे सुद्धि नरस्स होति, ",
"snp4.4:2.2":	"ञाणेन वा सो पजहाति दुक्खं; ",
"snp4.4:2.3":	"अञ्ञेन सो सुज्झति सोपधीको, ",
"snp4.4:2.4":	"दिट्ठी हि नं पाव तथा वदानं। ",
"snp4.4:3.1":	"न ब्राह्मणो अञ्ञतो सुद्धिमाह, ",
"snp4.4:3.2":	"दिट्ठे सुते सीलवते मुते वा; ",
"snp4.4:3.3":	"पुञ्ञे च पापे च अनूपलित्तो, ",
"snp4.4:3.4":	"अत्तञ्जहो नयिध पकुब्बमानो। ",
"snp4.4:4.1":	"पुरिमं पहाय अपरं सितासे, ",
"snp4.4:4.2":	"एजानुगा ते न तरन्ति सङ्गं; ",
"snp4.4:4.3":	"ते उग्गहायन्ति निरस्सजन्ति, ",
"snp4.4:4.4":	"कपीव साखं पमुञ्चं गहायं। ",
"snp4.4:5.1":	"सयं समादाय वतानि जन्तु, ",
"snp4.4:5.2":	"उच्चावचं गच्छति सञ्ञसत्तो; ",
"snp4.4:5.3":	"विद्वा च वेदेहि समेच्च धम्मं, ",
"snp4.4:5.4":	"न उच्चावचं गच्छति भूरिपञ्ञो। ",
"snp4.4:6.1":	"स सब्बधम्मेसु विसेनिभूतो, ",
"snp4.4:6.2":	"यं किञ्चि दिट्ठं व सुतं मुतं वा; ",
"snp4.4:6.3":	"तमेव दस्सिं विवटं चरन्तं, ",
"snp4.4:6.4":	"केनीध लोकस्मि विकप्पयेय्य। ",
"snp4.4:7.1":	"न कप्पयन्ति न पुरेक्खरोन्ति, ",
"snp4.4:7.2":	"अच्चन्तसुद्धीति न ते वदन्ति; ",
"snp4.4:7.3":	"आदानगन्थं गथितं विसज्ज, ",
"snp4.4:7.4":	"आसं न कुब्बन्ति कुहिञ्चि लोके। ",
"snp4.4:8.1":	"सीमातिगो ब्राह्मणो तस्स नत्थि, ",
"snp4.4:8.2":	"ञत्वा व दिस्वा व समुग्गहीतं; ",
"snp4.4:8.3":	"न रागरागी न विरागरत्तो, ",
"snp4.4:8.4":	"तस्सीध नत्थि परमुग्गहीतन्ति। ",
"snp4.4:8.5":	"सुद्धट्ठकसुत्तं चतुत्थं। "
}	
