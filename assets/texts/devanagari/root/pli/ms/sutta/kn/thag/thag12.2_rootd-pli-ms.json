{	
"thag12.2:0.1":	"थेरगाथा १२।२ ",
"thag12.2:0.2":	"द्वादसकनिपात ",
"thag12.2:0.3":	"पठमवग्ग ",
"thag12.2:0.4":	"सुनीतत्थेरगाथा ",
"thag12.2:1.1":	"“नीचे कुलम्हि जातोहं, ",
"thag12.2:1.2":	"दलिद्दो अप्पभोजनो; ",
"thag12.2:1.3":	"हीनकम्मं ममं आसि, ",
"thag12.2:1.4":	"अहोसिं पुप्फछड्डको। ",
"thag12.2:2.1":	"जिगुच्छितो मनुस्सानं, ",
"thag12.2:2.2":	"परिभूतो च वम्भितो; ",
"thag12.2:2.3":	"नीचं मनं करित्वान, ",
"thag12.2:2.4":	"वन्दिस्सं बहुकं जनं। ",
"thag12.2:3.1":	"अथद्दसासिं सम्बुद्धं, ",
"thag12.2:3.2":	"भिक्खुसङ्घपुरक्खतं; ",
"thag12.2:3.3":	"पविसन्तं महावीरं, ",
"thag12.2:3.4":	"मगधानं पुरुत्तमं। ",
"thag12.2:4.1":	"निक्खिपित्वान ब्याभङ्गिं, ",
"thag12.2:4.2":	"वन्दितुं उपसङ्कमिं; ",
"thag12.2:4.3":	"ममेव अनुकम्पाय, ",
"thag12.2:4.4":	"अट्ठासि पुरिसुत्तमो। ",
"thag12.2:5.1":	"वन्दित्वा सत्थुनो पादे, ",
"thag12.2:5.2":	"एकमन्तं ठितो तदा; ",
"thag12.2:5.3":	"पब्बज्जं अहमायाचिं, ",
"thag12.2:5.4":	"सब्बसत्तानमुत्तमं। ",
"thag12.2:6.1":	"ततो कारुणिको सत्था, ",
"thag12.2:6.2":	"सब्बलोकानुकम्पको; ",
"thag12.2:6.3":	"‘एहि भिक्खू’ति मं आह, ",
"thag12.2:6.4":	"सा मे आसूपसम्पदा। ",
"thag12.2:7.1":	"सोहं एको अरञ्ञस्मिं, ",
"thag12.2:7.2":	"विहरन्तो अतन्दितो; ",
"thag12.2:7.3":	"अकासिं सत्थु वचनं, ",
"thag12.2:7.4":	"यथा मं ओवदी जिनो। ",
"thag12.2:8.1":	"रत्तिया पठमं यामं, ",
"thag12.2:8.2":	"पुब्बजातिमनुस्सरिं; ",
"thag12.2:8.3":	"रत्तिया मज्झिमं यामं, ",
"thag12.2:8.4":	"दिब्बचक्खुं विसोधयिं; ",
"thag12.2:8.5":	"रत्तिया पच्छिमे यामे, ",
"thag12.2:8.6":	"तमोखन्धं पदालयिं। ",
"thag12.2:9.1":	"ततो रत्या विवसाने, ",
"thag12.2:9.2":	"सूरियस्सुग्गमनं पति; ",
"thag12.2:9.3":	"इन्दो ब्रह्मा च आगन्त्वा, ",
"thag12.2:9.4":	"मं नमस्सिंसु पञ्जली। ",
"thag12.2:10.1":	"‘नमो ते पुरिसाजञ्ञ, ",
"thag12.2:10.2":	"नमो ते पुरिसुत्तम; ",
"thag12.2:10.3":	"यस्स ते आसवा खीणा, ",
"thag12.2:10.4":	"दक्खिणेय्योसि मारिस’। ",
"thag12.2:11.1":	"ततो दिस्वान मं सत्था, ",
"thag12.2:11.2":	"देवसङ्घपुरक्खतं; ",
"thag12.2:11.3":	"सितं पातुकरित्वान, ",
"thag12.2:11.4":	"इममत्थं अभासथ। ",
"thag12.2:12.1":	"‘तपेन ब्रह्मचरियेन, ",
"thag12.2:12.2":	"संयमेन दमेन च; ",
"thag12.2:12.3":	"एतेन ब्राह्मणो होति, ",
"thag12.2:12.4":	"एतं ब्राह्मणमुत्तमन्’”ति। ",
"thag12.2:12.5":	"… सुनीतो थेरो … ",
"thag12.2:12.6":	"द्वादसकनिपातो निट्ठितो। ",
"thag12.2:13.0":	"तत्रुद्दानं ",
"thag12.2:13.1":	"सीलवा च सुनीतो च, ",
"thag12.2:13.2":	"थेरा द्वे ते महिद्धिका; ",
"thag12.2:13.3":	"द्वादसम्हि निपातम्हि, ",
"thag12.2:13.4":	"गाथायो चतुवीसतीति। "
}	
