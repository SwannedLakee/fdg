{	
"ja475:0.1":	"जातक ",
"ja475:0.2":	"तेरसकनिपात ",
"ja475:0.3":	"अम्बवग्ग ",
"ja475:0.4":	"२। फन्दनजातक ",
"ja475:1.1":	"“कुठारिहत्थो पुरिसो, ",
"ja475:1.2":	"वनमोगय्ह तिट्ठसि; ",
"ja475:1.3":	"पुट्ठो मे सम्म अक्खाहि, ",
"ja475:1.4":	"किं दारुं छेतुमिच्छसि”। ",
"ja475:2.1":	"“इस्सो वनानि चरसि, ",
"ja475:2.2":	"समानि विसमानि च; ",
"ja475:2.3":	"पुट्ठो मे सम्म अक्खाहि, ",
"ja475:2.4":	"किं दारुं नेमिया दळ्हं”। ",
"ja475:3.1":	"“नेव सालो न खदिरो, ",
"ja475:3.2":	"नास्सकण्णो कुतो धवो; ",
"ja475:3.3":	"रुक्खो च फन्दनो नाम, ",
"ja475:3.4":	"तं दारुं नेमिया दळ्हं”। ",
"ja475:4.1":	"“कीदिसानिस्स पत्तानि, ",
"ja475:4.2":	"खन्धो वा पन कीदिसो; ",
"ja475:4.3":	"पुट्ठो मे सम्म अक्खाहि, ",
"ja475:4.4":	"यथा जानेमु फन्दनं”। ",
"ja475:5.1":	"“यस्स साखा पलम्बन्ति, ",
"ja475:5.2":	"नमन्ति न च भञ्जरे; ",
"ja475:5.3":	"सो रुक्खो फन्दनो नाम, ",
"ja475:5.4":	"यस्स मूले अहं ठितो। ",
"ja475:6.1":	"अरानं चक्कनाभीनं, ",
"ja475:6.2":	"ईसानेमिरथस्स च; ",
"ja475:6.3":	"सब्बस्स ते कम्मनियो, ",
"ja475:6.4":	"अयं हेस्सति फन्दनो”। ",
"ja475:7.1":	"“इति फन्दनरुक्खोपि, ",
"ja475:7.2":	"तावदे अज्झभासथ; ",
"ja475:7.3":	"मय्हम्पि वचनं अत्थि, ",
"ja475:7.4":	"भारद्वाज सुणोहि मे। ",
"ja475:8.1":	"इस्सस्स उपक्खन्धम्हा, ",
"ja475:8.2":	"उक्कच्च चतुरङ्गुलं; ",
"ja475:8.3":	"तेन नेमिं पसारेसि, ",
"ja475:8.4":	"एवं दळ्हतरं सिया। ",
"ja475:9.1":	"इति फन्दनरुक्खोपि, ",
"ja475:9.2":	"वेरं अप्पेसि तावदे; ",
"ja475:9.3":	"जातानञ्च अजातानं, ",
"ja475:9.4":	"इस्सानं दुक्खमावहि। ",
"ja475:10.1":	"इच्चेवं फन्दनो इस्सं, ",
"ja475:10.2":	"इस्सो च पन फन्दनं; ",
"ja475:10.3":	"अञ्ञमञ्ञं विवादेन, ",
"ja475:10.4":	"अञ्ञमञ्ञमघातयुं। ",
"ja475:11.1":	"एवमेव मनुस्सानं, ",
"ja475:11.2":	"विवादो यत्थ जायति; ",
"ja475:11.3":	"मयूरनच्चं नच्चन्ति, ",
"ja475:11.4":	"यथा ते इस्सफन्दना। ",
"ja475:12.1":	"तं वो वदामि भद्दं वो, ",
"ja475:12.2":	"यावन्तेत्थ समागता; ",
"ja475:12.3":	"सम्मोदथ मा विवदथ, ",
"ja475:12.4":	"मा होथ इस्सफन्दना। ",
"ja475:13.1":	"सामग्गिमेव सिक्खेथ, ",
"ja475:13.2":	"बुद्धेहेतं पसंसितं; ",
"ja475:13.3":	"सामग्गिरतो धम्मट्ठो, ",
"ja475:13.4":	"योगक्खेमा न धंसती”ति। ",
"ja475:14.1":	"फन्दनजातकं दुतियं। "
}	
