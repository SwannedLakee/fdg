{	
"snp3.9:0.1":	"सुत्त निपात ३।९ ",
"snp3.9:0.2":	"वासेट्ठसुत्त ",
"snp3.9:1.1":	"एवं मे सुतं—",
"snp3.9:1.2":	"एकं समयं भगवा इच्छानङ्गले विहरति इच्छानङ्गलवनसण्डे। ",
"snp3.9:1.3":	"तेन खो पन समयेन सम्बहुला अभिञ्ञाता अभिञ्ञाता ब्राह्मणमहासाला इच्छानङ्गले पटिवसन्ति, सेय्यथिदं—",
"snp3.9:1.4":	"चङ्की ब्राह्मणो, तारुक्खो ब्राह्मणो, पोक्खरसाति ब्राह्मणो, जाणुस्सोणि ब्राह्मणो, तोदेय्यो ब्राह्मणो, अञ्ञे च अभिञ्ञाता अभिञ्ञाता ब्राह्मणमहासाला। ",
"snp3.9:1.5":	"अथ खो वासेट्ठभारद्वाजानं माणवानं जङ्घाविहारं अनुचङ्कमन्तानं अनुविचरन्तानं अयमन्तराकथा उदपादि: ",
"snp3.9:1.6":	"“कथं, भो, ब्राह्मणो होती”ति? ",
"snp3.9:2.1":	"भारद्वाजो माणवो एवमाह: ",
"snp3.9:2.2":	"“यतो खो, भो, उभतो सुजातो होति मातितो च पितितो च संसुद्धगहणिको याव सत्तमा पितामहयुगा अक्खित्तो अनुपक्कुट्ठो जातिवादेन, ",
"snp3.9:2.3":	"एत्तावता खो भो ब्राह्मणो होती”ति। ",
"snp3.9:3.1":	"वासेट्ठो माणवो एवमाह: ",
"snp3.9:3.2":	"“यतो खो, भो, सीलवा च होति वतसम्पन्नो च, ",
"snp3.9:3.3":	"एत्तावता खो, भो, ब्राह्मणो होती”ति। ",
"snp3.9:3.4":	"नेव खो असक्खि भारद्वाजो माणवो वासेट्ठं माणवं सञ्ञापेतुं, न पन असक्खि वासेट्ठो माणवो भारद्वाजं माणवं सञ्ञापेतुं। ",
"snp3.9:4.1":	"अथ खो वासेट्ठो माणवो भारद्वाजं माणवं आमन्तेसि: ",
"snp3.9:4.2":	"“अयं खो, भो भारद्वाज, समणो गोतमो सक्यपुत्तो सक्यकुला पब्बजितो इच्छानङ्गले विहरति इच्छानङ्गलवनसण्डे; ",
"snp3.9:4.3":	"तं खो पन भवन्तं गोतमं एवं कल्याणो कित्तिसद्दो अब्भुग्गतो: ",
"snp3.9:4.4":	"‘इतिपि …पे… बुद्धो भगवा’ति। ",
"snp3.9:4.5":	"आयाम, भो भारद्वाज, येन समणो गोतमो तेनुपसङ्कमिस्साम; उपसङ्कमित्वा समणं गोतमं एतमत्थं पुच्छिस्साम। ",
"snp3.9:4.6":	"यथा नो समणो गोतमो ब्याकरिस्सति तथा नं धारेस्सामा”ति। ",
"snp3.9:4.7":	"“एवं, भो”ति खो भारद्वाजो माणवो वासेट्ठस्स माणवस्स पच्चस्सोसि। ",
"snp3.9:5.1":	"अथ खो वासेट्ठभारद्वाजा माणवा येन भगवा तेनुपसङ्कमिंसु; उपसङ्कमित्वा भगवता सद्धिं सम्मोदिंसु। ",
"snp3.9:5.2":	"सम्मोदनीयं कथं सारणीयं वीतिसारेत्वा एकमन्तं निसीदिंसु। ",
"snp3.9:5.3":	"एकमन्तं निसिन्नो खो वासेट्ठो माणवो भगवन्तं गाथाहि अज्झभासि: ",
"snp3.9:6.1":	"“अनुञ्ञातपटिञ्ञाता, ",
"snp3.9:6.2":	"तेविज्जा मयमस्मुभो; ",
"snp3.9:6.3":	"अहं पोक्खरसातिस्स, ",
"snp3.9:6.4":	"तारुक्खस्सायं माणवो। ",
"snp3.9:7.1":	"तेविज्जानं यदक्खातं, ",
"snp3.9:7.2":	"तत्र केवलिनोस्मसे; ",
"snp3.9:7.3":	"पदकस्म वेय्याकरणा, ",
"snp3.9:7.4":	"जप्पे आचरियसादिसा। ",
"snp3.9:8.1":	"तेसं नो जातिवादस्मिं, ",
"snp3.9:8.2":	"विवादो अत्थि गोतम; ",
"snp3.9:8.3":	"जातिया ब्राह्मणो होति, ",
"snp3.9:8.4":	"भारद्वाजो इति भासति; ",
"snp3.9:8.5":	"अहञ्च कम्मुना ब्रूमि, ",
"snp3.9:8.6":	"एवं जानाहि चक्खुम। ",
"snp3.9:9.1":	"ते न सक्कोम सञ्ञापेतुं, ",
"snp3.9:9.2":	"अञ्ञमञ्ञं मयं उभो; ",
"snp3.9:9.3":	"भवन्तं पुट्ठुमागम्हा, ",
"snp3.9:9.4":	"सम्बुद्धं इति विस्सुतं। ",
"snp3.9:10.1":	"चन्दं यथा खयातीतं, ",
"snp3.9:10.2":	"पेच्च पञ्जलिका जना; ",
"snp3.9:10.3":	"वन्दमाना नमस्सन्ति, ",
"snp3.9:10.4":	"एवं लोकस्मि गोतमं। ",
"snp3.9:11.1":	"चक्खुं लोके समुप्पन्नं, ",
"snp3.9:11.2":	"मयं पुच्छाम गोतमं; ",
"snp3.9:11.3":	"जातिया ब्राह्मणो होति, ",
"snp3.9:11.4":	"उदाहु भवति कम्मुना; ",
"snp3.9:11.5":	"अजानतं नो पब्रूहि, ",
"snp3.9:11.6":	"यथा जानेमु ब्राह्मणं”। ",
"snp3.9:12.1":	"“तेसं वो अहं ब्यक्खिस्सं, ",
"snp3.9:12.2":	"(वासेट्ठाति भगवा) ",
"snp3.9:12.3":	"अनुपुब्बं यथातथं; ",
"snp3.9:12.4":	"जातिविभङ्गं पाणानं, ",
"snp3.9:12.5":	"अञ्ञमञ्ञा हि जातियो। ",
"snp3.9:13.1":	"तिणरुक्खेपि जानाथ, ",
"snp3.9:13.2":	"न चापि पटिजानरे; ",
"snp3.9:13.3":	"लिङ्गं जातिमयं तेसं, ",
"snp3.9:13.4":	"अञ्ञमञ्ञा हि जातियो। ",
"snp3.9:14.1":	"ततो कीटे पटङ्गे च, ",
"snp3.9:14.2":	"याव कुन्थकिपिल्लिके; ",
"snp3.9:14.3":	"लिङ्गं जातिमयं तेसं, ",
"snp3.9:14.4":	"अञ्ञमञ्ञा हि जातियो। ",
"snp3.9:15.1":	"चतुप्पदेपि जानाथ, ",
"snp3.9:15.2":	"खुद्दके च महल्लके; ",
"snp3.9:15.3":	"लिङ्गं जातिमयं तेसं, ",
"snp3.9:15.4":	"अञ्ञमञ्ञा हि जातियो। ",
"snp3.9:16.1":	"पादूदरेपि जानाथ, ",
"snp3.9:16.2":	"उरगे दीघपिट्ठिके; ",
"snp3.9:16.3":	"लिङ्गं जातिमयं तेसं, ",
"snp3.9:16.4":	"अञ्ञमञ्ञा हि जातियो। ",
"snp3.9:17.1":	"ततो मच्छेपि जानाथ, ",
"snp3.9:17.2":	"ओदके वारिगोचरे; ",
"snp3.9:17.3":	"लिङ्गं जातिमयं तेसं, ",
"snp3.9:17.4":	"अञ्ञमञ्ञा हि जातियो। ",
"snp3.9:18.1":	"ततो पक्खीपि जानाथ, ",
"snp3.9:18.2":	"पत्तयाने विहङ्गमे; ",
"snp3.9:18.3":	"लिङ्गं जातिमयं तेसं, ",
"snp3.9:18.4":	"अञ्ञमञ्ञा हि जातियो। ",
"snp3.9:19.1":	"यथा एतासु जातीसु, ",
"snp3.9:19.2":	"लिङ्गं जातिमयं पुथु; ",
"snp3.9:19.3":	"एवं नत्थि मनुस्सेसु, ",
"snp3.9:19.4":	"लिङ्गं जातिमयं पुथु। ",
"snp3.9:20.1":	"न केसेहि न सीसेन, ",
"snp3.9:20.2":	"न कण्णेहि न अक्खिभि; ",
"snp3.9:20.3":	"न मुखेन न नासाय, ",
"snp3.9:20.4":	"न ओट्ठेहि भमूहि वा। ",
"snp3.9:21.1":	"न गीवाय न अंसेहि, ",
"snp3.9:21.2":	"न उदरेन न पिट्ठिया; ",
"snp3.9:21.3":	"न सोणिया न उरसा, ",
"snp3.9:21.4":	"न सम्बाधे न मेथुने। ",
"snp3.9:22.1":	"न हत्थेहि न पादेहि, ",
"snp3.9:22.2":	"नाङ्गुलीहि नखेहि वा; ",
"snp3.9:22.3":	"न जङ्घाहि न ऊरूहि, ",
"snp3.9:22.4":	"न वण्णेन सरेन वा; ",
"snp3.9:22.5":	"लिङ्गं जातिमयं नेव, ",
"snp3.9:22.6":	"यथा अञ्ञासु जातिसु। ",
"snp3.9:23.1":	"पच्चत्तञ्च सरीरेसु, ",
"snp3.9:23.2":	"मनुस्सेस्वेतं न विज्जति; ",
"snp3.9:23.3":	"वोकारञ्च मनुस्सेसु, ",
"snp3.9:23.4":	"समञ्ञाय पवुच्चति। ",
"snp3.9:24.1":	"यो हि कोचि मनुस्सेसु, ",
"snp3.9:24.2":	"गोरक्खं उपजीवति; ",
"snp3.9:24.3":	"एवं वासेट्ठ जानाहि, ",
"snp3.9:24.4":	"कस्सको सो न ब्राह्मणो। ",
"snp3.9:25.1":	"यो हि कोचि मनुस्सेसु, ",
"snp3.9:25.2":	"पुथुसिप्पेन जीवति; ",
"snp3.9:25.3":	"एवं वासेट्ठ जानाहि, ",
"snp3.9:25.4":	"सिप्पिको सो न ब्राह्मणो। ",
"snp3.9:26.1":	"यो हि कोचि मनुस्सेसु, ",
"snp3.9:26.2":	"वोहारं उपजीवति; ",
"snp3.9:26.3":	"एवं वासेट्ठ जानाहि, ",
"snp3.9:26.4":	"वाणिजो सो न ब्राह्मणो। ",
"snp3.9:27.1":	"यो हि कोचि मनुस्सेसु, ",
"snp3.9:27.2":	"परपेस्सेन जीवति; ",
"snp3.9:27.3":	"एवं वासेट्ठ जानाहि, ",
"snp3.9:27.4":	"पेस्सिको सो न ब्राह्मणो। ",
"snp3.9:28.1":	"यो हि कोचि मनुस्सेसु, ",
"snp3.9:28.2":	"अदिन्नं उपजीवति; ",
"snp3.9:28.3":	"एवं वासेट्ठ जानाहि, ",
"snp3.9:28.4":	"चोरो एसो न ब्राह्मणो। ",
"snp3.9:29.1":	"यो हि कोचि मनुस्सेसु, ",
"snp3.9:29.2":	"इस्सत्थं उपजीवति; ",
"snp3.9:29.3":	"एवं वासेट्ठ जानाहि, ",
"snp3.9:29.4":	"योधाजीवो न ब्राह्मणो। ",
"snp3.9:30.1":	"यो हि कोचि मनुस्सेसु, ",
"snp3.9:30.2":	"पोरोहिच्चेन जीवति; ",
"snp3.9:30.3":	"एवं वासेट्ठ जानाहि, ",
"snp3.9:30.4":	"याजको एसो न ब्राह्मणो। ",
"snp3.9:31.1":	"यो हि कोचि मनुस्सेसु, ",
"snp3.9:31.2":	"गामं रट्ठञ्च भुञ्जति; ",
"snp3.9:31.3":	"एवं वासेट्ठ जानाहि, ",
"snp3.9:31.4":	"राजा एसो न ब्राह्मणो। ",
"snp3.9:32.1":	"न चाहं ब्राह्मणं ब्रूमि, ",
"snp3.9:32.2":	"योनिजं मत्तिसम्भवं; ",
"snp3.9:32.3":	"भोवादि नाम सो होति, ",
"snp3.9:32.4":	"सचे होति सकिञ्चनो; ",
"snp3.9:32.5":	"अकिञ्चनं अनादानं, ",
"snp3.9:32.6":	"तमहं ब्रूमि ब्राह्मणं। ",
"snp3.9:33.1":	"सब्बसंयोजनं छेत्वा, ",
"snp3.9:33.2":	"यो वे न परितस्सति; ",
"snp3.9:33.3":	"सङ्गातिगं विसंयुत्तं, ",
"snp3.9:33.4":	"तमहं ब्रूमि ब्राह्मणं। ",
"snp3.9:34.1":	"छेत्वा नद्धिं वरत्तञ्च, ",
"snp3.9:34.2":	"सन्दानं सहनुक्कमं; ",
"snp3.9:34.3":	"उक्खित्तपलिघं बुद्धं, ",
"snp3.9:34.4":	"तमहं ब्रूमि ब्राह्मणं। ",
"snp3.9:35.1":	"अक्कोसं वधबन्धञ्च, ",
"snp3.9:35.2":	"अदुट्ठो यो तितिक्खति; ",
"snp3.9:35.3":	"खन्तीबलं बलानीकं, ",
"snp3.9:35.4":	"तमहं ब्रूमि ब्राह्मणं। ",
"snp3.9:36.1":	"अक्कोधनं वतवन्तं, ",
"snp3.9:36.2":	"सीलवन्तं अनुस्सदं; ",
"snp3.9:36.3":	"दन्तं अन्तिमसारीरं, ",
"snp3.9:36.4":	"तमहं ब्रूमि ब्राह्मणं। ",
"snp3.9:37.1":	"वारि पोक्खरपत्तेव, ",
"snp3.9:37.2":	"आरग्गेरिव सासपो; ",
"snp3.9:37.3":	"यो न लिम्पति कामेसु, ",
"snp3.9:37.4":	"तमहं ब्रूमि ब्राह्मणं। ",
"snp3.9:38.1":	"यो दुक्खस्स पजानाति, ",
"snp3.9:38.2":	"इधेव खयमत्तनो; ",
"snp3.9:38.3":	"पन्नभारं विसंयुत्तं, ",
"snp3.9:38.4":	"तमहं ब्रूमि ब्राह्मणं। ",
"snp3.9:39.1":	"गम्भीरपञ्ञं मेधाविं, ",
"snp3.9:39.2":	"मग्गामग्गस्स कोविदं; ",
"snp3.9:39.3":	"उत्तमत्थमनुप्पत्तं, ",
"snp3.9:39.4":	"तमहं ब्रूमि ब्राह्मणं। ",
"snp3.9:40.1":	"असंसट्ठं गहट्ठेहि, ",
"snp3.9:40.2":	"अनागारेहि चूभयं; ",
"snp3.9:40.3":	"अनोकसारिमप्पिच्छं, ",
"snp3.9:40.4":	"तमहं ब्रूमि ब्राह्मणं। ",
"snp3.9:41.1":	"निधाय दण्डं भूतेसु, ",
"snp3.9:41.2":	"तसेसु थावरेसु च; ",
"snp3.9:41.3":	"यो न हन्ति न घातेति, ",
"snp3.9:41.4":	"तमहं ब्रूमि ब्राह्मणं। ",
"snp3.9:42.1":	"अविरुद्धं विरुद्धेसु, ",
"snp3.9:42.2":	"अत्तदण्डेसु निब्बुतं; ",
"snp3.9:42.3":	"सादानेसु अनादानं, ",
"snp3.9:42.4":	"तमहं ब्रूमि ब्राह्मणं। ",
"snp3.9:43.1":	"यस्स रागो च दोसो च, ",
"snp3.9:43.2":	"मानो मक्खो च पातितो; ",
"snp3.9:43.3":	"सासपोरिव आरग्गा, ",
"snp3.9:43.4":	"तमहं ब्रूमि ब्राह्मणं। ",
"snp3.9:44.1":	"अकक्कसं विञ्ञापनिं, ",
"snp3.9:44.2":	"गिरं सच्चमुदीरये; ",
"snp3.9:44.3":	"याय नाभिसजे कञ्चि, ",
"snp3.9:44.4":	"तमहं ब्रूमि ब्राह्मणं। ",
"snp3.9:45.1":	"योध दीघं व रस्सं वा, ",
"snp3.9:45.2":	"अणुं थूलं सुभासुभं; ",
"snp3.9:45.3":	"लोके अदिन्नं नादियति, ",
"snp3.9:45.4":	"तमहं ब्रूमि ब्राह्मणं। ",
"snp3.9:46.1":	"आसा यस्स न विज्जन्ति, ",
"snp3.9:46.2":	"अस्मिं लोके परम्हि च; ",
"snp3.9:46.3":	"निरासासं विसंयुत्तं, ",
"snp3.9:46.4":	"तमहं ब्रूमि ब्राह्मणं। ",
"snp3.9:47.1":	"यस्सालया न विज्जन्ति, ",
"snp3.9:47.2":	"अञ्ञाय अकथङ्कथी; ",
"snp3.9:47.3":	"अमतोगधमनुप्पत्तं, ",
"snp3.9:47.4":	"तमहं ब्रूमि ब्राह्मणं। ",
"snp3.9:48.1":	"योध पुञ्ञञ्च पापञ्च, ",
"snp3.9:48.2":	"उभो सङ्गमुपच्चगा; ",
"snp3.9:48.3":	"असोकं विरजं सुद्धं, ",
"snp3.9:48.4":	"तमहं ब्रूमि ब्राह्मणं। ",
"snp3.9:49.1":	"चन्दंव विमलं सुद्धं, ",
"snp3.9:49.2":	"विप्पसन्नमनाविलं; ",
"snp3.9:49.3":	"नन्दीभवपरिक्खीणं, ",
"snp3.9:49.4":	"तमहं ब्रूमि ब्राह्मणं। ",
"snp3.9:50.1":	"योमं पलिपथं दुग्गं, ",
"snp3.9:50.2":	"संसारं मोहमच्चगा; ",
"snp3.9:50.3":	"तिण्णो पारङ्गतो झायी, ",
"snp3.9:50.4":	"अनेजो अकथङ्कथी; ",
"snp3.9:50.5":	"अनुपादाय निब्बुतो, ",
"snp3.9:50.6":	"तमहं ब्रूमि ब्राह्मणं। ",
"snp3.9:51.1":	"योध कामे पहन्त्वान, ",
"snp3.9:51.2":	"अनागारो परिब्बजे; ",
"snp3.9:51.3":	"कामभवपरिक्खीणं, ",
"snp3.9:51.4":	"तमहं ब्रूमि ब्राह्मणं। ",
"snp3.9:52.1":	"योध तण्हं पहन्त्वान, ",
"snp3.9:52.2":	"अनागारो परिब्बजे; ",
"snp3.9:52.3":	"तण्हाभवपरिक्खीणं, ",
"snp3.9:52.4":	"तमहं ब्रूमि ब्राह्मणं। ",
"snp3.9:53.1":	"हित्वा मानुसकं योगं, ",
"snp3.9:53.2":	"दिब्बं योगं उपच्चगा; ",
"snp3.9:53.3":	"सब्बयोगविसंयुत्तं, ",
"snp3.9:53.4":	"तमहं ब्रूमि ब्राह्मणं। ",
"snp3.9:54.1":	"हित्वा रतिञ्च अरतिं, ",
"snp3.9:54.2":	"सीतिभूतं निरूपधिं; ",
"snp3.9:54.3":	"सब्बलोकाभिभुं वीरं, ",
"snp3.9:54.4":	"तमहं ब्रूमि ब्राह्मणं। ",
"snp3.9:55.1":	"चुतिं यो वेदि सत्तानं, ",
"snp3.9:55.2":	"उपपत्तिञ्च सब्बसो; ",
"snp3.9:55.3":	"असत्तं सुगतं बुद्धं, ",
"snp3.9:55.4":	"तमहं ब्रूमि ब्राह्मणं। ",
"snp3.9:56.1":	"यस्स गतिं न जानन्ति, ",
"snp3.9:56.2":	"देवा गन्धब्बमानुसा; ",
"snp3.9:56.3":	"खीणासवं अरहन्तं, ",
"snp3.9:56.4":	"तमहं ब्रूमि ब्राह्मणं। ",
"snp3.9:57.1":	"यस्स पुरे च पच्छा च, ",
"snp3.9:57.2":	"मज्झे च नत्थि किञ्चनं; ",
"snp3.9:57.3":	"अकिञ्चनं अनादानं, ",
"snp3.9:57.4":	"तमहं ब्रूमि ब्राह्मणं। ",
"snp3.9:58.1":	"उसभं पवरं वीरं, ",
"snp3.9:58.2":	"महेसिं विजिताविनं; ",
"snp3.9:58.3":	"अनेजं न्हातकं बुद्धं, ",
"snp3.9:58.4":	"तमहं ब्रूमि ब्राह्मणं। ",
"snp3.9:59.1":	"पुब्बेनिवासं यो वेदि, ",
"snp3.9:59.2":	"सग्गापायञ्च पस्सति; ",
"snp3.9:59.3":	"अथो जातिक्खयं पत्तो, ",
"snp3.9:59.4":	"तमहं ब्रूमि ब्राह्मणं। ",
"snp3.9:60.1":	"समञ्ञा हेसा लोकस्मिं, ",
"snp3.9:60.2":	"नामगोत्तं पकप्पितं; ",
"snp3.9:60.3":	"सम्मुच्चा समुदागतं, ",
"snp3.9:60.4":	"तत्थ तत्थ पकप्पितं। ",
"snp3.9:61.1":	"दीघरत्तमनुसयितं, ",
"snp3.9:61.2":	"दिट्ठिगतमजानतं; ",
"snp3.9:61.3":	"अजानन्ता नो पब्रुवन्ति, ",
"snp3.9:61.4":	"जातिया होति ब्राह्मणो। ",
"snp3.9:62.1":	"न जच्चा ब्राह्मणो होति, ",
"snp3.9:62.2":	"न जच्चा होति अब्राह्मणो; ",
"snp3.9:62.3":	"कम्मुना ब्राह्मणो होति, ",
"snp3.9:62.4":	"कम्मुना होति अब्राह्मणो। ",
"snp3.9:63.1":	"कस्सको कम्मुना होति, ",
"snp3.9:63.2":	"सिप्पिको होति कम्मुना; ",
"snp3.9:63.3":	"वाणिजो कम्मुना होति, ",
"snp3.9:63.4":	"पेस्सिको होति कम्मुना। ",
"snp3.9:64.1":	"चोरोपि कम्मुना होति, ",
"snp3.9:64.2":	"योधाजीवोपि कम्मुना; ",
"snp3.9:64.3":	"याजको कम्मुना होति, ",
"snp3.9:64.4":	"राजापि होति कम्मुना। ",
"snp3.9:65.1":	"एवमेतं यथाभूतं, ",
"snp3.9:65.2":	"कम्मं पस्सन्ति पण्डिता; ",
"snp3.9:65.3":	"पटिच्चसमुप्पाददस्सा, ",
"snp3.9:65.4":	"कम्मविपाककोविदा। ",
"snp3.9:66.1":	"कम्मुना वत्तति लोको, ",
"snp3.9:66.2":	"कम्मुना वत्तति पजा; ",
"snp3.9:66.3":	"कम्मनिबन्धना सत्ता, ",
"snp3.9:66.4":	"रथस्साणीव यायतो। ",
"snp3.9:67.1":	"तपेन ब्रह्मचरियेन, ",
"snp3.9:67.2":	"संयमेन दमेन च; ",
"snp3.9:67.3":	"एतेन ब्राह्मणो होति, ",
"snp3.9:67.4":	"एतं ब्राह्मणमुत्तमं। ",
"snp3.9:68.1":	"तीहि विज्जाहि सम्पन्नो, ",
"snp3.9:68.2":	"सन्तो खीणपुनब्भवो; ",
"snp3.9:68.3":	"एवं वासेट्ठ जानाहि, ",
"snp3.9:68.4":	"ब्रह्मा सक्को विजानतन्”ति। ",
"snp3.9:69.1":	"एवं वुत्ते, वासेट्ठभारद्वाजा माणवा भगवन्तं एतदवोचुं: ",
"snp3.9:69.2":	"“अभिक्कन्तं, भो गोतम …पे… ",
"snp3.9:69.3":	"उपासके नो भवं गोतमो धारेतु अज्जतग्गे पाणुपेते सरणं गते”ति। ",
"snp3.9:69.4":	"वासेट्ठसुत्तं नवमं। "
}	
