{	
"ja507:0.1":	"जातक ",
"ja507:0.2":	"वीसतिनिपात ",
"ja507:0.3":	"मातङ्गवग्ग ",
"ja507:0.4":	"११। महापलोभनजातक ",
"ja507:1.1":	"ब्रह्मलोका चवित्वान, ",
"ja507:1.2":	"देवपुत्तो महिद्धिको; ",
"ja507:1.3":	"रञ्ञो पुत्तो उदपादि, ",
"ja507:1.4":	"सब्बकामसमिद्धिसु। ",
"ja507:2.1":	"कामा वा कामसञ्ञा वा, ",
"ja507:2.2":	"ब्रह्मलोके न विज्जति; ",
"ja507:2.3":	"स्वास्सु तायेव सञ्ञाय, ",
"ja507:2.4":	"कामेहि विजिगुच्छथ। ",
"ja507:3.1":	"तस्स चन्तेपुरे आसि, ",
"ja507:3.2":	"झानागारं सुमापितं; ",
"ja507:3.3":	"सो तत्थ पटिसल्लीनो, ",
"ja507:3.4":	"एको रहसि झायथ। ",
"ja507:4.1":	"स राजा परिदेवेसि, ",
"ja507:4.2":	"पुत्तसोकेन अट्टितो; ",
"ja507:4.3":	"“एकपुत्तो चयं मय्हं, ",
"ja507:4.4":	"न च कामानि भुञ्जति। ",
"ja507:5.1":	"को नु ख्वेत्थ उपायो सो, ",
"ja507:5.2":	"को वा जानाति किञ्चनं; ",
"ja507:5.3":	"यो मे पुत्तं पलोभेय्य, ",
"ja507:5.4":	"यथा कामानि पत्थये”। ",
"ja507:6.1":	"अहु कुमारी तत्थेव, ",
"ja507:6.2":	"वण्णरूपसमाहिता; ",
"ja507:6.3":	"कुसला नच्चगीतस्स, ",
"ja507:6.4":	"वादिते च पदक्खिणा। ",
"ja507:7.1":	"सा तत्थ उपसङ्कम्म, ",
"ja507:7.2":	"राजानं एतदब्रवि; ",
"ja507:7.3":	"“अहं खो नं पलोभेय्यं, ",
"ja507:7.4":	"सचे भत्ता भविस्सति”। ",
"ja507:8.1":	"तं तथावादिनिं राजा, ",
"ja507:8.2":	"कुमारिं एतदब्रवि; ",
"ja507:8.3":	"“त्वञ्ञेव नं पलोभेहि, ",
"ja507:8.4":	"तव भत्ता भविस्सति”। ",
"ja507:9.1":	"सा च अन्तेपुरं गन्त्वा, ",
"ja507:9.2":	"बहुं कामुपसंहितं; ",
"ja507:9.3":	"हदयङ्गमा पेमनीया, ",
"ja507:9.4":	"चित्रा गाथा अभासथ। ",
"ja507:10.1":	"तस्सा च गायमानाय, ",
"ja507:10.2":	"सद्दं सुत्वान नारिया; ",
"ja507:10.3":	"कामच्छन्दस्स उप्पज्जि, ",
"ja507:10.4":	"जनं सो परिपुच्छथ। ",
"ja507:11.1":	"“कस्सेसो सद्दो को वा सो, ",
"ja507:11.2":	"भणति उच्चावचं बहुं; ",
"ja507:11.3":	"हदयङ्गमं पेमनीयं, ",
"ja507:11.4":	"अहो कण्णसुखं मम”। ",
"ja507:12.1":	"“एसा खो पमदा देव, ",
"ja507:12.2":	"खिड्डा एसा अनप्पिका; ",
"ja507:12.3":	"सचे त्वं कामे भुञ्जेय्य, ",
"ja507:12.4":	"भिय्यो भिय्यो छादेय्यु तं”। ",
"ja507:13.1":	"“इङ्घ आगच्छतोरेन, ",
"ja507:13.2":	"अविदूरम्हि गायतु; ",
"ja507:13.3":	"अस्समस्स समीपम्हि, ",
"ja507:13.4":	"सन्तिके मय्हं गायतु”। ",
"ja507:14.1":	"तिरोकुट्टम्हि गायित्वा, ",
"ja507:14.2":	"झानागारम्हि पाविसि; ",
"ja507:14.3":	"बन्धि नं अनुपुब्बेन, ",
"ja507:14.4":	"आरञ्ञमिव कुञ्जरं। ",
"ja507:15.1":	"तस्स कामरसं ञत्वा, ",
"ja507:15.2":	"इस्साधम्मो अजायथ; ",
"ja507:15.3":	"“अहमेव कामे भुञ्जेय्यं, ",
"ja507:15.4":	"मा अञ्ञो पुरिसो अहु”। ",
"ja507:16.1":	"ततो असिं गहेत्वान, ",
"ja507:16.2":	"पुरिसे हन्तुं उपक्कमि; ",
"ja507:16.3":	"“अहमेवेको भुञ्जिस्सं, ",
"ja507:16.4":	"मा अञ्ञो पुरिसो सिया”। ",
"ja507:17.1":	"ततो जानपदा सब्बे, ",
"ja507:17.2":	"विक्कन्दिंसु समागता; ",
"ja507:17.3":	"“पुत्तो त्यायं महाराज, ",
"ja507:17.4":	"जनं हेठेत्यदूसकं”। ",
"ja507:18.1":	"तञ्च राजा विवाहेसि, ",
"ja507:18.2":	"सम्हा रट्ठा च खत्तियो; ",
"ja507:18.3":	"“यावता विजितं मय्हं, ",
"ja507:18.4":	"न ते वत्थब्ब तावदे”। ",
"ja507:19.1":	"ततो सो भरियमादाय, ",
"ja507:19.2":	"समुद्दं उपसङ्कमि; ",
"ja507:19.3":	"पण्णसालं करित्वान, ",
"ja507:19.4":	"वनमुञ्छाय पाविसि। ",
"ja507:20.1":	"अथेत्थ इसि मागच्छि, ",
"ja507:20.2":	"समुद्दं उपरूपरि; ",
"ja507:20.3":	"सो तस्स गेहं पावेक्खि, ",
"ja507:20.4":	"भत्तकाले उपट्ठिते। ",
"ja507:21.1":	"तञ्च भरिया पलोभेसि, ",
"ja507:21.2":	"पस्स याव सुदारुणं; ",
"ja507:21.3":	"चुतो सो ब्रह्मचरियम्हा, ",
"ja507:21.4":	"इद्धिया परिहायथ। ",
"ja507:22.1":	"राजपुत्तो च उञ्छातो, ",
"ja507:22.2":	"वनमूलफलं बहुं; ",
"ja507:22.3":	"सायं काजेन आदाय, ",
"ja507:22.4":	"अस्समं उपसङ्कमि। ",
"ja507:23.1":	"इसी च खत्तियं दिस्वा, ",
"ja507:23.2":	"समुद्दं उपसङ्कमि; ",
"ja507:23.3":	"“वेहायसं गमिस्सन्”ति, ",
"ja507:23.4":	"सीदते सो महण्णवे। ",
"ja507:24.1":	"खत्तियो च इसिं दिस्वा, ",
"ja507:24.2":	"सीदमानं महण्णवे; ",
"ja507:24.3":	"तस्सेव अनुकम्पाय, ",
"ja507:24.4":	"इमा गाथा अभासथ। ",
"ja507:25.1":	"“अभिज्जमाने वारिस्मिं, ",
"ja507:25.2":	"सयं आगम्म इद्धिया; ",
"ja507:25.3":	"मिस्सीभावित्थिया गन्त्वा, ",
"ja507:25.4":	"संसीदसि महण्णवे। ",
"ja507:26.1":	"आवट्टनी महामाया, ",
"ja507:26.2":	"ब्रह्मचरियविकोपना; ",
"ja507:26.3":	"सीदन्ति नं विदित्वान, ",
"ja507:26.4":	"आरका परिवज्जये। ",
"ja507:27.1":	"अनला मुदुसम्भासा, ",
"ja507:27.2":	"दुप्पूरा ता नदीसमा; ",
"ja507:27.3":	"सीदन्ति नं विदित्वान, ",
"ja507:27.4":	"आरका परिवज्जये। ",
"ja507:28.1":	"यं एता उपसेवन्ति, ",
"ja507:28.2":	"छन्दसा वा धनेन वा; ",
"ja507:28.3":	"जातवेदोव सं ठानं, ",
"ja507:28.4":	"खिप्पं अनुदहन्ति नं”। ",
"ja507:29.1":	"खत्तियस्स वचो सुत्वा, ",
"ja507:29.2":	"इसिस्स निब्बिदा अहु; ",
"ja507:29.3":	"लद्धा पोराणकं मग्गं, ",
"ja507:29.4":	"गच्छते सो विहायसं। ",
"ja507:30.1":	"खत्तियो च इसिं दिस्वा, ",
"ja507:30.2":	"गच्छमानं विहायसं; ",
"ja507:30.3":	"संवेगं अलभी धीरो, ",
"ja507:30.4":	"पब्बज्जं समरोचयि। ",
"ja507:31.1":	"ततो सो पब्बजित्वान, ",
"ja507:31.2":	"कामरागं विराजयि; ",
"ja507:31.3":	"कामरागं विराजेत्वा, ",
"ja507:31.4":	"ब्रह्मलोकूपगो अहूति। ",
"ja507:32.1":	"महापलोभनजातकं एकादसमं। "
}	
