{	
"ja371:0.1":	"जातक ",
"ja371:0.2":	"पञ्चकनिपात ",
"ja371:0.3":	"अड्ढवग्ग ",
"ja371:0.4":	"१। दीघीतिकोसलजातक ",
"ja371:1.1":	"“एवंभूतस्स ते राज, ",
"ja371:1.2":	"आगतस्स वसे मम; ",
"ja371:1.3":	"अत्थि नु कोचि परियायो, ",
"ja371:1.4":	"यो तं दुक्खा पमोचये”। ",
"ja371:2.1":	"“एवंभूतस्स मे तात, ",
"ja371:2.2":	"आगतस्स वसे तव; ",
"ja371:2.3":	"नत्थि नो कोचि परियायो, ",
"ja371:2.4":	"यो मं दुक्खा पमोचये”। ",
"ja371:3.1":	"“नाञ्ञं सुचरितं राज, ",
"ja371:3.2":	"नाञ्ञं राज सुभासितं; ",
"ja371:3.3":	"तायते मरणकाले, ",
"ja371:3.4":	"एवमेवितरं धनं। ",
"ja371:4.1":	"अक्कोच्छि मं अवधि मं, ",
"ja371:4.2":	"अजिनि मं अहासि मे; ",
"ja371:4.3":	"ये च तं उपनय्हन्ति, ",
"ja371:4.4":	"वेरं तेसं न सम्मति। ",
"ja371:5.1":	"अक्कोच्छि मं अवधि मं, ",
"ja371:5.2":	"अजिनि मं अहासि मे; ",
"ja371:5.3":	"ये च तं नुपनय्हन्ति, ",
"ja371:5.4":	"वेरं तेसूपसम्मति। ",
"ja371:6.1":	"न हि वेरेन वेरानि, ",
"ja371:6.2":	"सम्मन्तीध कुदाचनं; ",
"ja371:6.3":	"अवेरेन च सम्मन्ति, ",
"ja371:6.4":	"एस धम्मो सनन्तनो”ति। ",
"ja371:7.1":	"दीघीतिकोसलजातकं पठमं। "
}	
