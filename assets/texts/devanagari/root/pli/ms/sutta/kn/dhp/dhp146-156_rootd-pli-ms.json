{	
"dhp146:0.1":	"खुद्दकनिकाय ",
"dhp146:0.2":	"धम्मपद ",
"dhp146:0.3":	"जरावग्ग ",
"dhp146:0.4":	"विसाखायसहायिकानंवत्थु ",
"dhp146:1":	"को नु हासो किमानन्दो, ",
"dhp146:2":	"निच्चं पज्जलिते सति; ",
"dhp146:3":	"अन्धकारेन ओनद्धा, ",
"dhp146:4":	"पदीपं न गवेसथ। ",
"dhp147:0":	"सिरिमावत्थु ",
"dhp147:1":	"पस्स चित्तकतं बिम्बं, ",
"dhp147:2":	"अरुकायं समुस्सितं; ",
"dhp147:3":	"आतुरं बहुसङ्कप्पं, ",
"dhp147:4":	"यस्स नत्थि धुवं ठिति। ",
"dhp148:0":	"उत्तराथेरीवत्थु ",
"dhp148:1":	"परिजिण्णमिदं रूपं, ",
"dhp148:2":	"रोगनीळं पभङ्गुरं; ",
"dhp148:3":	"भिज्जति पूतिसन्देहो, ",
"dhp148:4":	"मरणन्तञ्हि जीवितं। ",
"dhp149:0":	"सम्बहुलअधिमानिकभिक्खुवत्थु ",
"dhp149:1":	"यानिमानि अपत्थानि, ",
"dhp149:2":	"अलाबूनेव सारदे; ",
"dhp149:3":	"कापोतकानि अट्ठीनि, ",
"dhp149:4":	"तानि दिस्वान का रति। ",
"dhp150:0":	"जनपदकल्याणीरूपनन्दाथेरीवत्थु ",
"dhp150:1":	"अट्ठीनं नगरं कतं, ",
"dhp150:2":	"मंसलोहितलेपनं; ",
"dhp150:3":	"यत्थ जरा च मच्चु च, ",
"dhp150:4":	"मानो मक्खो च ओहितो। ",
"dhp151:0":	"मल्लिकादेवीवत्थु ",
"dhp151:1":	"जीरन्ति वे राजरथा सुचित्ता, ",
"dhp151:2":	"अथो सरीरम्पि जरं उपेति; ",
"dhp151:3":	"सतञ्च धम्मो न जरं उपेति, ",
"dhp151:4":	"सन्तो हवे सब्भि पवेदयन्ति। ",
"dhp152:0":	"लाळुदायीथेरवत्थु ",
"dhp152:1":	"अप्पस्सुतायं पुरिसो, ",
"dhp152:2":	"बलीबद्धोव जीरति; ",
"dhp152:3":	"मंसानि तस्स वड्ढन्ति, ",
"dhp152:4":	"पञ्ञा तस्स न वड्ढति। ",
"dhp153:0":	"उदानवत्थु ",
"dhp153:1":	"अनेकजातिसंसारं, ",
"dhp153:2":	"सन्धाविस्सं अनिब्बिसं; ",
"dhp153:3":	"गहकारं गवेसन्तो, ",
"dhp153:4":	"दुक्खा जाति पुनप्पुनं। ",
"dhp154:1":	"गहकारक दिट्ठोसि, ",
"dhp154:2":	"पुन गेहं न काहसि; ",
"dhp154:3":	"सब्बा ते फासुका भग्गा, ",
"dhp154:4":	"गहकूटं विसङ्खतं; ",
"dhp154:5":	"विसङ्खारगतं चित्तं, ",
"dhp154:6":	"तण्हानं खयमज्झगा। ",
"dhp155:0":	"महाधनसेट्ठिपुत्तवत्थु ",
"dhp155:1":	"अचरित्वा ब्रह्मचरियं, ",
"dhp155:2":	"अलद्धा योब्बने धनं; ",
"dhp155:3":	"जिण्णकोञ्चाव झायन्ति, ",
"dhp155:4":	"खीणमच्छेव पल्लले। ",
"dhp156:1":	"अचरित्वा ब्रह्मचरियं, ",
"dhp156:2":	"अलद्धा योब्बने धनं; ",
"dhp156:3":	"सेन्ति चापातिखीणाव, ",
"dhp156:4":	"पुराणानि अनुत्थुनं। ",
"dhp156:5":	"जरावग्गो एकादसमो। "
}	
