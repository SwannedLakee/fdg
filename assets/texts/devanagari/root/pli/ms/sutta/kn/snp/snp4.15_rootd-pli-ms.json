{	
"snp4.15:0.1":	"सुत्त निपात ४।१५ ",
"snp4.15:0.2":	"अत्तदण्डसुत्त ",
"snp4.15:1.1":	"“अत्तदण्डा भयं जातं, ",
"snp4.15:1.2":	"जनं पस्सथ मेधगं; ",
"snp4.15:1.3":	"संवेगं कित्तयिस्सामि, ",
"snp4.15:1.4":	"यथा संविजितं मया। ",
"snp4.15:2.1":	"फन्दमानं पजं दिस्वा, ",
"snp4.15:2.2":	"मच्छे अप्पोदके यथा; ",
"snp4.15:2.3":	"अञ्ञमञ्ञेहि ब्यारुद्धे, ",
"snp4.15:2.4":	"दिस्वा मं भयमाविसि। ",
"snp4.15:3.1":	"समन्तमसारो लोको, ",
"snp4.15:3.2":	"दिसा सब्बा समेरिता; ",
"snp4.15:3.3":	"इच्छं भवनमत्तनो, ",
"snp4.15:3.4":	"नाद्दसासिं अनोसितं। ",
"snp4.15:4.1":	"ओसाने त्वेव ब्यारुद्धे, ",
"snp4.15:4.2":	"दिस्वा मे अरती अहु; ",
"snp4.15:4.3":	"अथेत्थ सल्लमद्दक्खिं, ",
"snp4.15:4.4":	"दुद्दसं हदयनिस्सितं। ",
"snp4.15:5.1":	"येन सल्लेन ओतिण्णो, ",
"snp4.15:5.2":	"दिसा सब्बा विधावति; ",
"snp4.15:5.3":	"तमेव सल्लमब्बुय्ह, ",
"snp4.15:5.4":	"न धावति न सीदति। ",
"snp4.15:6.1":	"तत्थ सिक्खानुगीयन्ति, ",
"snp4.15:6.2":	"यानि लोके गधितानि; ",
"snp4.15:6.3":	"न तेसु पसुतो सिया, ",
"snp4.15:6.4":	"निब्बिज्झ सब्बसो कामे; ",
"snp4.15:6.5":	"सिक्खे निब्बानमत्तनो। ",
"snp4.15:7.1":	"सच्चो सिया अप्पगब्भो, ",
"snp4.15:7.2":	"अमायो रित्तपेसुणो; ",
"snp4.15:7.3":	"अक्कोधनो लोभपापं, ",
"snp4.15:7.4":	"वेविच्छं वितरे मुनि। ",
"snp4.15:8.1":	"निद्दं तन्दिं सहे थीनं, ",
"snp4.15:8.2":	"पमादेन न संवसे; ",
"snp4.15:8.3":	"अतिमाने न तिट्ठेय्य, ",
"snp4.15:8.4":	"निब्बानमनसो नरो। ",
"snp4.15:9.1":	"मोसवज्जे न नीयेथ, ",
"snp4.15:9.2":	"रूपे स्नेहं न कुब्बये; ",
"snp4.15:9.3":	"मानञ्च परिजानेय्य, ",
"snp4.15:9.4":	"साहसा विरतो चरे। ",
"snp4.15:10.1":	"पुराणं नाभिनन्देय्य, ",
"snp4.15:10.2":	"नवे खन्तिं न कुब्बये; ",
"snp4.15:10.3":	"हिय्यमाने न सोचेय्य, ",
"snp4.15:10.4":	"आकासं न सितो सिया। ",
"snp4.15:11.1":	"गेधं ब्रूमि महोघोति, ",
"snp4.15:11.2":	"आजवं ब्रूमि जप्पनं; ",
"snp4.15:11.3":	"आरम्मणं पकप्पनं, ",
"snp4.15:11.4":	"कामपङ्को दुरच्चयो। ",
"snp4.15:12.1":	"सच्चा अवोक्कम्म मुनि, ",
"snp4.15:12.2":	"थले तिट्ठति ब्राह्मणो; ",
"snp4.15:12.3":	"सब्बं सो पटिनिस्सज्ज, ",
"snp4.15:12.4":	"स वे सन्तोति वुच्चति। ",
"snp4.15:13.1":	"स वे विद्वा स वेदगू, ",
"snp4.15:13.2":	"ञत्वा धम्मं अनिस्सितो; ",
"snp4.15:13.3":	"सम्मा सो लोके इरियानो, ",
"snp4.15:13.4":	"न पिहेतीध कस्सचि। ",
"snp4.15:14.1":	"योध कामे अच्चतरि, ",
"snp4.15:14.2":	"सङ्गं लोके दुरच्चयं; ",
"snp4.15:14.3":	"न सो सोचति नाज्झेति, ",
"snp4.15:14.4":	"छिन्नसोतो अबन्धनो। ",
"snp4.15:15.1":	"यं पुब्बे तं विसोसेहि, ",
"snp4.15:15.2":	"पच्छा ते माहु किञ्चनं; ",
"snp4.15:15.3":	"मज्झे चे नो गहेस्ससि, ",
"snp4.15:15.4":	"उपसन्तो चरिस्ससि। ",
"snp4.15:16.1":	"सब्बसो नामरूपस्मिं, ",
"snp4.15:16.2":	"यस्स नत्थि ममायितं; ",
"snp4.15:16.3":	"असता च न सोचति, ",
"snp4.15:16.4":	"स वे लोके न जीयति। ",
"snp4.15:17.1":	"यस्स नत्थि इदं मेति, ",
"snp4.15:17.2":	"परेसं वापि किञ्चनं; ",
"snp4.15:17.3":	"ममत्तं सो असंविन्दं, ",
"snp4.15:17.4":	"नत्थि मेति न सोचति। ",
"snp4.15:18.1":	"अनिट्ठुरी अननुगिद्धो, ",
"snp4.15:18.2":	"अनेजो सब्बधी समो; ",
"snp4.15:18.3":	"तमानिसंसं पब्रूमि, ",
"snp4.15:18.4":	"पुच्छितो अविकम्पिनं। ",
"snp4.15:19.1":	"अनेजस्स विजानतो, ",
"snp4.15:19.2":	"नत्थि काचि निसङ्खति; ",
"snp4.15:19.3":	"विरतो सो वियारब्भा, ",
"snp4.15:19.4":	"खेमं पस्सति सब्बधि। ",
"snp4.15:20.1":	"न समेसु न ओमेसु, ",
"snp4.15:20.2":	"न उस्सेसु वदते मुनि; ",
"snp4.15:20.3":	"सन्तो सो वीतमच्छरो, ",
"snp4.15:20.4":	"नादेति न निरस्सती”ति। ",
"snp4.15:20.5":	"अत्तदण्डसुत्तं पन्नरसमं। "
}	
