{	
"thag17.3:0.1":	"थेरगाथा १७।३ ",
"thag17.3:0.2":	"तिंसनिपात ",
"thag17.3:0.3":	"पठमवग्ग ",
"thag17.3:0.4":	"आनन्दत्थेरगाथा ",
"thag17.3:1.1":	"“पिसुणेन च कोधनेन च, ",
"thag17.3:1.2":	"मच्छरिना च विभूतनन्दिना; ",
"thag17.3:1.3":	"सखितं न करेय्य पण्डितो, ",
"thag17.3:1.4":	"पापो कापुरिसेन सङ्गमो। ",
"thag17.3:2.1":	"सद्धेन च पेसलेन च, ",
"thag17.3:2.2":	"पञ्ञवता बहुस्सुतेन च; ",
"thag17.3:2.3":	"सखितं करेय्य पण्डितो, ",
"thag17.3:2.4":	"भद्दो सप्पुरिसेन सङ्गमो। ",
"thag17.3:3.1":	"पस्स चित्तकतं बिम्बं, ",
"thag17.3:3.2":	"… पे ",
"thag17.3:3.3":	"… ",
"thag17.3:3.4":	"यस्स नत्थि धुवं ठिति। ",
"thag17.3:4.1":	"पस्स चित्तकतं बिम्बं, ",
"thag17.3:4.2":	"… पे ",
"thag17.3:4.3":	"… ",
"thag17.3:4.4":	"वत्थेहि सोभति। ",
"thag17.3:5.1":	"अलत्तककता, ",
"thag17.3:5.2":	"… पे ",
"thag17.3:5.3":	"… ",
"thag17.3:5.4":	"नो च पारगवेसिनो। ",
"thag17.3:6.1":	"अट्ठपदकता, ",
"thag17.3:6.2":	"… पे ",
"thag17.3:6.3":	"… ",
"thag17.3:6.4":	"नो च पारगवेसिनो। ",
"thag17.3:7.1":	"अञ्जनीव नवा, ",
"thag17.3:7.2":	"… पे ",
"thag17.3:7.3":	"… ",
"thag17.3:7.4":	"नो च पारगवेसिनो। ",
"thag17.3:8.1":	"बहुस्सुतो चित्तकथी, ",
"thag17.3:8.2":	"बुद्धस्स परिचारको; ",
"thag17.3:8.3":	"पन्नभारो विसञ्ञुत्तो, ",
"thag17.3:8.4":	"सेय्यं कप्पेति गोतमो। ",
"thag17.3:9.1":	"खीणासवो विसञ्ञुत्तो, ",
"thag17.3:9.2":	"सङ्गातीतो सुनिब्बुतो; ",
"thag17.3:9.3":	"धारेति अन्तिमं देहं, ",
"thag17.3:9.4":	"जातिमरणपारगू। ",
"thag17.3:10.1":	"यस्मिं पतिट्ठिता धम्मा, ",
"thag17.3:10.2":	"बुद्धस्सादिच्चबन्धुनो; ",
"thag17.3:10.3":	"निब्बानगमने मग्गे, ",
"thag17.3:10.4":	"सोयं तिट्ठति गोतमो। ",
"thag17.3:11.1":	"द्वासीति बुद्धतो गण्हिं, ",
"thag17.3:11.2":	"द्वे सहस्सानि भिक्खुतो; ",
"thag17.3:11.3":	"चतुरासीतिसहस्सानि, ",
"thag17.3:11.4":	"ये मे धम्मा पवत्तिनो। ",
"thag17.3:12.1":	"अप्पस्सुतायं पुरिसो, ",
"thag17.3:12.2":	"बलिबद्दोव जीरति; ",
"thag17.3:12.3":	"मंसानि तस्स वड्ढन्ति, ",
"thag17.3:12.4":	"पञ्ञा तस्स न वड्ढति। ",
"thag17.3:13.1":	"बहुस्सुतो अप्पस्सुतं, ",
"thag17.3:13.2":	"यो सुतेनातिमञ्ञति; ",
"thag17.3:13.3":	"अन्धो पदीपधारोव, ",
"thag17.3:13.4":	"तथेव पटिभाति मं। ",
"thag17.3:14.1":	"बहुस्सुतं उपासेय्य, ",
"thag17.3:14.2":	"सुतञ्च न विनासये; ",
"thag17.3:14.3":	"तं मूलं ब्रह्मचरियस्स, ",
"thag17.3:14.4":	"तस्मा धम्मधरो सिया। ",
"thag17.3:15.1":	"पुब्बापरञ्ञू अत्थञ्ञू, ",
"thag17.3:15.2":	"निरुत्तिपदकोविदो; ",
"thag17.3:15.3":	"सुग्गहीतञ्च गण्हाति, ",
"thag17.3:15.4":	"अत्थञ्चोपपरिक्खति। ",
"thag17.3:16.1":	"खन्त्या छन्दिकतो होति, ",
"thag17.3:16.2":	"उस्सहित्वा तुलेति तं; ",
"thag17.3:16.3":	"समये सो पदहति, ",
"thag17.3:16.4":	"अज्झत्तं सुसमाहितो। ",
"thag17.3:17.1":	"बहुस्सुतं धम्मधरं, ",
"thag17.3:17.2":	"सप्पञ्ञं बुद्धसावकं; ",
"thag17.3:17.3":	"धम्मविञ्ञाणमाकङ्खं, ",
"thag17.3:17.4":	"तं भजेथ तथाविधं। ",
"thag17.3:18.1":	"बहुस्सुतो धम्मधरो, ",
"thag17.3:18.2":	"कोसारक्खो महेसिनो; ",
"thag17.3:18.3":	"चक्खु सब्बस्स लोकस्स, ",
"thag17.3:18.4":	"पूजनीयो बहुस्सुतो। ",
"thag17.3:19.1":	"धम्मारामो धम्मरतो, ",
"thag17.3:19.2":	"धम्मं अनुविचिन्तयं; ",
"thag17.3:19.3":	"धम्मं अनुस्सरं भिक्खु, ",
"thag17.3:19.4":	"सद्धम्मा न परिहायति। ",
"thag17.3:20.1":	"कायमच्छेरगरुनो, ",
"thag17.3:20.2":	"हिय्यमाने अनुट्ठहे; ",
"thag17.3:20.3":	"सरीरसुखगिद्धस्स, ",
"thag17.3:20.4":	"कुतो समणफासुता। ",
"thag17.3:21.1":	"न पक्खन्ति दिसा सब्बा, ",
"thag17.3:21.2":	"धम्मा न पटिभन्ति मं; ",
"thag17.3:21.3":	"गते कल्याणमित्तम्हि, ",
"thag17.3:21.4":	"अन्धकारंव खायति। ",
"thag17.3:22.1":	"अब्भतीतसहायस्स, ",
"thag17.3:22.2":	"अतीतगतसत्थुनो; ",
"thag17.3:22.3":	"नत्थि एतादिसं मित्तं, ",
"thag17.3:22.4":	"यथा कायगता सति। ",
"thag17.3:23.1":	"ये पुराणा अतीता ते, ",
"thag17.3:23.2":	"नवेहि न समेति मे; ",
"thag17.3:23.3":	"स्वज्ज एकोव झायामि, ",
"thag17.3:23.4":	"वस्सुपेतोव पक्खिमा”। ",
"thag17.3:24.1":	"“दस्सनाय अभिक्कन्ते, ",
"thag17.3:24.2":	"नानावेरज्जके बहू; ",
"thag17.3:24.3":	"मा वारयित्थ सोतारो, ",
"thag17.3:24.4":	"पस्सन्तु समयो ममं”। ",
"thag17.3:25.1":	"“दस्सनाय अभिक्कन्ते, ",
"thag17.3:25.2":	"नानावेरज्जके पुथु; ",
"thag17.3:25.3":	"करोति सत्था ओकासं, ",
"thag17.3:25.4":	"न निवारेति चक्खुमा। ",
"thag17.3:26.1":	"पण्णवीसतिवस्सानि, ",
"thag17.3:26.2":	"सेखभूतस्स मे सतो; ",
"thag17.3:26.3":	"न कामसञ्ञा उप्पज्जि, ",
"thag17.3:26.4":	"पस्स धम्मसुधम्मतं। ",
"thag17.3:27.1":	"पण्णवीसतिवस्सानि, ",
"thag17.3:27.2":	"सेखभूतस्स मे सतो; ",
"thag17.3:27.3":	"न दोससञ्ञा उप्पज्जि, ",
"thag17.3:27.4":	"पस्स धम्मसुधम्मतं। ",
"thag17.3:28.1":	"पण्णवीसतिवस्सानि, ",
"thag17.3:28.2":	"भगवन्तं उपट्ठहिं; ",
"thag17.3:28.3":	"मेत्तेन कायकम्मेन, ",
"thag17.3:28.4":	"छायाव अनपायिनी। ",
"thag17.3:29.1":	"पण्णवीसतिवस्सानि, ",
"thag17.3:29.2":	"भगवन्तं उपट्ठहिं; ",
"thag17.3:29.3":	"मेत्तेन वचीकम्मेन, ",
"thag17.3:29.4":	"छायाव अनपायिनी। ",
"thag17.3:30.1":	"पण्णवीसतिवस्सानि, ",
"thag17.3:30.2":	"भगवन्तं उपट्ठहिं; ",
"thag17.3:30.3":	"मेत्तेन मनोकम्मेन, ",
"thag17.3:30.4":	"छायाव अनपायिनी। ",
"thag17.3:31.1":	"बुद्धस्स चङ्कमन्तस्स, ",
"thag17.3:31.2":	"पिट्ठितो अनुचङ्कमिं; ",
"thag17.3:31.3":	"धम्मे देसियमानम्हि, ",
"thag17.3:31.4":	"ञाणं मे उदपज्जथ। ",
"thag17.3:32.1":	"अहं सकरणीयोम्हि, ",
"thag17.3:32.2":	"सेखो अप्पत्तमानसो; ",
"thag17.3:32.3":	"सत्थु च परिनिब्बानं, ",
"thag17.3:32.4":	"यो अम्हं अनुकम्पको। ",
"thag17.3:33.1":	"तदासि यं भिंसनकं, ",
"thag17.3:33.2":	"तदासि लोमहंसनं; ",
"thag17.3:33.3":	"सब्बाकारवरूपेते, ",
"thag17.3:33.4":	"सम्बुद्धे परिनिब्बुते”। ",
"thag17.3:34.1":	"“बहुस्सुतो धम्मधरो, ",
"thag17.3:34.2":	"कोसारक्खो महेसिनो; ",
"thag17.3:34.3":	"चक्खु सब्बस्स लोकस्स, ",
"thag17.3:34.4":	"आनन्दो परिनिब्बुतो। ",
"thag17.3:35.1":	"बहुस्सुतो धम्मधरो, ",
"thag17.3:35.2":	"कोसारक्खो महेसिनो; ",
"thag17.3:35.3":	"चक्खु सब्बस्स लोकस्स, ",
"thag17.3:35.4":	"अन्धकारे तमोनुदो। ",
"thag17.3:36.1":	"गतिमन्तो सतिमन्तो, ",
"thag17.3:36.2":	"धितिमन्तो च यो इसि; ",
"thag17.3:36.3":	"सद्धम्मधारको थेरो, ",
"thag17.3:36.4":	"आनन्दो रतनाकरो”। ",
"thag17.3:37.1":	"“परिचिण्णो मया सत्था, ",
"thag17.3:37.2":	"कतं बुद्धस्स सासनं; ",
"thag17.3:37.3":	"ओहितो गरुको भारो, ",
"thag17.3:37.4":	"नत्थि दानि पुनब्भवो”ति। ",
"thag17.3:37.5":	"… आनन्दो थेरो … ",
"thag17.3:37.6":	"तिंसनिपातो निट्ठितो। ",
"thag17.3:38.0":	"तत्रुद्दानं ",
"thag17.3:38.1":	"फुस्सो पतिस्सो आनन्दो, ",
"thag17.3:38.2":	"तयोतिमे पकित्तिता; ",
"thag17.3:38.3":	"गाथायो तत्थ सङ्खाता, ",
"thag17.3:38.4":	"सतं पञ्च च उत्तरीति। "
}	
