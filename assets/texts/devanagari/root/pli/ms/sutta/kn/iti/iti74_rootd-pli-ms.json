{	
"iti74:0.1":	"इतिवुत्तक ७४ ",
"iti74:0.2":	"तिकनिपात ",
"iti74:0.3":	"ततियवग्ग ",
"iti74:0.4":	"पुत्तसुत्त ",
"iti74:1.1":	"वुत्तञ्हेतं भगवता वुत्तमरहताति मे सुतं: ",
"iti74:2.1":	"“तयोमे, भिक्खवे, पुत्ता सन्तो संविज्जमाना लोकस्मिं। ",
"iti74:2.2":	"कतमे तयो? ",
"iti74:2.3":	"अतिजातो, अनुजातो, अवजातोति। ",
"iti74:3.1":	"कथञ्च, भिक्खवे, पुत्तो अतिजातो होति? ",
"iti74:3.2":	"इध, भिक्खवे, पुत्तस्स मातापितरो होन्ति—",
"iti74:3.3":	"न बुद्धं सरणं गता, न धम्मं सरणं गता, न सङ्घं सरणं गता; ",
"iti74:3.4":	"पाणातिपाता अप्पटिविरता, अदिन्नादाना अप्पटिविरता, कामेसुमिच्छाचारा अप्पटिविरता, मुसावादा अप्पटिविरता, सुरामेरयमज्जपमादट्ठाना अप्पटिविरता, दुस्सीला पापधम्मा। ",
"iti74:3.5":	"पुत्तो च नेसं होति—",
"iti74:3.6":	"बुद्धं सरणं गतो, धम्मं सरणं गतो, सङ्घं सरणं गतो; ",
"iti74:3.7":	"पाणातिपाता पटिविरतो, अदिन्नादाना पटिविरतो, कामेसुमिच्छाचारा पटिविरतो, मुसावादा पटिविरतो, सुरामेरयमज्जपमादट्ठाना पटिविरतो, सीलवा कल्याणधम्मो। ",
"iti74:3.8":	"एवं खो, भिक्खवे, पुत्तो अतिजातो होति। ",
"iti74:4.1":	"कथञ्च, भिक्खवे, पुत्तो अनुजातो होति? ",
"iti74:4.2":	"इध, भिक्खवे, पुत्तस्स मातापितरो होन्ति—",
"iti74:4.3":	"बुद्धं सरणं गता, धम्मं सरणं गता, सङ्घं सरणं गता; ",
"iti74:4.4":	"पाणातिपाता पटिविरता, अदिन्नादाना पटिविरता, कामेसुमिच्छाचारा पटिविरता, मुसावादा पटिविरता, सुरामेरयमज्जपमादट्ठाना पटिविरता, सीलवन्तो कल्याणधम्मा। ",
"iti74:4.5":	"पुत्तोपि नेसं होति—",
"iti74:4.6":	"बुद्धं सरणं गतो, धम्मं सरणं गतो, सङ्घं सरणं गतो; ",
"iti74:4.7":	"पाणातिपाता पटिविरतो, अदिन्नादाना पटिविरतो, कामेसुमिच्छाचारा पटिविरतो, मुसावादा पटिविरतो, सुरामेरयमज्जपमादट्ठाना पटिविरतो, सीलवा कल्याणधम्मो। ",
"iti74:4.8":	"एवं खो, भिक्खवे, पुत्तो अनुजातो होति। ",
"iti74:5.1":	"कथञ्च, भिक्खवे, पुत्तो अवजातो होति? ",
"iti74:5.2":	"इध, भिक्खवे, पुत्तस्स मातापितरो होन्ति—",
"iti74:5.3":	"बुद्धं सरणं गता, धम्मं सरणं गता, सङ्घं सरणं गता; ",
"iti74:5.4":	"पाणातिपाता पटिविरता, अदिन्नादाना पटिविरता, कामेसुमिच्छाचारा पटिविरता, मुसावादा पटिविरता, सुरामेरयमज्जपमादट्ठाना पटिविरता, सीलवन्तो कल्याणधम्मा। ",
"iti74:5.5":	"पुत्तो च नेसं होति—",
"iti74:5.6":	"न बुद्धं सरणं गतो, न धम्मं सरणं गतो, न सङ्घं सरणं गतो; ",
"iti74:5.7":	"पाणातिपाता अप्पटिविरतो, अदिन्नादाना अप्पटिविरतो, कामेसुमिच्छाचारा अप्पटिविरतो, मुसावादा अप्पटिविरतो, सुरामेरयमज्जपमादट्ठाना अप्पटिविरतो, दुस्सीलो पापधम्मो। ",
"iti74:5.8":	"एवं खो, भिक्खवे, पुत्तो अवजातो होति। ",
"iti74:5.9":	"इमे खो, भिक्खवे, तयो पुत्ता सन्तो संविज्जमाना लोकस्मिन्”ति। ",
"iti74:5.10":	"एतमत्थं भगवा अवोच। ",
"iti74:5.11":	"तत्थेतं इति वुच्चति: ",
"iti74:6.1":	"“अतिजातं अनुजातं, ",
"iti74:6.2":	"पुत्तमिच्छन्ति पण्डिता; ",
"iti74:6.3":	"अवजातं न इच्छन्ति, ",
"iti74:6.4":	"यो होति कुलगन्धनो। ",
"iti74:7.1":	"एते खो पुत्ता लोकस्मिं, ",
"iti74:7.2":	"ये भवन्ति उपासका; ",
"iti74:7.3":	"सद्धा सीलेन सम्पन्ना, ",
"iti74:7.4":	"वदञ्ञू वीतमच्छरा; ",
"iti74:7.5":	"चन्दो अब्भघना मुत्तो, ",
"iti74:7.6":	"परिसासु विरोचरे”ति। ",
"iti74:8.1":	"अयम्पि अत्थो वुत्तो भगवता, इति मे सुतन्ति। ",
"iti74:8.2":	"पञ्चमं। "
}	
