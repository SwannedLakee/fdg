{	
"ja534:0.1":	"जातक ",
"ja534:0.2":	"असीतिनिपात ",
"ja534:0.3":	"चूळहंसवग्ग ",
"ja534:0.4":	"२। महाहंसजातक ",
"ja534:1.1":	"“एते हंसा पक्कमन्ति, ",
"ja534:1.2":	"वक्कङ्गा भयमेरिता; ",
"ja534:1.3":	"हरित्तच हेमवण्ण, ",
"ja534:1.4":	"कामं सुमुख पक्कम। ",
"ja534:2.1":	"ओहाय मं ञातिगणा, ",
"ja534:2.2":	"एकं पासवसं गतं; ",
"ja534:2.3":	"अनपेक्खमाना गच्छन्ति, ",
"ja534:2.4":	"किं एको अवहीयसि। ",
"ja534:3.1":	"पतेव पततं सेट्ठ, ",
"ja534:3.2":	"नत्थि बद्धे सहायता; ",
"ja534:3.3":	"मा अनीघाय हापेसि, ",
"ja534:3.4":	"कामं सुमुख पक्कम”। ",
"ja534:4.1":	"“नाहं दुक्खपरेतोपि, ",
"ja534:4.2":	"धतरट्ठ तुवं जहे; ",
"ja534:4.3":	"जीवितं मरणं वा मे, ",
"ja534:4.4":	"तया सद्धिं भविस्सति। ",
"ja534:5.1":	"नाहं दुक्खपरेतोपि, ",
"ja534:5.2":	"धतरट्ठ तुवं जहे; ",
"ja534:5.3":	"न मं अनरियसंयुत्ते, ",
"ja534:5.4":	"कम्मे योजेतुमरहसि। ",
"ja534:6.1":	"सकुमारो सखा त्यस्मि, ",
"ja534:6.2":	"सचित्ते चस्मि ते ठितो; ",
"ja534:6.3":	"ञातो सेनापति त्याहं, ",
"ja534:6.4":	"हंसानं पवरुत्तम। ",
"ja534:7.1":	"कथं अहं विकत्थिस्सं, ",
"ja534:7.2":	"ञातिमज्झे इतो गतो; ",
"ja534:7.3":	"तं हित्वा पततं सेट्ठ, ",
"ja534:7.4":	"किं ते वक्खामितो गतो; ",
"ja534:7.5":	"इध पाणं चजिस्सामि, ",
"ja534:7.6":	"नानरियं कत्तुमुस्सहे”। ",
"ja534:8.1":	"“एसो हि धम्मो सुमुख, ",
"ja534:8.2":	"यं त्वं अरियपथे ठितो; ",
"ja534:8.3":	"यो भत्तारं सखारं मं, ",
"ja534:8.4":	"न परिच्चत्तुमुस्सहे। ",
"ja534:9.1":	"तञ्हि मे पेक्खमानस्स, ",
"ja534:9.2":	"भयं न त्वेव जायति; ",
"ja534:9.3":	"अधिगच्छसि त्वं मय्हं, ",
"ja534:9.4":	"एवं भूतस्स जीवितं”। ",
"ja534:10.1":	"इच्चेवं मन्तयन्तानं, ",
"ja534:10.2":	"अरियानं अरियवुत्तिनं; ",
"ja534:10.3":	"दण्डमादाय नेसादो, ",
"ja534:10.4":	"आपती तुरितो भुसं। ",
"ja534:11.1":	"तमापतन्तं दिस्वान, ",
"ja534:11.2":	"सुमुखो अतिब्रूहयि; ",
"ja534:11.3":	"अट्ठासि पुरतो रञ्ञो, ",
"ja534:11.4":	"हंसो विस्सासयं ब्यथं। ",
"ja534:12.1":	"“मा भायि पततं सेट्ठ, ",
"ja534:12.2":	"न हि भायन्ति तादिसा; ",
"ja534:12.3":	"अहं योगं पयुञ्जिस्सं, ",
"ja534:12.4":	"युत्तं धम्मूपसंहितं; ",
"ja534:12.5":	"तेन परियापदानेन, ",
"ja534:12.6":	"खिप्पं पासा पमोक्खसि”। ",
"ja534:13.1":	"तस्स तं वचनं सुत्वा, ",
"ja534:13.2":	"सुमुखस्स सुभासितं; ",
"ja534:13.3":	"पहट्ठलोमो नेसादो, ",
"ja534:13.4":	"अञ्जलिस्स पणामयि। ",
"ja534:14.1":	"“न मे सुतं वा दिट्ठं वा, ",
"ja534:14.2":	"भासन्तो मानुसिं दिजो; ",
"ja534:14.3":	"अरियं ब्रुवानो वक्कङ्गो, ",
"ja534:14.4":	"चजन्तो मानुसिं गिरं। ",
"ja534:15.1":	"किं नु तायं दिजो होति, ",
"ja534:15.2":	"मुत्तो बद्धं उपाससि; ",
"ja534:15.3":	"ओहाय सकुणा यन्ति, ",
"ja534:15.4":	"किं एको अवहीयसि”। ",
"ja534:16.1":	"“राजा मे सो दिजामित्त, ",
"ja534:16.2":	"सेनापच्चस्स कारयिं; ",
"ja534:16.3":	"तमापदे परिच्चत्तुं, ",
"ja534:16.4":	"नुस्सहे विहगाधिपं। ",
"ja534:17.1":	"महागणाय भत्ता मे, ",
"ja534:17.2":	"मा एको ब्यसनं अगा; ",
"ja534:17.3":	"तथा तं सम्म नेसाद, ",
"ja534:17.4":	"भत्तायं अभितो रमे”। ",
"ja534:18.1":	"“अरियवत्तसि वक्कङ्ग, ",
"ja534:18.2":	"यो पिण्डमपचायसि; ",
"ja534:18.3":	"चजामि ते तं भत्तारं, ",
"ja534:18.4":	"गच्छथूभो यथासुखं”। ",
"ja534:19.1":	"“सचे अत्तप्पयोगेन, ",
"ja534:19.2":	"ओहितो हंसपक्खिनं; ",
"ja534:19.3":	"पटिगण्हाम ते सम्म, ",
"ja534:19.4":	"एतं अभयदक्खिणं। ",
"ja534:20.1":	"नो चे अत्तप्पयोगेन, ",
"ja534:20.2":	"ओहितो हंसपक्खिनं; ",
"ja534:20.3":	"अनिस्सरो मुञ्चमम्हे, ",
"ja534:20.4":	"थेय्यं कयिरासि लुद्दक”। ",
"ja534:21.1":	"“यस्स त्वं भतको रञ्ञो, ",
"ja534:21.2":	"कामं तस्सेव पापय; ",
"ja534:21.3":	"तत्थ संयमनो राजा, ",
"ja534:21.4":	"यथाभिञ्ञं करिस्सति”। ",
"ja534:22.1":	"इच्चेवं वुत्तो नेसादो, ",
"ja534:22.2":	"हेमवण्णे हरित्तचे; ",
"ja534:22.3":	"उभो हत्थेहि सङ्गय्ह, ",
"ja534:22.4":	"पञ्जरे अज्झवोदहि। ",
"ja534:23.1":	"ते पञ्जरगते पक्खी, ",
"ja534:23.2":	"उभो भस्सरवण्णिने; ",
"ja534:23.3":	"सुमुखं धतरट्ठञ्च, ",
"ja534:23.4":	"लुद्दो आदाय पक्कमि। ",
"ja534:24.1":	"हरीयमानो धतरट्ठो, ",
"ja534:24.2":	"सुमुखं एतदब्रवि; ",
"ja534:24.3":	"“बाळ्हं भायामि सुमुख, ",
"ja534:24.4":	"सामाय लक्खणूरुया; ",
"ja534:24.5":	"अस्माकं वधमञ्ञाय, ",
"ja534:24.6":	"अथत्तानं वधिस्सति। ",
"ja534:25.1":	"पाकहंसा च सुमुख, ",
"ja534:25.2":	"सुहेमा हेमसुत्तचा; ",
"ja534:25.3":	"कोञ्ची समुद्दतीरेव, ",
"ja534:25.4":	"कपणा नून रुच्छति”। ",
"ja534:26.1":	"“एवं महन्तो लोकस्स, ",
"ja534:26.2":	"अप्पमेय्यो महागणी; ",
"ja534:26.3":	"एकित्थिमनुसोचेय्य, ",
"ja534:26.4":	"नयिदं पञ्ञवतामिव। ",
"ja534:27.1":	"वातोव गन्धमादेति, ",
"ja534:27.2":	"उभयं छेकपापकं; ",
"ja534:27.3":	"बालो आमकपक्कंव, ",
"ja534:27.4":	"लोलो अन्धोव आमिसं। ",
"ja534:28.1":	"अविनिच्छयञ्ञु अत्थेसु, ",
"ja534:28.2":	"मन्दोव पटिभासि मं; ",
"ja534:28.3":	"किच्चाकिच्चं न जानासि, ",
"ja534:28.4":	"सम्पत्तो कालपरियायं। ",
"ja534:29.1":	"अड्ढुम्मत्तो उदीरेसि, ",
"ja534:29.2":	"यो सेय्या मञ्ञसित्थियो; ",
"ja534:29.3":	"बहुसाधारणा हेता, ",
"ja534:29.4":	"सोण्डानंव सुराघरं। ",
"ja534:30.1":	"माया चेसा मरीची च, ",
"ja534:30.2":	"सोको रोगो चुपद्दवो; ",
"ja534:30.3":	"खरा च बन्धना चेता, ",
"ja534:30.4":	"मच्चुपासा गुहासया; ",
"ja534:30.5":	"तासु यो विस्ससे पोसो, ",
"ja534:30.6":	"सो नरेसु नराधमो”। ",
"ja534:31.1":	"“यं वुद्धेहि उपञ्ञातं, ",
"ja534:31.2":	"को तं निन्दितुमरहति; ",
"ja534:31.3":	"महाभूतित्थियो नाम, ",
"ja534:31.4":	"लोकस्मिं उदपज्जिसुं। ",
"ja534:32.1":	"खिड्डा पणिहिता त्यासु, ",
"ja534:32.2":	"रति त्यासु पतिट्ठिता; ",
"ja534:32.3":	"बीजानि त्यासु रूहन्ति, ",
"ja534:32.4":	"यदिदं सत्ता पजायरे; ",
"ja534:32.5":	"तासु को निब्बिदे पोसो, ",
"ja534:32.6":	"पाणमासज्ज पाणिभि। ",
"ja534:33.1":	"त्वमेव नञ्ञो सुमुख, ",
"ja534:33.2":	"थीनं अत्थेसु युञ्जसि; ",
"ja534:33.3":	"तस्स त्यज्ज भये जाते, ",
"ja534:33.4":	"भीतेन जायते मति। ",
"ja534:34.1":	"सब्बो हि संसयं पत्तो, ",
"ja534:34.2":	"भयं भीरु तितिक्खति; ",
"ja534:34.3":	"पण्डिता च महन्तानो, ",
"ja534:34.4":	"अत्थे युञ्जन्ति दुय्युजे। ",
"ja534:35.1":	"एतदत्थाय राजानो, ",
"ja534:35.2":	"सूरमिच्छन्ति मन्तिनं; ",
"ja534:35.3":	"पटिबाहति यं सूरो, ",
"ja534:35.4":	"आपदं अत्तपरियायं। ",
"ja534:36.1":	"मा नो अज्ज विकन्तिंसु, ",
"ja534:36.2":	"रञ्ञो सूदा महानसे; ",
"ja534:36.3":	"तथा हि वण्णो पत्तानं, ",
"ja534:36.4":	"फलं वेळुंव तं वधि। ",
"ja534:37.1":	"मुत्तोपि न इच्छि उड्डेतुं, ",
"ja534:37.2":	"सयं बन्धं उपागमि; ",
"ja534:37.3":	"सोपज्ज संसयं पत्तो, ",
"ja534:37.4":	"अत्थं गण्हाहि मा मुखं। ",
"ja534:38.1":	"सो तं योगं पयुञ्जस्सु, ",
"ja534:38.2":	"युत्तं धम्मूपसंहितं; ",
"ja534:38.3":	"तव परियापदानेन, ",
"ja534:38.4":	"मम पाणेसनं चर”। ",
"ja534:39.1":	"“मा भायि पततं सेट्ठ, ",
"ja534:39.2":	"न हि भायन्ति तादिसा; ",
"ja534:39.3":	"अहं योगं पयुञ्जिस्सं, ",
"ja534:39.4":	"युत्तं धम्मूपसंहितं; ",
"ja534:39.5":	"मम परियापदानेन, ",
"ja534:39.6":	"खिप्पं पासा पमोक्खसि”। ",
"ja534:40.1":	"सो लुद्दो हंसकाजेन, ",
"ja534:40.2":	"राजद्वारं उपागमि; ",
"ja534:40.3":	"“पटिवेदेथ मं रञ्ञो, ",
"ja534:40.4":	"धतरट्ठायमागतो”। ",
"ja534:41.1":	"ते दिस्वा पुञ्ञसङ्कासे, ",
"ja534:41.2":	"उभो लक्खणसम्मते; ",
"ja534:41.3":	"खलु संयमनो राजा, ",
"ja534:41.4":	"अमच्चे अज्झभासथ। ",
"ja534:42.1":	"“देथ लुद्दस्स वत्थानि, ",
"ja534:42.2":	"अन्नं पानञ्च भोजनं; ",
"ja534:42.3":	"कामङ्करो हिरञ्ञस्स, ",
"ja534:42.4":	"यावन्तो एस इच्छति”। ",
"ja534:43.1":	"दिस्वा लुद्दं पसन्नत्तं, ",
"ja534:43.2":	"कासिराजा तदब्रवि; ",
"ja534:43.3":	"“यद्यायं सम्म खेमक, ",
"ja534:43.4":	"पुण्णा हंसेहि तिट्ठति। ",
"ja534:44.1":	"कथं रुचिमज्झगतं, ",
"ja534:44.2":	"पासहत्थो उपागमि; ",
"ja534:44.3":	"ओकिण्णं ञातिसङ्घेहि, ",
"ja534:44.4":	"निम्मज्झिमं कथं गहि”। ",
"ja534:45.1":	"“अज्ज मे सत्तमा रत्ति, ",
"ja534:45.2":	"अदनानि उपासतो; ",
"ja534:45.3":	"पदमेतस्स अन्वेसं, ",
"ja534:45.4":	"अप्पमत्तो घटस्सितो। ",
"ja534:46.1":	"अथस्स पदमद्दक्खिं, ",
"ja534:46.2":	"चरतो अदनेसनं; ",
"ja534:46.3":	"तत्थाहं ओदहिं पासं, ",
"ja534:46.4":	"एवं तं दिजमग्गहिं”। ",
"ja534:47.1":	"“लुद्द द्वे इमे सकुणा, ",
"ja534:47.2":	"अथ एकोति भाससि; ",
"ja534:47.3":	"चित्तं नु ते विपरियत्तं, ",
"ja534:47.4":	"अदु किं नु जिगीससि”। ",
"ja534:48.1":	"“यस्स लोहितका ताला, ",
"ja534:48.2":	"तपनीयनिभा सुभा; ",
"ja534:48.3":	"उरं संहच्च तिट्ठन्ति, ",
"ja534:48.4":	"सो मे बन्धं उपागमि। ",
"ja534:49.1":	"अथायं भस्सरो पक्खी, ",
"ja534:49.2":	"अबद्धो बद्धमातुरं; ",
"ja534:49.3":	"अरियं ब्रुवानो अट्ठासि, ",
"ja534:49.4":	"चजन्तो मानुसिं गिरं”। ",
"ja534:50.1":	"“अथ किं दानि सुमुख, ",
"ja534:50.2":	"हनुं संहच्च तिट्ठसि; ",
"ja534:50.3":	"अदु मे परिसं पत्तो, ",
"ja534:50.4":	"भया भीतो न भाससि”। ",
"ja534:51.1":	"“नाहं कासिपति भीतो, ",
"ja534:51.2":	"ओगय्ह परिसं तव; ",
"ja534:51.3":	"नाहं भया न भासिस्सं, ",
"ja534:51.4":	"वाक्यं अत्थम्हि तादिसे”। ",
"ja534:52.1":	"“न ते अभिसरं पस्से, ",
"ja534:52.2":	"न रथे नपि पत्तिके; ",
"ja534:52.3":	"नास्स चम्मं व कीटं वा, ",
"ja534:52.4":	"वम्मिते च धनुग्गहे। ",
"ja534:53.1":	"न हिरञ्ञं सुवण्णं वा, ",
"ja534:53.2":	"नगरं वा सुमापितं; ",
"ja534:53.3":	"ओकिण्णपरिखं दुग्गं, ",
"ja534:53.4":	"दळ्हमट्टालकोट्ठकं; ",
"ja534:53.5":	"यत्थ पविट्ठो सुमुख, ",
"ja534:53.6":	"भायितब्बं न भायसि”। ",
"ja534:54.1":	"“न मे अभिसरेनत्थो, ",
"ja534:54.2":	"नगरेन धनेन वा; ",
"ja534:54.3":	"अपथेन पथं याम, ",
"ja534:54.4":	"अन्तलिक्खेचरा मयं। ",
"ja534:55.1":	"सुता च पण्डिता त्यम्हा, ",
"ja534:55.2":	"निपुणा अत्थचिन्तका; ",
"ja534:55.3":	"भासेमत्थवतिं वाचं, ",
"ja534:55.4":	"सच्चे चस्स पतिट्ठितो। ",
"ja534:56.1":	"किञ्च तुय्हं असच्चस्स, ",
"ja534:56.2":	"अनरियस्स करिस्सति; ",
"ja534:56.3":	"मुसावादिस्स लुद्दस्स, ",
"ja534:56.4":	"भणितम्पि सुभासितं। ",
"ja534:57.1":	"तं ब्राह्मणानं वचना, ",
"ja534:57.2":	"इमं खेममकारयि; ",
"ja534:57.3":	"अभयञ्च तया घुट्ठं, ",
"ja534:57.4":	"इमायो दसधा दिसा। ",
"ja534:58.1":	"ओगय्ह ते पोक्खरणिं, ",
"ja534:58.2":	"विप्पसन्नोदकं सुचिं; ",
"ja534:58.3":	"पहूतं चादनं तत्थ, ",
"ja534:58.4":	"अहिंसा चेत्थ पक्खिनं। ",
"ja534:59.1":	"इदं सुत्वान निग्घोसं, ",
"ja534:59.2":	"आगतम्ह तवन्तिके; ",
"ja534:59.3":	"ते ते बन्धस्म पासेन, ",
"ja534:59.4":	"एतं ते भासितं मुसा। ",
"ja534:60.1":	"मुसावादं पुरक्खत्वा, ",
"ja534:60.2":	"इच्छालोभञ्च पापकं; ",
"ja534:60.3":	"उभो सन्धिमतिक्कम्म, ",
"ja534:60.4":	"असातं उपपज्जति”। ",
"ja534:61.1":	"“नापरज्झाम सुमुख, ",
"ja534:61.2":	"नपि लोभाव मग्गहिं; ",
"ja534:61.3":	"सुता च पण्डितात्यत्थ- ",
"ja534:61.4":	"निपुणा अत्थचिन्तका। ",
"ja534:62.1":	"अप्पेवत्थवतिं वाचं, ",
"ja534:62.2":	"ब्याहरेय्युं इधागता; ",
"ja534:62.3":	"तथा तं सम्म नेसादो, ",
"ja534:62.4":	"वुत्तो सुमुख मग्गहि”। ",
"ja534:63.1":	"“नेव भीता कासिपति, ",
"ja534:63.2":	"उपनीतस्मि जीविते; ",
"ja534:63.3":	"भासेमत्थवतिं वाचं, ",
"ja534:63.4":	"सम्पत्ता कालपरियायं। ",
"ja534:64.1":	"यो मिगेन मिगं हन्ति, ",
"ja534:64.2":	"पक्खिं वा पन पक्खिना; ",
"ja534:64.3":	"सुतेन वा सुतं किण्या, ",
"ja534:64.4":	"किं अनरियतरं ततो। ",
"ja534:65.1":	"यो चारियरुदं भासे, ",
"ja534:65.2":	"अनरियधम्मवस्सितो; ",
"ja534:65.3":	"उभो सो धंसते लोका, ",
"ja534:65.4":	"इध चेव परत्थ च। ",
"ja534:66.1":	"न मज्जेथ यसं पत्तो, ",
"ja534:66.2":	"न ब्याधे पत्तसंसयं; ",
"ja534:66.3":	"वायमेथेव किच्चेसु, ",
"ja534:66.4":	"संवरे विवरानि च। ",
"ja534:67.1":	"ये वुद्धा अब्भतिक्कन्ता, ",
"ja534:67.2":	"सम्पत्ता कालपरियायं; ",
"ja534:67.3":	"इध धम्मं चरित्वान, ",
"ja534:67.4":	"एवंते तिदिवं गता। ",
"ja534:68.1":	"इदं सुत्वा कासिपति, ",
"ja534:68.2":	"धम्ममत्तनि पालय; ",
"ja534:68.3":	"धतरट्ठञ्च मुञ्चाहि, ",
"ja534:68.4":	"हंसानं पवरुत्तमं”। ",
"ja534:69.1":	"“आहरन्तुदकं पज्जं, ",
"ja534:69.2":	"आसनञ्च महारहं; ",
"ja534:69.3":	"पञ्जरतो पमोक्खामि, ",
"ja534:69.4":	"धतरट्ठं यसस्सिनं। ",
"ja534:70.1":	"तञ्च सेनापतिं धीरं, ",
"ja534:70.2":	"निपुणं अत्थचिन्तकं; ",
"ja534:70.3":	"यो सुखे सुखितो रञ्ञो, ",
"ja534:70.4":	"दुक्खिते होति दुक्खितो। ",
"ja534:71.1":	"एदिसो खो अरहति, ",
"ja534:71.2":	"पिण्डमस्नातु भत्तुनो; ",
"ja534:71.3":	"यथायं सुमुखो रञ्ञो, ",
"ja534:71.4":	"पाणसाधारणो सखा”। ",
"ja534:72.1":	"पीठञ्च सब्बसोवण्णं, ",
"ja534:72.2":	"अट्ठपादं मनोरमं; ",
"ja534:72.3":	"मट्ठं कासिकमत्थन्नं, ",
"ja534:72.4":	"धतरट्ठो उपाविसि। ",
"ja534:73.1":	"कोच्छञ्च सब्बसोवण्णं, ",
"ja534:73.2":	"वेय्यग्घपरिसिब्बितं; ",
"ja534:73.3":	"सुमुखो अज्झुपावेक्खि, ",
"ja534:73.4":	"धतरट्ठस्सनन्तरा। ",
"ja534:74.1":	"तेसं कञ्चनपत्तेहि, ",
"ja534:74.2":	"पुथू आदाय कासियो; ",
"ja534:74.3":	"हंसानं अभिहारेसुं, ",
"ja534:74.4":	"अग्गरञ्ञो पवासितं। ",
"ja534:75.1":	"दिस्वा अभिहटं अग्गं, ",
"ja534:75.2":	"कासिराजेन पेसितं; ",
"ja534:75.3":	"कुसलो खत्तधम्मानं, ",
"ja534:75.4":	"ततो पुच्छि अनन्तरा। ",
"ja534:76.1":	"“कच्चिन्नु भोतो कुसलं, ",
"ja534:76.2":	"कच्चि भोतो अनामयं; ",
"ja534:76.3":	"कच्चि रट्ठमिदं फीतं, ",
"ja534:76.4":	"धम्मेन मनुसाससि”। ",
"ja534:77.1":	"“कुसलञ्चेव मे हंस, ",
"ja534:77.2":	"अथो हंस अनामयं; ",
"ja534:77.3":	"अथो रट्ठमिदं फीतं, ",
"ja534:77.4":	"धम्मेनं मनुसासहं”। ",
"ja534:78.1":	"“कच्चि भोतो अमच्चेसु, ",
"ja534:78.2":	"दोसो कोचि न विज्जति; ",
"ja534:78.3":	"कच्चि च ते तवत्थेसु, ",
"ja534:78.4":	"नावकङ्खन्ति जीवितं”। ",
"ja534:79.1":	"“अथोपि मे अमच्चेसु, ",
"ja534:79.2":	"दोसो कोचि न विज्जति; ",
"ja534:79.3":	"अथोपि ते ममत्थेसु, ",
"ja534:79.4":	"नावकङ्खन्ति जीवितं”। ",
"ja534:80.1":	"“कच्चि ते सादिसी भरिया, ",
"ja534:80.2":	"अस्सवा पियभाणिनी; ",
"ja534:80.3":	"पुत्तरूपयसूपेता, ",
"ja534:80.4":	"तव छन्दवसानुगा”। ",
"ja534:81.1":	"“अथो मे सादिसी भरिया, ",
"ja534:81.2":	"अस्सवा पियभाणिनी; ",
"ja534:81.3":	"पुत्तरूपयसूपेता, ",
"ja534:81.4":	"मम छन्दवसानुगा”। ",
"ja534:82.1":	"“कच्चि रट्ठं अनुप्पीळं, ",
"ja534:82.2":	"अकुतोचिउपद्दवं; ",
"ja534:82.3":	"असाहसेन धम्मेन, ",
"ja534:82.4":	"समेन मनुसाससि”। ",
"ja534:83.1":	"“अथो रट्ठं अनुप्पीळं, ",
"ja534:83.2":	"अकुतोचिउपद्दवं; ",
"ja534:83.3":	"असाहसेन धम्मेन, ",
"ja534:83.4":	"समेन मनुसासहं”। ",
"ja534:84.1":	"“कच्चि सन्तो अपचिता, ",
"ja534:84.2":	"असन्तो परिवज्जिता; ",
"ja534:84.3":	"नो चे धम्मं निरङ्कत्वा, ",
"ja534:84.4":	"अधम्ममनुवत्तसि”। ",
"ja534:85.1":	"“सन्तो च मे अपचिता, ",
"ja534:85.2":	"असन्तो परिवज्जिता; ",
"ja534:85.3":	"धम्ममेवानुवत्तामि, ",
"ja534:85.4":	"अधम्मो मे निरङ्कतो”। ",
"ja534:86.1":	"“कच्चि नानागतं दीघं, ",
"ja534:86.2":	"समवेक्खसि खत्तिय; ",
"ja534:86.3":	"कच्चि मत्तो मदनीये, ",
"ja534:86.4":	"परलोकं न सन्तसि”। ",
"ja534:87.1":	"“नाहं अनागतं दीघं, ",
"ja534:87.2":	"समवेक्खामि पक्खिम; ",
"ja534:87.3":	"ठितो दससु धम्मेसु, ",
"ja534:87.4":	"परलोकं न सन्तसे। ",
"ja534:88.1":	"दानं सीलं परिच्चागं, ",
"ja534:88.2":	"अज्जवं मद्दवं तपं; ",
"ja534:88.3":	"अक्कोधं अविहिंसञ्च, ",
"ja534:88.4":	"खन्तिञ्च अविरोधनं। ",
"ja534:89.1":	"इच्चेते कुसले धम्मे, ",
"ja534:89.2":	"ठिते पस्सामि अत्तनि; ",
"ja534:89.3":	"ततो मे जायते पीति, ",
"ja534:89.4":	"सोमनस्सञ्चनप्पकं। ",
"ja534:90.1":	"सुमुखो च अचिन्तेत्वा, ",
"ja534:90.2":	"विसज्जि फरुसं गिरं; ",
"ja534:90.3":	"भावदोसमनञ्ञाय, ",
"ja534:90.4":	"अस्माकायं विहङ्गमो। ",
"ja534:91.1":	"सो कुद्धो फरुसं वाचं, ",
"ja534:91.2":	"निच्छारेसि अयोनिसो; ",
"ja534:91.3":	"यानस्मेसु न विज्जन्ति, ",
"ja534:91.4":	"नयिदं पञ्ञवतामिव”। ",
"ja534:92.1":	"“अत्थि मे तं अतिसारं, ",
"ja534:92.2":	"वेगेन मनुजाधिप; ",
"ja534:92.3":	"धतरट्ठे च बद्धस्मिं, ",
"ja534:92.4":	"दुक्खं मे विपुलं अहु। ",
"ja534:93.1":	"त्वं नो पिताव पुत्तानं, ",
"ja534:93.2":	"भूतानं धरणीरिव; ",
"ja534:93.3":	"अस्माकं अधिपन्नानं, ",
"ja534:93.4":	"खमस्सु राजकुञ्जर”। ",
"ja534:94.1":	"“एतं ते अनुमोदाम, ",
"ja534:94.2":	"यं भावं न निगूहसि; ",
"ja534:94.3":	"खिलं पभिन्दसि पक्खि, ",
"ja534:94.4":	"उजुकोसि विहङ्गम। ",
"ja534:95.1":	"यं किञ्चि रतनं अत्थि, ",
"ja534:95.2":	"कासिराजनिवेसने; ",
"ja534:95.3":	"रजतं जातरूपञ्च, ",
"ja534:95.4":	"मुत्ता वेळुरिया बहू। ",
"ja534:96.1":	"मणयो सङ्खमुत्ता च, ",
"ja534:96.2":	"वत्थकं हरिचन्दनं; ",
"ja534:96.3":	"अजिनं दन्तभण्डञ्च, ",
"ja534:96.4":	"लोहं काळायसं बहुं; ",
"ja534:96.5":	"एतं ददामि वो वित्तं, ",
"ja534:96.6":	"इस्सरं विस्सजामि वो”। ",
"ja534:97.1":	"“अद्धा अपचिता त्यम्हा, ",
"ja534:97.2":	"सक्कता च रथेसभ; ",
"ja534:97.3":	"धम्मेसु वत्तमानानं, ",
"ja534:97.4":	"त्वं नो आचरियो भव। ",
"ja534:98.1":	"आचरिय समनुञ्ञाता, ",
"ja534:98.2":	"तया अनुमता मयं; ",
"ja534:98.3":	"तं पदक्खिणतो कत्वा, ",
"ja534:98.4":	"ञातिं पस्सेमुरिन्दम”। ",
"ja534:99.1":	"सब्बरत्तिं चिन्तयित्वा, ",
"ja534:99.2":	"मन्तयित्वा यथातथं; ",
"ja534:99.3":	"कासिराजा अनुञ्ञासि, ",
"ja534:99.4":	"हंसानं पवरुत्तमं। ",
"ja534:100.1":	"ततो रत्या विवसाने, ",
"ja534:100.2":	"सूरियुग्गमनं पति; ",
"ja534:100.3":	"पेक्खतो कासिराजस्स, ",
"ja534:100.4":	"भवना ते विगाहिसुं। ",
"ja534:101.1":	"ते अरोगे अनुप्पत्ते, ",
"ja534:101.2":	"दिस्वान परमे दिजे; ",
"ja534:101.3":	"केकाति मकरुं हंसा, ",
"ja534:101.4":	"पुथुसद्दो अजायथ। ",
"ja534:102.1":	"ते पतीता पमुत्तेन, ",
"ja534:102.2":	"भत्तुना भत्तुगारवा; ",
"ja534:102.3":	"समन्ता परिकिरिंसु, ",
"ja534:102.4":	"अण्डजा लद्धपच्चया। ",
"ja534:103.1":	"एवं मित्तवतं अत्था, ",
"ja534:103.2":	"सब्बे होन्ति पदक्खिणा; ",
"ja534:103.3":	"हंसा यथा धतरट्ठा, ",
"ja534:103.4":	"ञातिसङ्घं उपागमुन्ति। ",
"ja534:104.1":	"महाहंसजातकं दुतियं। "
}	
