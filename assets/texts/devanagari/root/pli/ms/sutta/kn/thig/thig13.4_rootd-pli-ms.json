{	
"thig13.4:0.1":	"थेरीगाथा १३।४ ",
"thig13.4:0.2":	"वीसतिनिपात ",
"thig13.4:0.3":	"सुन्दरीथेरीगाथा ",
"thig13.4:1.1":	"“पेतानि भोति पुत्तानि, ",
"thig13.4:1.2":	"खादमाना तुवं पुरे; ",
"thig13.4:1.3":	"तुवं दिवा च रत्तो च, ",
"thig13.4:1.4":	"अतीव परितप्पसि। ",
"thig13.4:2.1":	"साज्ज सब्बानि खादित्वा, ",
"thig13.4:2.2":	"सतपुत्तानि ब्राह्मणी; ",
"thig13.4:2.3":	"वासेट्ठि केन वण्णेन, ",
"thig13.4:2.4":	"न बाळ्हं परितप्पसि”। ",
"thig13.4:3.1":	"“बहूनि पुत्तसतानि, ",
"thig13.4:3.2":	"ञातिसङ्घसतानि च; ",
"thig13.4:3.3":	"खादितानि अतीतंसे, ",
"thig13.4:3.4":	"मम तुय्हञ्च ब्राह्मण। ",
"thig13.4:4.1":	"साहं निस्सरणं ञत्वा, ",
"thig13.4:4.2":	"जातिया मरणस्स च; ",
"thig13.4:4.3":	"न सोचामि न रोदामि, ",
"thig13.4:4.4":	"न चापि परितप्पयिं”। ",
"thig13.4:5.1":	"“अब्भुतं वत वासेट्ठि, ",
"thig13.4:5.2":	"वाचं भाससि एदिसिं; ",
"thig13.4:5.3":	"कस्स त्वं धम्ममञ्ञाय, ",
"thig13.4:5.4":	"गिरं भाससि एदिसिं”। ",
"thig13.4:6.1":	"“एस ब्राह्मण सम्बुद्धो, ",
"thig13.4:6.2":	"नगरं मिथिलं पति; ",
"thig13.4:6.3":	"सब्बदुक्खप्पहानाय, ",
"thig13.4:6.4":	"धम्मं देसेसि पाणिनं। ",
"thig13.4:7.1":	"तस्स ब्रह्मे अरहतो, ",
"thig13.4:7.2":	"धम्मं सुत्वा निरूपधिं; ",
"thig13.4:7.3":	"तत्थ विञ्ञातसद्धम्मा, ",
"thig13.4:7.4":	"पुत्तसोकं ब्यपानुदिं”। ",
"thig13.4:8.1":	"“सो अहम्पि गमिस्सामि, ",
"thig13.4:8.2":	"नगरं मिथिलं पति; ",
"thig13.4:8.3":	"अप्पेव मं सो भगवा, ",
"thig13.4:8.4":	"सब्बदुक्खा पमोचये”। ",
"thig13.4:9.1":	"अद्दस ब्राह्मणो बुद्धं, ",
"thig13.4:9.2":	"विप्पमुत्तं निरूपधिं; ",
"thig13.4:9.3":	"स्वस्स धम्ममदेसेसि, ",
"thig13.4:9.4":	"मुनि दुक्खस्स पारगू। ",
"thig13.4:10.1":	"दुक्खं दुक्खसमुप्पादं, ",
"thig13.4:10.2":	"दुक्खस्स च अतिक्कमं; ",
"thig13.4:10.3":	"अरियं चट्ठङ्गिकं मग्गं, ",
"thig13.4:10.4":	"दुक्खूपसमगामिनं। ",
"thig13.4:11.1":	"तत्थ विञ्ञातसद्धम्मो, ",
"thig13.4:11.2":	"पब्बज्जं समरोचयि; ",
"thig13.4:11.3":	"सुजातो तीहि रत्तीहि, ",
"thig13.4:11.4":	"तिस्सो विज्जा अफस्सयि। ",
"thig13.4:12.1":	"“एहि सारथि गच्छाहि, ",
"thig13.4:12.2":	"रथं निय्यादयाहिमं; ",
"thig13.4:12.3":	"आरोग्यं ब्राह्मणिं वज्ज, ",
"thig13.4:12.4":	"‘पब्बजि दानि ब्राह्मणो; ",
"thig13.4:12.5":	"सुजातो तीहि रत्तीहि, ",
"thig13.4:12.6":	"तिस्सो विज्जा अफस्सयि’”। ",
"thig13.4:13.1":	"ततो च रथमादाय, ",
"thig13.4:13.2":	"सहस्सञ्चापि सारथि; ",
"thig13.4:13.3":	"आरोग्यं ब्राह्मणिंवोच, ",
"thig13.4:13.4":	"“पब्बजि दानि ब्राह्मणो; ",
"thig13.4:13.5":	"सुजातो तीहि रत्तीहि, ",
"thig13.4:13.6":	"तिस्सो विज्जा अफस्सयि”। ",
"thig13.4:14.1":	"“एतञ्चाहं अस्सरथं, ",
"thig13.4:14.2":	"सहस्सञ्चापि सारथि; ",
"thig13.4:14.3":	"तेविज्जं ब्राह्मणं सुत्वा, ",
"thig13.4:14.4":	"पुण्णपत्तं ददामि ते”। ",
"thig13.4:15.1":	"“तुय्हेव होत्वस्सरथो, ",
"thig13.4:15.2":	"सहस्सञ्चापि ब्राह्मणि; ",
"thig13.4:15.3":	"अहम्पि पब्बजिस्सामि, ",
"thig13.4:15.4":	"वरपञ्ञस्स सन्तिके”। ",
"thig13.4:16.1":	"“हत्थी गवस्सं मणिकुण्डलञ्च, ",
"thig13.4:16.2":	"फीतञ्चिमं गहविभवं पहाय; ",
"thig13.4:16.3":	"पिता पब्बजितो तुय्हं, ",
"thig13.4:16.4":	"भुञ्ज भोगानि सुन्दरी; ",
"thig13.4:16.5":	"तुवं दायादिका कुले”। ",
"thig13.4:17.1":	"“हत्थी गवस्सं मणिकुण्डलञ्च, ",
"thig13.4:17.2":	"रम्मं चिमं गहविभवं पहाय; ",
"thig13.4:17.3":	"पिता पब्बजितो मय्हं, ",
"thig13.4:17.4":	"पुत्तसोकेन अट्टितो; ",
"thig13.4:17.5":	"अहम्पि पब्बजिस्सामि, ",
"thig13.4:17.6":	"भातुसोकेन अट्टिता”। ",
"thig13.4:18.1":	"“सो ते इज्झतु सङ्कप्पो, ",
"thig13.4:18.2":	"यं त्वं पत्थेसि सुन्दरी; ",
"thig13.4:18.3":	"उत्तिट्ठपिण्डो उञ्छो च, ",
"thig13.4:18.4":	"पंसुकूलञ्च चीवरं; ",
"thig13.4:18.5":	"एतानि अभिसम्भोन्ती, ",
"thig13.4:18.6":	"परलोके अनासवा”। ",
"thig13.4:19.1":	"“सिक्खमानाय मे अय्ये, ",
"thig13.4:19.2":	"दिब्बचक्खु विसोधितं; ",
"thig13.4:19.3":	"पुब्बेनिवासं जानामि, ",
"thig13.4:19.4":	"यत्थ मे वुसितं पुरे। ",
"thig13.4:20.1":	"तुवं निस्साय कल्याणि, ",
"thig13.4:20.2":	"थेरि सङ्घस्स सोभने; ",
"thig13.4:20.3":	"तिस्सो विज्जा अनुप्पत्ता, ",
"thig13.4:20.4":	"कतं बुद्धस्स सासनं। ",
"thig13.4:21.1":	"अनुजानाहि मे अय्ये, ",
"thig13.4:21.2":	"इच्छे सावत्थि गन्तवे; ",
"thig13.4:21.3":	"सीहनादं नदिस्सामि, ",
"thig13.4:21.4":	"बुद्धसेट्ठस्स सन्तिके”। ",
"thig13.4:22.1":	"“पस्स सुन्दरि सत्थारं, ",
"thig13.4:22.2":	"हेमवण्णं हरित्तचं; ",
"thig13.4:22.3":	"अदन्तानं दमेतारं, ",
"thig13.4:22.4":	"सम्बुद्धमकुतोभयं”। ",
"thig13.4:23.1":	"“पस्स सुन्दरिमायन्तिं, ",
"thig13.4:23.2":	"विप्पमुत्तं निरूपधिं; ",
"thig13.4:23.3":	"वीतरागं विसंयुत्तं, ",
"thig13.4:23.4":	"कतकिच्चमनासवं। ",
"thig13.4:24.1":	"बाराणसितो निक्खम्म, ",
"thig13.4:24.2":	"तव सन्तिकमागता; ",
"thig13.4:24.3":	"साविका ते महावीर, ",
"thig13.4:24.4":	"पादे वन्दति सुन्दरी। ",
"thig13.4:25.1":	"तुवं बुद्धो तुवं सत्था, ",
"thig13.4:25.2":	"तुय्हं धीताम्हि ब्राह्मण; ",
"thig13.4:25.3":	"ओरसा मुखतो जाता, ",
"thig13.4:25.4":	"कतकिच्चा अनासवा”। ",
"thig13.4:26.1":	"“तस्सा ते स्वागतं भद्दे, ",
"thig13.4:26.2":	"ततो ते अदुरागतं; ",
"thig13.4:26.3":	"एवञ्हि दन्ता आयन्ति, ",
"thig13.4:26.4":	"सत्थु पादानि वन्दिका; ",
"thig13.4:26.5":	"वीतरागा विसंयुत्ता, ",
"thig13.4:26.6":	"कतकिच्चा अनासवा”। ",
"thig13.4:27.1":	"… सुन्दरी थेरी …। "
}	
