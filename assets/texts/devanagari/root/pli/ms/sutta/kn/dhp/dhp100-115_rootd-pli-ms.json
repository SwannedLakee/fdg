{	
"dhp100:0.1":	"खुद्दकनिकाय ",
"dhp100:0.2":	"धम्मपद ",
"dhp100:0.3":	"सहस्सवग्ग ",
"dhp100:0.4":	"तम्बदाठिकचोरघातकवत्थु ",
"dhp100:1":	"सहस्समपि चे वाचा, ",
"dhp100:2":	"अनत्थपदसंहिता; ",
"dhp100:3":	"एकं अत्थपदं सेय्यो, ",
"dhp100:4":	"यं सुत्वा उपसम्मति। ",
"dhp101:0":	"बाहियदारुचीरियत्थेरवत्थु ",
"dhp101:1":	"सहस्समपि चे गाथा, ",
"dhp101:2":	"अनत्थपदसंहिता; ",
"dhp101:3":	"एकं गाथापदं सेय्यो, ",
"dhp101:4":	"यं सुत्वा उपसम्मति। ",
"dhp102:0":	"कुण्डलकेसिथेरीवत्थु ",
"dhp102:1":	"यो च गाथा सतं भासे, ",
"dhp102:2":	"अनत्थपदसंहिता; ",
"dhp102:3":	"एकं धम्मपदं सेय्यो, ",
"dhp102:4":	"यं सुत्वा उपसम्मति। ",
"dhp103:1":	"यो सहस्सं सहस्सेन, ",
"dhp103:2":	"सङ्गामे मानुसे जिने; ",
"dhp103:3":	"एकञ्च जेय्यमत्तानं, ",
"dhp103:4":	"स वे सङ्गामजुत्तमो। ",
"dhp104:0":	"अनत्थपुच्छकब्राह्मणवत्थु ",
"dhp104:1":	"अत्ता हवे जितं सेय्यो, ",
"dhp104:2":	"या चायं इतरा पजा; ",
"dhp104:3":	"अत्तदन्तस्स पोसस्स, ",
"dhp104:4":	"निच्चं सञ्ञतचारिनो। ",
"dhp105:1":	"नेव देवो न गन्धब्बो, ",
"dhp105:2":	"न मारो सह ब्रह्मुना; ",
"dhp105:3":	"जितं अपजितं कयिरा, ",
"dhp105:4":	"तथारूपस्स जन्तुनो। ",
"dhp106:0":	"सारिपुत्तत्थेरस्स मातुलब्राह्मणवत्थु ",
"dhp106:1":	"मासे मासे सहस्सेन, ",
"dhp106:2":	"यो यजेथ सतं समं; ",
"dhp106:3":	"एकञ्च भावितत्तानं, ",
"dhp106:4":	"मुहुत्तमपि पूजये; ",
"dhp106:5":	"सायेव पूजना सेय्यो, ",
"dhp106:6":	"यञ्चे वस्ससतं हुतं। ",
"dhp107:0":	"सारिपुत्तत्थेरस्स भागिनेय्यवत्थु ",
"dhp107:1":	"यो च वस्ससतं जन्तु, ",
"dhp107:2":	"अग्गिं परिचरे वने; ",
"dhp107:3":	"एकञ्च भावितत्तानं, ",
"dhp107:4":	"मुहुत्तमपि पूजये; ",
"dhp107:5":	"सायेव पूजना सेय्यो, ",
"dhp107:6":	"यञ्चे वस्ससतं हुतं। ",
"dhp108:0":	"सारिपुत्तथेरस्स सहायकब्राह्मणवत्थु ",
"dhp108:1":	"यं किञ्चि यिट्ठं व हुतं व लोके, ",
"dhp108:2":	"संवच्छरं यजेथ पुञ्ञपेक्खो; ",
"dhp108:3":	"सब्बम्पि तं न चतुभागमेति, ",
"dhp108:4":	"अभिवादना उज्जुगतेसु सेय्यो। ",
"dhp109:0":	"आयुवड्ढनकुमारवत्थु ",
"dhp109:1":	"अभिवादनसीलिस्स, ",
"dhp109:2":	"निच्चं वुड्ढापचायिनो; ",
"dhp109:3":	"चत्तारो धम्मा वड्ढन्ति, ",
"dhp109:4":	"आयु वण्णो सुखं बलं। ",
"dhp110:0":	"सङ्किच्चसामणेरवत्थु ",
"dhp110:1":	"यो च वस्ससतं जीवे, ",
"dhp110:2":	"दुस्सीलो असमाहितो; ",
"dhp110:3":	"एकाहं जीवितं सेय्यो, ",
"dhp110:4":	"सीलवन्तस्स झायिनो। ",
"dhp111:0":	"खाणुकोण्डञ्ञत्थेरवत्थु ",
"dhp111:1":	"यो च वस्ससतं जीवे, ",
"dhp111:2":	"दुप्पञ्ञो असमाहितो; ",
"dhp111:3":	"एकाहं जीवितं सेय्यो, ",
"dhp111:4":	"पञ्ञवन्तस्स झायिनो। ",
"dhp112:0":	"सब्बदासत्थेरवत्थु ",
"dhp112:1":	"यो च वस्ससतं जीवे, ",
"dhp112:2":	"कुसीतो हीनवीरियो; ",
"dhp112:3":	"एकाहं जीवितं सेय्यो, ",
"dhp112:4":	"वीरियमारभतो दळ्हं। ",
"dhp113:0":	"पटाचाराथेरीवत्थु ",
"dhp113:1":	"यो च वस्ससतं जीवे, ",
"dhp113:2":	"अपस्सं उदयब्बयं; ",
"dhp113:3":	"एकाहं जीवितं सेय्यो, ",
"dhp113:4":	"पस्सतो उदयब्बयं। ",
"dhp114:0":	"किसागोतमीवत्थु ",
"dhp114:1":	"यो च वस्ससतं जीवे, ",
"dhp114:2":	"अपस्सं अमतं पदं; ",
"dhp114:3":	"एकाहं जीवितं सेय्यो, ",
"dhp114:4":	"पस्सतो अमतं पदं। ",
"dhp115:0":	"बहुपुत्तिकत्थेरीवत्थु ",
"dhp115:1":	"यो च वस्ससतं जीवे, ",
"dhp115:2":	"अपस्सं धम्ममुत्तमं; ",
"dhp115:3":	"एकाहं जीवितं सेय्यो, ",
"dhp115:4":	"पस्सतो धम्ममुत्तमं। ",
"dhp115:5":	"सहस्सवग्गो अट्ठमो। "
}	
