{	
"snp4.8:0.1":	"सुत्त निपात ४।८ ",
"snp4.8:0.2":	"पसूरसुत्त ",
"snp4.8:1.1":	"इधेव सुद्धी इति वादयन्ति, ",
"snp4.8:1.2":	"नाञ्ञेसु धम्मेसु विसुद्धिमाहु; ",
"snp4.8:1.3":	"यं निस्सिता तत्थ सुभं वदाना, ",
"snp4.8:1.4":	"पच्चेकसच्चेसु पुथू निविट्ठा। ",
"snp4.8:2.1":	"ते वादकामा परिसं विगय्ह, ",
"snp4.8:2.2":	"बालं दहन्ती मिथु अञ्ञमञ्ञं; ",
"snp4.8:2.3":	"वदन्ति ते अञ्ञसिता कथोज्जं, ",
"snp4.8:2.4":	"पसंसकामा कुसला वदाना। ",
"snp4.8:3.1":	"युत्तो कथायं परिसाय मज्झे, ",
"snp4.8:3.2":	"पसंसमिच्छं विनिघाति होति; ",
"snp4.8:3.3":	"अपाहतस्मिं पन मङ्कु होति, ",
"snp4.8:3.4":	"निन्दाय सो कुप्पति रन्धमेसी। ",
"snp4.8:4.1":	"यमस्स वादं परिहीनमाहु, ",
"snp4.8:4.2":	"अपाहतं पञ्हविमंसकासे; ",
"snp4.8:4.3":	"परिदेवति सोचति हीनवादो, ",
"snp4.8:4.4":	"उपच्चगा मन्ति अनुत्थुनाति। ",
"snp4.8:5.1":	"एते विवादा समणेसु जाता, ",
"snp4.8:5.2":	"एतेसु उग्घातिनिघाति होति; ",
"snp4.8:5.3":	"एतम्पि दिस्वा विरमे कथोज्जं, ",
"snp4.8:5.4":	"न हञ्ञदत्थत्थि पसंसलाभा। ",
"snp4.8:6.1":	"पसंसितो वा पन तत्थ होति, ",
"snp4.8:6.2":	"अक्खाय वादं परिसाय मज्झे; ",
"snp4.8:6.3":	"सो हस्सती उन्नमती च तेन, ",
"snp4.8:6.4":	"पप्पुय्य तमत्थं यथा मनो अहु। ",
"snp4.8:7.1":	"या उन्नती सास्स विघातभूमि, ",
"snp4.8:7.2":	"मानातिमानं वदते पनेसो; ",
"snp4.8:7.3":	"एतम्पि दिस्वा न विवादयेथ, ",
"snp4.8:7.4":	"न हि तेन सुद्धिं कुसला वदन्ति। ",
"snp4.8:8.1":	"सूरो यथा राजखादाय पुट्ठो, ",
"snp4.8:8.2":	"अभिगज्जमेति पटिसूरमिच्छं; ",
"snp4.8:8.3":	"येनेव सो तेन पलेहि सूर, ",
"snp4.8:8.4":	"पुब्बेव नत्थि यदिदं युधाय। ",
"snp4.8:9.1":	"ये दिट्ठिमुग्गय्ह विवादयन्ति, ",
"snp4.8:9.2":	"इदमेव सच्चन्ति च वादयन्ति; ",
"snp4.8:9.3":	"ते त्वं वदस्सू न हि तेध अत्थि, ",
"snp4.8:9.4":	"वादम्हि जाते पटिसेनिकत्ता। ",
"snp4.8:10.1":	"विसेनिकत्वा पन ये चरन्ति, ",
"snp4.8:10.2":	"दिट्ठीहि दिट्ठिं अविरुज्झमाना; ",
"snp4.8:10.3":	"तेसु त्वं किं लभेथो पसूर, ",
"snp4.8:10.4":	"येसीध नत्थी परमुग्गहीतं। ",
"snp4.8:11.1":	"अथ त्वं पवितक्कमागमा, ",
"snp4.8:11.2":	"मनसा दिट्ठिगतानि चिन्तयन्तो; ",
"snp4.8:11.3":	"धोनेन युगं समागमा, ",
"snp4.8:11.4":	"न हि त्वं सक्खसि सम्पयातवेति। ",
"snp4.8:11.5":	"पसूरसुत्तं अट्ठमं। "
}	
