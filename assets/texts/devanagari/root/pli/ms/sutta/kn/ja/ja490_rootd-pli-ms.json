{	
"ja490:0.1":	"जातक ",
"ja490:0.2":	"पकिण्णकनिपात ",
"ja490:0.3":	"सालिकेदारवग्ग ",
"ja490:0.4":	"७। पञ्चुपोसथिकजातक ",
"ja490:1.1":	"“अप्पोस्सुक्को दानि तुवं कपोत, ",
"ja490:1.2":	"विहङ्गम न तव भोजनत्थो; ",
"ja490:1.3":	"खुदं पिपासं अधिवासयन्तो, ",
"ja490:1.4":	"कस्मा भवंपोसथिको कपोत”। ",
"ja490:2.1":	"“अहं पुरे गिद्धिगतो कपोतिया, ",
"ja490:2.2":	"अस्मिं पदेसस्मिमुभो रमाम; ",
"ja490:2.3":	"अथग्गही साकुणिको कपोतिं, ",
"ja490:2.4":	"अकामको ताय विना अहोसिं। ",
"ja490:3.1":	"नानाभवा विप्पयोगेन तस्सा, ",
"ja490:3.2":	"मनोमयं वेदन वेदयामि; ",
"ja490:3.3":	"तस्मा अहंपोसथं पालयामि, ",
"ja490:3.4":	"रागो ममं मा पुनरागमासि”। ",
"ja490:4.1":	"“अनुज्जुगामी उरगा दुजिव्ह, ",
"ja490:4.2":	"दाठावुधो घोरविसोसि सप्प; ",
"ja490:4.3":	"खुदं पिपासं अधिवासयन्तो, ",
"ja490:4.4":	"कस्मा भवंपोसथिको नु दीघ। ",
"ja490:5.1":	"उसभो अहू बलवा गामिकस्स, ",
"ja490:5.2":	"चलक्ककू वण्णबलूपपन्नो; ",
"ja490:5.3":	"सो मं अक्कमि तं कुपितो अडंसिं, ",
"ja490:5.4":	"दुक्खाभितुन्नो मरणं उपागा। ",
"ja490:6.1":	"ततो जना निक्खमित्वान गामा, ",
"ja490:6.2":	"कन्दित्वा रोदित्वा अपक्कमिंसु; ",
"ja490:6.3":	"तस्मा अहंपोसथं पालयामि, ",
"ja490:6.4":	"कोधो ममं मा पुनरागमासि। ",
"ja490:7.1":	"मतान मंसानि बहू सुसाने, ",
"ja490:7.2":	"मनुञ्ञरूपं तव भोजने तं; ",
"ja490:7.3":	"खुदं पिपासं अधिवासयन्तो, ",
"ja490:7.4":	"कस्मा भवंपोसथिको सिङ्गाल। ",
"ja490:8.1":	"पविसि कुच्छिं महतो गजस्स, ",
"ja490:8.2":	"कुणपे रतो हत्थिमंसेसु गिद्धो; ",
"ja490:8.3":	"उण्हो च वातो तिखिणा च रस्मियो, ",
"ja490:8.4":	"ते सोसयुं तस्स करीसमग्गं। ",
"ja490:9.1":	"किसो च पण्डू च अहं भदन्ते, ",
"ja490:9.2":	"न मे अहू निक्खमनाय मग्गो; ",
"ja490:9.3":	"महा च मेघो सहसा पवस्सि, ",
"ja490:9.4":	"सो तेमयी तस्स करीसमग्गं। ",
"ja490:10.1":	"ततो अहं निक्खमिसं भदन्ते, ",
"ja490:10.2":	"चन्दो यथा राहुमुखा पमुत्तो; ",
"ja490:10.3":	"तस्मा अहंपोसथं पालयामि, ",
"ja490:10.4":	"लोभो ममं मा पुनरागमासि। ",
"ja490:11.1":	"वम्मीकथूपस्मिं किपिल्लिकानि, ",
"ja490:11.2":	"निप्पोथयन्तो तुवं पुरे चरासि; ",
"ja490:11.3":	"खुदं पिपासं अधिवासयन्तो, ",
"ja490:11.4":	"कस्मा भवंपोसथिको नु अच्छ। ",
"ja490:12.1":	"सकं निकेतं अतिहीळयानो, ",
"ja490:12.2":	"अत्रिच्छता मल्लगामं अगच्छिं; ",
"ja490:12.3":	"ततो जना निक्खमित्वान गामा, ",
"ja490:12.4":	"कोदण्डकेन परिपोथयिंसु मं। ",
"ja490:13.1":	"सो भिन्नसीसो रुहिरमक्खितङ्गो, ",
"ja490:13.2":	"पच्चागमासिं सकं निकेतं; ",
"ja490:13.3":	"तस्मा अहंपोसथं पालयामि, ",
"ja490:13.4":	"अत्रिच्छता मा पुनरागमासि”। ",
"ja490:14.1":	"“यं नो अपुच्छित्थ तुवं भदन्ते, ",
"ja490:14.2":	"सब्बेव ब्याकरिम्ह यथापजानं; ",
"ja490:14.3":	"मयम्पि पुच्छाम तुवं भदन्ते, ",
"ja490:14.4":	"कस्मा भवंपोसथिको नु ब्रह्मे”। ",
"ja490:15.1":	"“अनूपलित्तो मम अस्समम्हि, ",
"ja490:15.2":	"पच्चेकबुद्धो मुहुत्तं निसीदि; ",
"ja490:15.3":	"सो मं अवेदी गतिमागतिञ्च, ",
"ja490:15.4":	"नामञ्च गोत्तं चरणञ्च सब्बं। ",
"ja490:16.1":	"एवम्पहं वन्दि न तस्स पादे, ",
"ja490:16.2":	"न चापि नं मानगतेन पुच्छिं; ",
"ja490:16.3":	"तस्मा अहंपोसथं पालयामि, ",
"ja490:16.4":	"मानो ममं मा पुनरागमासी”ति। ",
"ja490:17.1":	"पञ्चुपोसथिकजातकं सत्तमं। "
}	
