{	
"iti87:0.1":	"इतिवुत्तक ८७ ",
"iti87:0.2":	"तिकनिपात ",
"iti87:0.3":	"चतुत्थवग्ग ",
"iti87:0.4":	"अन्धकरणसुत्त ",
"iti87:1.1":	"वुत्तञ्हेतं भगवता वुत्तमरहताति मे सुतं: ",
"iti87:2.1":	"“तयोमे, भिक्खवे, अकुसलवितक्का अन्धकरणा अचक्खुकरणा अञ्ञाणकरणा पञ्ञानिरोधिका विघातपक्खिका अनिब्बानसंवत्तनिका। ",
"iti87:2.2":	"कतमे तयो? ",
"iti87:2.3":	"कामवितक्को, भिक्खवे, अन्धकरणो अचक्खुकरणो अञ्ञाणकरणो पञ्ञानिरोधिको विघातपक्खिको अनिब्बानसंवत्तनिको। ",
"iti87:2.4":	"ब्यापादवितक्को, भिक्खवे, अन्धकरणो अचक्खुकरणो अञ्ञाणकरणो पञ्ञानिरोधिको विघातपक्खिको अनिब्बानसंवत्तनिको। ",
"iti87:2.5":	"विहिंसावितक्को, भिक्खवे, अन्धकरणो अचक्खुकरणो अञ्ञाणकरणो पञ्ञानिरोधिको विघातपक्खिको अनिब्बानसंवत्तनिको। ",
"iti87:2.6":	"इमे खो, भिक्खवे, तयो अकुसलवितक्का अन्धकरणा अचक्खुकरणा अञ्ञाणकरणा पञ्ञानिरोधिका विघातपक्खिका अनिब्बानसंवत्तनिका। ",
"iti87:3.1":	"तयोमे, भिक्खवे, कुसलवितक्का अनन्धकरणा चक्खुकरणा ञाणकरणा पञ्ञावुद्धिका अविघातपक्खिका निब्बानसंवत्तनिका। ",
"iti87:3.2":	"कतमे तयो? ",
"iti87:3.3":	"नेक्खम्मवितक्को, भिक्खवे, अनन्धकरणो चक्खुकरणो ञाणकरणो पञ्ञावुद्धिको अविघातपक्खिको निब्बानसंवत्तनिको। ",
"iti87:3.4":	"अब्यापादवितक्को, भिक्खवे, अनन्धकरणो चक्खुकरणो ञाणकरणो पञ्ञावुद्धिको अविघातपक्खिको निब्बानसंवत्तनिको। ",
"iti87:3.5":	"अविहिंसावितक्को, भिक्खवे, अनन्धकरणो चक्खुकरणो ञाणकरणो पञ्ञावुद्धिको अविघातपक्खिको निब्बानसंवत्तनिको। ",
"iti87:3.6":	"इमे खो, भिक्खवे, तयो कुसलवितक्का अनन्धकरणा चक्खुकरणा ञाणकरणा पञ्ञावुद्धिका अविघातपक्खिका निब्बानसंवत्तनिका”ति। ",
"iti87:3.7":	"एतमत्थं भगवा अवोच। ",
"iti87:3.8":	"तत्थेतं इति वुच्चति: ",
"iti87:4.1":	"“तयो वितक्के कुसले वितक्कये, ",
"iti87:4.2":	"तयो पन अकुसले निराकरे; ",
"iti87:4.3":	"स वे वितक्कानि विचारितानि, ",
"iti87:4.4":	"समेति वुट्ठीव रजं समूहतं; ",
"iti87:4.5":	"स वे वितक्कूपसमेन चेतसा, ",
"iti87:4.6":	"इधेव सो सन्तिपदं समज्झगा”ति। ",
"iti87:5.1":	"अयम्पि अत्थो वुत्तो भगवता, इति मे सुतन्ति। ",
"iti87:5.2":	"अट्ठमं। "
}	
