{	
"ja457:0.1":	"जातक ",
"ja457:0.2":	"एकादसकनिपात ",
"ja457:0.3":	"मातुपोसकवग्ग ",
"ja457:0.4":	"३। धम्मदेवपुत्तजातक ",
"ja457:1.1":	"“यसोकरो पुञ्ञकरोहमस्मि, ",
"ja457:1.2":	"सदात्थुतो समणब्राह्मणानं; ",
"ja457:1.3":	"मग्गारहो देवमनुस्सपूजितो, ",
"ja457:1.4":	"धम्मो अहं देहि अधम्म मग्गं”। ",
"ja457:2.1":	"“अधम्मयानं दळ्हमारुहित्वा, ",
"ja457:2.2":	"असन्तसन्तो बलवाहमस्मि; ",
"ja457:2.3":	"स किस्स हेतुम्हि तवज्ज दज्जं, ",
"ja457:2.4":	"मग्गं अहं धम्म अदिन्नपुब्बं”। ",
"ja457:3.1":	"“धम्मो हवे पातुरहोसि पुब्बे, ",
"ja457:3.2":	"पच्छा अधम्मो उदपादि लोके; ",
"ja457:3.3":	"जेट्ठो च सेट्ठो च सनन्तनो च, ",
"ja457:3.4":	"उय्याहि जेट्ठस्स कनिट्ठ मग्गा”। ",
"ja457:4.1":	"“न याचनाय नपि पातिरूपा, ",
"ja457:4.2":	"न अरहता तेहं ददेय्यं मग्गं; ",
"ja457:4.3":	"युद्धञ्च नो होतु उभिन्नमज्ज, ",
"ja457:4.4":	"युद्धम्हि यो जेस्सति तस्स मग्गो”। ",
"ja457:5.1":	"“सब्बा दिसा अनुविसटोहमस्मि, ",
"ja457:5.2":	"महब्बलो अमितयसो अतुल्यो; ",
"ja457:5.3":	"गुणेहि सब्बेहि उपेतरूपो, ",
"ja457:5.4":	"धम्मो अधम्म त्वं कथं विजेस्ससि। ",
"ja457:6.1":	"लोहेन वे हञ्ञति जातरूपं, ",
"ja457:6.2":	"न जातरूपेन हनन्ति लोहं; ",
"ja457:6.3":	"सचे अधम्मो हञ्छति धम्ममज्ज, ",
"ja457:6.4":	"अयो सुवण्णं विय दस्सनेय्यं। ",
"ja457:7.1":	"सचे तुवं युद्धबलो अधम्म, ",
"ja457:7.2":	"न तुय्ह वुड्ढा च गरू च अत्थि; ",
"ja457:7.3":	"मग्गञ्च ते दम्मि पियाप्पियेन, ",
"ja457:7.4":	"वाचादुरुत्तानिपि ते खमामि”। ",
"ja457:8.1":	"“इदञ्च सुत्वा वचनं अधम्मो, ",
"ja457:8.2":	"अवंसिरो पतितो उद्धपादो; ",
"ja457:8.3":	"‘युद्धत्थिको चे न लभामि युद्धं’, ",
"ja457:8.4":	"एत्तावता होति हतो अधम्मो। ",
"ja457:9.1":	"खन्तीबलो युद्धबलं विजेत्वा, ",
"ja457:9.2":	"हन्त्वा अधम्मं निहनित्व भूम्या; ",
"ja457:9.3":	"पायासि वित्तो अभिरुय्ह सन्दनं, ",
"ja457:9.4":	"मग्गेनेव अतिबलो सच्चनिक्कमो। ",
"ja457:10.1":	"माता पिता समणब्राह्मणा च, ",
"ja457:10.2":	"असम्मानिता यस्स सके अगारे; ",
"ja457:10.3":	"इधेव निक्खिप्प सरीरदेहं, ",
"ja457:10.4":	"कायस्स भेदा निरयं वजन्ति ते; ",
"ja457:10.5":	"यथा अधम्मो पतितो अवंसिरो। ",
"ja457:11.1":	"माता पिता समणब्राह्मणा च, ",
"ja457:11.2":	"सुसम्मानिता यस्स सके अगारे; ",
"ja457:11.3":	"इधेव निक्खिप्प सरीरदेहं, ",
"ja457:11.4":	"कायस्स भेदा सुगतिं वजन्ति ते; ",
"ja457:11.5":	"यथापि धम्मो अभिरुय्ह सन्दनन्”ति। ",
"ja457:12.1":	"धम्मदेवपुत्तजातकं ततियं। "
}	
