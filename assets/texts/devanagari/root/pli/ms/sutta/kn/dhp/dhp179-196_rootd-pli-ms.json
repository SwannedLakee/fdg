{	
"dhp179:0.1":	"खुद्दकनिकाय ",
"dhp179:0.2":	"धम्मपद ",
"dhp179:0.3":	"बुद्धवग्ग ",
"dhp179:0.4":	"मारधीतरवत्थु ",
"dhp179:1":	"यस्स जितं नावजीयति, ",
"dhp179:2":	"जितं यस्स नोयाति कोचि लोके; ",
"dhp179:3":	"तं बुद्धमनन्तगोचरं, ",
"dhp179:4":	"अपदं केन पदेन नेस्सथ। ",
"dhp180:1":	"यस्स जालिनी विसत्तिका, ",
"dhp180:2":	"तण्हा नत्थि कुहिञ्चि नेतवे; ",
"dhp180:3":	"तं बुद्धमनन्तगोचरं, ",
"dhp180:4":	"अपदं केन पदेन नेस्सथ। ",
"dhp181:0":	"देवोरोहणवत्थु ",
"dhp181:1":	"ये झानपसुता धीरा, ",
"dhp181:2":	"नेक्खम्मूपसमे रता; ",
"dhp181:3":	"देवापि तेसं पिहयन्ति, ",
"dhp181:4":	"सम्बुद्धानं सतीमतं। ",
"dhp182:0":	"एरकपत्तनागराजवत्थु ",
"dhp182:1":	"किच्छो मनुस्सपटिलाभो, ",
"dhp182:2":	"किच्छं मच्चान जीवितं; ",
"dhp182:3":	"किच्छं सद्धम्मस्सवनं, ",
"dhp182:4":	"किच्छो बुद्धानमुप्पादो। ",
"dhp183:0":	"आनन्दत्थेरपञ्हवत्थु ",
"dhp183:1":	"सब्बपापस्स अकरणं, ",
"dhp183:2":	"कुसलस्स उपसम्पदा; ",
"dhp183:3":	"सचित्तपरियोदपनं, ",
"dhp183:4":	"एतं बुद्धान सासनं। ",
"dhp184:1":	"खन्ती परमं तपो तितिक्खा, ",
"dhp184:2":	"निब्बानं परमं वदन्ति बुद्धा; ",
"dhp184:3":	"न हि पब्बजितो परूपघाती, ",
"dhp184:4":	"न समणो होति परं विहेठयन्तो। ",
"dhp185:1":	"अनूपवादो अनूपघातो, ",
"dhp185:2":	"पातिमोक्खे च संवरो; ",
"dhp185:3":	"मत्तञ्ञुता च भत्तस्मिं, ",
"dhp185:4":	"पन्तञ्च सयनासनं; ",
"dhp185:5":	"अधिचित्ते च आयोगो, ",
"dhp185:6":	"एतं बुद्धान सासनं। ",
"dhp186:0":	"अनभिरतभिक्खुवत्थु ",
"dhp186:1":	"न कहापणवस्सेन, ",
"dhp186:2":	"तित्ति कामेसु विज्जति; ",
"dhp186:3":	"अप्पस्सादा दुखा कामा, ",
"dhp186:4":	"इति विञ्ञाय पण्डितो। ",
"dhp187:1":	"अपि दिब्बेसु कामेसु, ",
"dhp187:2":	"रतिं सो नाधिगच्छति; ",
"dhp187:3":	"तण्हक्खयरतो होति, ",
"dhp187:4":	"सम्मासम्बुद्धसावको। ",
"dhp188:0":	"अग्गिदत्तब्राह्मणवत्थु ",
"dhp188:1":	"बहुं वे सरणं यन्ति, ",
"dhp188:2":	"पब्बतानि वनानि च; ",
"dhp188:3":	"आरामरुक्खचेत्यानि, ",
"dhp188:4":	"मनुस्सा भयतज्जिता। ",
"dhp189:1":	"नेतं खो सरणं खेमं, ",
"dhp189:2":	"नेतं सरणमुत्तमं; ",
"dhp189:3":	"नेतं सरणमागम्म, ",
"dhp189:4":	"सब्बदुक्खा पमुच्चति। ",
"dhp190:1":	"यो च बुद्धञ्च धम्मञ्च, ",
"dhp190:2":	"सङ्घञ्च सरणं गतो; ",
"dhp190:3":	"चत्तारि अरियसच्चानि, ",
"dhp190:4":	"सम्मप्पञ्ञाय पस्सति। ",
"dhp191:1":	"दुक्खं दुक्खसमुप्पादं, ",
"dhp191:2":	"दुक्खस्स च अतिक्कमं; ",
"dhp191:3":	"अरियं चट्ठङ्गिकं मग्गं, ",
"dhp191:4":	"दुक्खूपसमगामिनं। ",
"dhp192:1":	"एतं खो सरणं खेमं, ",
"dhp192:2":	"एतं सरणमुत्तमं; ",
"dhp192:3":	"एतं सरणमागम्म, ",
"dhp192:4":	"सब्बदुक्खा पमुच्चति। ",
"dhp193:0":	"आनन्दत्थेरपञ्हवत्थु ",
"dhp193:1":	"दुल्लभो पुरिसाजञ्ञो, ",
"dhp193:2":	"न सो सब्बत्थ जायति; ",
"dhp193:3":	"यत्थ सो जायति धीरो, ",
"dhp193:4":	"तं कुलं सुखमेधति। ",
"dhp194:0":	"सम्बहुलभिक्खुवत्थु ",
"dhp194:1":	"सुखो बुद्धानमुप्पादो, ",
"dhp194:2":	"सुखा सद्धम्मदेसना; ",
"dhp194:3":	"सुखा सङ्घस्स सामग्गी, ",
"dhp194:4":	"समग्गानं तपो सुखो। ",
"dhp195:0":	"कस्सपदसबलस्ससुवण्णचेतियवत्थु ",
"dhp195:1":	"पूजारहे पूजयतो, ",
"dhp195:2":	"बुद्धे यदि व सावके; ",
"dhp195:3":	"पपञ्चसमतिक्कन्ते, ",
"dhp195:4":	"तिण्णसोकपरिद्दवे। ",
"dhp196:1":	"ते तादिसे पूजयतो, ",
"dhp196:2":	"निब्बुते अकुतोभये; ",
"dhp196:3":	"न सक्का पुञ्ञं सङ्खातुं, ",
"dhp196:4":	"इमेत्तमपि केनचि। ",
"dhp196:5":	"बुद्धवग्गो चुद्दसमो। ",
"dhp196:6":	"पठमभाणवारं। "
}	
