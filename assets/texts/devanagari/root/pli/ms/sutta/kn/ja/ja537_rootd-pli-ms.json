{	
"ja537:0.1":	"जातक ",
"ja537:0.2":	"असीतिनिपात ",
"ja537:0.3":	"चूळहंसवग्ग ",
"ja537:0.4":	"५। महासुतसोमजातक ",
"ja537:1.1":	"“कस्मा तुवं रसक एदिसानि, ",
"ja537:1.2":	"करोसि कम्मानि सुदारुणानि; ",
"ja537:1.3":	"हनासि इत्थी पुरिसे च मूळ्हो, ",
"ja537:1.4":	"मंसस्स हेतु अदु धनस्स कारणा”। ",
"ja537:2.1":	"“न अत्तहेतू न धनस्स कारणा, ",
"ja537:2.2":	"न पुत्तदारस्स सहायञातिनं; ",
"ja537:2.3":	"भत्ता च मे भगवा भूमिपालो, ",
"ja537:2.4":	"सो खादति मंसं भदन्तेदिसं”। ",
"ja537:3.1":	"“सचे तुवं भत्तुरत्थे पयुत्तो, ",
"ja537:3.2":	"करोसि कम्मानि सुदारुणानि; ",
"ja537:3.3":	"पातोव अन्तेपुरं पापुणित्वा, ",
"ja537:3.4":	"लपेय्यासि मे राजिनो सम्मुखे तं”। ",
"ja537:4.1":	"“तथा करिस्सामि अहं भदन्ते, ",
"ja537:4.2":	"यथा तुवं भाससि काळहत्थि; ",
"ja537:4.3":	"पातोव अन्तेपुरं पापुणित्वा, ",
"ja537:4.4":	"वक्खामि ते राजिनो सम्मुखे तं”। ",
"ja537:5.1":	"ततो रत्या विवसाने, ",
"ja537:5.2":	"सूरियुग्गमनं पति; ",
"ja537:5.3":	"काळो रसकमादाय, ",
"ja537:5.4":	"राजानं उपसङ्कमि; ",
"ja537:5.5":	"उपसङ्कम्म राजानं, ",
"ja537:5.6":	"इदं वचनमब्रवि। ",
"ja537:6.1":	"“सच्चं किर महाराज, ",
"ja537:6.2":	"रसको पेसितो तया; ",
"ja537:6.3":	"हनति इत्थिपुरिसे, ",
"ja537:6.4":	"तुवं मंसानि खादसि”। ",
"ja537:7.1":	"“एवमेव तथा काळ, ",
"ja537:7.2":	"रसको पेसितो मया; ",
"ja537:7.3":	"मम अत्थं करोन्तस्स, ",
"ja537:7.4":	"किमेतं परिभाससि”। ",
"ja537:8.1":	"“आनन्दो सब्बमच्छानं, ",
"ja537:8.2":	"खादित्वा रसगिद्धिमा; ",
"ja537:8.3":	"परिक्खीणाय परिसाय, ",
"ja537:8.4":	"अत्तानं खादिया मतो। ",
"ja537:9.1":	"एवं पमत्तो रसगारवे रत्तो, ",
"ja537:9.2":	"बालो यदी आयति नावबुज्झति; ",
"ja537:9.3":	"विधम्म पुत्ते चजि ञातके च, ",
"ja537:9.4":	"परिवत्तिय अत्तानञ्ञेव खादति। ",
"ja537:10.1":	"इदं ते सुत्वान विगेतु छन्दो, ",
"ja537:10.2":	"मा भक्खयी राज मनुस्समंसं; ",
"ja537:10.3":	"मा त्वं इमं केवलं वारिजोव, ",
"ja537:10.4":	"द्विपदाधिप सुञ्ञमकासि रट्ठं”। ",
"ja537:11.1":	"“सुजातो नाम नामेन, ",
"ja537:11.2":	"ओरसो तस्स अत्रजो; ",
"ja537:11.3":	"जम्बुपेसिमलद्धान, ",
"ja537:11.4":	"मतो सो तस्स सङ्खये। ",
"ja537:12.1":	"एवमेव अहं काळ, ",
"ja537:12.2":	"भुत्वा भक्खं रसुत्तमं; ",
"ja537:12.3":	"अलद्धा मानुसं मंसं, ",
"ja537:12.4":	"मञ्ञे हिस्सामि जीवितं”। ",
"ja537:13.1":	"“माणव अभिरूपोसि, ",
"ja537:13.2":	"कुले जातोसि सोत्थिये; ",
"ja537:13.3":	"न त्वं अरहसि तात, ",
"ja537:13.4":	"अभक्खं भक्खयेतवे”। ",
"ja537:14.1":	"“रसानं अञ्ञतरं एतं, ",
"ja537:14.2":	"कस्मा मं त्वं निवारये; ",
"ja537:14.3":	"सोहं तत्थ गमिस्सामि, ",
"ja537:14.4":	"यत्थ लच्छामि एदिसं। ",
"ja537:15.1":	"सोवाहं निप्पतिस्सामि, ",
"ja537:15.2":	"न ते वच्छामि सन्तिके; ",
"ja537:15.3":	"यस्स मे दस्सनेन त्वं, ",
"ja537:15.4":	"नाभिनन्दसि ब्राह्मण”। ",
"ja537:16.1":	"“अद्धा अञ्ञेपि दायादे, ",
"ja537:16.2":	"पुत्ते लच्छाम माणव; ",
"ja537:16.3":	"त्वञ्च जम्म विनस्सस्सु, ",
"ja537:16.4":	"यत्थ पत्तं न तं सुणे”। ",
"ja537:17.1":	"“एवमेव तुवं राज, ",
"ja537:17.2":	"द्विपदिन्द सुणोहि मे; ",
"ja537:17.3":	"पब्बाजेस्सन्ति तं रट्ठा, ",
"ja537:17.4":	"सोण्डं माणवकं यथा”। ",
"ja537:18.1":	"“सुजातो नाम नामेन, ",
"ja537:18.2":	"भावितत्तान सावको; ",
"ja537:18.3":	"अच्छरं कामयन्तोव, ",
"ja537:18.4":	"न सो भुञ्जि न सो पिवि। ",
"ja537:19.1":	"कुसग्गेनुदकमादाय, ",
"ja537:19.2":	"समुद्दे उदकं मिने; ",
"ja537:19.3":	"एवं मानुसका कामा, ",
"ja537:19.4":	"दिब्बकामान सन्तिके। ",
"ja537:20.1":	"एवमेव अहं काळ, ",
"ja537:20.2":	"भुत्वा भक्खं रसुत्तमं; ",
"ja537:20.3":	"अलद्धा मानुसं मंसं, ",
"ja537:20.4":	"मञ्ञे हिस्सामि जीवितं”। ",
"ja537:21.1":	"“यथापि ते धतरट्ठा, ",
"ja537:21.2":	"हंसा वेहायसङ्गमा; ",
"ja537:21.3":	"अभुत्तपरिभोगेन, ",
"ja537:21.4":	"सब्बे अब्भत्थतं गता। ",
"ja537:22.1":	"एवमेव तुवं राज, ",
"ja537:22.2":	"द्विपदिन्द सुणोहि मे; ",
"ja537:22.3":	"अभक्खं राज भक्खेसि, ",
"ja537:22.4":	"तस्मा पब्बाजयन्ति तं”। ",
"ja537:23.1":	"“तिट्ठाहीति मया वुत्तो, ",
"ja537:23.2":	"सो त्वं गच्छसि पम्मुखो; ",
"ja537:23.3":	"अट्ठितो त्वं ठितोम्हीति, ",
"ja537:23.4":	"लपसि ब्रह्मचारिनि; ",
"ja537:23.5":	"इदं ते समणायुत्तं, ",
"ja537:23.6":	"असिञ्च मे मञ्ञसि कङ्कपत्तं”। ",
"ja537:24.1":	"“ठितोहमस्मी सधम्मेसु राज, ",
"ja537:24.2":	"न नामगोत्तं परिवत्तयामि; ",
"ja537:24.3":	"चोरञ्च लोके अठितं वदन्ति, ",
"ja537:24.4":	"आपायिकं नेरयिकं इतो चुतं। ",
"ja537:25.1":	"सचे त्वं सद्दहसि राज, ",
"ja537:25.2":	"सुतं गण्हाहि खत्तिय; ",
"ja537:25.3":	"तेन यञ्ञं यजित्वान, ",
"ja537:25.4":	"एवं सग्गं गमिस्ससि”। ",
"ja537:26.1":	"“किस्मिं नु रट्ठे तव जातिभूमि, ",
"ja537:26.2":	"अथ केन अत्थेन इधानुपत्तो; ",
"ja537:26.3":	"अक्खाहि मे ब्राह्मण एतमत्थं, ",
"ja537:26.4":	"किमिच्छसी देमि तयज्ज पत्थितं”। ",
"ja537:27.1":	"“गाथा चतस्सो धरणीमहिस्सर, ",
"ja537:27.2":	"सुगम्भिरत्था वरसागरूपमा; ",
"ja537:27.3":	"तवेव अत्थाय इधागतोस्मि, ",
"ja537:27.4":	"सुणोहि गाथा परमत्थसंहिता”। ",
"ja537:28.1":	"“न वे रुदन्ति मतिमन्तो सपञ्ञा, ",
"ja537:28.2":	"बहुस्सुता ये बहुठानचिन्तिनो; ",
"ja537:28.3":	"दीपञ्हि एतं परमं नरानं, ",
"ja537:28.4":	"यं पण्डिता सोकनुदा भवन्ति। ",
"ja537:29.1":	"अत्तानं ञाती उदाहु पुत्तदारं, ",
"ja537:29.2":	"धञ्ञं धनं रजतं जातरूपं; ",
"ja537:29.3":	"किमेव त्वं सुतसोमानुतप्पे, ",
"ja537:29.4":	"कोरब्यसेट्ठ वचनं सुणोम तेतं”। ",
"ja537:30.1":	"“नेवाहमत्तानमनुत्थुनामि, ",
"ja537:30.2":	"न पुत्तदारं न धनं न रट्ठं; ",
"ja537:30.3":	"सतञ्च धम्मो चरितो पुराणो, ",
"ja537:30.4":	"तं सङ्करं ब्राह्मणस्सानुतप्पे। ",
"ja537:31.1":	"कतो मया सङ्करो ब्राह्मणेन, ",
"ja537:31.2":	"रट्ठे सके इस्सरिये ठितेन; ",
"ja537:31.3":	"तं सङ्करं ब्राह्मणसप्पदाय, ",
"ja537:31.4":	"सच्चानुरक्खी पुनरावजिस्सं”। ",
"ja537:32.1":	"“नेवाहमेतं अभिसद्दहामि, ",
"ja537:32.2":	"सुखी नरो मच्चुमुखा पमुत्तो; ",
"ja537:32.3":	"अमित्तहत्थं पुनरावजेय्य, ",
"ja537:32.4":	"कोरब्यसेट्ठ न हि मं उपेसि। ",
"ja537:33.1":	"मुत्तो तुवं पोरिसादस्स हत्था, ",
"ja537:33.2":	"गन्त्वा सकं मन्दिरं कामकामी; ",
"ja537:33.3":	"मधुरं पियं जीवितं लद्ध राज, ",
"ja537:33.4":	"कुतो तुवं एहिसि मे सकासं”। ",
"ja537:34.1":	"“मतं वरेय्य परिसुद्धसीलो, ",
"ja537:34.2":	"न जीवितं गरहितो पापधम्मो; ",
"ja537:34.3":	"न हि तं नरं तायति दुग्गतीहि, ",
"ja537:34.4":	"यस्सापि हेतु अलिकं भणेय्य। ",
"ja537:35.1":	"सचेपि वातो गिरिमावहेय्य, ",
"ja537:35.2":	"चन्दो च सुरियो च छमा पतेय्युं; ",
"ja537:35.3":	"सब्बा च नज्जो पटिसोतं वजेय्युं, ",
"ja537:35.4":	"न त्वेवहं राज मुसा भणेय्यं। ",
"ja537:36.1":	"नभं फलेय्य उदधीपि सुस्से, ",
"ja537:36.2":	"संवट्टये भूतधरा वसुन्धरा; ",
"ja537:36.3":	"सिलुच्चयो मेरु समूलमुप्पते, ",
"ja537:36.4":	"न त्वेवहं राज मुसा भणेय्यं। ",
"ja537:37.1":	"असिञ्च सत्तिञ्च परामसामि, ",
"ja537:37.2":	"सपथम्पि ते सम्म अहं करोमि; ",
"ja537:37.3":	"तया पमुत्तो अनणो भवित्वा, ",
"ja537:37.4":	"सच्चानुरक्खी पुनरावजिस्सं”। ",
"ja537:38.1":	"“यो ते कतो सङ्गरो ब्राह्मणेन, ",
"ja537:38.2":	"रट्ठे सके इस्सरिये ठितेन; ",
"ja537:38.3":	"तं सङ्गरं ब्राह्मणसप्पदाय, ",
"ja537:38.4":	"सच्चानुरक्खी पुनरावजस्सु”। ",
"ja537:39.1":	"“यो मे कतो सङ्गरो ब्राह्मणेन, ",
"ja537:39.2":	"रट्ठे सके इस्सरिये ठितेन; ",
"ja537:39.3":	"तं सङ्गरं ब्राह्मणसप्पदाय, ",
"ja537:39.4":	"सच्चानुरक्खी पुनरावजिस्सं”। ",
"ja537:40.1":	"मुत्तो च सो पोरिसादस्स हत्था, ",
"ja537:40.2":	"गन्त्वान तं ब्राह्मणं एतदवोच; ",
"ja537:40.3":	"“सुणोम गाथायो सतारहायो, ",
"ja537:40.4":	"या मे सुता अस्सु हिताय ब्रह्मे”। ",
"ja537:41.1":	"“सकिदेव सुतसोम, ",
"ja537:41.2":	"सब्भि होति समागमो; ",
"ja537:41.3":	"सा नं सङ्गति पालेति, ",
"ja537:41.4":	"नासब्भि बहु सङ्गमो। ",
"ja537:42.1":	"सब्भिरेव समासेथ, ",
"ja537:42.2":	"सब्भि कुब्बेथ सन्थवं; ",
"ja537:42.3":	"सतं सद्धम्ममञ्ञाय, ",
"ja537:42.4":	"सेय्यो होति न पापियो। ",
"ja537:43.1":	"जीरन्ति वे राजरथा सुचित्ता, ",
"ja537:43.2":	"अथो सरीरम्पि जरं उपेति; ",
"ja537:43.3":	"सतञ्च धम्मो न जरं उपेति, ",
"ja537:43.4":	"सन्तो हवे सब्भि पवेदयन्ति। ",
"ja537:44.1":	"नभञ्च दूरे पथवी च दूरे, ",
"ja537:44.2":	"पारं समुद्दस्स तदाहु दूरे; ",
"ja537:44.3":	"ततो हवे दूरतरं वदन्ति, ",
"ja537:44.4":	"सतञ्च धम्मो असतञ्च राज”। ",
"ja537:45.1":	"“सहस्सिया इमा गाथा, ",
"ja537:45.2":	"नहिमा गाथा सतारहा; ",
"ja537:45.3":	"चत्तारि त्वं सहस्सानि, ",
"ja537:45.4":	"खिप्पं गण्हाहि ब्राह्मण”। ",
"ja537:46.1":	"“आसीतिया नावुतिया च गाथा, ",
"ja537:46.2":	"सतारहा चापि भवेय्य गाथा; ",
"ja537:46.3":	"पच्चत्तमेव सुतसोम जानहि, ",
"ja537:46.4":	"सहस्सिया नाम का अत्थि गाथा”। ",
"ja537:47.1":	"“इच्छामि वोहं सुतवुद्धिमत्तनो, ",
"ja537:47.2":	"सन्तोति मं सप्पुरिसा भजेय्युं; ",
"ja537:47.3":	"अहं सवन्तीहि महोदधीव, ",
"ja537:47.4":	"न हि तात तप्पामि सुभासितेन। ",
"ja537:48.1":	"अग्गि यथा तिणकट्ठं दहन्तो, ",
"ja537:48.2":	"न तप्पती सागरोव नदीहि; ",
"ja537:48.3":	"एवम्पि ते पण्डिता राजसेट्ठ, ",
"ja537:48.4":	"सुत्वा न तप्पन्ति सुभासितेन। ",
"ja537:49.1":	"सकस्स दासस्स यदा सुणोमि, ",
"ja537:49.2":	"गाथं अहं अत्थवतिं जनिन्द; ",
"ja537:49.3":	"तमेव सक्कच्च निसामयामि, ",
"ja537:49.4":	"न हि तात धम्मेसु ममत्थि तित्ति। ",
"ja537:50.1":	"इदं ते रट्ठं सधनं सयोग्गं, ",
"ja537:50.2":	"सकायुरं सब्बकामूपपन्नं; ",
"ja537:50.3":	"किं कामहेतु परिभाससि मं, ",
"ja537:50.4":	"गच्छामहं पोरिसादस्स ञत्ते”। ",
"ja537:51.1":	"“अत्तानुरक्खाय भवन्ति हेते, ",
"ja537:51.2":	"हत्थारोहा रथिका पत्तिका च; ",
"ja537:51.3":	"अस्सारुहा ये च धनुग्गहासे, ",
"ja537:51.4":	"सेनं पयुञ्जाम हनाम सत्तुं”। ",
"ja537:52.1":	"“सुदुक्करं पोरिसादो अकासि, ",
"ja537:52.2":	"जीवं गहेत्वान अवस्सजी मं; ",
"ja537:52.3":	"तं तादिसं पुब्बकिच्चं सरन्तो, ",
"ja537:52.4":	"दुब्भे अहं तस्स कथं जनिन्द”। ",
"ja537:53.1":	"वन्दित्वा सो पितरं मातरञ्च, ",
"ja537:53.2":	"अनुसासेत्वा नेगमञ्च बलञ्च; ",
"ja537:53.3":	"सच्चवादी सच्चानुरक्खमानो, ",
"ja537:53.4":	"अगमासि सो यत्थ पोरिसादो। ",
"ja537:54.1":	"“कतो मया सङ्गरो ब्राह्मणेन, ",
"ja537:54.2":	"रट्ठे सके इस्सरिये ठितेन; ",
"ja537:54.3":	"तं सङ्गरं ब्राह्मणसप्पदाय, ",
"ja537:54.4":	"सच्चानुरक्खी पुनरागतोस्मि; ",
"ja537:54.5":	"यजस्सु यञ्ञं खाद मं पोरिसाद”। ",
"ja537:55.1":	"“न हायते खादितं मय्हं पच्छा, ",
"ja537:55.2":	"चितका अयं ताव सधूमिकाव; ",
"ja537:55.3":	"निद्धूमके पचितं साधुपक्कं, ",
"ja537:55.4":	"सुणोम गाथायो सतारहायो”। ",
"ja537:56.1":	"“अधम्मिको त्वं पोरिसादकासि, ",
"ja537:56.2":	"रट्ठा च भट्ठो उदरस्स हेतु; ",
"ja537:56.3":	"धम्मञ्चिमा अभिवदन्ति गाथा, ",
"ja537:56.4":	"धम्मो च अधम्मो च कुहिं समेति। ",
"ja537:57.1":	"अधम्मिकस्स लुद्दस्स, ",
"ja537:57.2":	"निच्चं लोहितपाणिनो; ",
"ja537:57.3":	"नत्थि सच्चं कुतो धम्मो, ",
"ja537:57.4":	"किं सुतेन करिस्ससि”। ",
"ja537:58.1":	"“यो मंसहेतु मिगवं चरेय्य, ",
"ja537:58.2":	"यो वा हने पुरिसमत्तहेतु; ",
"ja537:58.3":	"उभोपि ते पेच्च समा भवन्ति, ",
"ja537:58.4":	"कस्मा नो अधम्मिकं ब्रूसि मं त्वं”। ",
"ja537:59.1":	"“पञ्च पञ्च न खा भक्खा, ",
"ja537:59.2":	"खत्तियेन पजानता; ",
"ja537:59.3":	"अभक्खं राज भक्खेसि, ",
"ja537:59.4":	"तस्मा अधम्मिको तुवं”। ",
"ja537:60.1":	"“मुत्तो तुवं पोरिसादस्स हत्था, ",
"ja537:60.2":	"गन्त्वा सकं मन्दिरं कामकामी; ",
"ja537:60.3":	"अमित्तहत्थं पुनरागतोसि, ",
"ja537:60.4":	"न खत्तधम्मे कुसलोसि राज”। ",
"ja537:61.1":	"“ये खत्तधम्मे कुसला भवन्ति, ",
"ja537:61.2":	"पायेन ते नेरयिका भवन्ति; ",
"ja537:61.3":	"तस्मा अहं खत्तधम्मं पहाय, ",
"ja537:61.4":	"सच्चानुरक्खी पुनरागतोस्मि; ",
"ja537:61.5":	"यजस्सु यञ्ञं खाद मं पोरिसाद”। ",
"ja537:62.1":	"“पासादवासा पथवीगवास्सा, ",
"ja537:62.2":	"कामित्थियो कासिकचन्दनञ्च; ",
"ja537:62.3":	"सब्बं तहिं लभसि सामिताय, ",
"ja537:62.4":	"सच्चेन किं पस्ससि आनिसंसं”। ",
"ja537:63.1":	"“ये केचिमे अत्थि रसा पथब्या, ",
"ja537:63.2":	"सच्चं तेसं साधुतरं रसानं; ",
"ja537:63.3":	"सच्चे ठिता समणब्राह्मणा च, ",
"ja537:63.4":	"तरन्ति जातिमरणस्स पारं”। ",
"ja537:64.1":	"“मुत्तो तुवं पोरिसादस्स हत्था, ",
"ja537:64.2":	"गन्त्वा सकं मन्दिरं कामकामी; ",
"ja537:64.3":	"अमित्तहत्थं पुनरागतोसि, ",
"ja537:64.4":	"न हि नून ते मरणभयं जनिन्द; ",
"ja537:64.5":	"अलीनचित्तो असि सच्चवादी”। ",
"ja537:65.1":	"“कता मे कल्याणा अनेकरूपा, ",
"ja537:65.2":	"यञ्ञा यिट्ठा ये विपुला पसत्था; ",
"ja537:65.3":	"विसोधितो परलोकस्स मग्गो, ",
"ja537:65.4":	"धम्मे ठितो को मरणस्स भाये। ",
"ja537:66.1":	"कता मे कल्याणा अनेकरूपा, ",
"ja537:66.2":	"यञ्ञा यिट्ठा ये विपुला पसत्था; ",
"ja537:66.3":	"अनानुतप्पं परलोकं गमिस्सं, ",
"ja537:66.4":	"यजस्सु यञ्ञं अद मं पोरिसाद। ",
"ja537:67.1":	"पिता च माता च उपट्ठिता मे, ",
"ja537:67.2":	"धम्मेन मे इस्सरियं पसत्थं; ",
"ja537:67.3":	"विसोधितो परलोकस्स मग्गो, ",
"ja537:67.4":	"धम्मे ठितो को मरणस्स भाये। ",
"ja537:68.1":	"पिता च माता च उपट्ठिता मे, ",
"ja537:68.2":	"धम्मेन मे इस्सरियं पसत्थं; ",
"ja537:68.3":	"अनानुतप्पं परलोकं गमिस्सं, ",
"ja537:68.4":	"यजस्सु यञ्ञं अद मं पोरिसाद। ",
"ja537:69.1":	"ञातीसु मित्तेसु कता मे कारा, ",
"ja537:69.2":	"धम्मेन मे इस्सरियं पसत्थं; ",
"ja537:69.3":	"विसोधितो परलोकस्स मग्गो, ",
"ja537:69.4":	"धम्मे ठितो को मरणस्स भाये। ",
"ja537:70.1":	"ञातीसु मित्तेसु कता मे कारा, ",
"ja537:70.2":	"धम्मेन मे इस्सरियं पसत्थं; ",
"ja537:70.3":	"अनानुतप्पं परलोकं गमिस्सं, ",
"ja537:70.4":	"यजस्सु यञ्ञं अद मं पोरिसाद। ",
"ja537:71.1":	"दिन्नं मे दानं बहुधा बहूनं, ",
"ja537:71.2":	"सन्तप्पिता समणब्राह्मणा च; ",
"ja537:71.3":	"विसोधितो परलोकस्स मग्गो, ",
"ja537:71.4":	"धम्मे ठितो को मरणस्स भाये। ",
"ja537:72.1":	"दिन्नं मे दानं बहुधा बहूनं, ",
"ja537:72.2":	"सन्तप्पिता समणब्राह्मणा च; ",
"ja537:72.3":	"अनानुतप्पं परलोकं गमिस्सं, ",
"ja537:72.4":	"यजस्सु यञ्ञं अद मं पोरिसाद”। ",
"ja537:73.1":	"“विसं पजानं पुरिसो अदेय्य, ",
"ja537:73.2":	"आसीविसं जलितमुग्गतेजं; ",
"ja537:73.3":	"मुद्धापि तस्स विफलेय्य सत्तधा, ",
"ja537:73.4":	"यो तादिसं सच्चवादिं अदेय्य। ",
"ja537:74.1":	"सुत्वा धम्मं विजानन्ति, ",
"ja537:74.2":	"नरा कल्याणपापकं; ",
"ja537:74.3":	"अपि गाथा सुणित्वान, ",
"ja537:74.4":	"धम्मे मे रमते मनो”। ",
"ja537:75.1":	"“सकिदेव महाराज, ",
"ja537:75.2":	"सब्भि होति समागमो; ",
"ja537:75.3":	"सा नं सङ्गति पालेति, ",
"ja537:75.4":	"नासब्भि बहु सङ्गमो। ",
"ja537:76.1":	"सब्भिरेव समासेथ, ",
"ja537:76.2":	"सब्भि कुब्बेथ सन्थवं; ",
"ja537:76.3":	"सतं सद्धम्ममञ्ञाय, ",
"ja537:76.4":	"सेय्यो होति न पापियो। ",
"ja537:77.1":	"जीरन्ति वे राजरथा सुचित्ता, ",
"ja537:77.2":	"अथो सरीरम्पि जरं उपेति; ",
"ja537:77.3":	"सतञ्च धम्मो न जरं उपेति, ",
"ja537:77.4":	"सन्तो हवे सब्भि पवेदयन्ति। ",
"ja537:78.1":	"नभञ्च दूरे पथवी च दूरे, ",
"ja537:78.2":	"पारं समुद्दस्स तदाहु दूरे; ",
"ja537:78.3":	"ततो हवे दूरतरं वदन्ति, ",
"ja537:78.4":	"सतञ्च धम्मो असतञ्च राज”। ",
"ja537:79.1":	"“गाथा इमा अत्थवती सुब्यञ्जना, ",
"ja537:79.2":	"सुभासिता तुय्ह जनिन्द सुत्वा; ",
"ja537:79.3":	"आनन्दि वित्तो सुमनो पतीतो, ",
"ja537:79.4":	"चत्तारि ते सम्म वरे ददामि”। ",
"ja537:80.1":	"“यो नत्तनो मरणं बुज्झसि तुवं, ",
"ja537:80.2":	"हिताहितं विनिपातञ्च सग्गं; ",
"ja537:80.3":	"गिद्धो रसे दुच्चरिते निविट्ठो, ",
"ja537:80.4":	"किं त्वं वरं दस्ससि पापधम्म। ",
"ja537:81.1":	"अहञ्च तं देहि वरन्ति वज्जं, ",
"ja537:81.2":	"त्वञ्चापि दत्वान अवाकरेय्य; ",
"ja537:81.3":	"सन्दिट्ठिकं कलहमिमं विवादं, ",
"ja537:81.4":	"को पण्डितो जानमुपब्बजेय्य”। ",
"ja537:82.1":	"“न तं वरं अरहति जन्तु दातुं, ",
"ja537:82.2":	"यं वापि दत्वान अवाकरेय्य; ",
"ja537:82.3":	"वरस्सु सम्म अविकम्पमानो, ",
"ja537:82.4":	"पाणं चजित्वानपि दस्समेव”। ",
"ja537:83.1":	"“अरियस्स अरियेन समेति सख्यं, ",
"ja537:83.2":	"पञ्ञस्स पञ्ञाणवता समेति; ",
"ja537:83.3":	"पस्सेय्य तं वस्ससतं अरोगं, ",
"ja537:83.4":	"एतं वरानं पठमं वरामि”। ",
"ja537:84.1":	"“अरियस्स अरियेन समेति सख्यं, ",
"ja537:84.2":	"पञ्ञस्स पञ्ञाणवता समेति; ",
"ja537:84.3":	"पस्सासि मं वस्ससतं अरोगं, ",
"ja537:84.4":	"एतं वरानं पठमं ददामि”। ",
"ja537:85.1":	"“ये खत्तियासे इध भूमिपाला, ",
"ja537:85.2":	"मुद्धाभिसित्ता कतनामधेय्या; ",
"ja537:85.3":	"न तादिसे भूमिपती अदेसि, ",
"ja537:85.4":	"एतं वरानं दुतियं वरामि”। ",
"ja537:86.1":	"“ये खत्तियासे इध भूमिपाला, ",
"ja537:86.2":	"मुद्धाभिसित्ता कतनामधेय्या; ",
"ja537:86.3":	"न तादिसे भूमिपती अदेमि, ",
"ja537:86.4":	"एतं वरानं दुतियं ददामि”। ",
"ja537:87.1":	"“परोसतं खत्तिया ते गहिता, ",
"ja537:87.2":	"तलावुता अस्सुमुखा रुदन्ता; ",
"ja537:87.3":	"सके ते रट्ठे पटिपादयाहि, ",
"ja537:87.4":	"एतं वरानं ततियं वरामि”। ",
"ja537:88.1":	"“परोसतं खत्तिया मे गहिता, ",
"ja537:88.2":	"तलावुता अस्सुमुखा रुदन्ता; ",
"ja537:88.3":	"सके ते रट्ठे पटिपादयामि, ",
"ja537:88.4":	"एतं वरानं ततियं ददामि”। ",
"ja537:89.1":	"“छिद्दं ते रट्ठं ब्यथिता भया हि, ",
"ja537:89.2":	"पुथू नरा लेणमनुप्पविट्ठा; ",
"ja537:89.3":	"मनुस्समंसं विरमेहि राज, ",
"ja537:89.4":	"एतं वरानं चतुत्थं वरामि”। ",
"ja537:90.1":	"“अद्धा हि सो भक्खो मम मनापो, ",
"ja537:90.2":	"एतस्स हेतुम्हि वनं पविट्ठो; ",
"ja537:90.3":	"सोहं कथं एत्तो उपारमेय्यं, ",
"ja537:90.4":	"अञ्ञं वरानं चतुत्थं वरस्सु”। ",
"ja537:91.1":	"“न वे पियं मेति जनिन्द तादिसो, ",
"ja537:91.2":	"अत्तं निरङ्कच्च पियानि सेवति; ",
"ja537:91.3":	"अत्ताव सेय्यो परमा च सेय्यो, ",
"ja537:91.4":	"लब्भा पिया ओचितत्थेन पच्छा”। ",
"ja537:92.1":	"“पियं मे मानुसं मंसं, ",
"ja537:92.2":	"सुतसोम विजानहि; ",
"ja537:92.3":	"नम्हि सक्का निवारेतुं, ",
"ja537:92.4":	"अञ्ञं वरं सम्म वरस्सु”। ",
"ja537:93.1":	"“यो वे पियं मेति पियानुरक्खी, ",
"ja537:93.2":	"अत्तं निरङ्कच्च पियानि सेवति; ",
"ja537:93.3":	"सोण्डोव पित्वा विसमिस्सपानं, ",
"ja537:93.4":	"तेनेव सो होति दुक्खी परत्थ। ",
"ja537:94.1":	"यो चीध सङ्खाय पियानि हित्वा, ",
"ja537:94.2":	"किच्छेनपि सेवति अरियधम्मे; ",
"ja537:94.3":	"दुक्खितोव पित्वान यथोसधानि, ",
"ja537:94.4":	"तेनेव सो होति सुखी परत्थ”। ",
"ja537:95.1":	"“ओहायहं पितरं मातरञ्च, ",
"ja537:95.2":	"मनापिये कामगुणे च पञ्च; ",
"ja537:95.3":	"एतस्स हेतुम्हि वनं पविट्ठो, ",
"ja537:95.4":	"तं ते वरं किन्ति महं ददामि”। ",
"ja537:96.1":	"“न पण्डिता दिगुणमाहु वाक्यं, ",
"ja537:96.2":	"सच्चप्पटिञ्ञाव भवन्ति सन्तो; ",
"ja537:96.3":	"वरस्सु सम्म इति मं अवोच, ",
"ja537:96.4":	"इच्चब्रवी त्वं न हि ते समेति”। ",
"ja537:97.1":	"“अपुञ्ञलाभं अयसं अकित्तिं, ",
"ja537:97.2":	"पापं बहुं दुच्चरितं किलेसं; ",
"ja537:97.3":	"मनुस्समंसस्स कते उपागा, ",
"ja537:97.4":	"तं ते वरं किन्ति महं ददेय्यं”। ",
"ja537:98.1":	"“न तं वरं अरहति जन्तु दातुं, ",
"ja537:98.2":	"यं वापि दत्वान अवाकरेय्य; ",
"ja537:98.3":	"वरस्सु सम्म अविकम्पमानो, ",
"ja537:98.4":	"पाणं चजित्वानपि दस्समेव। ",
"ja537:99.1":	"पाणं चजन्ति सन्तो नापि धम्मं, ",
"ja537:99.2":	"सच्चप्पटिञ्ञाव भवन्ति सन्तो; ",
"ja537:99.3":	"दत्वा वरं खिप्पमवाकरोहि, ",
"ja537:99.4":	"एतेन सम्पज्ज सुराजसेट्ठ। ",
"ja537:100.1":	"चजे धनं अङ्गवरस्स हेतु, ",
"ja537:100.2":	"अङ्गं चजे जीवितं रक्खमानो; ",
"ja537:100.3":	"अङ्गं धनं जीवितञ्चापि सब्बं, ",
"ja537:100.4":	"चजे नरो धम्ममनुस्सरन्तो। ",
"ja537:101.1":	"यस्मा हि धम्मं पुरिसो विजञ्ञा, ",
"ja537:101.2":	"ये चस्स कङ्खं विनयन्ति सन्तो; ",
"ja537:101.3":	"तं हिस्स दीपञ्च परायणञ्च, ",
"ja537:101.4":	"न तेन मित्तिं जिरयेथ पञ्ञो”। ",
"ja537:102.1":	"“अद्धा हि सो भक्खो मम मनापो, ",
"ja537:102.2":	"एतस्स हेतुम्हि वनं पविट्ठो; ",
"ja537:102.3":	"सचे च मं याचसि एतमत्थं, ",
"ja537:102.4":	"एतम्पि ते सम्म वरं ददामि। ",
"ja537:103.1":	"सत्था च मे होसि सखा च मेसि, ",
"ja537:103.2":	"वचनम्पि ते सम्म अहं अकासिं; ",
"ja537:103.3":	"तुवम्पि मे सम्म करोहि वाक्यं, ",
"ja537:103.4":	"उभोपि गन्त्वान पमोचयाम”। ",
"ja537:104.1":	"“सत्था च ते होमि सखा च त्यम्हि, ",
"ja537:104.2":	"वचनम्पि मे सम्म तुवं अकासि; ",
"ja537:104.3":	"अहम्पि ते सम्म करोमि वाक्यं, ",
"ja537:104.4":	"उभोपि गन्त्वान पमोचयाम”। ",
"ja537:105.1":	"“कम्मासपादेन विहेठितत्थ, ",
"ja537:105.2":	"तलावुता अस्सुमुखा रुदन्ता; ",
"ja537:105.3":	"न जातु दुब्भेथ इमस्स रञ्ञो, ",
"ja537:105.4":	"सच्चप्पटिञ्ञं मे पटिस्सुणाथ”। ",
"ja537:106.1":	"“कम्मासपादेन विहेठितम्हा, ",
"ja537:106.2":	"तलावुता अस्सुमुखा रुदन्ता; ",
"ja537:106.3":	"न जातु दुब्भेम इमस्स रञ्ञो, ",
"ja537:106.4":	"सच्चप्पटिञ्ञं ते पटिस्सुणाम”। ",
"ja537:107.1":	"“यथा पिता वा अथ वापि माता, ",
"ja537:107.2":	"अनुकम्पका अत्थकामा पजानं; ",
"ja537:107.3":	"एवमेव वो होतु अयञ्च राजा, ",
"ja537:107.4":	"तुम्हे च वो होथ यथेव पुत्ता”। ",
"ja537:108.1":	"“यथा पिता वा अथ वापि माता, ",
"ja537:108.2":	"अनुकम्पका अत्थकामा पजानं; ",
"ja537:108.3":	"एवमेव नो होतु अयञ्च राजा, ",
"ja537:108.4":	"मयम्पि हेस्साम यथेव पुत्ता”। ",
"ja537:109.1":	"“चतुप्पदं सकुणञ्चापि मंसं, ",
"ja537:109.2":	"सूदेहि रन्धं सुकतं सुनिट्ठितं; ",
"ja537:109.3":	"सुधंव इन्दो परिभुञ्जियान, ",
"ja537:109.4":	"हित्वा कथेको रमसी अरञ्ञे। ",
"ja537:110.1":	"ता खत्तिया वल्लिविलाकमज्झा, ",
"ja537:110.2":	"अलङ्कता सम्परिवारयित्वा; ",
"ja537:110.3":	"इन्दंव देवेसु पमोदयिंसु, ",
"ja537:110.4":	"हित्वा कथेको रमसी अरञ्ञे। ",
"ja537:111.1":	"तम्बूपधाने बहुगोणकम्हि, ",
"ja537:111.2":	"सुभम्हि सब्बस्सयनम्हि सङ्गे; ",
"ja537:111.3":	"सेय्यस्स मज्झम्हि सुखं सयित्वा, ",
"ja537:111.4":	"हित्वा कथेको रमसी अरञ्ञे। ",
"ja537:112.1":	"पाणिस्सरं कुम्भथूणं निसीथे, ",
"ja537:112.2":	"अथोपि वे निप्पुरिसम्पि तूरियं; ",
"ja537:112.3":	"बहुं सुगीतञ्च सुवादितञ्च, ",
"ja537:112.4":	"हित्वा कथेको रमसी अरञ्ञे। ",
"ja537:113.1":	"उय्यानसम्पन्नं पहूतमाल्यं, ",
"ja537:113.2":	"मिगाजिनूपेतपुरं सुरम्मं; ",
"ja537:113.3":	"हयेहि नागेहि रथेहुपेतं, ",
"ja537:113.4":	"हित्वा कथेको रमसी अरञ्ञे”। ",
"ja537:114.1":	"“काळपक्खे यथा चन्दो, ",
"ja537:114.2":	"हायतेव सुवे सुवे; ",
"ja537:114.3":	"काळपक्खूपमो राज, ",
"ja537:114.4":	"असतं होति समागमो। ",
"ja537:115.1":	"यथाहं रसकमागम्म, ",
"ja537:115.2":	"सूदं कापुरिसाधमं; ",
"ja537:115.3":	"अकासिं पापकं कम्मं, ",
"ja537:115.4":	"येन गच्छामि दुग्गतिं। ",
"ja537:116.1":	"सुक्कपक्खे यथा चन्दो, ",
"ja537:116.2":	"वड्ढतेव सुवे सुवे; ",
"ja537:116.3":	"सुक्कपक्खूपमो राज, ",
"ja537:116.4":	"सतं होति समागमो। ",
"ja537:117.1":	"यथाहं तुवमागम्म, ",
"ja537:117.2":	"सुतसोम विजानहि; ",
"ja537:117.3":	"काहामि कुसलं कम्मं, ",
"ja537:117.4":	"येन गच्छामि सुग्गतिं। ",
"ja537:118.1":	"थले यथा वारि जनिन्द वुट्ठं, ",
"ja537:118.2":	"अनद्धनेय्यं न चिरट्ठितीकं; ",
"ja537:118.3":	"एवम्पि होति असतं समागमो, ",
"ja537:118.4":	"अनद्धनेय्यो उदकं थलेव। ",
"ja537:119.1":	"सरे यथा वारि जनिन्द वुट्ठं, ",
"ja537:119.2":	"चिरट्ठितीकं नरवीरसेट्ठ; ",
"ja537:119.3":	"एवम्पि वे होति सतं समागमो, ",
"ja537:119.4":	"चिरट्ठितीको उदकं सरेव। ",
"ja537:120.1":	"अब्यायिको होति सतं समागमो, ",
"ja537:120.2":	"यावम्पि तिट्ठेय्य तथेव होति; ",
"ja537:120.3":	"खिप्पञ्हि वेति असतं समागमो, ",
"ja537:120.4":	"तस्मा सतं धम्मो असब्भि आरका”। ",
"ja537:121.1":	"“न सो राजा यो अजेय्यं जिनाति, ",
"ja537:121.2":	"न सो सखा यो सखारं जिनाति; ",
"ja537:121.3":	"न सा भरिया या पतिनो न विभेति, ",
"ja537:121.4":	"न ते पुत्ता ये न भरन्ति जिण्णं। ",
"ja537:122.1":	"न सा सभा यत्थ न सन्ति सन्तो, ",
"ja537:122.2":	"न ते सन्तो ये न भणन्ति धम्मं; ",
"ja537:122.3":	"रागञ्च दोसञ्च पहाय मोहं, ",
"ja537:122.4":	"धम्मं भणन्ताव भवन्ति सन्तो। ",
"ja537:123.1":	"नाभासमानं जानन्ति, ",
"ja537:123.2":	"मिस्सं बालेहि पण्डितं; ",
"ja537:123.3":	"भासमानञ्च जानन्ति, ",
"ja537:123.4":	"देसेन्तं अमतं पदं। ",
"ja537:124.1":	"भासये जोतये धम्मं, ",
"ja537:124.2":	"पग्गण्हे इसिनं धजं; ",
"ja537:124.3":	"सुभासितद्धजा इसयो, ",
"ja537:124.4":	"धम्मो हि इसिनं धजो”ति। ",
"ja537:125.1":	"महासुतसोमजातकं पञ्चमं। ",
"ja537:126.1":	"असीतिनिपातं निट्ठितं। ",
"ja537:127.1":	"तस्सुद्दानं ",
"ja537:128.1":	"सुमुखो पन हंसवरो च महा, ",
"ja537:128.2":	"सुधभोजनिको च परो पवरो; ",
"ja537:128.3":	"सकुणालदिजाधिपतिव्हयनो, ",
"ja537:128.4":	"सुतसोमवरुत्तमसव्हयनोति। "
}	
