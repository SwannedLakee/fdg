{	
"iti79:0.1":	"इतिवुत्तक ७९ ",
"iti79:0.2":	"तिकनिपात ",
"iti79:0.3":	"ततियवग्ग ",
"iti79:0.4":	"परिहानसुत्त ",
"iti79:1.1":	"वुत्तञ्हेतं भगवता वुत्तमरहताति मे सुतं: ",
"iti79:2.1":	"“तयोमे, भिक्खवे, धम्मा सेखस्स भिक्खुनो परिहानाय संवत्तन्ति। ",
"iti79:2.2":	"कतमे तयो? ",
"iti79:2.3":	"इध, भिक्खवे, सेखो भिक्खु कम्मारामो होति, कम्मरतो, कम्मारामतमनुयुत्तो; ",
"iti79:2.4":	"भस्सारामो होति, भस्सरतो, भस्सारामतमनुयुत्तो; ",
"iti79:2.5":	"निद्दारामो होति, निद्दारतो, निद्दारामतमनुयुत्तो। ",
"iti79:2.6":	"इमे खो, भिक्खवे, तयो धम्मा सेखस्स भिक्खुनो परिहानाय संवत्तन्ति। ",
"iti79:3.1":	"तयोमे, भिक्खवे, धम्मा सेखस्स भिक्खुनो अपरिहानाय संवत्तन्ति। ",
"iti79:3.2":	"कतमे तयो? ",
"iti79:3.3":	"इध, भिक्खवे, सेखो भिक्खु न कम्मारामो होति, न कम्मरतो, न कम्मारामतमनुयुत्तो; ",
"iti79:3.4":	"न भस्सारामो होति, न भस्सरतो, न भस्सारामतमनुयुत्तो; ",
"iti79:3.5":	"न निद्दारामो होति, न निद्दारतो, न निद्दारामतमनुयुत्तो। ",
"iti79:3.6":	"इमे खो, भिक्खवे, तयो धम्मा सेखस्स भिक्खुनो अपरिहानाय संवत्तन्ती”ति। ",
"iti79:3.7":	"एतमत्थं भगवा अवोच। ",
"iti79:3.8":	"तत्थेतं इति वुच्चति: ",
"iti79:4.1":	"“कम्मारामो भस्सारामो, ",
"iti79:4.2":	"निद्दारामो च उद्धतो; ",
"iti79:4.3":	"अभब्बो तादिसो भिक्खु, ",
"iti79:4.4":	"फुट्ठुं सम्बोधिमुत्तमं। ",
"iti79:5.1":	"तस्मा हि अप्पकिच्चस्स, ",
"iti79:5.2":	"अप्पमिद्धो अनुद्धतो; ",
"iti79:5.3":	"भब्बो सो तादिसो भिक्खु, ",
"iti79:5.4":	"फुट्ठुं सम्बोधिमुत्तमन्”ति। ",
"iti79:6.1":	"अयम्पि अत्थो वुत्तो भगवता, इति मे सुतन्ति। ",
"iti79:6.2":	"दसमं। ",
"iti79:6.3":	"ततियो वग्गो। ",
"iti79:7.0":	"तस्सुद्दानं ",
"iti79:7.1":	"द्वे दिट्ठी निस्सरणं रूपं, ",
"iti79:7.2":	"पुत्तो अवुट्ठिकेन च; ",
"iti79:7.3":	"सुखा च भिदुरो धातु, ",
"iti79:7.4":	"परिहानेन ते दसाति। "
}	
