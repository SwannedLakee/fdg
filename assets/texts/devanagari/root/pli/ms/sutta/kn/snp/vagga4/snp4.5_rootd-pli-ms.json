{	
"snp4.5:0.1":	"सुत्त निपात ४।५ ",
"snp4.5:0.2":	"परमट्ठकसुत्त ",
"snp4.5:1.1":	"परमन्ति दिट्ठीसु परिब्बसानो, ",
"snp4.5:1.2":	"यदुत्तरि कुरुते जन्तु लोके; ",
"snp4.5:1.3":	"हीनाति अञ्ञे ततो सब्बमाह, ",
"snp4.5:1.4":	"तस्मा विवादानि अवीतिवत्तो। ",
"snp4.5:2.1":	"यदत्तनी पस्सति आनिसंसं, ",
"snp4.5:2.2":	"दिट्ठे सुते सीलवते मुते वा; ",
"snp4.5:2.3":	"तदेव सो तत्थ समुग्गहाय, ",
"snp4.5:2.4":	"निहीनतो पस्सति सब्बमञ्ञं। ",
"snp4.5:3.1":	"तं वापि गन्थं कुसला वदन्ति, ",
"snp4.5:3.2":	"यं निस्सितो पस्सति हीनमञ्ञं; ",
"snp4.5:3.3":	"तस्मा हि दिट्ठं व सुतं मुतं वा, ",
"snp4.5:3.4":	"सीलब्बतं भिक्खु न निस्सयेय्य। ",
"snp4.5:4.1":	"दिट्ठिम्पि लोकस्मिं न कप्पयेय्य, ",
"snp4.5:4.2":	"ञाणेन वा सीलवतेन वापि; ",
"snp4.5:4.3":	"समोति अत्तानमनूपनेय्य, ",
"snp4.5:4.4":	"हीनो न मञ्ञेथ विसेसि वापि। ",
"snp4.5:5.1":	"अत्तं पहाय अनुपादियानो, ",
"snp4.5:5.2":	"ञाणेपि सो निस्सयं नो करोति; ",
"snp4.5:5.3":	"स वे वियत्तेसु न वग्गसारी, ",
"snp4.5:5.4":	"दिट्ठिम्पि सो न पच्चेति किञ्चि। ",
"snp4.5:6.1":	"यस्सूभयन्ते पणिधीध नत्थि, ",
"snp4.5:6.2":	"भवाभवाय इध वा हुरं वा; ",
"snp4.5:6.3":	"निवेसना तस्स न सन्ति केचि, ",
"snp4.5:6.4":	"धम्मेसु निच्छेय्य समुग्गहीतं। ",
"snp4.5:7.1":	"तस्सीध दिट्ठे व सुते मुते वा, ",
"snp4.5:7.2":	"पकप्पिता नत्थि अणूपि सञ्ञा; ",
"snp4.5:7.3":	"तं ब्राह्मणं दिट्ठिमनादियानं, ",
"snp4.5:7.4":	"केनीध लोकस्मिं विकप्पयेय्य। ",
"snp4.5:8.1":	"न कप्पयन्ति न पुरेक्खरोन्ति, ",
"snp4.5:8.2":	"धम्मापि तेसं न पटिच्छितासे; ",
"snp4.5:8.3":	"न ब्राह्मणो सीलवतेन नेय्यो, ",
"snp4.5:8.4":	"पारङ्गतो न पच्चेति तादीति। ",
"snp4.5:8.5":	"परमट्ठकसुत्तं पञ्चमं। "
}	
