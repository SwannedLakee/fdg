{	
"snp3.5:0.1":	"सुत्त निपात ३।५ ",
"snp3.5:0.2":	"माघसुत्त ",
"snp3.5:1.1":	"एवं मे सुतं—",
"snp3.5:1.2":	"एकं समयं भगवा राजगहे विहरति गिज्झकूटे पब्बते। ",
"snp3.5:1.3":	"अथ खो माघो माणवो येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"snp3.5:1.4":	"सम्मोदनीयं कथं सारणीयं वीतिसारेत्वा एकमन्तं निसीदि। ",
"snp3.5:1.5":	"एकमन्तं निसिन्नो खो माघो माणवो भगवन्तं एतदवोच: ",
"snp3.5:2.1":	"“अहञ्हि, भो गोतम, दायको दानपति वदञ्ञू याचयोगो; ",
"snp3.5:2.2":	"धम्मेन भोगे परियेसामि; ",
"snp3.5:2.3":	"धम्मेन भोगे परियेसित्वा धम्मलद्धेहि भोगेहि धम्माधिगतेहि एकस्सपि ददामि द्विन्नम्पि तिण्णम्पि चतुन्नम्पि पञ्चन्नम्पि छन्नम्पि सत्तन्नम्पि अट्ठन्नम्पि नवन्नम्पि दसन्नम्पि ददामि, वीसायपि तिंसायपि चत्तालीसायपि पञ्ञासायपि ददामि, सतस्सपि ददामि, भिय्योपि ददामि। ",
"snp3.5:2.4":	"कच्चाहं, भो गोतम, एवं ददन्तो एवं यजन्तो बहुं पुञ्ञं पसवामी”ति? ",
"snp3.5:3.1":	"“तग्घ त्वं, माणव, एवं ददन्तो एवं यजन्तो बहुं पुञ्ञं पसवसि। ",
"snp3.5:3.2":	"यो खो, माणव, दायको दानपति वदञ्ञू याचयोगो; ",
"snp3.5:3.3":	"धम्मेन भोगे परियेसति; ",
"snp3.5:3.4":	"धम्मेन भोगे परियेसित्वा धम्मलद्धेहि भोगेहि धम्माधिगतेहि एकस्सपि ददाति …पे… सतस्सपि ददाति, भिय्योपि ददाति, बहुं सो पुञ्ञं पसवती”ति। ",
"snp3.5:3.5":	"अथ खो माघो माणवो भगवन्तं गाथाय अज्झभासि—",
"snp3.5:4.1":	"“पुच्छामहं गोतमं वदञ्ञुं, ",
"snp3.5:4.2":	"(इति माघो माणवो) ",
"snp3.5:4.3":	"कासायवासिं अगहं चरन्तं; ",
"snp3.5:4.4":	"यो याचयोगो दानपति गहट्ठो, ",
"snp3.5:4.5":	"पुञ्ञत्थिको यजति पुञ्ञपेक्खो; ",
"snp3.5:4.6":	"ददं परेसं इध अन्नपानं, ",
"snp3.5:4.7":	"कथं हुतं यजमानस्स सुज्झे”। ",
"snp3.5:5.1":	"“यो याचयोगो दानपति गहट्ठो, ",
"snp3.5:5.2":	"(माघाति भगवा) ",
"snp3.5:5.3":	"पुञ्ञत्थिको यजति पुञ्ञपेक्खो; ",
"snp3.5:5.4":	"ददं परेसं इध अन्नपानं, ",
"snp3.5:5.5":	"आराधये दक्खिणेय्येभि तादि”। ",
"snp3.5:6.1":	"“यो याचयोगो दानपति गहट्ठो, ",
"snp3.5:6.2":	"(इति माघो माणवो) ",
"snp3.5:6.3":	"पुञ्ञत्थिको यजति पुञ्ञपेक्खो; ",
"snp3.5:6.4":	"ददं परेसं इध अन्नपानं, ",
"snp3.5:6.5":	"अक्खाहि मे भगवा दक्खिणेय्ये”। ",
"snp3.5:7.1":	"“ये वे असत्ता विचरन्ति लोके, ",
"snp3.5:7.2":	"अकिञ्चना केवलिनो यतत्ता; ",
"snp3.5:7.3":	"कालेन तेसु हब्यं पवेच्छे, ",
"snp3.5:7.4":	"यो ब्राह्मणो पुञ्ञपेक्खो यजेथ। ",
"snp3.5:8.1":	"ये सब्बसंयोजनबन्धनच्छिदा, ",
"snp3.5:8.2":	"दन्ता विमुत्ता अनीघा निरासा; ",
"snp3.5:8.3":	"कालेन तेसु हब्यं पवेच्छे, ",
"snp3.5:8.4":	"यो ब्राह्मणो पुञ्ञपेक्खो यजेथ। ",
"snp3.5:9.1":	"ये सब्बसंयोजनविप्पमुत्ता, ",
"snp3.5:9.2":	"दन्ता विमुत्ता अनीघा निरासा; ",
"snp3.5:9.3":	"कालेन तेसु हब्यं पवेच्छे, ",
"snp3.5:9.4":	"यो ब्राह्मणो पुञ्ञपेक्खो यजेथ। ",
"snp3.5:10.1":	"रागञ्च दोसञ्च पहाय मोहं, ",
"snp3.5:10.2":	"खीणासवा वूसितब्रह्मचरिया; ",
"snp3.5:10.3":	"कालेन तेसु हब्यं पवेच्छे, ",
"snp3.5:10.4":	"यो ब्राह्मणो पुञ्ञपेक्खो यजेथ। ",
"snp3.5:11.1":	"येसु न माया वसति न मानो, ",
"snp3.5:11.2":	"खीणासवा वूसितब्रह्मचरिया; ",
"snp3.5:11.3":	"कालेन तेसु हब्यं पवेच्छे, ",
"snp3.5:11.4":	"यो ब्राह्मणो पुञ्ञपेक्खो यजेथ। ",
"snp3.5:12.1":	"ये वीतलोभा अममा निरासा, ",
"snp3.5:12.2":	"खीणासवा वूसितब्रह्मचरिया; ",
"snp3.5:12.3":	"कालेन तेसु हब्यं पवेच्छे, ",
"snp3.5:12.4":	"यो ब्राह्मणो पुञ्ञपेक्खो यजेथ। ",
"snp3.5:13.1":	"ये वे न तण्हासु उपातिपन्ना, ",
"snp3.5:13.2":	"वितरेय्य ओघं अममा चरन्ति; ",
"snp3.5:13.3":	"कालेन तेसु हब्यं पवेच्छे, ",
"snp3.5:13.4":	"यो ब्राह्मणो पुञ्ञपेक्खो यजेथ। ",
"snp3.5:14.1":	"येसं तण्हा नत्थि कुहिञ्चि लोके, ",
"snp3.5:14.2":	"भवाभवाय इध वा हुरं वा; ",
"snp3.5:14.3":	"कालेन तेसु हब्यं पवेच्छे, ",
"snp3.5:14.4":	"यो ब्राह्मणो पुञ्ञपेक्खो यजेथ। ",
"snp3.5:15.1":	"ये कामे हित्वा अगहा चरन्ति, ",
"snp3.5:15.2":	"सुसञ्ञतत्ता तसरंव उज्जुं; ",
"snp3.5:15.3":	"कालेन तेसु हब्यं पवेच्छे, ",
"snp3.5:15.4":	"यो ब्राह्मणो पुञ्ञपेक्खो यजेथ। ",
"snp3.5:16.1":	"ये वीतरागा सुसमाहितिन्द्रिया, ",
"snp3.5:16.2":	"चन्दोव राहुग्गहणा पमुत्ता; ",
"snp3.5:16.3":	"कालेन तेसु हब्यं पवेच्छे, ",
"snp3.5:16.4":	"यो ब्राह्मणो पुञ्ञपेक्खो यजेथ। ",
"snp3.5:17.1":	"समिताविनो वीतरागा अकोपा, ",
"snp3.5:17.2":	"येसं गती नत्थिध विप्पहाय; ",
"snp3.5:17.3":	"कालेन तेसु हब्यं पवेच्छे, ",
"snp3.5:17.4":	"यो ब्राह्मणो पुञ्ञपेक्खो यजेथ। ",
"snp3.5:18.1":	"जहित्वा जातिमरणं असेसं, ",
"snp3.5:18.2":	"कथङ्कथिं सब्बमुपातिवत्ता; ",
"snp3.5:18.3":	"कालेन तेसु हब्यं पवेच्छे, ",
"snp3.5:18.4":	"यो ब्राह्मणो पुञ्ञपेक्खो यजेथ। ",
"snp3.5:19.1":	"ये अत्तदीपा विचरन्ति लोके, ",
"snp3.5:19.2":	"अकिञ्चना सब्बधि विप्पमुत्ता; ",
"snp3.5:19.3":	"कालेन तेसु हब्यं पवेच्छे, ",
"snp3.5:19.4":	"यो ब्राह्मणो पुञ्ञपेक्खो यजेथ। ",
"snp3.5:20.1":	"ये हेत्थ जानन्ति यथा तथा इदं, ",
"snp3.5:20.2":	"अयमन्तिमा नत्थि पुनब्भवोति; ",
"snp3.5:20.3":	"कालेन तेसु हब्यं पवेच्छे, ",
"snp3.5:20.4":	"यो ब्राह्मणो पुञ्ञपेक्खो यजेथ। ",
"snp3.5:21.1":	"यो वेदगू झानरतो सतीमा, ",
"snp3.5:21.2":	"सम्बोधिपत्तो सरणं बहूनं; ",
"snp3.5:21.3":	"कालेन तम्हि हब्यं पवेच्छे, ",
"snp3.5:21.4":	"यो ब्राह्मणो पुञ्ञपेक्खो यजेथ”। ",
"snp3.5:22.1":	"“अद्धा अमोघा मम पुच्छना अहु, ",
"snp3.5:22.2":	"(इति माघो माणवो) ",
"snp3.5:22.3":	"अक्खासि मे भगवा दक्खिणेय्ये; ",
"snp3.5:22.4":	"त्वञ्हेत्थ जानासि यथा तथा इदं, ",
"snp3.5:22.5":	"तथा हि ते विदितो एस धम्मो। ",
"snp3.5:23.1":	"यो याचयोगो दानपति गहट्ठो, ",
"snp3.5:23.2":	"पुञ्ञत्थिको यजति पुञ्ञपेक्खो; ",
"snp3.5:23.3":	"ददं परेसं इध अन्नपानं, ",
"snp3.5:23.4":	"अक्खाहि मे भगवा यञ्ञसम्पदं”। ",
"snp3.5:24.1":	"“यजस्सु यजमानो, ",
"snp3.5:24.2":	"(माघाति भगवा) ",
"snp3.5:24.3":	"सब्बत्थ च विप्पसादेहि चित्तं; ",
"snp3.5:24.4":	"आरम्मणं यजमानस्स यञ्ञो, ",
"snp3.5:24.5":	"एत्थ पतिट्ठाय जहाति दोसं। ",
"snp3.5:25.1":	"सो वीतरागो पविनेय्य दोसं, ",
"snp3.5:25.2":	"मेत्तं चित्तं भावयमप्पमाणं; ",
"snp3.5:25.3":	"रत्तिन्दिवं सततमप्पमत्तो, ",
"snp3.5:25.4":	"सब्बा दिसा फरति अप्पमञ्ञं”। ",
"snp3.5:26.1":	"“को सुज्झति मुच्चति बज्झती च, ",
"snp3.5:26.2":	"केनत्तना गच्छति ब्रह्मलोकं; ",
"snp3.5:26.3":	"अजानतो मे मुनि ब्रूहि पुट्ठो, ",
"snp3.5:26.4":	"भगवा हि मे सक्खि ब्रह्मज्जदिट्ठो; ",
"snp3.5:26.5":	"तुवञ्हि नो ब्रह्मसमोसि सच्चं, ",
"snp3.5:26.6":	"कथं उपपज्जति ब्रह्मलोकं जुतिम”। ",
"snp3.5:27.1":	"“यो यजति तिविधं यञ्ञसम्पदं, ",
"snp3.5:27.2":	"(माघाति भगवा) ",
"snp3.5:27.3":	"आराधये दक्खिणेय्येभि तादि; ",
"snp3.5:27.4":	"एवं यजित्वा सम्मा याचयोगो, ",
"snp3.5:27.5":	"उपपज्जति ब्रह्मलोकन्ति ब्रूमी”ति। ",
"snp3.5:28.1":	"एवं वुत्ते, माघो माणवो भगवन्तं एतदवोच: ",
"snp3.5:28.2":	"“अभिक्कन्तं, भो गोतम …पे… ",
"snp3.5:28.3":	"अज्जतग्गे पाणुपेतं सरणं गतन्”ति। ",
"snp3.5:28.4":	"माघसुत्तं पञ्चमं। "
}	
