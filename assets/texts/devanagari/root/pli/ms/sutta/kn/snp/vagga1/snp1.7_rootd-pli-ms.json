{	
"snp1.7:0.1":	"सुत्त निपात १।७ ",
"snp1.7:0.2":	"वसलसुत्त ",
"snp1.7:1.1":	"एवं मे सुतं—",
"snp1.7:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"snp1.7:1.3":	"अथ खो भगवा पुब्बण्हसमयं निवासेत्वा पत्तचीवरमादाय सावत्थिं पिण्डाय पाविसि। ",
"snp1.7:1.4":	"तेन खो पन समयेन अग्गिकभारद्वाजस्स ब्राह्मणस्स निवेसने अग्गि पज्जलितो होति आहुति पग्गहिता। ",
"snp1.7:1.5":	"अथ खो भगवा सावत्थियं सपदानं पिण्डाय चरमानो येन अग्गिकभारद्वाजस्स ब्राह्मणस्स निवेसनं तेनुपसङ्कमि। ",
"snp1.7:2.1":	"अद्दसा खो अग्गिकभारद्वाजो ब्राह्मणो भगवन्तं दूरतोव आगच्छन्तं। ",
"snp1.7:2.2":	"दिस्वान भगवन्तं एतदवोच: ",
"snp1.7:2.3":	"“तत्रेव, मुण्डक; ",
"snp1.7:2.4":	"तत्रेव, समणक; ",
"snp1.7:2.5":	"तत्रेव, वसलक, तिट्ठाही”ति। ",
"snp1.7:3.1":	"एवं वुत्ते, भगवा अग्गिकभारद्वाजं ब्राह्मणं एतदवोच: ",
"snp1.7:3.2":	"“जानासि पन त्वं, ब्राह्मण, वसलं वा वसलकरणे वा धम्मे”ति? ",
"snp1.7:3.3":	"“न ख्वाहं, भो गोतम, जानामि वसलं वा वसलकरणे वा धम्मे; ",
"snp1.7:3.4":	"साधु मे भवं गोतमो तथा धम्मं देसेतु, यथाहं जानेय्यं वसलं वा वसलकरणे वा धम्मे”ति। ",
"snp1.7:3.5":	"“तेन हि, ब्राह्मण, सुणाहि, साधुकं मनसि करोहि; भासिस्सामी”ति। ",
"snp1.7:3.6":	"“एवं, भो”ति खो अग्गिकभारद्वाजो ब्राह्मणो भगवतो पच्चस्सोसि। ",
"snp1.7:3.7":	"भगवा एतदवोच: ",
"snp1.7:4.1":	"“कोधनो उपनाही च, ",
"snp1.7:4.2":	"पापमक्खी च यो नरो; ",
"snp1.7:4.3":	"विपन्नदिट्ठि मायावी, ",
"snp1.7:4.4":	"तं जञ्ञा वसलो इति। ",
"snp1.7:5.1":	"एकजं वा द्विजं वापि, ",
"snp1.7:5.2":	"योध पाणं विहिंसति; ",
"snp1.7:5.3":	"यस्स पाणे दया नत्थि, ",
"snp1.7:5.4":	"तं जञ्ञा वसलो इति। ",
"snp1.7:6.1":	"यो हन्ति परिरुन्धति, ",
"snp1.7:6.2":	"गामानि निगमानि च; ",
"snp1.7:6.3":	"निग्गाहको समञ्ञातो, ",
"snp1.7:6.4":	"तं जञ्ञा वसलो इति। ",
"snp1.7:7.1":	"गामे वा यदि वा रञ्ञे, ",
"snp1.7:7.2":	"यं परेसं ममायितं; ",
"snp1.7:7.3":	"थेय्या अदिन्नमादेति, ",
"snp1.7:7.4":	"तं जञ्ञा वसलो इति। ",
"snp1.7:8.1":	"यो हवे इणमादाय, ",
"snp1.7:8.2":	"चुज्जमानो पलायति; ",
"snp1.7:8.3":	"न हि ते इणमत्थीति, ",
"snp1.7:8.4":	"तं जञ्ञा वसलो इति। ",
"snp1.7:9.1":	"यो वे किञ्चिक्खकम्यता, ",
"snp1.7:9.2":	"पन्थस्मिं वजन्तं जनं; ",
"snp1.7:9.3":	"हन्त्वा किञ्चिक्खमादेति, ",
"snp1.7:9.4":	"तं जञ्ञा वसलो इति। ",
"snp1.7:10.1":	"अत्तहेतु परहेतु, ",
"snp1.7:10.2":	"धनहेतु च यो नरो; ",
"snp1.7:10.3":	"सक्खिपुट्ठो मुसा ब्रूति, ",
"snp1.7:10.4":	"तं जञ्ञा वसलो इति। ",
"snp1.7:11.1":	"यो ञातीनं सखीनं वा, ",
"snp1.7:11.2":	"दारेसु पटिदिस्सति; ",
"snp1.7:11.3":	"साहसा सम्पियेन वा, ",
"snp1.7:11.4":	"तं जञ्ञा वसलो इति। ",
"snp1.7:12.1":	"यो मातरं पितरं वा, ",
"snp1.7:12.2":	"जिण्णकं गतयोब्बनं; ",
"snp1.7:12.3":	"पहु सन्तो न भरति, ",
"snp1.7:12.4":	"तं जञ्ञा वसलो इति। ",
"snp1.7:13.1":	"यो मातरं पितरं वा, ",
"snp1.7:13.2":	"भातरं भगिनिं ससुं; ",
"snp1.7:13.3":	"हन्ति रोसेति वाचाय, ",
"snp1.7:13.4":	"तं जञ्ञा वसलो इति। ",
"snp1.7:14.1":	"यो अत्थं पुच्छितो सन्तो, ",
"snp1.7:14.2":	"अनत्थमनुसासति; ",
"snp1.7:14.3":	"पटिच्छन्नेन मन्तेति, ",
"snp1.7:14.4":	"तं जञ्ञा वसलो इति। ",
"snp1.7:15.1":	"यो कत्वा पापकं कम्मं, ",
"snp1.7:15.2":	"मा मं जञ्ञाति इच्छति; ",
"snp1.7:15.3":	"यो पटिच्छन्नकम्मन्तो, ",
"snp1.7:15.4":	"तं जञ्ञा वसलो इति। ",
"snp1.7:16.1":	"यो वे परकुलं गन्त्वा, ",
"snp1.7:16.2":	"भुत्वान सुचिभोजनं; ",
"snp1.7:16.3":	"आगतं नप्पटिपूजेति, ",
"snp1.7:16.4":	"तं जञ्ञा वसलो इति। ",
"snp1.7:17.1":	"यो ब्राह्मणं समणं वा, ",
"snp1.7:17.2":	"अञ्ञं वापि वनिब्बकं; ",
"snp1.7:17.3":	"मुसावादेन वञ्चेति, ",
"snp1.7:17.4":	"तं जञ्ञा वसलो इति। ",
"snp1.7:18.1":	"यो ब्राह्मणं समणं वा, ",
"snp1.7:18.2":	"भत्तकाले उपट्ठिते; ",
"snp1.7:18.3":	"रोसेति वाचा न च देति, ",
"snp1.7:18.4":	"तं जञ्ञा वसलो इति। ",
"snp1.7:19.1":	"असतं योध पब्रूति, ",
"snp1.7:19.2":	"मोहेन पलिगुण्ठितो; ",
"snp1.7:19.3":	"किञ्चिक्खं निजिगीसानो, ",
"snp1.7:19.4":	"तं जञ्ञा वसलो इति। ",
"snp1.7:20.1":	"यो चत्तानं समुक्कंसे, ",
"snp1.7:20.2":	"परे च मवजानाति; ",
"snp1.7:20.3":	"निहीनो सेन मानेन, ",
"snp1.7:20.4":	"तं जञ्ञा वसलो इति। ",
"snp1.7:21.1":	"रोसको कदरियो च, ",
"snp1.7:21.2":	"पापिच्छो मच्छरी सठो; ",
"snp1.7:21.3":	"अहिरिको अनोत्तप्पी, ",
"snp1.7:21.4":	"तं जञ्ञा वसलो इति। ",
"snp1.7:22.1":	"यो बुद्धं परिभासति, ",
"snp1.7:22.2":	"अथ वा तस्स सावकं; ",
"snp1.7:22.3":	"परिब्बाजं गहट्ठं वा, ",
"snp1.7:22.4":	"तं जञ्ञा वसलो इति। ",
"snp1.7:23.1":	"यो वे अनरहं सन्तो, ",
"snp1.7:23.2":	"अरहं पटिजानाति; ",
"snp1.7:23.3":	"चोरो सब्रह्मके लोके, ",
"snp1.7:23.4":	"एसो खो वसलाधमो; ",
"snp1.7:23.5":	"एते खो वसला वुत्ता, ",
"snp1.7:23.6":	"मया येते पकासिता। ",
"snp1.7:24.1":	"न जच्चा वसलो होति, ",
"snp1.7:24.2":	"न जच्चा होति ब्राह्मणो; ",
"snp1.7:24.3":	"कम्मुना वसलो होति, ",
"snp1.7:24.4":	"कम्मुना होति ब्राह्मणो। ",
"snp1.7:25.1":	"तदमिनापि जानाथ, ",
"snp1.7:25.2":	"यथामेदं निदस्सनं; ",
"snp1.7:25.3":	"चण्डालपुत्तो सोपाको, ",
"snp1.7:25.4":	"मातङ्गो इति विस्सुतो। ",
"snp1.7:26.1":	"सो यसं परमं पत्तो, ",
"snp1.7:26.2":	"मातङ्गो यं सुदुल्लभं; ",
"snp1.7:26.3":	"आगच्छुं तस्सुपट्ठानं, ",
"snp1.7:26.4":	"खत्तिया ब्राह्मणा बहू। ",
"snp1.7:27.1":	"देवयानं अभिरुय्ह, ",
"snp1.7:27.2":	"विरजं सो महापथं; ",
"snp1.7:27.3":	"कामरागं विराजेत्वा, ",
"snp1.7:27.4":	"ब्रह्मलोकूपगो अहु; ",
"snp1.7:27.5":	"न नं जाति निवारेसि, ",
"snp1.7:27.6":	"ब्रह्मलोकूपपत्तिया। ",
"snp1.7:28.1":	"अज्झायककुले जाता, ",
"snp1.7:28.2":	"ब्राह्मणा मन्तबन्धवा; ",
"snp1.7:28.3":	"ते च पापेसु कम्मेसु, ",
"snp1.7:28.4":	"अभिण्हमुपदिस्सरे। ",
"snp1.7:29.1":	"दिट्ठेव धम्मे गारय्हा, ",
"snp1.7:29.2":	"सम्पराये च दुग्गति; ",
"snp1.7:29.3":	"न ने जाति निवारेति, ",
"snp1.7:29.4":	"दुग्गत्या गरहाय वा। ",
"snp1.7:30.1":	"न जच्चा वसलो होति, ",
"snp1.7:30.2":	"न जच्चा होति ब्राह्मणो; ",
"snp1.7:30.3":	"कम्मुना वसलो होति, ",
"snp1.7:30.4":	"कम्मुना होति ब्राह्मणो”ति। ",
"snp1.7:31.1":	"एवं वुत्ते, अग्गिकभारद्वाजो ब्राह्मणो भगवन्तं एतदवोच: ",
"snp1.7:31.2":	"“अभिक्कन्तं, भो गोतम …पे… ",
"snp1.7:31.3":	"उपासकं मं भवं गोतमो धारेतु अज्जतग्गे पाणुपेतं सरणं गतन्”ति। ",
"snp1.7:31.4":	"वसलसुत्तं सत्तमं। "
}	
