{	
"thag16.9:0.1":	"थेरगाथा १६।९ ",
"thag16.9:0.2":	"वीसतिनिपात ",
"thag16.9:0.3":	"पठमवग्ग ",
"thag16.9:0.4":	"अनुरुद्धत्थेरगाथा ",
"thag16.9:1.1":	"“पहाय मातापितरो, ",
"thag16.9:1.2":	"भगिनी ञातिभातरो; ",
"thag16.9:1.3":	"पञ्च कामगुणे हित्वा, ",
"thag16.9:1.4":	"अनुरुद्धोव झायति। ",
"thag16.9:2.1":	"समेतो नच्चगीतेहि, ",
"thag16.9:2.2":	"सम्मताळप्पबोधनो; ",
"thag16.9:2.3":	"न तेन सुद्धिमज्झगं, ",
"thag16.9:2.4":	"मारस्स विसये रतो। ",
"thag16.9:3.1":	"एतञ्च समतिक्कम्म, ",
"thag16.9:3.2":	"रतो बुद्धस्स सासने; ",
"thag16.9:3.3":	"सब्बोघं समतिक्कम्म, ",
"thag16.9:3.4":	"अनुरुद्धोव झायति। ",
"thag16.9:4.1":	"रूपा सद्दा रसा गन्धा, ",
"thag16.9:4.2":	"फोट्ठब्बा च मनोरमा; ",
"thag16.9:4.3":	"एते च समतिक्कम्म, ",
"thag16.9:4.4":	"अनुरुद्धोव झायति। ",
"thag16.9:5.1":	"पिण्डपातमतिक्कन्तो, ",
"thag16.9:5.2":	"एको अदुतियो मुनि; ",
"thag16.9:5.3":	"एसति पंसुकूलानि, ",
"thag16.9:5.4":	"अनुरुद्धो अनासवो। ",
"thag16.9:6.1":	"विचिनी अग्गही धोवि, ",
"thag16.9:6.2":	"रजयी धारयी मुनि; ",
"thag16.9:6.3":	"पंसुकूलानि मतिमा, ",
"thag16.9:6.4":	"अनुरुद्धो अनासवो। ",
"thag16.9:7.1":	"महिच्छो च असन्तुट्ठो, ",
"thag16.9:7.2":	"संसट्ठो यो च उद्धतो; ",
"thag16.9:7.3":	"तस्स धम्मा इमे होन्ति, ",
"thag16.9:7.4":	"पापका सङ्किलेसिका। ",
"thag16.9:8.1":	"सतो च होति अप्पिच्छो, ",
"thag16.9:8.2":	"सन्तुट्ठो अविघातवा; ",
"thag16.9:8.3":	"पविवेकरतो वित्तो, ",
"thag16.9:8.4":	"निच्चमारद्धवीरियो। ",
"thag16.9:9.1":	"तस्स धम्मा इमे होन्ति, ",
"thag16.9:9.2":	"कुसला बोधिपक्खिका; ",
"thag16.9:9.3":	"अनासवो च सो होति, ",
"thag16.9:9.4":	"इति वुत्तं महेसिना। ",
"thag16.9:10.1":	"मम सङ्कप्पमञ्ञाय, ",
"thag16.9:10.2":	"सत्था लोके अनुत्तरो; ",
"thag16.9:10.3":	"मनोमयेन कायेन, ",
"thag16.9:10.4":	"इद्धिया उपसङ्कमि। ",
"thag16.9:11.1":	"यदा मे अहु सङ्कप्पो, ",
"thag16.9:11.2":	"ततो उत्तरि देसयि; ",
"thag16.9:11.3":	"निप्पपञ्चरतो बुद्धो, ",
"thag16.9:11.4":	"निप्पपञ्चमदेसयि। ",
"thag16.9:12.1":	"तस्साहं धम्ममञ्ञाय, ",
"thag16.9:12.2":	"विहासिं सासने रतो; ",
"thag16.9:12.3":	"तिस्सो विज्जा अनुप्पत्ता, ",
"thag16.9:12.4":	"कतं बुद्धस्स सासनं। ",
"thag16.9:13.1":	"पञ्चपञ्ञासवस्सानि, ",
"thag16.9:13.2":	"यतो नेसज्जिको अहं; ",
"thag16.9:13.3":	"पञ्चवीसतिवस्सानि, ",
"thag16.9:13.4":	"यतो मिद्धं समूहतं। ",
"thag16.9:14.1":	"नाहु अस्सासपस्सासा, ",
"thag16.9:14.2":	"ठितचित्तस्स तादिनो; ",
"thag16.9:14.3":	"अनेजो सन्तिमारब्भ, ",
"thag16.9:14.4":	"चक्खुमा परिनिब्बुतो। ",
"thag16.9:15.1":	"असल्लीनेन चित्तेन, ",
"thag16.9:15.2":	"वेदनं अज्झवासयि; ",
"thag16.9:15.3":	"पज्जोतस्सेव निब्बानं, ",
"thag16.9:15.4":	"विमोक्खो चेतसो अहु। ",
"thag16.9:16.1":	"एते पच्छिमका दानि, ",
"thag16.9:16.2":	"मुनिनो फस्सपञ्चमा; ",
"thag16.9:16.3":	"नाञ्ञे धम्मा भविस्सन्ति, ",
"thag16.9:16.4":	"सम्बुद्धे परिनिब्बुते। ",
"thag16.9:17.1":	"नत्थि दानि पुनावासो, ",
"thag16.9:17.2":	"देवकायस्मि जालिनि; ",
"thag16.9:17.3":	"विक्खीणो जातिसंसारो, ",
"thag16.9:17.4":	"नत्थि दानि पुनब्भवो। ",
"thag16.9:18.1":	"यस्स मुहुत्तेन सहस्सधा, ",
"thag16.9:18.2":	"लोको संविदितो सब्रह्मकप्पो; ",
"thag16.9:18.3":	"वसी इद्धिगुणे चुतूपपाते, ",
"thag16.9:18.4":	"काले पस्सति देवता स भिक्खु। ",
"thag16.9:19.1":	"अन्नभारो पुरे आसिं, ",
"thag16.9:19.2":	"दलिद्दो घासहारको; ",
"thag16.9:19.3":	"समणं पटिपादेसिं, ",
"thag16.9:19.4":	"उपरिट्ठं यसस्सिनं। ",
"thag16.9:20.1":	"सोम्हि सक्यकुले जातो, ",
"thag16.9:20.2":	"अनुरुद्धोति मं विदू; ",
"thag16.9:20.3":	"उपेतो नच्चगीतेहि, ",
"thag16.9:20.4":	"सम्मताळप्पबोधनो। ",
"thag16.9:21.1":	"अथद्दसासिं सम्बुद्धं, ",
"thag16.9:21.2":	"सत्थारं अकुतोभयं; ",
"thag16.9:21.3":	"तस्मिं चित्तं पसादेत्वा, ",
"thag16.9:21.4":	"पब्बजिं अनगारियं। ",
"thag16.9:22.1":	"पुब्बेनिवासं जानामि, ",
"thag16.9:22.2":	"यत्थ मे वुसितं पुरे; ",
"thag16.9:22.3":	"तावतिंसेसु देवेसु, ",
"thag16.9:22.4":	"अट्ठासिं सक्कजातिया। ",
"thag16.9:23.1":	"सत्तक्खत्तुं मनुस्सिन्दो, ",
"thag16.9:23.2":	"अहं रज्जमकारयिं; ",
"thag16.9:23.3":	"चातुरन्तो विजितावी, ",
"thag16.9:23.4":	"जम्बुसण्डस्स इस्सरो; ",
"thag16.9:23.5":	"अदण्डेन असत्थेन, ",
"thag16.9:23.6":	"धम्मेन अनुसासयिं। ",
"thag16.9:24.1":	"इतो सत्त ततो सत्त, ",
"thag16.9:24.2":	"संसारानि चतुद्दस; ",
"thag16.9:24.3":	"निवासमभिजानिस्सं, ",
"thag16.9:24.4":	"देवलोके ठितो तदा। ",
"thag16.9:25.1":	"पञ्चङ्गिके समाधिम्हि, ",
"thag16.9:25.2":	"सन्ते एकोदिभाविते; ",
"thag16.9:25.3":	"पटिप्पस्सद्धिलद्धम्हि, ",
"thag16.9:25.4":	"दिब्बचक्खु विसुज्झि मे। ",
"thag16.9:26.1":	"चुतूपपातं जानामि, ",
"thag16.9:26.2":	"सत्तानं आगतिं गतिं; ",
"thag16.9:26.3":	"इत्थभावञ्ञथाभावं, ",
"thag16.9:26.4":	"झाने पञ्चङ्गिके ठितो। ",
"thag16.9:27.1":	"परिचिण्णो मया सत्था, ",
"thag16.9:27.2":	"… पे ",
"thag16.9:27.3":	"… ",
"thag16.9:27.4":	"भवनेत्ति समूहता। ",
"thag16.9:28.1":	"वज्जीनं वेळुवगामे, ",
"thag16.9:28.2":	"अहं जीवितसङ्खया; ",
"thag16.9:28.3":	"हेट्ठतो वेळुगुम्बस्मिं, ",
"thag16.9:28.4":	"निब्बायिस्सं अनासवो”ति। ",
"thag16.9:28.5":	"… अनुरुद्धो थेरो …। "
}	
