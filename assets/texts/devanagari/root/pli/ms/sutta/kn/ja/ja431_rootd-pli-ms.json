{	
"ja431:0.1":	"जातक ",
"ja431:0.2":	"नवकनिपात ",
"ja431:0.3":	"गिज्झवग्ग ",
"ja431:0.4":	"५। हरितचजातक ",
"ja431:1.1":	"“सुतं मेतं महाब्रह्मे, ",
"ja431:1.2":	"कामे भुञ्जति हारितो; ",
"ja431:1.3":	"कच्चेतं वचनं तुच्छं, ",
"ja431:1.4":	"कच्चि सुद्धो इरिय्यसि”। ",
"ja431:2.1":	"“एवमेतं महाराज, ",
"ja431:2.2":	"यथा ते वचनं सुतं; ",
"ja431:2.3":	"कुम्मग्गं पटिपन्नोस्मि, ",
"ja431:2.4":	"मोहनेय्येसु मुच्छितो”। ",
"ja431:3.1":	"“अदु पञ्ञा किमत्थिया, ",
"ja431:3.2":	"निपुणा साधुचिन्तिनी; ",
"ja431:3.3":	"याय उप्पतितं रागं, ",
"ja431:3.4":	"किं मनो न विनोदये”। ",
"ja431:4.1":	"“चत्तारोमे महाराज, ",
"ja431:4.2":	"लोके अतिबला भुसा; ",
"ja431:4.3":	"रागो दोसो मदो मोहो, ",
"ja431:4.4":	"यत्थ पञ्ञा न गाधति”। ",
"ja431:5.1":	"“अरहा सीलसम्पन्नो, ",
"ja431:5.2":	"सुद्धो चरति हारितो; ",
"ja431:5.3":	"मेधावी पण्डितो चेव, ",
"ja431:5.4":	"इति नो सम्मतो भवं”। ",
"ja431:6.1":	"“मेधावीनम्पि हिंसन्ति, ",
"ja431:6.2":	"इसिं धम्मगुणे रतं; ",
"ja431:6.3":	"वितक्का पापका राज, ",
"ja431:6.4":	"सुभा रागूपसंहिता”। ",
"ja431:7.1":	"“उप्पन्नायं सरीरजो, ",
"ja431:7.2":	"रागो वण्णविदूसनो तव; ",
"ja431:7.3":	"तं पजह भद्दमत्थु ते, ",
"ja431:7.4":	"बहुन्नासि मेधाविसम्मतो”। ",
"ja431:8.1":	"“ते अन्धकारके कामे, ",
"ja431:8.2":	"बहुदुक्खे महाविसे; ",
"ja431:8.3":	"तेसं मूलं गवेसिस्सं, ",
"ja431:8.4":	"छेच्छं रागं सबन्धनं”। ",
"ja431:9.1":	"“इदं वत्वान हारितो, ",
"ja431:9.2":	"इसि सच्चपरक्कमो; ",
"ja431:9.3":	"कामरागं विराजेत्वा, ",
"ja431:9.4":	"ब्रह्मलोकूपगो अहू”ति। ",
"ja431:10.1":	"हरितचजातकं पञ्चमं। "
}	
