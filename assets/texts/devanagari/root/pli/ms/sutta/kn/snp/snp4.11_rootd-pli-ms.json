{	
"snp4.11:0.1":	"सुत्त निपात ४।११ ",
"snp4.11:0.2":	"कलहविवादसुत्त ",
"snp4.11:1.1":	"“कुतोपहूता कलहा विवादा, ",
"snp4.11:1.2":	"परिदेवसोका सहमच्छरा च; ",
"snp4.11:1.3":	"मानातिमाना सहपेसुणा च, ",
"snp4.11:1.4":	"कुतोपहूता ते तदिङ्घ ब्रूहि”। ",
"snp4.11:2.1":	"“पियप्पहूता कलहा विवादा, ",
"snp4.11:2.2":	"परिदेवसोका सहमच्छरा च; ",
"snp4.11:2.3":	"मानातिमाना सहपेसुणा च, ",
"snp4.11:2.4":	"मच्छेरयुत्ता कलहा विवादा; ",
"snp4.11:2.5":	"विवादजातेसु च पेसुणानि”। ",
"snp4.11:3.1":	"“पिया सु लोकस्मिं कुतोनिदाना, ",
"snp4.11:3.2":	"ये चापि लोभा विचरन्ति लोके; ",
"snp4.11:3.3":	"आसा च निट्ठा च कुतोनिदाना, ",
"snp4.11:3.4":	"ये सम्परायाय नरस्स होन्ति”। ",
"snp4.11:4.1":	"“छन्दानिदानानि पियानि लोके, ",
"snp4.11:4.2":	"ये चापि लोभा विचरन्ति लोके; ",
"snp4.11:4.3":	"आसा च निट्ठा च इतोनिदाना, ",
"snp4.11:4.4":	"ये सम्परायाय नरस्स होन्ति”। ",
"snp4.11:5.1":	"“छन्दो नु लोकस्मिं कुतोनिदानो, ",
"snp4.11:5.2":	"विनिच्छया चापि कुतोपहूता; ",
"snp4.11:5.3":	"कोधो मोसवज्जञ्च कथङ्कथा च, ",
"snp4.11:5.4":	"ये वापि धम्मा समणेन वुत्ता”। ",
"snp4.11:6.1":	"“सातं असातन्ति यमाहु लोके, ",
"snp4.11:6.2":	"तमूपनिस्साय पहोति छन्दो; ",
"snp4.11:6.3":	"रूपेसु दिस्वा विभवं भवञ्च, ",
"snp4.11:6.4":	"विनिच्छयं कुब्बति जन्तु लोके। ",
"snp4.11:7.1":	"कोधो मोसवज्जञ्च कथङ्कथा च, ",
"snp4.11:7.2":	"एतेपि धम्मा द्वयमेव सन्ते; ",
"snp4.11:7.3":	"कथङ्कथी ञाणपथाय सिक्खे, ",
"snp4.11:7.4":	"ञत्वा पवुत्ता समणेन धम्मा”। ",
"snp4.11:8.1":	"“सातं असातञ्च कुतोनिदाना, ",
"snp4.11:8.2":	"किस्मिं असन्ते न भवन्ति हेते; ",
"snp4.11:8.3":	"विभवं भवञ्चापि यमेतमत्थं, ",
"snp4.11:8.4":	"एतं मे पब्रूहि यतोनिदानं”। ",
"snp4.11:9.1":	"“फस्सनिदानं सातं असातं, ",
"snp4.11:9.2":	"फस्से असन्ते न भवन्ति हेते; ",
"snp4.11:9.3":	"विभवं भवञ्चापि यमेतमत्थं, ",
"snp4.11:9.4":	"एतं ते पब्रूमि इतोनिदानं”। ",
"snp4.11:10.1":	"“फस्सो नु लोकस्मि कुतोनिदानो, ",
"snp4.11:10.2":	"परिग्गहा चापि कुतोपहूता; ",
"snp4.11:10.3":	"किस्मिं असन्ते न ममत्तमत्थि, ",
"snp4.11:10.4":	"किस्मिं विभूते न फुसन्ति फस्सा”। ",
"snp4.11:11.1":	"“नामञ्च रूपञ्च पटिच्च फस्सो, ",
"snp4.11:11.2":	"इच्छानिदानानि परिग्गहानि; ",
"snp4.11:11.3":	"इच्छायसन्त्या न ममत्तमत्थि, ",
"snp4.11:11.4":	"रूपे विभूते न फुसन्ति फस्सा”। ",
"snp4.11:12.1":	"“कथं समेतस्स विभोति रूपं, ",
"snp4.11:12.2":	"सुखं दुखञ्चापि कथं विभोति; ",
"snp4.11:12.3":	"एतं मे पब्रूहि यथा विभोति, ",
"snp4.11:12.4":	"तं जानियामाति मे मनो अहु”। ",
"snp4.11:13.1":	"“न सञ्ञसञ्ञी न विसञ्ञसञ्ञी, ",
"snp4.11:13.2":	"नोपि असञ्ञी न विभूतसञ्ञी; ",
"snp4.11:13.3":	"एवं समेतस्स विभोति रूपं, ",
"snp4.11:13.4":	"सञ्ञानिदाना हि पपञ्चसङ्खा”। ",
"snp4.11:14.1":	"“यं तं अपुच्छिम्ह अकित्तयी नो, ",
"snp4.11:14.2":	"अञ्ञं तं पुच्छाम तदिङ्घ ब्रूहि; ",
"snp4.11:14.3":	"एत्तावतग्गं नु वदन्ति हेके, ",
"snp4.11:14.4":	"यक्खस्स सुद्धिं इध पण्डितासे; ",
"snp4.11:14.5":	"उदाहु अञ्ञम्पि वदन्ति एत्तो”। ",
"snp4.11:15.1":	"“एत्तावतग्गम्पि वदन्ति हेके, ",
"snp4.11:15.2":	"यक्खस्स सुद्धिं इध पण्डितासे; ",
"snp4.11:15.3":	"तेसं पनेके समयं वदन्ति, ",
"snp4.11:15.4":	"अनुपादिसेसे कुसला वदाना। ",
"snp4.11:16.1":	"एते च ञत्वा उपनिस्सिताति, ",
"snp4.11:16.2":	"ञत्वा मुनी निस्सये सो विमंसी; ",
"snp4.11:16.3":	"ञत्वा विमुत्तो न विवादमेति, ",
"snp4.11:16.4":	"भवाभवाय न समेति धीरो”ति। ",
"snp4.11:16.5":	"कलहविवादसुत्तं एकादसमं। "
}	
