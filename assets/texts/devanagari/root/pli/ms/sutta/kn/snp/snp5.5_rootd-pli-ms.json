{	
"snp5.5:0.1":	"सुत्त निपात ५।५ ",
"snp5.5:0.2":	"मेत्तगूमाणवपुच्छा ",
"snp5.5:1.1":	"“पुच्छामि तं भगवा ब्रूहि मे तं, ",
"snp5.5:1.2":	"(इच्चायस्मा मेत्तगू) ",
"snp5.5:1.3":	"मञ्ञामि तं वेदगुं भावितत्तं; ",
"snp5.5:1.4":	"कुतो नु दुक्खा समुदागता इमे, ",
"snp5.5:1.5":	"ये केचि लोकस्मिमनेकरूपा”। ",
"snp5.5:2.1":	"“दुक्खस्स वे मं पभवं अपुच्छसि, ",
"snp5.5:2.2":	"(मेत्तगूति भगवा) ",
"snp5.5:2.3":	"तं ते पवक्खामि यथा पजानं; ",
"snp5.5:2.4":	"उपधिनिदाना पभवन्ति दुक्खा, ",
"snp5.5:2.5":	"ये केचि लोकस्मिमनेकरूपा। ",
"snp5.5:3.1":	"यो वे अविद्वा उपधिं करोति, ",
"snp5.5:3.2":	"पुनप्पुनं दुक्खमुपेति मन्दो; ",
"snp5.5:3.3":	"तस्मा पजानं उपधिं न कयिरा, ",
"snp5.5:3.4":	"दुक्खस्स जातिप्पभवानुपस्सी”। ",
"snp5.5:4.1":	"“यं तं अपुच्छिम्ह अकित्तयी नो, ",
"snp5.5:4.2":	"अञ्ञं तं पुच्छाम तदिङ्घ ब्रूहि; ",
"snp5.5:4.3":	"कथं नु धीरा वितरन्ति ओघं, ",
"snp5.5:4.4":	"जातिं जरं सोकपरिद्दवञ्च; ",
"snp5.5:4.5":	"तं मे मुनि साधु वियाकरोहि, ",
"snp5.5:4.6":	"तथा हि ते विदितो एस धम्मो”। ",
"snp5.5:5.1":	"“कित्तयिस्सामि ते धम्मं, ",
"snp5.5:5.2":	"(मेत्तगूति भगवा) ",
"snp5.5:5.3":	"दिट्ठे धम्मे अनीतिहं; ",
"snp5.5:5.4":	"यं विदित्वा सतो चरं, ",
"snp5.5:5.5":	"तरे लोके विसत्तिकं”। ",
"snp5.5:6.1":	"“तञ्चाहं अभिनन्दामि, ",
"snp5.5:6.2":	"महेसि धम्ममुत्तमं; ",
"snp5.5:6.3":	"यं विदित्वा सतो चरं, ",
"snp5.5:6.4":	"तरे लोके विसत्तिकं”। ",
"snp5.5:7.1":	"“यं किञ्चि सम्पजानासि, ",
"snp5.5:7.2":	"(मेत्तगूति भगवा) ",
"snp5.5:7.3":	"उद्धं अधो तिरियञ्चापि मज्झे; ",
"snp5.5:7.4":	"एतेसु नन्दिञ्च निवेसनञ्च, ",
"snp5.5:7.5":	"पनुज्ज विञ्ञाणं भवे न तिट्ठे। ",
"snp5.5:8.1":	"एवंविहारी सतो अप्पमत्तो, ",
"snp5.5:8.2":	"भिक्खु चरं हित्वा ममायितानि; ",
"snp5.5:8.3":	"जातिं जरं सोकपरिद्दवञ्च, ",
"snp5.5:8.4":	"इधेव विद्वा पजहेय्य दुक्खं”। ",
"snp5.5:9.1":	"“एताभिनन्दामि वचो महेसिनो, ",
"snp5.5:9.2":	"सुकित्तितं गोतमनूपधीकं; ",
"snp5.5:9.3":	"अद्धा हि भगवा पहासि दुक्खं, ",
"snp5.5:9.4":	"तथा हि ते विदितो एस धम्मो। ",
"snp5.5:10.1":	"ते चापि नूनप्पजहेय्यु दुक्खं, ",
"snp5.5:10.2":	"ये त्वं मुनि अट्ठितं ओवदेय्य; ",
"snp5.5:10.3":	"तं तं नमस्सामि समेच्च नाग, ",
"snp5.5:10.4":	"अप्पेव मं भगवा अट्ठितं ओवदेय्य”। ",
"snp5.5:11.1":	"“यं ब्राह्मणं वेदगुमाभिजञ्ञा, ",
"snp5.5:11.2":	"अकिञ्चनं कामभवे असत्तं; ",
"snp5.5:11.3":	"अद्धा हि सो ओघमिमं अतारि, ",
"snp5.5:11.4":	"तिण्णो च पारं अखिलो अकङ्खो। ",
"snp5.5:12.1":	"विद्वा च यो वेदगू नरो इध, ",
"snp5.5:12.2":	"भवाभवे सङ्गमिमं विसज्ज; ",
"snp5.5:12.3":	"सो वीततण्हो अनीघो निरासो, ",
"snp5.5:12.4":	"अतारि सो जातिजरन्ति ब्रूमी”ति। ",
"snp5.5:12.5":	"मेत्तगूमाणवपुच्छा चतुत्थी। "
}	
