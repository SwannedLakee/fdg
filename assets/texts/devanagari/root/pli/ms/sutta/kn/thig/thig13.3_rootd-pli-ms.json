{	
"thig13.3:0.1":	"थेरीगाथा १३।३ ",
"thig13.3:0.2":	"वीसतिनिपात ",
"thig13.3:0.3":	"चापाथेरीगाथा ",
"thig13.3:1.1":	"“लट्ठिहत्थो पुरे आसि, ",
"thig13.3:1.2":	"सो दानि मिगलुद्दको; ",
"thig13.3:1.3":	"आसाय पलिपा घोरा, ",
"thig13.3:1.4":	"नासक्खि पारमेतवे। ",
"thig13.3:2.1":	"सुमत्तं मं मञ्ञमाना, ",
"thig13.3:2.2":	"चापा पुत्तमतोसयि; ",
"thig13.3:2.3":	"चापाय बन्धनं छेत्वा, ",
"thig13.3:2.4":	"पब्बजिस्सं पुनोपहं”। ",
"thig13.3:3.1":	"“मा मे कुज्झि महावीर, ",
"thig13.3:3.2":	"मा मे कुज्झि महामुनि; ",
"thig13.3:3.3":	"न हि कोधपरेतस्स, ",
"thig13.3:3.4":	"सुद्धि अत्थि कुतो तपो”। ",
"thig13.3:4.1":	"“पक्कमिस्सञ्च नाळातो, ",
"thig13.3:4.2":	"कोध नाळाय वच्छति; ",
"thig13.3:4.3":	"बन्धन्ती इत्थिरूपेन, ",
"thig13.3:4.4":	"समणे धम्मजीविनो”। ",
"thig13.3:5.1":	"“एहि काळ निवत्तस्सु, ",
"thig13.3:5.2":	"भुञ्ज कामे यथा पुरे; ",
"thig13.3:5.3":	"अहञ्च ते वसीकता, ",
"thig13.3:5.4":	"ये च मे सन्ति ञातका”। ",
"thig13.3:6.1":	"“एत्तो चापे चतुब्भागं, ",
"thig13.3:6.2":	"यथा भाससि त्वञ्च मे; ",
"thig13.3:6.3":	"तयि रत्तस्स पोसस्स, ",
"thig13.3:6.4":	"उळारं वत तं सिया”। ",
"thig13.3:7.1":	"“काळङ्गिनिंव तक्कारिं, ",
"thig13.3:7.2":	"पुप्फितं गिरिमुद्धनि; ",
"thig13.3:7.3":	"फुल्लं दालिमलट्ठिंव, ",
"thig13.3:7.4":	"अन्तोदीपेव पाटलिं। ",
"thig13.3:8.1":	"हरिचन्दनलित्तङ्गिं, ",
"thig13.3:8.2":	"कासिकुत्तमधारिनिं; ",
"thig13.3:8.3":	"तं मं रूपवतिं सन्तिं, ",
"thig13.3:8.4":	"कस्स ओहाय गच्छसि”। ",
"thig13.3:9.1":	"“साकुन्तिकोव सकुणिं, ",
"thig13.3:9.2":	"यथा बन्धितुमिच्छति; ",
"thig13.3:9.3":	"आहरिमेन रूपेन, ",
"thig13.3:9.4":	"न मं त्वं बाधयिस्ससि”। ",
"thig13.3:10.1":	"“इमञ्च मे पुत्तफलं, ",
"thig13.3:10.2":	"काळ उप्पादितं तया; ",
"thig13.3:10.3":	"तं मं पुत्तवतिं सन्तिं, ",
"thig13.3:10.4":	"कस्स ओहाय गच्छसि”। ",
"thig13.3:11.1":	"“जहन्ति पुत्ते सप्पञ्ञा, ",
"thig13.3:11.2":	"ततो ञाती ततो धनं; ",
"thig13.3:11.3":	"पब्बजन्ति महावीरा, ",
"thig13.3:11.4":	"नागो छेत्वाव बन्धनं”। ",
"thig13.3:12.1":	"“इदानि ते इमं पुत्तं, ",
"thig13.3:12.2":	"दण्डेन छुरिकाय वा; ",
"thig13.3:12.3":	"भूमियं वा निसुम्भिस्सं, ",
"thig13.3:12.4":	"पुत्तसोका न गच्छसि”। ",
"thig13.3:13.1":	"“सचे पुत्तं सिङ्गालानं, ",
"thig13.3:13.2":	"कुक्कुरानं पदाहिसि; ",
"thig13.3:13.3":	"न मं पुत्तकत्ते जम्मि, ",
"thig13.3:13.4":	"पुनरावत्तयिस्ससि”। ",
"thig13.3:14.1":	"“हन्द खो दानि भद्दन्ते, ",
"thig13.3:14.2":	"कुहिं काळ गमिस्ससि; ",
"thig13.3:14.3":	"कतमं गामनिगमं, ",
"thig13.3:14.4":	"नगरं राजधानियो”। ",
"thig13.3:15.1":	"“अहुम्ह पुब्बे गणिनो, ",
"thig13.3:15.2":	"अस्समणा समणमानिनो; ",
"thig13.3:15.3":	"गामेन गामं विचरिम्ह, ",
"thig13.3:15.4":	"नगरे राजधानियो। ",
"thig13.3:16.1":	"एसो हि भगवा बुद्धो, ",
"thig13.3:16.2":	"नदिं नेरञ्जरं पति; ",
"thig13.3:16.3":	"सब्बदुक्खप्पहानाय, ",
"thig13.3:16.4":	"धम्मं देसेति पाणिनं; ",
"thig13.3:16.5":	"तस्साहं सन्तिकं गच्छं, ",
"thig13.3:16.6":	"सो मे सत्था भविस्सति”। ",
"thig13.3:17.1":	"“वन्दनं दानि वज्जासि, ",
"thig13.3:17.2":	"लोकनाथं अनुत्तरं; ",
"thig13.3:17.3":	"पदक्खिणञ्च कत्वान, ",
"thig13.3:17.4":	"आदिसेय्यासि दक्खिणं”। ",
"thig13.3:18.1":	"“एतं खो लब्भमम्हेहि, ",
"thig13.3:18.2":	"यथा भाससि त्वञ्च मे; ",
"thig13.3:18.3":	"वन्दनं दानि ते वज्जं, ",
"thig13.3:18.4":	"लोकनाथं अनुत्तरं; ",
"thig13.3:18.5":	"पदक्खिणञ्च कत्वान, ",
"thig13.3:18.6":	"आदिसिस्सामि दक्खिणं”। ",
"thig13.3:19.1":	"ततो च काळो पक्कामि, ",
"thig13.3:19.2":	"नदिं नेरञ्जरं पति; ",
"thig13.3:19.3":	"सो अद्दसासि सम्बुद्धं, ",
"thig13.3:19.4":	"देसेन्तं अमतं पदं। ",
"thig13.3:20.1":	"दुक्खं दुक्खसमुप्पादं, ",
"thig13.3:20.2":	"दुक्खस्स च अतिक्कमं; ",
"thig13.3:20.3":	"अरियं चट्ठङ्गिकं मग्गं, ",
"thig13.3:20.4":	"दुक्खूपसमगामिनं। ",
"thig13.3:21.1":	"तस्स पादानि वन्दित्वा, ",
"thig13.3:21.2":	"कत्वान नं पदक्खिणं; ",
"thig13.3:21.3":	"चापाय आदिसित्वान, ",
"thig13.3:21.4":	"पब्बजिं अनगारियं; ",
"thig13.3:21.5":	"तिस्सो विज्जा अनुप्पत्ता, ",
"thig13.3:21.6":	"कतं बुद्धस्स सासनं। ",
"thig13.3:22.1":	"… चापा थेरी …। "
}	
