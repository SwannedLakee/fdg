{	
"snp4.10:0.1":	"सुत्त निपात ४।१० ",
"snp4.10:0.2":	"पुराभेदसुत्त ",
"snp4.10:1.1":	"“कथंदस्सी कथंसीलो, ",
"snp4.10:1.2":	"उपसन्तोति वुच्चति; ",
"snp4.10:1.3":	"तं मे गोतम पब्रूहि, ",
"snp4.10:1.4":	"पुच्छितो उत्तमं नरं”। ",
"snp4.10:2.1":	"“वीततण्हो पुरा भेदा, ",
"snp4.10:2.2":	"(इति भगवा) ",
"snp4.10:2.3":	"पुब्बमन्तमनिस्सितो; ",
"snp4.10:2.4":	"वेमज्झे नुपसङ्खेय्यो, ",
"snp4.10:2.5":	"तस्स नत्थि पुरक्खतं। ",
"snp4.10:3.1":	"अक्कोधनो असन्तासी, ",
"snp4.10:3.2":	"अविकत्थी अकुक्कुचो; ",
"snp4.10:3.3":	"मन्तभाणी अनुद्धतो, ",
"snp4.10:3.4":	"स वे वाचायतो मुनि। ",
"snp4.10:4.1":	"निरासत्ति अनागते, ",
"snp4.10:4.2":	"अतीतं नानुसोचति; ",
"snp4.10:4.3":	"विवेकदस्सी फस्सेसु, ",
"snp4.10:4.4":	"दिट्ठीसु च न नीयति। ",
"snp4.10:5.1":	"पतिलीनो अकुहको, ",
"snp4.10:5.2":	"अपिहालु अमच्छरी; ",
"snp4.10:5.3":	"अप्पगब्भो अजेगुच्छो, ",
"snp4.10:5.4":	"पेसुणेय्ये च नो युतो। ",
"snp4.10:6.1":	"सातियेसु अनस्सावी, ",
"snp4.10:6.2":	"अतिमाने च नो युतो; ",
"snp4.10:6.3":	"सण्हो च पटिभानवा, ",
"snp4.10:6.4":	"न सद्धो न विरज्जति। ",
"snp4.10:7.1":	"लाभकम्या न सिक्खति, ",
"snp4.10:7.2":	"अलाभे च न कुप्पति; ",
"snp4.10:7.3":	"अविरुद्धो च तण्हाय, ",
"snp4.10:7.4":	"रसेसु नानुगिज्झति। ",
"snp4.10:8.1":	"उपेक्खको सदा सतो, ",
"snp4.10:8.2":	"न लोके मञ्ञते समं; ",
"snp4.10:8.3":	"न विसेसी न नीचेय्यो, ",
"snp4.10:8.4":	"तस्स नो सन्ति उस्सदा। ",
"snp4.10:9.1":	"यस्स निस्सयना नत्थि, ",
"snp4.10:9.2":	"ञत्वा धम्मं अनिस्सितो; ",
"snp4.10:9.3":	"भवाय विभवाय वा, ",
"snp4.10:9.4":	"तण्हा यस्स न विज्जति। ",
"snp4.10:10.1":	"तं ब्रूमि उपसन्तोति, ",
"snp4.10:10.2":	"कामेसु अनपेक्खिनं; ",
"snp4.10:10.3":	"गन्था तस्स न विज्जन्ति, ",
"snp4.10:10.4":	"अतरी सो विसत्तिकं। ",
"snp4.10:11.1":	"न तस्स पुत्ता पसवो, ",
"snp4.10:11.2":	"खेत्तं वत्थुञ्च विज्जति; ",
"snp4.10:11.3":	"अत्ता वापि निरत्ता वा, ",
"snp4.10:11.4":	"न तस्मिं उपलब्भति। ",
"snp4.10:12.1":	"येन नं वज्जुं पुथुज्जना, ",
"snp4.10:12.2":	"अथो समणब्राह्मणा; ",
"snp4.10:12.3":	"तं तस्स अपुरक्खतं, ",
"snp4.10:12.4":	"तस्मा वादेसु नेजति। ",
"snp4.10:13.1":	"वीतगेधो अमच्छरी, ",
"snp4.10:13.2":	"न उस्सेसु वदते मुनि; ",
"snp4.10:13.3":	"न समेसु न ओमेसु, ",
"snp4.10:13.4":	"कप्पं नेति अकप्पियो। ",
"snp4.10:14.1":	"यस्स लोके सकं नत्थि, ",
"snp4.10:14.2":	"असता च न सोचति; ",
"snp4.10:14.3":	"धम्मेसु च न गच्छति, ",
"snp4.10:14.4":	"स वे सन्तोति वुच्चती”ति। ",
"snp4.10:14.5":	"पुराभेदसुत्तं दसमं। "
}	
