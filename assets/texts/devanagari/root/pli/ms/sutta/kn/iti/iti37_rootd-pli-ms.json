{	
"iti37:0.1":	"इतिवुत्तक ३७ ",
"iti37:0.2":	"दुकनिपात ",
"iti37:0.3":	"पठमवग्ग ",
"iti37:0.4":	"सोमनस्ससुत्त ",
"iti37:1.1":	"वुत्तञ्हेतं भगवता वुत्तमरहताति मे सुतं: ",
"iti37:2.1":	"“द्वीहि, भिक्खवे, धम्मेहि समन्नागतो भिक्खु दिट्ठेव धम्मे सुखसोमनस्सबहुलो विहरति, योनि चस्स आरद्धा होति आसवानं खयाय। ",
"iti37:2.2":	"कतमेहि द्वीहि? ",
"iti37:2.3":	"संवेजनीयेसु ठानेसु संवेजनेन, संविग्गस्स च योनिसो पधानेन। ",
"iti37:2.4":	"इमेहि खो, भिक्खवे, द्वीहि धम्मेहि समन्नागतो भिक्खु दिट्ठेव धम्मे सुखसोमनस्सबहुलो विहरति, योनि चस्स आरद्धा होति आसवानं खयाया”ति। ",
"iti37:2.5":	"एतमत्थं भगवा अवोच। ",
"iti37:2.6":	"तत्थेतं इति वुच्चति: ",
"iti37:3.1":	"“संवेजनीयट्ठानेसु, ",
"iti37:3.2":	"संविज्जेथेव पण्डितो; ",
"iti37:3.3":	"आतापी निपको भिक्खु, ",
"iti37:3.4":	"पञ्ञाय समवेक्खिय। ",
"iti37:4.1":	"एवं विहारी आतापी, ",
"iti37:4.2":	"सन्तवुत्ति अनुद्धतो; ",
"iti37:4.3":	"चेतोसमथमनुयुत्तो, ",
"iti37:4.4":	"खयं दुक्खस्स पापुणे”ति। ",
"iti37:5.1":	"अयम्पि अत्थो वुत्तो भगवता, इति मे सुतन्ति। ",
"iti37:5.2":	"दसमं। ",
"iti37:5.3":	"पठमो वग्गो। ",
"iti37:6.0":	"तस्सुद्दानं ",
"iti37:6.1":	"द्वे च भिक्खू तपनीया, ",
"iti37:6.2":	"तपनीया परत्थेहि; ",
"iti37:6.3":	"आतापी नकुहना द्वे, ",
"iti37:6.4":	"सोमनस्सेन ते दसाति। "
}	
