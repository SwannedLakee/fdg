{	
"ja530:0.1":	"जातक ",
"ja530:0.2":	"सट्ठिनिपात ",
"ja530:0.3":	"सोणकवग्ग ",
"ja530:0.4":	"२। सङ्किच्चजातक ",
"ja530:1.1":	"दिस्वा निसिन्नं राजानं, ",
"ja530:1.2":	"ब्रह्मदत्तं रथेसभं; ",
"ja530:1.3":	"अथस्स पटिवेदेसि, ",
"ja530:1.4":	"“यस्सासि अनुकम्पको। ",
"ja530:2.1":	"सङ्किच्चायं अनुप्पत्तो, ",
"ja530:2.2":	"इसीनं साधुसम्मतो; ",
"ja530:2.3":	"तरमानरूपो निय्याहि, ",
"ja530:2.4":	"खिप्पं पस्स महेसिनं”। ",
"ja530:3.1":	"ततो च राजा तरमानो, ",
"ja530:3.2":	"युत्तमारुय्ह सन्दनं; ",
"ja530:3.3":	"मित्तामच्चपरिब्यूळ्हो, ",
"ja530:3.4":	"अगमासि रथेसभो। ",
"ja530:4.1":	"निक्खिप्प पञ्च ककुधानि, ",
"ja530:4.2":	"कासीनं रट्ठवड्ढनो; ",
"ja530:4.3":	"वालबीजनिमुण्हीसं, ",
"ja530:4.4":	"खग्गं छत्तञ्चुपाहनं। ",
"ja530:5.1":	"ओरुय्ह राजा यानम्हा, ",
"ja530:5.2":	"ठपयित्वा पटिच्छदं; ",
"ja530:5.3":	"आसीनं दायपस्सस्मिं, ",
"ja530:5.4":	"सङ्किच्चमुपसङ्कमि। ",
"ja530:6.1":	"उपसङ्कमित्वा सो राजा, ",
"ja530:6.2":	"सम्मोदि इसिना सह; ",
"ja530:6.3":	"तं कथं वीतिसारेत्वा, ",
"ja530:6.4":	"एकमन्तं उपाविसि। ",
"ja530:7.1":	"एकमन्तं निसिन्नोव, ",
"ja530:7.2":	"अथ कालं अमञ्ञथ; ",
"ja530:7.3":	"ततो पापानि कम्मानि, ",
"ja530:7.4":	"पुच्छितुं पटिपज्जथ। ",
"ja530:8.1":	"“इसिं पुच्छाम सङ्किच्चं, ",
"ja530:8.2":	"इसीनं साधुसम्मतं; ",
"ja530:8.3":	"आसीनं दायपस्सस्मिं, ",
"ja530:8.4":	"इसिसङ्घपुरक्खतं। ",
"ja530:9.1":	"कं गतिं पेच्च गच्छन्ति, ",
"ja530:9.2":	"नरा धम्मातिचारिनो; ",
"ja530:9.3":	"अतिचिण्णो मया धम्मो, ",
"ja530:9.4":	"तं मे अक्खाहि पुच्छितो”। ",
"ja530:10.1":	"इसी अवच सङ्किच्चो, ",
"ja530:10.2":	"कासीनं रट्ठवड्ढनं; ",
"ja530:10.3":	"आसीनं दायपस्सस्मिं, ",
"ja530:10.4":	"“महाराज सुणोहि मे। ",
"ja530:11.1":	"उप्पथेन वजन्तस्स, ",
"ja530:11.2":	"यो मग्गमनुसासति; ",
"ja530:11.3":	"तस्स चे वचनं कयिरा, ",
"ja530:11.4":	"नास्स मग्गेय्य कण्टको। ",
"ja530:12.1":	"अधम्मं पटिपन्नस्स, ",
"ja530:12.2":	"यो धम्ममनुसासति; ",
"ja530:12.3":	"तस्स चे वचनं कयिरा, ",
"ja530:12.4":	"न सो गच्छेय्य दुग्गतिं”। ",
"ja530:13.1":	"“धम्मो पथो महाराज, ",
"ja530:13.2":	"अधम्मो पन उप्पथो; ",
"ja530:13.3":	"अधम्मो निरयं नेति, ",
"ja530:13.4":	"धम्मो पापेति सुग्गतिं। ",
"ja530:14.1":	"अधम्मचारिनो राज, ",
"ja530:14.2":	"नरा विसमजीविनो; ",
"ja530:14.3":	"यं गतिं पेच्च गच्छन्ति, ",
"ja530:14.4":	"निरये ते सुणोहि मे। ",
"ja530:15.1":	"सञ्जीवो काळसुत्तो च, ",
"ja530:15.2":	"सङ्घातो द्वे च रोरुवा; ",
"ja530:15.3":	"अथापरो महावीचि, ",
"ja530:15.4":	"तापनो च पतापनो। ",
"ja530:16.1":	"इच्चेते अट्ठ निरया, ",
"ja530:16.2":	"अक्खाता दुरतिक्कमा; ",
"ja530:16.3":	"आकिण्णा लुद्दकम्मेहि, ",
"ja530:16.4":	"पच्चेका सोळसुस्सदा। ",
"ja530:17.1":	"कदरियतापना घोरा, ",
"ja530:17.2":	"अच्चिमन्तो महब्भया; ",
"ja530:17.3":	"लोमहंसनरूपा च, ",
"ja530:17.4":	"भेस्मा पटिभया दुखा। ",
"ja530:18.1":	"चतुक्कण्णा चतुद्वारा, ",
"ja530:18.2":	"विभत्ता भागसो मिता; ",
"ja530:18.3":	"अयोपाकारपरियन्ता, ",
"ja530:18.4":	"अयसा पटिकुज्जिता। ",
"ja530:19.1":	"तेसं अयोमया भूमि, ",
"ja530:19.2":	"जलिता तेजसा युता; ",
"ja530:19.3":	"समन्ता योजनसतं, ",
"ja530:19.4":	"फुटा तिट्ठन्ति सब्बदा। ",
"ja530:20.1":	"एते पतन्ति निरये, ",
"ja530:20.2":	"उद्धम्पादा अवंसिरा; ",
"ja530:20.3":	"इसीनं अतिवत्तारो, ",
"ja530:20.4":	"सञ्ञतानं तपस्सिनं। ",
"ja530:21.1":	"ते भूनहुनो पच्चन्ति, ",
"ja530:21.2":	"मच्छा बिलकता यथा; ",
"ja530:21.3":	"संवच्छरे असङ्खेय्ये, ",
"ja530:21.4":	"नरा किब्बिसकारिनो। ",
"ja530:22.1":	"डय्हमानेन गत्तेन, ",
"ja530:22.2":	"निच्चं सन्तरबाहिरं; ",
"ja530:22.3":	"निरया नाधिगच्छन्ति, ",
"ja530:22.4":	"द्वारं निक्खमनेसिनो। ",
"ja530:23.1":	"पुरत्थिमेन धावन्ति, ",
"ja530:23.2":	"ततो धावन्ति पच्छतो; ",
"ja530:23.3":	"उत्तरेनपि धावन्ति, ",
"ja530:23.4":	"ततो धावन्ति दक्खिणं; ",
"ja530:23.5":	"यं यञ्हि द्वारं गच्छन्ति, ",
"ja530:23.6":	"तं तदेव पिधीयरे। ",
"ja530:24.1":	"बहूनि वस्ससहस्सानि, ",
"ja530:24.2":	"जना निरयगामिनो; ",
"ja530:24.3":	"बाहा पग्गय्ह कन्दन्ति, ",
"ja530:24.4":	"पत्वा दुक्खं अनप्पकं। ",
"ja530:25.1":	"आसीविसंव कुपितं, ",
"ja530:25.2":	"तेजस्सिं दुरतिक्कमं; ",
"ja530:25.3":	"न साधुरूपे आसीदे, ",
"ja530:25.4":	"सञ्ञतानं तपस्सिनं। ",
"ja530:26.1":	"अतिकायो महिस्सासो, ",
"ja530:26.2":	"अज्जुनो केककाधिपो; ",
"ja530:26.3":	"सहस्सबाहु उच्छिन्नो, ",
"ja530:26.4":	"इसिमासज्ज गोतमं। ",
"ja530:27.1":	"अरजं रजसा वच्छं, ",
"ja530:27.2":	"किसं अवकिरिय दण्डकी; ",
"ja530:27.3":	"तालोव मूलतो छिन्नो, ",
"ja530:27.4":	"स राजा विभवङ्गतो। ",
"ja530:28.1":	"उपहच्च मनं मज्झो, ",
"ja530:28.2":	"मातङ्गस्मिं यसस्सिने; ",
"ja530:28.3":	"सपारिसज्जो उच्छिन्नो, ",
"ja530:28.4":	"मज्झारञ्ञं तदा अहु। ",
"ja530:29.1":	"कण्हदीपायनासज्ज, ",
"ja530:29.2":	"इसिं अन्धकवेण्डयो; ",
"ja530:29.3":	"अञ्ञोञ्ञं मुसला हन्त्वा, ",
"ja530:29.4":	"सम्पत्ता यमसाधनं। ",
"ja530:30.1":	"अथायं इसिना सत्तो, ",
"ja530:30.2":	"अन्तलिक्खचरो पुरे; ",
"ja530:30.3":	"पावेक्खि पथविं चेच्चो, ",
"ja530:30.4":	"हीनत्तो पत्तपरियायं। ",
"ja530:31.1":	"तस्मा हि छन्दागमनं, ",
"ja530:31.2":	"नप्पसंसन्ति पण्डिता; ",
"ja530:31.3":	"अदुट्ठचित्तो भासेय्य, ",
"ja530:31.4":	"गिरं सच्चूपसंहितं। ",
"ja530:32.1":	"मनसा चे पदुट्ठेन, ",
"ja530:32.2":	"यो नरो पेक्खते मुनिं; ",
"ja530:32.3":	"विज्जाचरणसम्पन्नं, ",
"ja530:32.4":	"गन्ता सो निरयं अधो। ",
"ja530:33.1":	"ये वुड्ढे परिभासन्ति, ",
"ja530:33.2":	"फरुसूपक्कमा जना; ",
"ja530:33.3":	"अनपच्चा अदायादा, ",
"ja530:33.4":	"तालवत्थु भवन्ति ते। ",
"ja530:34.1":	"यो च पब्बजितं हन्ति, ",
"ja530:34.2":	"कतकिच्चं महेसिनं; ",
"ja530:34.3":	"स काळसुत्ते निरये, ",
"ja530:34.4":	"चिररत्ताय पच्चति। ",
"ja530:35.1":	"यो च राजा अधम्मट्ठो, ",
"ja530:35.2":	"रट्ठविद्धंसनो मगो; ",
"ja530:35.3":	"तापयित्वा जनपदं, ",
"ja530:35.4":	"तापने पेच्च पच्चति। ",
"ja530:36.1":	"सो च वस्ससहस्सानि, ",
"ja530:36.2":	"सतं दिब्बानि पच्चति; ",
"ja530:36.3":	"अच्चिसङ्घपरेतो सो, ",
"ja530:36.4":	"दुक्खं वेदेति वेदनं। ",
"ja530:37.1":	"तस्स अग्गिसिखा काया, ",
"ja530:37.2":	"निच्छरन्ति पभस्सरा; ",
"ja530:37.3":	"तेजोभक्खस्स गत्तानि, ",
"ja530:37.4":	"लोमेहि च नखेहि च। ",
"ja530:38.1":	"डय्हमानेन गत्तेन, ",
"ja530:38.2":	"निच्चं सन्तरबाहिरं; ",
"ja530:38.3":	"दुक्खाभितुन्नो नदति, ",
"ja530:38.4":	"नागो तुत्तट्टितो यथा। ",
"ja530:39.1":	"यो लोभा पितरं हन्ति, ",
"ja530:39.2":	"दोसा वा पुरिसाधमो; ",
"ja530:39.3":	"स काळसुत्ते निरये, ",
"ja530:39.4":	"चिररत्ताय पच्चति। ",
"ja530:40.1":	"स तादिसो पच्चति लोहकुम्भियं, ",
"ja530:40.2":	"पक्कञ्च सत्तीहि हनन्ति नित्तचं; ",
"ja530:40.3":	"अन्धं करित्वा मुत्तकरीसभक्खं, ",
"ja530:40.4":	"खारे निमुज्जन्ति तथाविधं नरं। ",
"ja530:41.1":	"तत्तं पक्कुथितमयोगुळञ्च, ",
"ja530:41.2":	"दीघे च फाले चिररत्ततापिते; ",
"ja530:41.3":	"विक्खम्भमादाय विबन्धरज्जुभि, ",
"ja530:41.4":	"विवटे मुखे सम्पविसन्ति रक्खसा। ",
"ja530:42.1":	"सामा च सोणा सबला च गिज्झा, ",
"ja530:42.2":	"काकोळसङ्घा च दिजा अयोमुखा; ",
"ja530:42.3":	"सङ्गम्म खादन्ति विप्फन्दमानं, ",
"ja530:42.4":	"जिव्हं विभज्ज विघासं सलोहितं। ",
"ja530:43.1":	"तं दड्ढतालं परिभिन्नगत्तं, ",
"ja530:43.2":	"निप्पोथयन्ता अनुविचरन्ति रक्खसा; ",
"ja530:43.3":	"रती हि नेसं दुखिनो पनीतरे, ",
"ja530:43.4":	"एतादिसस्मिं निरये वसन्ति; ",
"ja530:43.5":	"ये केचि लोके इध पेत्तिघातिनो। ",
"ja530:44.1":	"पुत्तो च मातरं हन्त्वा, ",
"ja530:44.2":	"इतो गन्त्वा यमक्खयं; ",
"ja530:44.3":	"भुसमापज्जते दुक्खं, ",
"ja530:44.4":	"अत्तकम्मफलूपगो। ",
"ja530:45.1":	"अमनुस्सा अतिबला, ",
"ja530:45.2":	"हन्तारं जनयन्तिया; ",
"ja530:45.3":	"अयोमयेहि वालेहि, ",
"ja530:45.4":	"पीळयन्ति पुनप्पुनं। ",
"ja530:46.1":	"तमस्सवं सका गत्ता, ",
"ja530:46.2":	"रुधिरं अत्तसम्भवं; ",
"ja530:46.3":	"तम्बलोहविलीनंव, ",
"ja530:46.4":	"तत्तं पायेन्ति मत्तिघं। ",
"ja530:47.1":	"जिगुच्छं कुणपं पूतिं, ",
"ja530:47.2":	"दुग्गन्धं गूथकद्दमं; ",
"ja530:47.3":	"पुब्बलोहितसङ्कासं, ",
"ja530:47.4":	"रहदमोगय्ह तिट्ठति। ",
"ja530:48.1":	"तमेनं किमयो तत्थ, ",
"ja530:48.2":	"अतिकाया अयोमुखा; ",
"ja530:48.3":	"छविं भेत्वान खादन्ति, ",
"ja530:48.4":	"सङ्गिद्धा मंसलोहिते। ",
"ja530:49.1":	"सो च तं निरयं पत्तो, ",
"ja530:49.2":	"निमुग्गो सतपोरिसं; ",
"ja530:49.3":	"पूतिकं कुणपं वाति, ",
"ja530:49.4":	"समन्ता सतयोजनं। ",
"ja530:50.1":	"चक्खुमापि हि चक्खूहि, ",
"ja530:50.2":	"तेन गन्धेन जीयति; ",
"ja530:50.3":	"एतादिसं ब्रह्मदत्त, ",
"ja530:50.4":	"मातुघो लभते दुखं। ",
"ja530:51.1":	"खुरधारमनुक्कम्म, ",
"ja530:51.2":	"तिक्खं दुरभिसम्भवं; ",
"ja530:51.3":	"पतन्ति गब्भपातियो, ",
"ja530:51.4":	"दुग्गं वेतरणिं नदिं। ",
"ja530:52.1":	"अयोमया सिम्बलियो, ",
"ja530:52.2":	"सोळसङ्गुलकण्टका; ",
"ja530:52.3":	"उभतो अभिलम्बन्ति, ",
"ja530:52.4":	"दुग्गं वेतरणिं नदिं। ",
"ja530:53.1":	"ते अच्चिमन्तो तिट्ठन्ति, ",
"ja530:53.2":	"अग्गिक्खन्धाव आरका; ",
"ja530:53.3":	"आदित्ता जातवेदेन, ",
"ja530:53.4":	"उद्धं योजनमुग्गता। ",
"ja530:54.1":	"एते वजन्ति निरये, ",
"ja530:54.2":	"तत्ते तिखिणकण्टके; ",
"ja530:54.3":	"नारियो च अतिचारा, ",
"ja530:54.4":	"नरा च परदारगू। ",
"ja530:55.1":	"ते पतन्ति अधोक्खन्धा, ",
"ja530:55.2":	"विवत्ता विहता पुथू; ",
"ja530:55.3":	"सयन्ति विनिविद्धङ्गा, ",
"ja530:55.4":	"दीघं जग्गन्ति सब्बदा। ",
"ja530:56.1":	"ततो रत्या विवसाने, ",
"ja530:56.2":	"महतिं पब्बतूपमं; ",
"ja530:56.3":	"लोहकुम्भिं पवज्जन्ति, ",
"ja530:56.4":	"तत्तं अग्गिसमूदकं। ",
"ja530:57.1":	"एवं दिवा च रत्तो च, ",
"ja530:57.2":	"दुस्सीला मोहपारुता; ",
"ja530:57.3":	"अनुभोन्ति सकं कम्मं, ",
"ja530:57.4":	"पुब्बे दुक्कटमत्तनो। ",
"ja530:58.1":	"या च भरिया धनक्कीता, ",
"ja530:58.2":	"सामिकं अतिमञ्ञति; ",
"ja530:58.3":	"सस्सुं वा ससुरं वापि, ",
"ja530:58.4":	"जेट्ठं वापि ननन्दरं। ",
"ja530:59.1":	"तस्सा वङ्केन जिव्हग्गं, ",
"ja530:59.2":	"निब्बहन्ति सबन्धनं; ",
"ja530:59.3":	"स ब्याममत्तं किमिनं, ",
"ja530:59.4":	"जिव्हं पस्सति अत्तनि; ",
"ja530:59.5":	"विञ्ञापेतुं न सक्कोति, ",
"ja530:59.6":	"तापने पेच्च पच्चति। ",
"ja530:60.1":	"ओरब्भिका सूकरिका, ",
"ja530:60.2":	"मच्छिका मिगबन्धका; ",
"ja530:60.3":	"चोरा गोघातका लुद्दा, ",
"ja530:60.4":	"अवण्णे वण्णकारका। ",
"ja530:61.1":	"सत्तीहि लोहकूटेहि, ",
"ja530:61.2":	"नेत्तिंसेहि उसूहि च; ",
"ja530:61.3":	"हञ्ञमाना खारनदिं, ",
"ja530:61.4":	"पपतन्ति अवंसिरा। ",
"ja530:62.1":	"सायं पातो कूटकारी, ",
"ja530:62.2":	"अयोकूटेहि हञ्ञति; ",
"ja530:62.3":	"ततो वन्तं दुरत्तानं, ",
"ja530:62.4":	"परेसं भुञ्जरे सदा। ",
"ja530:63.1":	"धङ्का भेरण्डका गिज्झा, ",
"ja530:63.2":	"काकोळा च अयोमुखा; ",
"ja530:63.3":	"विप्फन्दमानं खादन्ति, ",
"ja530:63.4":	"नरं किब्बिसकारकं। ",
"ja530:64.1":	"ये मिगेन मिगं हन्ति, ",
"ja530:64.2":	"पक्खिं वा पन पक्खिना; ",
"ja530:64.3":	"असन्तो रजसा छन्ना, ",
"ja530:64.4":	"गन्ता ते निरयुस्सदं। ",
"ja530:65.1":	"सन्तो च उद्धं गच्छन्ति, ",
"ja530:65.2":	"सुचिण्णेनिध कम्मुना; ",
"ja530:65.3":	"सुचिण्णस्स फलं पस्स, ",
"ja530:65.4":	"सैन्दा देवा सब्रह्मका। ",
"ja530:66.1":	"तं तं ब्रूमि महाराज, ",
"ja530:66.2":	"धम्मं रट्ठपती चर; ",
"ja530:66.3":	"तथा राज चराहि धम्मं, ",
"ja530:66.4":	"यथा तं सुचिण्णं नानुतप्पेय्य पच्छा”ति। ",
"ja530:67.1":	"सङ्किच्चजातकं दुतियं। ",
"ja530:68.1":	"सट्ठिनिपातं निट्ठितं। ",
"ja530:69.1":	"तस्सुद्दानं ",
"ja530:70.1":	"अथ सट्ठिनिपातम्हि, ",
"ja530:70.2":	"सुणाथ मम भासितं; ",
"ja530:70.3":	"जातकसव्हयनो पवरो, ",
"ja530:70.4":	"सोणकअरिन्दमसव्हयनो; ",
"ja530:70.5":	"तथा वुत्तरथेसभकिच्चवरोति। "
}	
