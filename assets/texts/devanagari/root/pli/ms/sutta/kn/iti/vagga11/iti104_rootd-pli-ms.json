{	
"iti104:0.1":	"इतिवुत्तक १०४ ",
"iti104:0.2":	"चतुक्कनिपात ",
"iti104:0.3":	"ब्राह्मणधम्मयागवग्ग ",
"iti104:0.4":	"सीलसम्पन्नसुत्त ",
"iti104:1.1":	"वुत्तञ्हेतं भगवता वुत्तमरहताति मे सुतं: ",
"iti104:2.1":	"“ये ते, भिक्खवे, भिक्खू सीलसम्पन्ना समाधिसम्पन्ना पञ्ञासम्पन्ना विमुत्तिसम्पन्ना विमुत्तिञाणदस्सनसम्पन्ना ओवादका विञ्ञापका सन्दस्सका समादपका समुत्तेजका सम्पहंसका अलंसमक्खातारो सद्धम्मस्स दस्सनम्पहं, भिक्खवे, तेसं भिक्खूनं बहूपकारं वदामि; ",
"iti104:2.2":	"सवनम्पहं, भिक्खवे, तेसं भिक्खूनं बहूपकारं वदामि; ",
"iti104:2.3":	"उपसङ्कमनम्पहं, भिक्खवे, तेसं भिक्खूनं बहूपकारं वदामि; ",
"iti104:2.4":	"पयिरुपासनम्पहं, भिक्खवे, तेसं भिक्खूनं बहूपकारं वदामि; ",
"iti104:2.5":	"अनुस्सरणम्पहं, भिक्खवे, तेसं भिक्खूनं बहूपकारं वदामि; ",
"iti104:2.6":	"अनुपब्बज्जम्पहं, भिक्खवे, तेसं भिक्खूनं बहूपकारं वदामि। ",
"iti104:2.7":	"तं किस्स हेतु? ",
"iti104:2.8":	"तथारूपे, भिक्खवे, भिक्खू सेवतो भजतो पयिरुपासतो अपरिपूरोपि सीलक्खन्धो भावनापारिपूरिं गच्छति, अपरिपूरोपि समाधिक्खन्धो भावनापारिपूरिं गच्छति, अपरिपूरोपि पञ्ञाक्खन्धो भावनापारिपूरिं गच्छति, अपरिपूरोपि विमुत्तिक्खन्धो भावनापारिपूरिं गच्छति, अपरिपूरोपि विमुत्तिञाणदस्सनक्खन्धो भावनापारिपूरिं गच्छति। ",
"iti104:2.9":	"एवरूपा च ते, भिक्खवे, भिक्खू सत्थारोतिपि वुच्चन्ति, सत्थवाहातिपि वुच्चन्ति, रणञ्जहातिपि वुच्चन्ति, तमोनुदातिपि वुच्चन्ति, आलोककरातिपि वुच्चन्ति, ओभासकरातिपि वुच्चन्ति, पज्जोतकरातिपि वुच्चन्ति, उक्काधारातिपि वुच्चन्ति, पभङ्करातिपि वुच्चन्ति, अरियातिपि वुच्चन्ति, चक्खुमन्तोतिपि वुच्चन्ती”ति। ",
"iti104:2.10":	"एतमत्थं भगवा अवोच। ",
"iti104:2.11":	"तत्थेतं इति वुच्चति: ",
"iti104:3.1":	"“पामोज्जकरणं ठानं, ",
"iti104:3.2":	"एतं होति विजानतं; ",
"iti104:3.3":	"यदिदं भावितत्तानं, ",
"iti104:3.4":	"अरियानं धम्मजीविनं। ",
"iti104:4.1":	"ते जोतयन्ति सद्धम्मं, ",
"iti104:4.2":	"भासयन्ति पभङ्करा; ",
"iti104:4.3":	"आलोककरणा धीरा, ",
"iti104:4.4":	"चक्खुमन्तो रणञ्जहा। ",
"iti104:5.1":	"येसं वे सासनं सुत्वा, ",
"iti104:5.2":	"सम्मदञ्ञाय पण्डिता; ",
"iti104:5.3":	"जातिक्खयमभिञ्ञाय, ",
"iti104:5.4":	"नागच्छन्ति पुनब्भवन्”ति। ",
"iti104:6.1":	"अयम्पि अत्थो वुत्तो भगवता, इति मे सुतन्ति। ",
"iti104:6.2":	"पञ्चमं। "
}	
