{	
"an5.43:0.1":	"अङ्गुत्तर निकाय ५।४३ ",
"an5.43:0.2":	"५। मुण्डराजवग्ग ",
"an5.43:0.3":	"इट्ठसुत्त ",
"an5.43:1.1":	"अथ खो अनाथपिण्डिको गहपति येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो अनाथपिण्डिकं गहपतिं भगवा एतदवोच: ",
"an5.43:2.1":	"“पञ्चिमे, गहपति, धम्मा इट्ठा कन्ता मनापा दुल्लभा लोकस्मिं। ",
"an5.43:2.2":	"कतमे पञ्च? ",
"an5.43:2.3":	"आयु, गहपति, इट्ठो कन्तो मनापो दुल्लभो लोकस्मिं; ",
"an5.43:2.4":	"वण्णो इट्ठो कन्तो मनापो दुल्लभो लोकस्मिं; ",
"an5.43:2.5":	"सुखं इट्ठं कन्तं मनापं दुल्लभं लोकस्मिं; ",
"an5.43:2.6":	"यसो इट्ठो कन्तो मनापो दुल्लभो लोकस्मिं; ",
"an5.43:2.7":	"सग्गा इट्ठा कन्ता मनापा दुल्लभा लोकस्मिं। ",
"an5.43:2.8":	"इमे खो, गहपति, पञ्च धम्मा इट्ठा कन्ता मनापा दुल्लभा लोकस्मिं। ",
"an5.43:3.1":	"इमेसं खो, गहपति, पञ्चन्नं धम्मानं इट्ठानं कन्तानं मनापानं दुल्लभानं लोकस्मिं न आयाचनहेतु वा पत्थनाहेतु वा पटिलाभं वदामि। ",
"an5.43:3.2":	"इमेसं खो, गहपति, पञ्चन्नं धम्मानं इट्ठानं कन्तानं मनापानं दुल्लभानं लोकस्मिं आयाचनहेतु वा पत्थनाहेतु वा पटिलाभो अभविस्स, को इध केन हायेथ? ",
"an5.43:4.1":	"न खो, गहपति, अरहति अरियसावको आयुकामो आयुं आयाचितुं वा अभिनन्दितुं वा आयुस्स वापि हेतु। ",
"an5.43:4.2":	"आयुकामेन, गहपति, अरियसावकेन आयुसंवत्तनिका पटिपदा पटिपज्जितब्बा। ",
"an5.43:4.3":	"आयुसंवत्तनिका हिस्स पटिपदा पटिपन्ना आयुपटिलाभाय संवत्तति। ",
"an5.43:4.4":	"सो लाभी होति आयुस्स दिब्बस्स वा मानुसस्स वा। ",
"an5.43:5.1":	"न खो, गहपति, अरहति अरियसावको वण्णकामो वण्णं आयाचितुं वा अभिनन्दितुं वा वण्णस्स वापि हेतु। ",
"an5.43:5.2":	"वण्णकामेन, गहपति, अरियसावकेन वण्णसंवत्तनिका पटिपदा पटिपज्जितब्बा। ",
"an5.43:5.3":	"वण्णसंवत्तनिका हिस्स पटिपदा पटिपन्ना वण्णपटिलाभाय संवत्तति। ",
"an5.43:5.4":	"सो लाभी होति वण्णस्स दिब्बस्स वा मानुसस्स वा। ",
"an5.43:6.1":	"न खो, गहपति, अरहति अरियसावको सुखकामो सुखं आयाचितुं वा अभिनन्दितुं वा सुखस्स वापि हेतु। ",
"an5.43:6.2":	"सुखकामेन, गहपति, अरियसावकेन सुखसंवत्तनिका पटिपदा पटिपज्जितब्बा। ",
"an5.43:6.3":	"सुखसंवत्तनिका हिस्स पटिपदा पटिपन्ना सुखपटिलाभाय संवत्तति। ",
"an5.43:6.4":	"सो लाभी होति सुखस्स दिब्बस्स वा मानुसस्स वा। ",
"an5.43:7.1":	"न खो, गहपति, अरहति अरियसावको यसकामो यसं आयाचितुं वा अभिनन्दितुं वा यसस्स वापि हेतु। ",
"an5.43:7.2":	"यसकामेन, गहपति, अरियसावकेन यससंवत्तनिका पटिपदा पटिपज्जितब्बा। ",
"an5.43:7.3":	"यससंवत्तनिका हिस्स पटिपदा पटिपन्ना यसपटिलाभाय संवत्तति। ",
"an5.43:7.4":	"सो लाभी होति यसस्स दिब्बस्स वा मानुसस्स वा। ",
"an5.43:8.1":	"न खो, गहपति, अरहति अरियसावको सग्गकामो सग्गं आयाचितुं वा अभिनन्दितुं वा सग्गानं वापि हेतु। ",
"an5.43:8.2":	"सग्गकामेन, गहपति, अरियसावकेन सग्गसंवत्तनिका पटिपदा पटिपज्जितब्बा। ",
"an5.43:8.3":	"सग्गसंवत्तनिका हिस्स पटिपदा पटिपन्ना सग्गपटिलाभाय संवत्तति। ",
"an5.43:8.4":	"सो लाभी होति सग्गानन्ति। ",
"an5.43:9.1":	"आयुं वण्णं यसं कित्तिं, ",
"an5.43:9.2":	"सग्गं उच्चाकुलीनतं; ",
"an5.43:9.3":	"रतियो पत्थयानेन, ",
"an5.43:9.4":	"उळारा अपरापरा। ",
"an5.43:10.1":	"अप्पमादं पसंसन्ति, ",
"an5.43:10.2":	"पुञ्ञकिरियासु पण्डिता; ",
"an5.43:10.3":	"अप्पमत्तो उभो अत्थे, ",
"an5.43:10.4":	"अधिगण्हाति पण्डितो। ",
"an5.43:11.1":	"दिट्ठे धम्मे च यो अत्थो, ",
"an5.43:11.2":	"यो चत्थो सम्परायिको; ",
"an5.43:11.3":	"अत्थाभिसमया धीरो, ",
"an5.43:11.4":	"पण्डितोति पवुच्चती”ति। ",
"an5.43:11.5":	"ततियं। "
}	
