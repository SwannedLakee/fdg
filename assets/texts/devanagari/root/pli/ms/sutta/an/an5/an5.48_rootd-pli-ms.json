{	
"an5.48:0.1":	"अङ्गुत्तर निकाय ५।४८ ",
"an5.48:0.2":	"५। मुण्डराजवग्ग ",
"an5.48:0.3":	"अलब्भनीयठानसुत्त ",
"an5.48:1.1":	"“पञ्चिमानि, भिक्खवे, अलब्भनीयानि ठानानि समणेन वा ब्राह्मणेन वा देवेन वा मारेन वा ब्रह्मुना वा केनचि वा लोकस्मिं। ",
"an5.48:1.2":	"कतमानि पञ्च? ",
"an5.48:1.3":	"‘जराधम्मं मा जीरी’ति अलब्भनीयं ठानं समणेन वा ब्राह्मणेन वा देवेन वा मारेन वा ब्रह्मुना वा केनचि वा लोकस्मिं। ",
"an5.48:1.4":	"‘ब्याधिधम्मं मा ब्याधीयी’ति …पे… ‘मरणधम्मं मा मीयी’ति … ‘खयधम्मं मा खीयी’ति … ‘नस्सनधम्मं मा नस्सी’ति अलब्भनीयं ठानं समणेन वा ब्राह्मणेन वा देवेन वा मारेन वा ब्रह्मुना वा केनचि वा लोकस्मिं। ",
"an5.48:2.1":	"अस्सुतवतो, भिक्खवे, पुथुज्जनस्स जराधम्मं जीरति। ",
"an5.48:2.2":	"सो जराधम्मे जिण्णे न इति पटिसञ्चिक्खति: ",
"an5.48:2.3":	"‘न खो मय्हेवेकस्स जराधम्मं जीरति, अथ खो यावता सत्तानं आगति गति चुति उपपत्ति सब्बेसं सत्तानं जराधम्मं जीरति। ",
"an5.48:2.4":	"अहञ्चेव खो पन जराधम्मे जिण्णे सोचेय्यं किलमेय्यं परिदेवेय्यं, उरत्ताळिं कन्देय्यं, सम्मोहं आपज्जेय्यं, भत्तम्पि मे नच्छादेय्य, कायेपि दुब्बण्णियं ओक्कमेय्य, कम्मन्तापि नप्पवत्तेय्युं, अमित्तापि अत्तमना अस्सु, मित्तापि दुम्मना अस्सू’ति। ",
"an5.48:2.5":	"सो जराधम्मे जिण्णे सोचति किलमति परिदेवति, उरत्ताळिं कन्दति, सम्मोहं आपज्जति। ",
"an5.48:2.6":	"अयं वुच्चति, भिक्खवे: ",
"an5.48:2.7":	"‘अस्सुतवा पुथुज्जनो विद्धो सविसेन सोकसल्लेन अत्तानंयेव परितापेति’। ",
"an5.48:3.1":	"पुन चपरं, भिक्खवे, अस्सुतवतो पुथुज्जनस्स ब्याधिधम्मं ब्याधीयति …पे… मरणधम्मं मीयति … खयधम्मं खीयति … नस्सनधम्मं नस्सति। ",
"an5.48:3.2":	"सो नस्सनधम्मे नट्ठे न इति पटिसञ्चिक्खति: ",
"an5.48:3.3":	"‘न खो मय्हेवेकस्स नस्सनधम्मं नस्सति, अथ खो यावता सत्तानं आगति गति चुति उपपत्ति सब्बेसं सत्तानं नस्सनधम्मं नस्सति। ",
"an5.48:3.4":	"अहञ्चेव खो पन नस्सनधम्मे नट्ठे सोचेय्यं किलमेय्यं परिदेवेय्यं, उरत्ताळिं कन्देय्यं, सम्मोहं आपज्जेय्यं, भत्तम्पि मे नच्छादेय्य, कायेपि दुब्बण्णियं ओक्कमेय्य, कम्मन्तापि नप्पवत्तेय्युं, अमित्तापि अत्तमना अस्सु, मित्तापि दुम्मना अस्सू’ति। ",
"an5.48:3.5":	"सो नस्सनधम्मे नट्ठे सोचति किलमति परिदेवति, उरत्ताळिं कन्दति, सम्मोहं आपज्जति। ",
"an5.48:3.6":	"अयं वुच्चति, भिक्खवे: ",
"an5.48:3.7":	"‘अस्सुतवा पुथुज्जनो विद्धो सविसेन सोकसल्लेन अत्तानंयेव परितापेति’। ",
"an5.48:4.1":	"सुतवतो च खो, भिक्खवे, अरियसावकस्स जराधम्मं जीरति। ",
"an5.48:4.2":	"सो जराधम्मे जिण्णे इति पटिसञ्चिक्खति: ",
"an5.48:4.3":	"‘न खो मय्हेवेकस्स जराधम्मं जीरति, अथ खो यावता सत्तानं आगति गति चुति उपपत्ति सब्बेसं सत्तानं जराधम्मं जीरति। ",
"an5.48:4.4":	"अहञ्चेव खो पन जराधम्मे जिण्णे सोचेय्यं किलमेय्यं परिदेवेय्यं, उरत्ताळिं कन्देय्यं, सम्मोहं आपज्जेय्यं, भत्तम्पि मे नच्छादेय्य, कायेपि दुब्बण्णियं ओक्कमेय्य, कम्मन्तापि नप्पवत्तेय्युं, अमित्तापि अत्तमना अस्सु, मित्तापि दुम्मना अस्सू’ति। ",
"an5.48:4.5":	"सो जराधम्मे जिण्णे न सोचति न किलमति न परिदेवति, न उरत्ताळिं कन्दति, न सम्मोहं आपज्जति। ",
"an5.48:4.6":	"अयं वुच्चति, भिक्खवे: ",
"an5.48:4.7":	"‘सुतवा अरियसावको अब्बुहि सविसं सोकसल्लं, येन विद्धो अस्सुतवा पुथुज्जनो अत्तानंयेव परितापेति। ",
"an5.48:4.8":	"असोको विसल्लो अरियसावको अत्तानंयेव परिनिब्बापेति’। ",
"an5.48:5.1":	"पुन चपरं, भिक्खवे, सुतवतो अरियसावकस्स ब्याधिधम्मं ब्याधीयति …पे… मरणधम्मं मीयति … खयधम्मं खीयति … नस्सनधम्मं नस्सति। ",
"an5.48:5.2":	"सो नस्सनधम्मे नट्ठे इति पटिसञ्चिक्खति: ",
"an5.48:5.3":	"‘न खो मय्हेवेकस्स नस्सनधम्मं नस्सति, अथ खो यावता सत्तानं आगति गति चुति उपपत्ति सब्बेसं सत्तानं नस्सनधम्मं नस्सति। ",
"an5.48:5.4":	"अहञ्चेव खो पन नस्सनधम्मे नट्ठे सोचेय्यं किलमेय्यं परिदेवेय्यं, उरत्ताळिं कन्देय्यं, सम्मोहं आपज्जेय्यं, भत्तम्पि मे नच्छादेय्य, कायेपि दुब्बण्णियं ओक्कमेय्य, कम्मन्तापि नप्पवत्तेय्युं, अमित्तापि अत्तमना अस्सु, मित्तापि दुम्मना अस्सू’ति। ",
"an5.48:5.5":	"सो नस्सनधम्मे नट्ठे न सोचति न किलमति न परिदेवति, न उरत्ताळिं कन्दति, न सम्मोहं आपज्जति। ",
"an5.48:5.6":	"अयं वुच्चति, भिक्खवे: ",
"an5.48:5.7":	"‘सुतवा अरियसावको अब्बुहि सविसं सोकसल्लं, येन विद्धो अस्सुतवा पुथुज्जनो अत्तानंयेव परितापेति। ",
"an5.48:5.8":	"असोको विसल्लो अरियसावको अत्तानंयेव परिनिब्बापेती’ति। ",
"an5.48:6.1":	"इमानि खो, भिक्खवे, पञ्च अलब्भनीयानि ठानानि समणेन वा ब्राह्मणेन वा देवेन वा मारेन वा ब्रह्मुना वा केनचि वा लोकस्मिन्ति। ",
"an5.48:7.1":	"न सोचनाय परिदेवनाय, ",
"an5.48:7.2":	"अत्थोध लब्भा अपि अप्पकोपि; ",
"an5.48:7.3":	"सोचन्तमेनं दुखितं विदित्वा, ",
"an5.48:7.4":	"पच्चत्थिका अत्तमना भवन्ति। ",
"an5.48:8.1":	"यतो च खो पण्डितो आपदासु, ",
"an5.48:8.2":	"न वेधती अत्थविनिच्छयञ्ञू; ",
"an5.48:8.3":	"पच्चत्थिकास्स दुखिता भवन्ति, ",
"an5.48:8.4":	"दिस्वा मुखं अविकारं पुराणं। ",
"an5.48:9.1":	"जप्पेन मन्तेन सुभासितेन, ",
"an5.48:9.2":	"अनुप्पदानेन पवेणिया वा; ",
"an5.48:9.3":	"यथा यथा यत्थ लभेथ अत्थं, ",
"an5.48:9.4":	"तथा तथा तत्थ परक्कमेय्य। ",
"an5.48:10.1":	"सचे पजानेय्य अलब्भनेय्यो, ",
"an5.48:10.2":	"मयाव अञ्ञेन वा एस अत्थो; ",
"an5.48:10.3":	"असोचमानो अधिवासयेय्य, ",
"an5.48:10.4":	"कम्मं दळ्हं किन्ति करोमि दानी”ति। ",
"an5.48:10.5":	"अट्ठमं। "
}	
