{	
"an4.67:0.1":	"अङ्गुत्तर निकाय ४।६७ ",
"an4.67:0.2":	"७। पत्तकम्मवग्ग ",
"an4.67:0.3":	"अहिराजसुत्त ",
"an4.67:1.1":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"an4.67:1.2":	"तेन खो पन समयेन सावत्थियं अञ्ञतरो भिक्खु अहिना दट्ठो कालङ्कतो होति। ",
"an4.67:1.3":	"अथ खो सम्बहुला भिक्खू येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो ते भिक्खू भगवन्तं एतदवोचुं: ",
"an4.67:1.4":	"“इध, भन्ते, सावत्थियं अञ्ञतरो भिक्खु अहिना दट्ठो कालङ्कतो”ति। ",
"an4.67:2.1":	"“न हि नून सो, भिक्खवे, भिक्खु चत्तारि अहिराजकुलानि मेत्तेन चित्तेन फरि। ",
"an4.67:2.2":	"सचे हि सो, भिक्खवे, भिक्खु चत्तारि अहिराजकुलानि मेत्तेन चित्तेन फरेय्य, न हि सो, भिक्खवे, भिक्खु अहिना दट्ठो कालं करेय्य। ",
"an4.67:3.1":	"कतमानि चत्तारि? ",
"an4.67:3.2":	"विरूपक्खं अहिराजकुलं, एरापथं अहिराजकुलं, छब्यापुत्तं अहिराजकुलं, कण्हागोतमकं अहिराजकुलं। ",
"an4.67:3.3":	"न हि नून सो, भिक्खवे, भिक्खु इमानि चत्तारि अहिराजकुलानि मेत्तेन चित्तेन फरि। ",
"an4.67:3.4":	"सचे हि सो, भिक्खवे, भिक्खु इमानि चत्तारि अहिराजकुलानि मेत्तेन चित्तेन फरेय्य, न हि सो, भिक्खवे, भिक्खु अहिना दट्ठो कालं करेय्य। ",
"an4.67:4.1":	"अनुजानामि, भिक्खवे, इमानि चत्तारि अहिराजकुलानि मेत्तेन चित्तेन फरितुं अत्तगुत्तिया अत्तरक्खाय अत्तपरित्तायाति। ",
"an4.67:5.1":	"विरूपक्खेहि मे मेत्तं, ",
"an4.67:5.2":	"मेत्तं एरापथेहि मे; ",
"an4.67:5.3":	"छब्यापुत्तेहि मे मेत्तं, ",
"an4.67:5.4":	"मेत्तं कण्हागोतमकेहि च। ",
"an4.67:6.1":	"अपादकेहि मे मेत्तं, ",
"an4.67:6.2":	"मेत्तं द्विपादकेहि मे; ",
"an4.67:6.3":	"चतुप्पदेहि मे मेत्तं, ",
"an4.67:6.4":	"मेत्तं बहुप्पदेहि मे। ",
"an4.67:7.1":	"मा मं अपादको हिंसि, ",
"an4.67:7.2":	"मा मं हिंसि द्विपादको; ",
"an4.67:7.3":	"मा मं चतुप्पदो हिंसि, ",
"an4.67:7.4":	"मा मं हिंसि बहुप्पदो। ",
"an4.67:8.1":	"सब्बे सत्ता सब्बे पाणा, ",
"an4.67:8.2":	"सब्बे भूता च केवला; ",
"an4.67:8.3":	"सब्बे भद्रानि पस्सन्तु, ",
"an4.67:8.4":	"मा कञ्चि पापमागमा। ",
"an4.67:9.1":	"अप्पमाणो बुद्धो, ",
"an4.67:9.2":	"अप्पमाणो धम्मो; ",
"an4.67:9.3":	"अप्पमाणो सङ्घो, ",
"an4.67:9.4":	"पमाणवन्तानि सरीसपानि। ",
"an4.67:10.1":	"अहिविच्छिका सतपदी, ",
"an4.67:10.2":	"उण्णनाभी सरबू मूसिका; ",
"an4.67:10.3":	"कता मे रक्खा कता मे परित्ता, ",
"an4.67:10.4":	"पटिक्कमन्तु भूतानि; ",
"an4.67:10.5":	"सोहं नमो भगवतो, ",
"an4.67:10.6":	"नमो सत्तन्नं सम्मासम्बुद्धानन्”ति। ",
"an4.67:10.7":	"सत्तमं। "
}	
