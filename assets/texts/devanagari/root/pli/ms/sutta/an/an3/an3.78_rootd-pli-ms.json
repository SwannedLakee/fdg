{	
"an3.78:0.1":	"अङ्गुत्तर निकाय ३।७८ ",
"an3.78:0.2":	"८। आनन्दवग्ग ",
"an3.78:0.3":	"सीलब्बतसुत्त ",
"an3.78:1.1":	"अथ खो आयस्मा आनन्दो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो आयस्मन्तं आनन्दं भगवा एतदवोच: ",
"an3.78:1.2":	"“सब्बं नु खो, आनन्द, सीलब्बतं जीवितं ब्रह्मचरियं उपट्ठानसारं सफलन्”ति? ",
"an3.78:1.3":	"“न ख्वेत्थ, भन्ते, एकंसेना”ति। ",
"an3.78:1.4":	"“तेन हानन्द, विभजस्सू”ति। ",
"an3.78:2.1":	"“यञ्हिस्स, भन्ते, सीलब्बतं जीवितं ब्रह्मचरियं उपट्ठानसारं सेवतो अकुसला धम्मा अभिवड्ढन्ति कुसला धम्मा परिहायन्ति, एवरूपं सीलब्बतं जीवितं ब्रह्मचरियं उपट्ठानसारं अफलं। ",
"an3.78:2.2":	"यञ्च ख्वास्स, भन्ते, सीलब्बतं जीवितं ब्रह्मचरियं उपट्ठानसारं सेवतो अकुसला धम्मा परिहायन्ति, कुसला धम्मा अभिवड्ढन्ति, एवरूपं सीलब्बतं जीवितं ब्रह्मचरियं उपट्ठानसारं सफलन्”ति। ",
"an3.78:2.3":	"इदमवोच आयस्मा आनन्दो। ",
"an3.78:2.4":	"समनुञ्ञो सत्था अहोसि। ",
"an3.78:3.1":	"अथ खो आयस्मा आनन्दो “समनुञ्ञो मे सत्था”ति, उट्ठायासना भगवन्तं अभिवादेत्वा पदक्खिणं कत्वा पक्कामि। ",
"an3.78:3.2":	"अथ खो भगवा अचिरपक्कन्ते आयस्मन्ते आनन्दे भिक्खू आमन्तेसि: ",
"an3.78:3.3":	"“सेखो, भिक्खवे, आनन्दो; ",
"an3.78:3.4":	"न च पनस्स सुलभरूपो समसमो पञ्ञाया”ति। ",
"an3.78:3.5":	"अट्ठमं। "
}	
