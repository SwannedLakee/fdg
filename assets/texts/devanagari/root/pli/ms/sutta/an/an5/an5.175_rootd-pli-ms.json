{	
"an5.175:0.1":	"अङ्गुत्तर निकाय ५।१७५ ",
"an5.175:0.2":	"१८। उपासकवग्ग ",
"an5.175:0.3":	"चण्डालसुत्त ",
"an5.175:1.1":	"“पञ्चहि, भिक्खवे, धम्मेहि समन्नागतो उपासको उपासकचण्डालो च होति उपासकमलञ्च उपासकपतिकुट्ठो च। ",
"an5.175:1.2":	"कतमेहि पञ्चहि? ",
"an5.175:1.3":	"अस्सद्धो होति; ",
"an5.175:1.4":	"दुस्सीलो होति; ",
"an5.175:1.5":	"कोतूहलमङ्गलिको होति, मङ्गलं पच्चेति नो कम्मं; ",
"an5.175:1.6":	"इतो च बहिद्धा दक्खिणेय्यं गवेसति; ",
"an5.175:1.7":	"तत्थ च पुब्बकारं करोति। ",
"an5.175:1.8":	"इमेहि खो, भिक्खवे, पञ्चहि धम्मेहि समन्नागतो उपासको उपासकचण्डालो च होति उपासकमलञ्च उपासकपतिकुट्ठो च। ",
"an5.175:2.1":	"पञ्चहि, भिक्खवे, धम्मेहि समन्नागतो उपासको उपासकरतनञ्च होति उपासकपदुमञ्च उपासकपुण्डरीकञ्च। ",
"an5.175:2.2":	"कतमेहि पञ्चहि? ",
"an5.175:2.3":	"सद्धो होति; ",
"an5.175:2.4":	"सीलवा होति; ",
"an5.175:2.5":	"अकोतूहलमङ्गलिको होति, कम्मं पच्चेति नो मङ्गलं; ",
"an5.175:2.6":	"न इतो बहिद्धा दक्खिणेय्यं गवेसति; ",
"an5.175:2.7":	"इध च पुब्बकारं करोति। ",
"an5.175:2.8":	"इमेहि खो, भिक्खवे, पञ्चहि धम्मेहि समन्नागतो उपासको उपासकरतनञ्च होति उपासकपदुमञ्च उपासकपुण्डरीकञ्चा”ति। ",
"an5.175:2.9":	"पञ्चमं। "
}	
