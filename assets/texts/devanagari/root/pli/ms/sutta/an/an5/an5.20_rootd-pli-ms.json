{	
"an5.20:0.1":	"अङ्गुत्तर निकाय ५।२० ",
"an5.20:0.2":	"२। बलवग्ग ",
"an5.20:0.3":	"चतुत्थहितसुत्त ",
"an5.20:1.1":	"“पञ्चहि, भिक्खवे, धम्मेहि समन्नागतो भिक्खु अत्तहिताय च पटिपन्नो होति परहिताय च। ",
"an5.20:1.2":	"कतमेहि पञ्चहि? ",
"an5.20:1.3":	"इध, भिक्खवे, भिक्खु अत्तना च सीलसम्पन्नो होति, परञ्च सीलसम्पदाय समादपेति; ",
"an5.20:1.4":	"अत्तना च समाधिसम्पन्नो होति, परञ्च समाधिसम्पदाय समादपेति, अत्तना च पञ्ञासम्पन्नो होति, परञ्च पञ्ञासम्पदाय समादपेति; ",
"an5.20:1.5":	"अत्तना च विमुत्तिसम्पन्नो होति, परञ्च विमुत्तिसम्पदाय समादपेति; ",
"an5.20:1.6":	"अत्तना च विमुत्तिञाणदस्सनसम्पन्नो होति, परञ्च विमुत्तिञाणदस्सनसम्पदाय समादपेति। ",
"an5.20:1.7":	"इमेहि खो, भिक्खवे, पञ्चहि धम्मेहि समन्नागतो भिक्खु अत्तहिताय च पटिपन्नो होति परहिताय चा”ति। ",
"an5.20:1.8":	"दसमं। ",
"an5.20:1.9":	"बलवग्गो दुतियो। ",
"an5.20:2.0":	"तस्सुद्दानं ",
"an5.20:2.1":	"अननुस्सुतकूटञ्च, ",
"an5.20:2.2":	"सङ्खित्तं वित्थतेन च; ",
"an5.20:2.3":	"दट्ठब्बञ्च पुन कूटं, ",
"an5.20:2.4":	"चत्तारोपि हितेन चाति। "
}	
