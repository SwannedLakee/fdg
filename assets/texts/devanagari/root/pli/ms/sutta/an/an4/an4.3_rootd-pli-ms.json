{	
"an4.3:0.1":	"अङ्गुत्तर निकाय ४।३ ",
"an4.3:0.2":	"१। भण्डगामवग्ग ",
"an4.3:0.3":	"पठमखतसुत्त ",
"an4.3:1.1":	"“चतूहि, भिक्खवे, धम्मेहि समन्नागतो बालो अब्यत्तो असप्पुरिसो खतं उपहतं अत्तानं परिहरति, सावज्जो च होति सानुवज्जो च विञ्ञूनं, बहुञ्च अपुञ्ञं पसवति। ",
"an4.3:1.2":	"कतमेहि चतूहि? ",
"an4.3:1.3":	"अननुविच्च अपरियोगाहेत्वा अवण्णारहस्स वण्णं भासति, ",
"an4.3:1.4":	"अननुविच्च अपरियोगाहेत्वा वण्णारहस्स अवण्णं भासति, ",
"an4.3:1.5":	"अननुविच्च अपरियोगाहेत्वा अप्पसादनीये ठाने पसादं उपदंसेति, ",
"an4.3:1.6":	"अननुविच्च अपरियोगाहेत्वा पसादनीये ठाने अप्पसादं उपदंसेति—",
"an4.3:1.7":	"इमेहि खो, भिक्खवे, चतूहि धम्मेहि समन्नागतो बालो अब्यत्तो असप्पुरिसो खतं उपहतं अत्तानं परिहरति, सावज्जो च होति सानुवज्जो च विञ्ञूनं, बहुञ्च अपुञ्ञं पसवति। ",
"an4.3:2.1":	"चतूहि, भिक्खवे, धम्मेहि समन्नागतो पण्डितो वियत्तो सप्पुरिसो अक्खतं अनुपहतं अत्तानं परिहरति, अनवज्जो च होति अननुवज्जो च विञ्ञूनं, बहुञ्च पुञ्ञं पसवति। ",
"an4.3:2.2":	"कतमेहि चतूहि? ",
"an4.3:2.3":	"अनुविच्च परियोगाहेत्वा अवण्णारहस्स अवण्णं भासति, ",
"an4.3:2.4":	"अनुविच्च परियोगाहेत्वा वण्णारहस्स वण्णं भासति, ",
"an4.3:2.5":	"अनुविच्च परियोगाहेत्वा अप्पसादनीये ठाने अप्पसादं उपदंसेति, ",
"an4.3:2.6":	"अनुविच्च परियोगाहेत्वा पसादनीये ठाने पसादं उपदंसेति—",
"an4.3:2.7":	"इमेहि खो, भिक्खवे, चतूहि धम्मेहि समन्नागतो पण्डितो वियत्तो सप्पुरिसो अक्खतं अनुपहतं अत्तानं परिहरति, अनवज्जो च होति अननुवज्जो च विञ्ञूनं, बहुञ्च पुञ्ञं पसवतीति। ",
"an4.3:3.1":	"यो निन्दियं पसंसति, ",
"an4.3:3.2":	"तं वा निन्दति यो पसंसियो; ",
"an4.3:3.3":	"विचिनाति मुखेन सो कलिं, ",
"an4.3:3.4":	"कलिना तेन सुखं न विन्दति। ",
"an4.3:4.1":	"अप्पमत्तो अयं कलि, ",
"an4.3:4.2":	"यो अक्खेसु धनपराजयो; ",
"an4.3:4.3":	"सब्बस्सापि सहापि अत्तना, ",
"an4.3:4.4":	"अयमेव महन्ततरो कलि; ",
"an4.3:4.5":	"यो सुगतेसु मनं पदोसये। ",
"an4.3:5.1":	"सतं सहस्सानं निरब्बुदानं, ",
"an4.3:5.2":	"छत्तिंसती पञ्च च अब्बुदानि; ",
"an4.3:5.3":	"यमरियगरही निरयं उपेति, ",
"an4.3:5.4":	"वाचं मनञ्च पणिधाय पापकन्”ति। ",
"an4.3:5.5":	"ततियं। "
}	
