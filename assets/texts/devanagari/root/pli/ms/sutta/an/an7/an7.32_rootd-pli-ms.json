{	
"an7.32:0.1":	"अङ्गुत्तर निकाय ७।३२ ",
"an7.32:0.2":	"४। देवतावग्ग ",
"an7.32:0.3":	"अप्पमादगारवसुत्त ",
"an7.32:1.1":	"अथ खो अञ्ञतरा देवता अभिक्कन्ताय रत्तिया अभिक्कन्तवण्णा केवलकप्पं जेतवनं ओभासेत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं अट्ठासि। एकमन्तं ठिता खो सा देवता भगवन्तं एतदवोच: ",
"an7.32:2.1":	"“सत्तिमे, भन्ते, धम्मा भिक्खुनो अपरिहानाय संवत्तन्ति। ",
"an7.32:2.2":	"कतमे सत्त? ",
"an7.32:2.3":	"सत्थुगारवता, धम्मगारवता, सङ्घगारवता, सिक्खागारवता, समाधिगारवता, अप्पमादगारवता, पटिसन्थारगारवता। ",
"an7.32:2.4":	"इमे खो, भन्ते, सत्त धम्मा भिक्खुनो अपरिहानाय संवत्तन्ती”ति। ",
"an7.32:2.5":	"इदमवोच सा देवता। ",
"an7.32:2.6":	"समनुञ्ञो सत्था अहोसि। ",
"an7.32:2.7":	"अथ खो सा देवता “समनुञ्ञो मे सत्था”ति भगवन्तं अभिवादेत्वा पदक्खिणं कत्वा तत्थेवन्तरधायि। ",
"an7.32:3.1":	"अथ खो भगवा तस्सा रत्तिया अच्चयेन भिक्खू आमन्तेसि: ",
"an7.32:3.2":	"“इमं, भिक्खवे, रत्तिं अञ्ञतरा देवता अभिक्कन्ताय रत्तिया अभिक्कन्तवण्णा केवलकप्पं जेतवनं ओभासेत्वा येनाहं तेनुपसङ्कमि; उपसङ्कमित्वा मं अभिवादेत्वा एकमन्तं अट्ठासि। एकमन्तं ठिता खो, भिक्खवे, सा देवता मं एतदवोच: ",
"an7.32:3.3":	"‘सत्तिमे, भन्ते, धम्मा भिक्खुनो अपरिहानाय संवत्तन्ति। ",
"an7.32:3.4":	"कतमे सत्त? ",
"an7.32:3.5":	"सत्थुगारवता, धम्मगारवता, सङ्घगारवता, सिक्खागारवता, समाधिगारवता, अप्पमादगारवता, पटिसन्थारगारवता—",
"an7.32:3.6":	"इमे खो, भन्ते, सत्त धम्मा भिक्खुनो अपरिहानाय संवत्तन्ती’ति। ",
"an7.32:3.7":	"इदमवोच, भिक्खवे, सा देवता। ",
"an7.32:3.8":	"इदं वत्वा मं अभिवादेत्वा पदक्खिणं कत्वा तत्थेवन्तरधायीति। ",
"an7.32:4.1":	"सत्थुगरु धम्मगरु, ",
"an7.32:4.2":	"सङ्घे च तिब्बगारवो; ",
"an7.32:4.3":	"समाधिगरु आतापी, ",
"an7.32:4.4":	"सिक्खाय तिब्बगारवो। ",
"an7.32:5.1":	"अप्पमादगरु भिक्खु, ",
"an7.32:5.2":	"पटिसन्थारगारवो; ",
"an7.32:5.3":	"अभब्बो परिहानाय, ",
"an7.32:5.4":	"निब्बानस्सेव सन्तिके”ति। ",
"an7.32:5.5":	"पठमं। "
}	
