{	
"an7.71:0.1":	"अङ्गुत्तर निकाय ७।७१ ",
"an7.71:0.2":	"७। महावग्ग ",
"an7.71:0.3":	"भावनासुत्त ",
"an7.71:1.1":	"“भावनं अननुयुत्तस्स, भिक्खवे, भिक्खुनो विहरतो किञ्चापि एवं इच्छा उप्पज्जेय्य: ",
"an7.71:1.2":	"‘अहो वत मे अनुपादाय आसवेहि चित्तं विमुच्चेय्या’ति, ",
"an7.71:1.3":	"अथ ख्वस्स नेव अनुपादाय आसवेहि चित्तं विमुच्चति। ",
"an7.71:1.4":	"तं किस्स हेतु? ",
"an7.71:1.5":	"‘अभावितत्ता’तिस्स वचनीयं। ",
"an7.71:1.6":	"किस्स अभावितत्ता? ",
"an7.71:1.7":	"चतुन्नं सतिपट्ठानानं, चतुन्नं सम्मप्पधानानं, चतुन्नं इद्धिपादानं, पञ्चन्नं इन्द्रियानं, पञ्चन्नं बलानं, सत्तन्नं बोज्झङ्गानं, अरियस्स अट्ठङ्गिकस्स मग्गस्स। ",
"an7.71:2.1":	"सेय्यथापि, भिक्खवे, कुक्कुटिया अण्डानि अट्ठ वा दस वा द्वादस वा। ",
"an7.71:2.2":	"तानस्सु कुक्कुटिया न सम्मा अधिसयितानि, न सम्मा परिसेदितानि, न सम्मा परिभावितानि। ",
"an7.71:2.3":	"किञ्चापि तस्सा कुक्कुटिया एवं इच्छा उप्पज्जेय्य: ",
"an7.71:2.4":	"‘अहो वत मे कुक्कुटपोतका पादनखसिखाय वा मुखतुण्डकेन वा अण्डकोसं पदालेत्वा सोत्थिना अभिनिब्भिज्जेय्युन्’ति, ",
"an7.71:2.5":	"अथ खो अभब्बाव ते कुक्कुटपोतका पादनखसिखाय वा मुखतुण्डकेन वा अण्डकोसं पदालेत्वा सोत्थिना अभिनिब्भिज्जितुं। ",
"an7.71:2.6":	"तं किस्स हेतु? ",
"an7.71:2.7":	"तथा हि, भिक्खवे, कुक्कुटिया अण्डानि न सम्मा अधिसयितानि, न सम्मा परिसेदितानि, न सम्मा परिभावितानि। ",
"an7.71:2.8":	"एवमेवं खो, भिक्खवे, भावनं अननुयुत्तस्स भिक्खुनो विहरतो किञ्चापि एवं इच्छा उप्पज्जेय्य: ",
"an7.71:2.9":	"‘अहो वत मे अनुपादाय आसवेहि चित्तं विमुच्चेय्या’ति, ",
"an7.71:2.10":	"अथ ख्वस्स नेव अनुपादाय आसवेहि चित्तं विमुच्चति। ",
"an7.71:2.11":	"तं किस्स हेतु? ",
"an7.71:2.12":	"‘अभावितत्ता’तिस्स वचनीयं। ",
"an7.71:2.13":	"किस्स अभावितत्ता? ",
"an7.71:2.14":	"चतुन्नं सतिपट्ठानानं, चतुन्नं सम्मप्पधानानं, चतुन्नं इद्धिपादानं, पञ्चन्नं इन्द्रियानं, पञ्चन्नं बलानं, सत्तन्नं बोज्झङ्गानं, अरियस्स अट्ठङ्गिकस्स मग्गस्स। ",
"an7.71:3.1":	"भावनं अनुयुत्तस्स, भिक्खवे, भिक्खुनो विहरतो किञ्चापि न एवं इच्छा उप्पज्जेय्य: ",
"an7.71:3.2":	"‘अहो वत मे अनुपादाय आसवेहि चित्तं विमुच्चेय्या’ति, ",
"an7.71:3.3":	"अथ ख्वस्स अनुपादाय आसवेहि चित्तं विमुच्चति। ",
"an7.71:3.4":	"तं किस्स हेतु? ",
"an7.71:3.5":	"‘भावितत्ता’तिस्स वचनीयं। ",
"an7.71:3.6":	"किस्स भावितत्ता? ",
"an7.71:3.7":	"चतुन्नं सतिपट्ठानानं, चतुन्नं सम्मप्पधानानं, चतुन्नं इद्धिपादानं, पञ्चन्नं इन्द्रियानं, पञ्चन्नं बलानं, सत्तन्नं बोज्झङ्गानं, अरियस्स अट्ठङ्गिकस्स मग्गस्स। ",
"an7.71:4.1":	"सेय्यथापि, भिक्खवे, कुक्कुटिया अण्डानि अट्ठ वा दस वा द्वादस वा। ",
"an7.71:4.2":	"तानस्सु कुक्कुटिया सम्मा अधिसयितानि, सम्मा परिसेदितानि, सम्मा परिभावितानि। ",
"an7.71:4.3":	"किञ्चापि तस्सा कुक्कुटिया न एवं इच्छा उप्पज्जेय्य: ",
"an7.71:4.4":	"‘अहो वत मे कुक्कुटपोतका पादनखसिखाय वा मुखतुण्डकेन वा अण्डकोसं पदालेत्वा सोत्थिना अभिनिब्भिज्जेय्युन्’ति, ",
"an7.71:4.5":	"अथ खो भब्बाव ते कुक्कुटपोतका पादनखसिखाय वा मुखतुण्डकेन वा अण्डकोसं पदालेत्वा सोत्थिना अभिनिब्भिज्जितुं। ",
"an7.71:4.6":	"तं किस्स हेतु? ",
"an7.71:4.7":	"तथा हि, भिक्खवे, कुक्कुटिया अण्डानि सम्मा अधिसयितानि, सम्मा परिसेदितानि, सम्मा परिभावितानि। ",
"an7.71:4.8":	"एवमेवं खो, भिक्खवे, भावनं अनुयुत्तस्स भिक्खुनो विहरतो किञ्चापि न एवं इच्छा उप्पज्जेय्य: ",
"an7.71:4.9":	"‘अहो वत मे अनुपादाय आसवेहि चित्तं विमुच्चेय्या’ति, ",
"an7.71:4.10":	"अथ ख्वस्स अनुपादाय आसवेहि चित्तं विमुच्चति। ",
"an7.71:4.11":	"तं किस्स हेतु? ",
"an7.71:4.12":	"‘भावितत्ता’तिस्स वचनीयं। ",
"an7.71:4.13":	"किस्स भावितत्ता? ",
"an7.71:4.14":	"चतुन्नं सतिपट्ठानानं …पे… अरियस्स अट्ठङ्गिकस्स मग्गस्स। ",
"an7.71:5.1":	"सेय्यथापि, भिक्खवे, फलगण्डस्स वा फलगण्डन्तेवासिकस्स वा दिस्सन्तेव वासिजटे अङ्गुलिपदानि दिस्सति अङ्गुट्ठपदं। नो च ख्वस्स एवं ञाणं होति: ‘एत्तकं मे अज्ज वासिजटस्स खीणं, एत्तकं हिय्यो, एत्तकं परे’ति, अथ ख्वस्स खीणे ‘खीणन्’तेव ञाणं होति। ",
"an7.71:5.2":	"एवमेवं खो, भिक्खवे, भावनं अनुयुत्तस्स भिक्खुनो विहरतो किञ्चापि न एवं ञाणं होति: ‘एत्तकं मे अज्ज आसवानं खीणं, एत्तकं हिय्यो, एत्तकं परे’ति, अथ ख्वस्स खीणे ‘खीणन्’तेव ञाणं होति। ",
"an7.71:6.1":	"सेय्यथापि, भिक्खवे, सामुद्दिकाय नावाय वेत्तबन्धनबद्धाय छ मासानि उदके परियादाय हेमन्तिकेन थले उक्खित्ताय वातातपपरेतानि बन्धनानि, तानि पावुस्सकेन मेघेन अभिप्पवुट्ठानि अप्पकसिरेनेव परिहायन्ति, पूतिकानि भवन्ति। ",
"an7.71:6.2":	"एवमेवं खो, भिक्खवे, भावनं अनुयुत्तस्स भिक्खुनो विहरतो अप्पकसिरेनेव संयोजनानि पटिप्पस्सम्भन्ति, पूतिकानि भवन्ती”ति। ",
"an7.71:6.3":	"सत्तमं। "
}	
