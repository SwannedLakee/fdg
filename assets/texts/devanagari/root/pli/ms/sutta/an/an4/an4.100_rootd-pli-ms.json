{	
"an4.100:0.1":	"अङ्गुत्तर निकाय ४।१०० ",
"an4.100:0.2":	"१०। असुरवग्ग ",
"an4.100:0.3":	"पोतलियसुत्त ",
"an4.100:1.1":	"अथ खो पोतलियो परिब्बाजको येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"an4.100:1.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नं खो पोतलियं परिब्बाजकं भगवा एतदवोच: ",
"an4.100:2.1":	"“चत्तारोमे, पोतलिय, पुग्गला सन्तो संविज्जमाना लोकस्मिं। ",
"an4.100:2.2":	"कतमे चत्तारो? ",
"an4.100:2.3":	"इध, पोतलिय, एकच्चो पुग्गलो अवण्णारहस्स अवण्णं भासिता होति भूतं तच्छं कालेन, नो च खो वण्णारहस्स वण्णं भासिता होति भूतं तच्छं कालेन। ",
"an4.100:2.4":	"इध पन, पोतलिय, एकच्चो पुग्गलो वण्णारहस्स वण्णं भासिता होति भूतं तच्छं कालेन, नो च खो अवण्णारहस्स अवण्णं भासिता होति भूतं तच्छं कालेन। ",
"an4.100:2.5":	"इध पन, पोतलिय, एकच्चो पुग्गलो नेव अवण्णारहस्स अवण्णं भासिता होति भूतं तच्छं कालेन, नो च वण्णारहस्स वण्णं भासिता होति भूतं तच्छं कालेन। ",
"an4.100:2.6":	"इध पन, पोतलिय, एकच्चो पुग्गलो अवण्णारहस्स च अवण्णं भासिता होति भूतं तच्छं कालेन, वण्णारहस्स च वण्णं भासिता होति भूतं तच्छं कालेन। ",
"an4.100:2.7":	"इमे खो, पोतलिय, चत्तारो पुग्गला सन्तो संविज्जमाना लोकस्मिं। ",
"an4.100:2.8":	"इमेसं खो, पोतलिय, चतुन्नं पुग्गलानं कतमो ते पुग्गलो खमति अभिक्कन्ततरो च पणीततरो चा”ति? ",
"an4.100:3.1":	"“चत्तारोमे, भो गोतम, पुग्गला सन्तो संविज्जमाना लोकस्मिं। ",
"an4.100:3.2":	"कतमे चत्तारो? ",
"an4.100:3.3":	"इध, भो गोतम, एकच्चो पुग्गलो अवण्णारहस्स अवण्णं भासिता होति भूतं तच्छं कालेन, नो च खो वण्णारहस्स वण्णं भासिता होति भूतं तच्छं कालेन। ",
"an4.100:3.4":	"इध पन, भो गोतम, एकच्चो पुग्गलो वण्णारहस्स वण्णं भासिता होति भूतं तच्छं कालेन, नो च खो अवण्णारहस्स अवण्णं भासिता होति भूतं तच्छं कालेन। ",
"an4.100:3.5":	"इध पन, भो गोतम, एकच्चो पुग्गलो नेव अवण्णारहस्स अवण्णं भासिता होति भूतं तच्छं कालेन, नो च वण्णारहस्स वण्णं भासिता होति भूतं तच्छं कालेन। ",
"an4.100:3.6":	"इध पन, भो गोतम, एकच्चो पुग्गलो अवण्णारहस्स च अवण्णं भासिता होति भूतं तच्छं कालेन, वण्णारहस्स च वण्णं भासिता होति भूतं तच्छं कालेन। ",
"an4.100:3.7":	"इमे खो, भो गोतम, चत्तारो पुग्गला सन्तो संविज्जमाना लोकस्मिं। ",
"an4.100:3.8":	"इमेसं, भो गोतम, चतुन्नं पुग्गलानं य्वायं पुग्गलो नेव अवण्णारहस्स अवण्णं भासिता होति भूतं तच्छं कालेन, नो च वण्णारहस्स वण्णं भासिता होति भूतं तच्छं कालेन; ",
"an4.100:3.9":	"अयं मे पुग्गलो खमति इमेसं चतुन्नं पुग्गलानं अभिक्कन्ततरो च पणीततरो च। ",
"an4.100:3.10":	"तं किस्स हेतु? ",
"an4.100:3.11":	"अभिक्कन्ता हेसा, भो गोतम, यदिदं उपेक्खा”ति। ",
"an4.100:4.1":	"“चत्तारोमे, पोतलिय, पुग्गला सन्तो संविज्जमाना लोकस्मिं। ",
"an4.100:4.2":	"कतमे चत्तारो …पे… इमे खो, पोतलिय, चत्तारो पुग्गला सन्तो संविज्जमाना लोकस्मिं। ",
"an4.100:4.3":	"इमेसं खो, पोतलिय, चतुन्नं पुग्गलानं य्वायं पुग्गलो अवण्णारहस्स च अवण्णं भासिता होति भूतं तच्छं कालेन, वण्णारहस्स च वण्णं भासिता होति भूतं तच्छं कालेन; ",
"an4.100:4.4":	"अयं इमेसं चतुन्नं पुग्गलानं अभिक्कन्ततरो च पणीततरो च। ",
"an4.100:4.5":	"तं किस्स हेतु? ",
"an4.100:4.6":	"अभिक्कन्ता हेसा, पोतलिय, यदिदं तत्थ तत्थ कालञ्ञुता”ति। ",
"an4.100:5.1":	"“चत्तारोमे, भो गोतम, पुग्गला सन्तो संविज्जमाना लोकस्मिं। ",
"an4.100:5.2":	"कतमे चत्तारो …पे… इमे खो, भो गोतम, चत्तारो पुग्गला सन्तो संविज्जमाना लोकस्मिं। ",
"an4.100:5.3":	"इमेसं, भो गोतम, चतुन्नं पुग्गलानं य्वायं पुग्गलो अवण्णारहस्स च अवण्णं भासिता भूतं तच्छं कालेन, वण्णारहस्स च वण्णं भासिता भूतं तच्छं कालेन; ",
"an4.100:5.4":	"अयं मे पुग्गलो खमति इमेसं चतुन्नं पुग्गलानं अभिक्कन्ततरो च पणीततरो च। ",
"an4.100:5.5":	"तं किस्स हेतु? ",
"an4.100:5.6":	"अभिक्कन्ता हेसा, भो गोतम, यदिदं तत्थ तत्थ कालञ्ञुता। ",
"an4.100:6.1":	"अभिक्कन्तं, भो गोतम, अभिक्कन्तं, भो गोतम। ",
"an4.100:6.2":	"सेय्यथापि, भो गोतम, निक्कुज्जितं वा उक्कुज्जेय्य, पटिच्छन्नं वा विवरेय्य, मूळ्हस्स वा मग्गं आचिक्खेय्य, अन्धकारे वा तेलपज्जोतं धारेय्य: ‘चक्खुमन्तो रूपानि दक्खन्ती’ति; एवमेवं भोता गोतमेन अनेकपरियायेन धम्मो पकासितो। ",
"an4.100:6.3":	"एसाहं भवन्तं गोतमं सरणं गच्छामि धम्मञ्च भिक्खुसङ्घञ्च। ",
"an4.100:6.4":	"उपासकं मं भवं गोतमो धारेतु अज्जतग्गे पाणुपेतं सरणं गतन्”ति। ",
"an4.100:6.5":	"दसमं। ",
"an4.100:6.6":	"असुरवग्गो पञ्चमो। ",
"an4.100:7.0":	"तस्सुद्दानं ",
"an4.100:7.1":	"असुरो तयो समाधी, ",
"an4.100:7.2":	"छवालातेन पञ्चमं; ",
"an4.100:7.3":	"रागो निसन्ति अत्तहितं, ",
"an4.100:7.4":	"सिक्खा पोतलियेन चाति। ",
"an4.100:7.5":	"दुतियो पण्णासको समत्तो। "
}	
