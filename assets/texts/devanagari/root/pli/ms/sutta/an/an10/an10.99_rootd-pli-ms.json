{	
"an10.99:0.1":	"अङ्गुत्तर निकाय १०।९९ ",
"an10.99:0.2":	"१०। उपालिवग्ग ",
"an10.99:0.3":	"उपालिसुत्त ",
"an10.99:1.1":	"अथ खो आयस्मा उपालि येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा उपालि भगवन्तं एतदवोच: ",
"an10.99:1.2":	"“इच्छामहं, भन्ते, अरञ्ञवनपत्थानि पन्तानि सेनासनानि पटिसेवितुन्”ति। ",
"an10.99:2.1":	"“दुरभिसम्भवानि हि खो, उपालि, अरञ्ञवनपत्थानि पन्तानि सेनासनानि। ",
"an10.99:2.2":	"दुक्करं पविवेकं दुरभिरमं। ",
"an10.99:2.3":	"एकत्ते हरन्ति मञ्ञे मनो वनानि समाधिं अलभमानस्स भिक्खुनो। ",
"an10.99:2.4":	"यो खो, उपालि, एवं वदेय्य: ",
"an10.99:2.5":	"‘अहं समाधिं अलभमानो अरञ्ञवनपत्थानि पन्तानि सेनासनानि पटिसेविस्सामी’ति, तस्सेतं पाटिकङ्खं: ",
"an10.99:2.6":	"‘संसीदिस्सति वा उप्लविस्सति वा’ति। ",
"an10.99:3.1":	"सेय्यथापि, उपालि, महाउदकरहदो। ",
"an10.99:3.2":	"अथ आगच्छेय्य हत्थिनागो सत्तरतनो वा अड्ढट्ठरतनो वा। ",
"an10.99:3.3":	"तस्स एवमस्स: ",
"an10.99:3.4":	"‘यन्नूनाहं इमं उदकरहदं ओगाहेत्वा कण्णसन्धोविकम्पि खिड्डं कीळेय्यं पिट्ठिसन्धोविकम्पि खिड्डं कीळेय्यं। ",
"an10.99:3.5":	"कण्णसन्धोविकम्पि खिड्डं कीळित्वा पिट्ठिसन्धोविकम्पि खिड्डं कीळित्वा न्हत्वा च पिवित्वा च पच्चुत्तरित्वा येन कामं पक्कमेय्यन्’ति। ",
"an10.99:3.6":	"सो तं उदकरहदं ओगाहेत्वा कण्णसन्धोविकम्पि खिड्डं कीळेय्य पिट्ठिसन्धोविकम्पि खिड्डं कीळेय्य; ",
"an10.99:3.7":	"कण्णसन्धोविकम्पि खिड्डं कीळित्वा पिट्ठिसन्धोविकम्पि खिड्डं कीळित्वा न्हत्वा च पिवित्वा च पच्चुत्तरित्वा येन कामं पक्कमेय्य। ",
"an10.99:3.8":	"तं किस्स हेतु? ",
"an10.99:3.9":	"महा, उपालि, अत्तभावो गम्भीरे गाधं विन्दति। ",
"an10.99:4.1":	"अथ आगच्छेय्य ससो वा बिळारो वा। ",
"an10.99:4.2":	"तस्स एवमस्स: ",
"an10.99:4.3":	"‘को चाहं, को च हत्थिनागो। ",
"an10.99:4.4":	"यन्नूनाहं इमं उदकरहदं ओगाहेत्वा कण्णसन्धोविकम्पि खिड्डं कीळेय्यं पिट्ठिसन्धोविकम्पि खिड्डं कीळेय्यं; ",
"an10.99:4.5":	"कण्णसन्धोविकम्पि खिड्डं कीळित्वा पिट्ठिसन्धोविकम्पि खिड्डं कीळित्वा न्हत्वा च पिवित्वा च पच्चुत्तरित्वा येन कामं पक्कमेय्यन्’ति। ",
"an10.99:4.6":	"सो तं उदकरहदं सहसा अप्पटिसङ्खा पक्खन्देय्य। ",
"an10.99:4.7":	"तस्सेतं पाटिकङ्खं: ",
"an10.99:4.8":	"‘संसीदिस्सति वा उप्लविस्सति वा’ति। ",
"an10.99:4.9":	"तं किस्स हेतु? ",
"an10.99:4.10":	"परित्तो, उपालि, अत्तभावो गम्भीरे गाधं न विन्दति। ",
"an10.99:4.11":	"एवमेवं खो, उपालि, यो एवं वदेय्य: ",
"an10.99:4.12":	"‘अहं समाधिं अलभमानो अरञ्ञवनपत्थानि पन्तानि सेनासनानि पटिसेविस्सामी’ति, तस्सेतं पाटिकङ्खं: ",
"an10.99:4.13":	"‘संसीदिस्सति वा उप्लविस्सति वा’ति। ",
"an10.99:5.1":	"सेय्यथापि, उपालि, दहरो कुमारो मन्दो उत्तानसेय्यको सकेन मुत्तकरीसेन कीळति। ",
"an10.99:5.2":	"तं किं मञ्ञसि, उपालि, ",
"an10.99:5.3":	"नन्वायं केवला परिपूरा बालखिड्डा”ति? ",
"an10.99:5.4":	"“एवं, भन्ते”। ",
"an10.99:6.1":	"“स खो सो, उपालि, कुमारो अपरेन समयेन वुद्धिमन्वाय इन्द्रियानं परिपाकमन्वाय ",
"an10.99:6.2":	"यानि कानिचि कुमारकानं कीळापनकानि भवन्ति, सेय्यथिदं—वङ्ककं घटिकं मोक्खचिकं चिङ्गुलकं पत्ताळ्हकं रथकं धनुकं, तेहि कीळति। ",
"an10.99:6.3":	"तं किं मञ्ञसि, उपालि, ",
"an10.99:6.4":	"नन्वायं खिड्डा पुरिमाय खिड्डाय अभिक्कन्ततरा च पणीततरा चा”ति? ",
"an10.99:6.5":	"“एवं, भन्ते”। ",
"an10.99:7.1":	"“स खो सो, उपालि, कुमारो अपरेन समयेन वुद्धिमन्वाय इन्द्रियानं परिपाकमन्वाय ",
"an10.99:7.2":	"पञ्चहि कामगुणेहि समप्पितो समङ्गिभूतो परिचारेति ",
"an10.99:7.3":	"चक्खुविञ्ञेय्येहि रूपेहि इट्ठेहि कन्तेहि मनापेहि पियरूपेहि कामूपसंहितेहि रजनीयेहि, ",
"an10.99:7.4":	"सोतविञ्ञेय्येहि सद्देहि … ",
"an10.99:7.5":	"घानविञ्ञेय्येहि गन्धेहि … ",
"an10.99:7.6":	"जिव्हाविञ्ञेय्येहि रसेहि … ",
"an10.99:7.7":	"कायविञ्ञेय्येहि फोट्ठब्बेहि इट्ठेहि कन्तेहि मनापेहि पियरूपेहि कामूपसंहितेहि रजनीयेहि। ",
"an10.99:7.8":	"तं किं मञ्ञसि, उपालि, ",
"an10.99:7.9":	"नन्वायं खिड्डा पुरिमाहि खिड्डाहि अभिक्कन्ततरा च पणीततरा चा”ति? ",
"an10.99:7.10":	"“एवं, भन्ते”। ",
"an10.99:8.1":	"“इध खो पन वो, उपालि, तथागतो लोके उप्पज्जति अरहं सम्मासम्बुद्धो विज्जाचरणसम्पन्नो सुगतो लोकविदू अनुत्तरो पुरिसदम्मसारथि सत्था देवमनुस्सानं बुद्धो भगवा। ",
"an10.99:8.2":	"सो इमं लोकं सदेवकं समारकं सब्रह्मकं सस्समणब्राह्मणिं पजं सदेवमनुस्सं सयं अभिञ्ञा सच्छिकत्वा पवेदेति। ",
"an10.99:8.3":	"सो धम्मं देसेति आदिकल्याणं मज्झेकल्याणं परियोसानकल्याणं सात्थं सब्यञ्जनं, केवलपरिपुण्णं परिसुद्धं ब्रह्मचरियं पकासेति। ",
"an10.99:9.1":	"तं धम्मं सुणाति गहपति वा गहपतिपुत्तो वा अञ्ञतरस्मिं वा कुले पच्चाजातो। ",
"an10.99:9.2":	"सो तं धम्मं सुत्वा तथागते सद्धं पटिलभति। ",
"an10.99:9.3":	"सो तेन सद्धापटिलाभेन समन्नागतो इति पटिसञ्चिक्खति: ",
"an10.99:9.4":	"‘सम्बाधो घरावासो रजापथो, अब्भोकासो पब्बज्जा। ",
"an10.99:9.5":	"नयिदं सुकरं अगारं अज्झावसता एकन्तपरिपुण्णं एकन्तपरिसुद्धं सङ्खलिखितं ब्रह्मचरियं चरितुं। ",
"an10.99:9.6":	"यन्नूनाहं केसमस्सुं ओहारेत्वा कासायानि वत्थानि अच्छादेत्वा अगारस्मा अनगारियं पब्बजेय्यन्’ति। ",
"an10.99:10.1":	"सो अपरेन समयेन अप्पं वा भोगक्खन्धं पहाय महन्तं वा भोगक्खन्धं पहाय अप्पं वा ञातिपरिवट्टं पहाय महन्तं वा ञातिपरिवट्टं पहाय केसमस्सुं ओहारेत्वा कासायानि वत्थानि अच्छादेत्वा अगारस्मा अनगारियं पब्बजति। ",
"an10.99:11.1":	"सो एवं पब्बजितो समानो भिक्खूनं सिक्खासाजीवसमापन्नो पाणातिपातं पहाय पाणातिपाता पटिविरतो होति निहितदण्डो निहितसत्थो लज्जी दयापन्नो सब्बपाणभूतहितानुकम्पी विहरति। ",
"an10.99:12.1":	"अदिन्नादानं पहाय अदिन्नादाना पटिविरतो होति दिन्नादायी दिन्नपाटिकङ्खी; अथेनेन सुचिभूतेन अत्तना विहरति। ",
"an10.99:13.1":	"अब्रह्मचरियं पहाय ब्रह्मचारी होति आराचारी विरतो मेथुना गामधम्मा। ",
"an10.99:14.1":	"मुसावादं पहाय मुसावादा पटिविरतो होति सच्चवादी सच्चसन्धो थेतो पच्चयिको अविसंवादको लोकस्स। ",
"an10.99:15.1":	"पिसुणं वाचं पहाय पिसुणाय वाचाय पटिविरतो होति, इतो सुत्वा न अमुत्र अक्खाता इमेसं भेदाय, अमुत्र वा सुत्वा न इमेसं अक्खाता अमूसं भेदाय। इति भिन्नानं वा सन्धाता सहितानं वा अनुप्पदाता, समग्गारामो समग्गरतो समग्गनन्दी; समग्गकरणिं वाचं भासिता होति। ",
"an10.99:16.1":	"फरुसं वाचं पहाय फरुसाय वाचाय पटिविरतो होति। या सा वाचा नेला कण्णसुखा पेमनीया हदयङ्गमा पोरी बहुजनकन्ता बहुजनमनापा, तथारूपिं वाचं भासिता होति। ",
"an10.99:17.1":	"सम्फप्पलापं पहाय सम्फप्पलापा पटिविरतो होति कालवादी भूतवादी अत्थवादी धम्मवादी विनयवादी, निधानवतिं वाचं भासिता होति कालेन सापदेसं परियन्तवतिं अत्थसंहितं। ",
"an10.99:18.1":	"सो बीजगामभूतगामसमारम्भा पटिविरतो होति। ",
"an10.99:18.2":	"एकभत्तिको होति रत्तूपरतो, विरतो विकालभोजना। ",
"an10.99:18.3":	"नच्चगीतवादितविसूकदस्सना पटिविरतो होति, ",
"an10.99:18.4":	"मालागन्धविलेपनधारणमण्डनविभूसनट्ठाना पटिविरतो होति, ",
"an10.99:18.5":	"उच्चासयनमहासयना पटिविरतो होति, ",
"an10.99:18.6":	"जातरूपरजतपटिग्गहणा पटिविरतो होति, ",
"an10.99:18.7":	"आमकधञ्ञपटिग्गहणा पटिविरतो होति, ",
"an10.99:18.8":	"आमकमंसपटिग्गहणा पटिविरतो होति, ",
"an10.99:18.9":	"इत्थिकुमारिकपटिग्गहणा पटिविरतो होति, ",
"an10.99:18.10":	"दासिदासपटिग्गहणा पटिविरतो होति, ",
"an10.99:18.11":	"अजेळकपटिग्गहणा पटिविरतो होति, ",
"an10.99:18.12":	"कुक्कुटसूकरपटिग्गहणा पटिविरतो होति, ",
"an10.99:18.13":	"हत्थिगवस्सवळवपटिग्गहणा पटिविरतो होति, ",
"an10.99:18.14":	"खेत्तवत्थुपटिग्गहणा पटिविरतो होति, ",
"an10.99:18.15":	"दूतेय्यपहिणगमनानुयोगा पटिविरतो होति, ",
"an10.99:18.16":	"कयविक्कया पटिविरतो होति, ",
"an10.99:18.17":	"तुलाकूटकंसकूटमानकूटा पटिविरतो होति, ",
"an10.99:18.18":	"उक्कोटनवञ्चननिकतिसाचियोगा पटिविरतो होति, ",
"an10.99:18.19":	"छेदनवधबन्धनविपरामोसआलोपसहसाकारा पटिविरतो होति। ",
"an10.99:19.1":	"सो सन्तुट्ठो होति कायपरिहारिकेन चीवरेन कुच्छिपरिहारिकेन पिण्डपातेन। ",
"an10.99:19.2":	"येन येनेव पक्कमति समादायेव पक्कमति, ",
"an10.99:19.3":	"सेय्यथापि नाम पक्खी सकुणो येन येनेव डेति सपत्तभारोव डेति। ",
"an10.99:19.4":	"एवमेवं भिक्खु सन्तुट्ठो होति कायपरिहारिकेन चीवरेन कुच्छिपरिहारिकेन पिण्डपातेन। येन येनेव पक्कमति समादायेव पक्कमति। ",
"an10.99:19.5":	"सो इमिना अरियेन सीलक्खन्धेन समन्नागतो अज्झत्तं अनवज्जसुखं पटिसंवेदेति। ",
"an10.99:20.1":	"सो चक्खुना रूपं दिस्वा न निमित्तग्गाही होति नानुब्यञ्जनग्गाही। ",
"an10.99:20.2":	"यत्वाधिकरणमेनं चक्खुन्द्रियं असंवुतं विहरन्तं अभिज्झादोमनस्सा पापका अकुसला धम्मा अन्वास्सवेय्युं, तस्स संवराय पटिपज्जति; रक्खति चक्खुन्द्रियं, चक्खुन्द्रिये संवरं आपज्जति। ",
"an10.99:20.3":	"सोतेन सद्दं सुत्वा … ",
"an10.99:20.4":	"घानेन गन्धं घायित्वा … ",
"an10.99:20.5":	"जिव्हाय रसं सायित्वा … ",
"an10.99:20.6":	"कायेन फोट्ठब्बं फुसित्वा … ",
"an10.99:20.7":	"मनसा धम्मं विञ्ञाय न निमित्तग्गाही होति नानुब्यञ्जनग्गाही। ",
"an10.99:20.8":	"यत्वाधिकरणमेनं मनिन्द्रियं असंवुतं विहरन्तं अभिज्झादोमनस्सा पापका अकुसला धम्मा अन्वास्सवेय्युं, तस्स संवराय पटिपज्जति; रक्खति मनिन्द्रियं, मनिन्द्रिये संवरं आपज्जति। ",
"an10.99:20.9":	"सो इमिना अरियेन इन्द्रियसंवरेन समन्नागतो अज्झत्तं अब्यासेकसुखं पटिसंवेदेति। ",
"an10.99:21.1":	"सो अभिक्कन्ते पटिक्कन्ते सम्पजानकारी होति, आलोकिते विलोकिते सम्पजानकारी होति, समिञ्जिते पसारिते सम्पजानकारी होति, सङ्घाटिपत्तचीवरधारणे सम्पजानकारी होति, असिते पीते खायिते सायिते सम्पजानकारी होति, उच्चारपस्सावकम्मे सम्पजानकारी होति, गते ठिते निसिन्ने सुत्ते जागरिते भासिते तुण्हीभावे सम्पजानकारी होति। ",
"an10.99:22.1":	"सो इमिना च अरियेन सीलक्खन्धेन समन्नागतो, इमिना च अरियेन इन्द्रियसंवरेन समन्नागतो, इमिना च अरियेन सतिसम्पजञ्ञेन समन्नागतो ",
"an10.99:22.2":	"विवित्तं सेनासनं भजति अरञ्ञं रुक्खमूलं पब्बतं कन्दरं गिरिगुहं सुसानं वनपत्थं अब्भोकासं पलालपुञ्जं। ",
"an10.99:22.3":	"सो अरञ्ञगतो वा रुक्खमूलगतो वा सुञ्ञागारगतो वा निसीदति पल्लङ्कं आभुजित्वा उजुं कायं पणिधाय परिमुखं सतिं उपट्ठपेत्वा। ",
"an10.99:23.1":	"सो अभिज्झं लोके पहाय विगताभिज्झेन चेतसा विहरति, अभिज्झाय चित्तं परिसोधेति। ",
"an10.99:23.2":	"ब्यापादपदोसं पहाय अब्यापन्नचित्तो विहरति सब्बपाणभूतहितानुकम्पी, ब्यापादपदोसा चित्तं परिसोधेति। ",
"an10.99:23.3":	"थिनमिद्धं पहाय विगतथिनमिद्धो विहरति आलोकसञ्ञी सतो सम्पजानो, थिनमिद्धा चित्तं परिसोधेति। ",
"an10.99:23.4":	"उद्धच्चकुक्कुच्चं पहाय अनुद्धतो विहरति अज्झत्तं वूपसन्तचित्तो, उद्धच्चकुक्कुच्चा चित्तं परिसोधेति। ",
"an10.99:23.5":	"विचिकिच्छं पहाय तिण्णविचिकिच्छो विहरति अकथङ्कथी कुसलेसु धम्मेसु, विचिकिच्छाय चित्तं परिसोधेति। ",
"an10.99:24.1":	"सो इमे पञ्च नीवरणे पहाय चेतसो उपक्किलेसे पञ्ञाय दुब्बलीकरणे, ",
"an10.99:24.2":	"विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति। ",
"an10.99:24.3":	"तं किं मञ्ञसि, उपालि, ",
"an10.99:24.4":	"‘नन्वायं विहारो पुरिमेहि विहारेहि अभिक्कन्ततरो च पणीततरो चा’”ति? ",
"an10.99:24.5":	"“एवं, भन्ते”। ",
"an10.99:25.1":	"“इमम्पि खो, उपालि, मम सावका अत्तनि धम्मं सम्पस्समाना अरञ्ञवनपत्थानि पन्तानि सेनासनानि पटिसेवन्ति, नो च खो ताव अनुप्पत्तसदत्था विहरन्ति। ",
"an10.99:26.1":	"पुन चपरं, उपालि, भिक्खु वितक्कविचारानं वूपसमा …पे… दुतियं झानं उपसम्पज्ज विहरति। ",
"an10.99:26.2":	"तं किं मञ्ञसि, उपालि, ",
"an10.99:26.3":	"‘नन्वायं विहारो पुरिमेहि विहारेहि अभिक्कन्ततरो च पणीततरो चा’”ति? ",
"an10.99:26.4":	"“एवं, भन्ते”। ",
"an10.99:27.1":	"“इमम्पि खो, उपालि, मम सावका अत्तनि धम्मं सम्पस्समाना अरञ्ञवनपत्थानि पन्तानि सेनासनानि पटिसेवन्ति, नो च खो ताव अनुप्पत्तसदत्था विहरन्ति। ",
"an10.99:28.1":	"पुन चपरं, उपालि, भिक्खु पीतिया च विरागा …पे… ततियं झानं उपसम्पज्ज विहरति। ",
"an10.99:28.2":	"तं किं मञ्ञसि, उपालि, ",
"an10.99:28.3":	"‘नन्वायं विहारो पुरिमेहि विहारेहि अभिक्कन्ततरो च पणीततरो चा’”ति? ",
"an10.99:28.4":	"“एवं, भन्ते”। ",
"an10.99:29.1":	"“इमम्पि खो, उपालि, मम सावका अत्तनि धम्मं सम्पस्समाना अरञ्ञवनपत्थानि पन्तानि सेनासनानि पटिसेवन्ति, नो च खो ताव अनुप्पत्तसदत्था विहरन्ति। ",
"an10.99:30.1":	"पुन चपरं, उपालि, भिक्खु सुखस्स च पहाना …पे… चतुत्थं झानं …पे…। ",
"an10.99:31.1":	"पुन चपरं, उपालि, भिक्खु सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा ‘अनन्तो आकासो’ति आकासानञ्चायतनं उपसम्पज्ज विहरति। ",
"an10.99:31.2":	"तं किं मञ्ञसि, उपालि, ",
"an10.99:31.3":	"‘नन्वायं विहारो पुरिमेहि विहारेहि अभिक्कन्ततरो च पणीततरो चा’”ति? ",
"an10.99:31.4":	"“एवं, भन्ते”। ",
"an10.99:32.1":	"“इमम्पि खो, उपालि, मम सावका अत्तनि धम्मं सम्पस्समाना अरञ्ञवनपत्थानि पन्तानि सेनासनानि पटिसेवन्ति, नो च खो ताव अनुप्पत्तसदत्था विहरन्ति। ",
"an10.99:33.1":	"पुन चपरं, उपालि, भिक्खु सब्बसो आकासानञ्चायतनं समतिक्कम्म ‘अनन्तं विञ्ञाणन्’ति विञ्ञाणञ्चायतनं उपसम्पज्ज विहरति …पे…। ",
"an10.99:34.1":	"सब्बसो विञ्ञाणञ्चायतनं समतिक्कम्म ‘नत्थि किञ्ची’ति आकिञ्चञ्ञायतनं उपसम्पज्ज विहरति …पे…। ",
"an10.99:35.1":	"सब्बसो आकिञ्चञ्ञायतनं समतिक्कम्म ‘सन्तमेतं पणीतमेतन्’ति नेवसञ्ञानासञ्ञायतनं उपसम्पज्ज विहरति। ",
"an10.99:35.2":	"तं किं मञ्ञसि, उपालि, ",
"an10.99:35.3":	"‘नन्वायं विहारो पुरिमेहि विहारेहि अभिक्कन्ततरो च पणीततरो चा’”ति? ",
"an10.99:35.4":	"“एवं, भन्ते”। ",
"an10.99:36.1":	"“इमम्पि खो, उपालि, मम सावका अत्तनि धम्मं सम्पस्समाना अरञ्ञवनपत्थानि पन्तानि सेनासनानि पटिसेवन्ति, नो च खो ताव अनुप्पत्तसदत्था विहरन्ति। ",
"an10.99:37.1":	"पुन चपरं, उपालि, भिक्खु सब्बसो नेवसञ्ञानासञ्ञायतनं समतिक्कम्म सञ्ञावेदयितनिरोधं उपसम्पज्ज विहरति; पञ्ञाय चस्स दिस्वा आसवा परिक्खीणा होन्ति। ",
"an10.99:37.2":	"तं किं मञ्ञसि, उपालि, ",
"an10.99:37.3":	"‘नन्वायं विहारो पुरिमेहि विहारेहि अभिक्कन्ततरो च पणीततरो चा’”ति? ",
"an10.99:37.4":	"“एवं, भन्ते”। ",
"an10.99:38.1":	"“इमम्पि खो, उपालि, मम सावका अत्तनि धम्मं सम्पस्समाना अरञ्ञवनपत्थानि पन्तानि सेनासनानि पटिसेवन्ति, अनुप्पत्तसदत्था च विहरन्ति। ",
"an10.99:38.2":	"इङ्घ त्वं, उपालि, सङ्घे विहराहि। ",
"an10.99:38.3":	"सङ्घे ते विहरतो फासु भविस्सती”ति। ",
"an10.99:38.4":	"नवमं। "
}	
