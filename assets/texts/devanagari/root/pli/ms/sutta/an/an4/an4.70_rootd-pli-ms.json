{	
"an4.70:0.1":	"अङ्गुत्तर निकाय ४।७० ",
"an4.70:0.2":	"७। पत्तकम्मवग्ग ",
"an4.70:0.3":	"अधम्मिकसुत्त ",
"an4.70:1.1":	"“यस्मिं, भिक्खवे, समये राजानो अधम्मिका होन्ति, राजायुत्तापि तस्मिं समये अधम्मिका होन्ति। ",
"an4.70:1.2":	"राजायुत्तेसु अधम्मिकेसु ब्राह्मणगहपतिकापि तस्मिं समये अधम्मिका होन्ति। ",
"an4.70:1.3":	"ब्राह्मणगहपतिकेसु अधम्मिकेसु नेगमजानपदापि तस्मिं समये अधम्मिका होन्ति। ",
"an4.70:1.4":	"नेगमजानपदेसु अधम्मिकेसु विसमं चन्दिमसूरिया परिवत्तन्ति। ",
"an4.70:1.5":	"विसमं चन्दिमसूरियेसु परिवत्तन्तेसु विसमं नक्खत्तानि तारकरूपानि परिवत्तन्ति। ",
"an4.70:1.6":	"विसमं नक्खत्तेसु तारकरूपेसु परिवत्तन्तेसु विसमं रत्तिन्दिवा परिवत्तन्ति। ",
"an4.70:1.7":	"विसमं रत्तिन्दिवेसु परिवत्तन्तेसु विसमं मासद्धमासा परिवत्तन्ति। ",
"an4.70:1.8":	"विसमं मासद्धमासेसु परिवत्तन्तेसु विसमं उतुसंवच्छरा परिवत्तन्ति। ",
"an4.70:1.9":	"विसमं उतुसंवच्छरेसु परिवत्तन्तेसु विसमं वाता वायन्ति विसमा अपञ्जसा। ",
"an4.70:1.10":	"विसमं वातेसु वायन्तेसु विसमेसु अपञ्जसेसु देवता परिकुपिता भवन्ति। ",
"an4.70:1.11":	"देवतासु परिकुपितासु देवो न सम्मा धारं अनुप्पवेच्छति। ",
"an4.70:1.12":	"देवे न सम्मा धारं अनुप्पवेच्छन्ते विसमपाकानि सस्सानि भवन्ति। ",
"an4.70:1.13":	"विसमपाकानि, भिक्खवे, सस्सानि मनुस्सा परिभुञ्जन्ता अप्पायुका होन्ति दुब्बण्णा च बव्हाबाधा च। ",
"an4.70:2.1":	"यस्मिं, भिक्खवे, समये राजानो धम्मिका होन्ति, राजायुत्तापि तस्मिं समये धम्मिका होन्ति। ",
"an4.70:2.2":	"राजायुत्तेसु धम्मिकेसु ब्राह्मणगहपतिकापि तस्मिं समये धम्मिका होन्ति। ",
"an4.70:2.3":	"ब्राह्मणगहपतिकेसु धम्मिकेसु नेगमजानपदापि तस्मिं समये धम्मिका होन्ति। ",
"an4.70:2.4":	"नेगमजानपदेसु धम्मिकेसु समं चन्दिमसूरिया परिवत्तन्ति। ",
"an4.70:2.5":	"समं चन्दिमसूरियेसु परिवत्तन्तेसु समं नक्खत्तानि तारकरूपानि परिवत्तन्ति। ",
"an4.70:2.6":	"समं नक्खत्तेसु तारकरूपेसु परिवत्तन्तेसु समं रत्तिन्दिवा परिवत्तन्ति। ",
"an4.70:2.7":	"समं रत्तिन्दिवेसु परिवत्तन्तेसु समं मासद्धमासा परिवत्तन्ति। ",
"an4.70:2.8":	"समं मासद्धमासेसु परिवत्तन्तेसु समं उतुसंवच्छरा परिवत्तन्ति। ",
"an4.70:2.9":	"समं उतुसंवच्छरेसु परिवत्तन्तेसु समं वाता वायन्ति समा पञ्जसा। ",
"an4.70:2.10":	"समं वातेसु वायन्तेसु समेसु पञ्जसेसु देवता अपरिकुपिता भवन्ति। ",
"an4.70:2.11":	"देवतासु अपरिकुपितासु देवो सम्मा धारं अनुप्पवेच्छति। ",
"an4.70:2.12":	"देवे सम्मा धारं अनुप्पवेच्छन्ते समपाकानि सस्सानि भवन्ति। ",
"an4.70:2.13":	"समपाकानि, भिक्खवे, सस्सानि मनुस्सा परिभुञ्जन्ता दीघायुका च होन्ति वण्णवन्तो च बलवन्तो च अप्पाबाधा चाति। ",
"an4.70:3.1":	"गुन्नञ्चे तरमानानं, ",
"an4.70:3.2":	"जिम्हं गच्छति पुङ्गवो; ",
"an4.70:3.3":	"सब्बा ता जिम्हं गच्छन्ति, ",
"an4.70:3.4":	"नेत्ते जिम्हं गते सति। ",
"an4.70:4.1":	"एवमेवं मनुस्सेसु, ",
"an4.70:4.2":	"यो होति सेट्ठसम्मतो; ",
"an4.70:4.3":	"सो चे अधम्मं चरति, ",
"an4.70:4.4":	"पगेव इतरा पजा; ",
"an4.70:4.5":	"सब्बं रट्ठं दुक्खं सेति, ",
"an4.70:4.6":	"राजा चे होति अधम्मिको। ",
"an4.70:5.1":	"गुन्नञ्चे तरमानानं, ",
"an4.70:5.2":	"उजुं गच्छति पुङ्गवो; ",
"an4.70:5.3":	"सब्बा ता उजुं गच्छन्ति, ",
"an4.70:5.4":	"नेत्ते उजुं गते सति। ",
"an4.70:6.1":	"एवमेवं मनुस्सेसु, ",
"an4.70:6.2":	"यो होति सेट्ठसम्मतो; ",
"an4.70:6.3":	"सो सचे धम्मं चरति, ",
"an4.70:6.4":	"पगेव इतरा पजा; ",
"an4.70:6.5":	"सब्बं रट्ठं सुखं सेति, ",
"an4.70:6.6":	"राजा चे होति धम्मिको”ति। ",
"an4.70:6.7":	"दसमं। ",
"an4.70:6.8":	"पत्तकम्मवग्गो दुतियो। ",
"an4.70:7.0":	"तस्सुद्दानं ",
"an4.70:7.1":	"पत्तकम्मं आनण्यको, ",
"an4.70:7.2":	"सब्रह्मनिरया रूपेन पञ्चमं; ",
"an4.70:7.3":	"सरागअहिराजा देवदत्तो, ",
"an4.70:7.4":	"पधानं अधम्मिकेन चाति। "
}	
