{	
"an5.114:0.1":	"अङ्गुत्तर निकाय ५।११४ ",
"an5.114:0.2":	"१२। अन्धकविन्दवग्ग ",
"an5.114:0.3":	"अन्धकविन्दसुत्त ",
"an5.114:1.1":	"एकं समयं भगवा मगधेसु विहरति अन्धकविन्दे। ",
"an5.114:1.2":	"अथ खो आयस्मा आनन्दो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो आयस्मन्तं आनन्दं भगवा एतदवोच: ",
"an5.114:2.1":	"“ये ते, आनन्द, भिक्खू नवा अचिरपब्बजिता अधुनागता इमं धम्मविनयं, ते वो, आनन्द, भिक्खू पञ्चसु धम्मेसु समादपेतब्बा निवेसेतब्बा पतिट्ठापेतब्बा। ",
"an5.114:2.2":	"कतमेसु पञ्चसु? ",
"an5.114:2.3":	"‘एथ तुम्हे, आवुसो, सीलवा होथ, पातिमोक्खसंवरसंवुता विहरथ आचारगोचरसम्पन्ना अणुमत्तेसु वज्जेसु भयदस्साविनो, समादाय सिक्खथ सिक्खापदेसू’ति—इति पातिमोक्खसंवरे समादपेतब्बा निवेसेतब्बा पतिट्ठापेतब्बा। ",
"an5.114:3.1":	"‘एथ तुम्हे, आवुसो, इन्द्रियेसु गुत्तद्वारा विहरथ आरक्खसतिनो निपक्कसतिनो, सारक्खितमानसा सतारक्खेन चेतसा समन्नागता’ति—इति इन्द्रियसंवरे समादपेतब्बा निवेसेतब्बा पतिट्ठापेतब्बा। ",
"an5.114:4.1":	"‘एथ तुम्हे, आवुसो, अप्पभस्सा होथ, भस्से परियन्तकारिनो’ति—इति भस्सपरियन्ते समादपेतब्बा निवेसेतब्बा पतिट्ठापेतब्बा। ",
"an5.114:5.1":	"‘एथ तुम्हे, आवुसो, आरञ्ञिका होथ, अरञ्ञवनपत्थानि पन्तानि सेनासनानि पटिसेवथा’ति—इति कायवूपकासे समादपेतब्बा निवेसेतब्बा पतिट्ठापेतब्बा। ",
"an5.114:6.1":	"‘एथ तुम्हे, आवुसो, सम्मादिट्ठिका होथ सम्मादस्सनेन समन्नागता’ति—इति सम्मादस्सने समादपेतब्बा निवेसेतब्बा पतिट्ठापेतब्बा। ",
"an5.114:6.2":	"ये ते, आनन्द, भिक्खू नवा अचिरपब्बजिता अधुनागता इमं धम्मविनयं, ते वो, आनन्द, भिक्खू इमेसु पञ्चसु धम्मेसु समादपेतब्बा निवेसेतब्बा पतिट्ठापेतब्बा”ति। ",
"an5.114:6.3":	"चतुत्थं। "
}	
