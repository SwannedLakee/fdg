{	
"an6.44:0.1":	"अङ्गुत्तर निकाय ६।४४ ",
"an6.44:0.2":	"५। धम्मिकवग्ग ",
"an6.44:0.3":	"मिगसालासुत्त ",
"an6.44:1.1":	"अथ खो आयस्मा आनन्दो पुब्बण्हसमयं निवासेत्वा पत्तचीवरमादाय येन मिगसालाय उपासिकाय निवेसनं तेनुपसङ्कमि; उपसङ्कमित्वा पञ्ञत्ते आसने निसीदि। ",
"an6.44:1.2":	"अथ खो मिगसाला उपासिका येनायस्मा आनन्दो तेनुपसङ्कमि; उपसङ्कमित्वा आयस्मन्तं आनन्दं अभिवादेत्वा एकमन्तं निसीदि। एकमन्तं निसिन्ना खो मिगसाला उपासिका आयस्मन्तं आनन्दं एतदवोच: ",
"an6.44:2.1":	"“कथं कथं नामायं, भन्ते आनन्द, भगवता धम्मो देसितो अञ्ञेय्यो, यत्र हि नाम ब्रह्मचारी च अब्रह्मचारी च उभो समसमगतिका भविस्सन्ति अभिसम्परायं? ",
"an6.44:2.2":	"पिता मे, भन्ते, पुराणो ब्रह्मचारी अहोसि आराचारी विरतो मेथुना गामधम्मा। ",
"an6.44:2.3":	"सो कालङ्कतो भगवता ब्याकतो सकदागामी सत्तो तुसितं कायं उपपन्नोति। ",
"an6.44:2.4":	"पेत्तेय्योपि मे, भन्ते, इसिदत्तो अब्रह्मचारी अहोसि सदारसन्तुट्ठो। ",
"an6.44:2.5":	"सोपि कालङ्कतो भगवता ब्याकतो सकदागामिपत्तो तुसितं कायं उपपन्नोति। ",
"an6.44:2.6":	"कथं कथं नामायं, भन्ते आनन्द, भगवता धम्मो देसितो अञ्ञेय्यो, यत्र हि नाम ब्रह्मचारी च अब्रह्मचारी च उभो समसमगतिका भविस्सन्ति अभिसम्परायन्”ति? ",
"an6.44:2.7":	"“एवं खो पनेतं, भगिनि, भगवता ब्याकतन्”ति। ",
"an6.44:3.1":	"अथ खो आयस्मा आनन्दो मिगसालाय उपासिकाय निवेसने पिण्डपातं गहेत्वा उट्ठायासना पक्कामि। ",
"an6.44:3.2":	"अथ खो आयस्मा आनन्दो पच्छाभत्तं पिण्डपातपटिक्कन्तो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा आनन्दो भगवन्तं एतदवोच: ",
"an6.44:4.1":	"“इधाहं, भन्ते, पुब्बण्हसमयं निवासेत्वा पत्तचीवरमादाय येन मिगसालाय उपासिकाय निवेसनं तेनुपसङ्कमिं; उपसङ्कमित्वा पञ्ञत्ते आसने निसीदिं। ",
"an6.44:4.2":	"अथ खो, भन्ते, मिगसाला उपासिका येनाहं तेनुपसङ्कमि; उपसङ्कमित्वा मं अभिवादेत्वा एकमन्तं निसीदि। एकमन्तं निसिन्ना खो, भन्ते, मिगसाला उपासिका मं एतदवोच: ",
"an6.44:4.3":	"‘कथं कथं नामायं, भन्ते आनन्द, भगवता धम्मो देसितो अञ्ञेय्यो, यत्र हि नाम ब्रह्मचारी च अब्रह्मचारी च उभो समसमगतिका भविस्सन्ति अभिसम्परायं। ",
"an6.44:4.4":	"पिता मे, भन्ते, पुराणो ब्रह्मचारी अहोसि आराचारी विरतो मेथुना गामधम्मा। ",
"an6.44:4.5":	"सो कालङ्कतो भगवता ब्याकतो सकदागामिपत्तो तुसितं कायं उपपन्नोति। ",
"an6.44:4.6":	"पेत्तेय्योपि मे, भन्ते, इसिदत्तो अब्रह्मचारी अहोसि सदारसन्तुट्ठो। ",
"an6.44:4.7":	"सोपि कालङ्कतो भगवता ब्याकतो सकदागामिपत्तो तुसितं कायं उपपन्नोति। ",
"an6.44:4.8":	"कथं कथं नामायं, भन्ते आनन्द, भगवता धम्मो देसितो अञ्ञेय्यो, यत्र हि नाम ब्रह्मचारी च अब्रह्मचारी च उभो समसमगतिका भविस्सन्ति अभिसम्परायन्’ति? ",
"an6.44:4.9":	"एवं वुत्ते, अहं, भन्ते, मिगसालं उपासिकं एतदवोचं: ",
"an6.44:4.10":	"‘एवं खो पनेतं, भगिनि, भगवता ब्याकतन्’”ति। ",
"an6.44:5.1":	"“का चानन्द, मिगसाला उपासिका बाला अब्यत्ता अम्मका अम्मकपञ्ञा, के च पुरिसपुग्गलपरोपरियञाणे? ",
"an6.44:5.2":	"छयिमे, आनन्द, पुग्गला सन्तो संविज्जमाना लोकस्मिं। ",
"an6.44:6.1":	"कतमे छ? ",
"an6.44:6.2":	"इधानन्द, एकच्चो पुग्गलो सोरतो होति सुखसंवासो, अभिनन्दन्ति सब्रह्मचारी एकत्तवासेन। ",
"an6.44:6.3":	"तस्स सवनेनपि अकतं होति, बाहुसच्चेनपि अकतं होति, दिट्ठियापि अप्पटिविद्धं होति, सामायिकम्पि विमुत्तिं न लभति। ",
"an6.44:6.4":	"सो कायस्स भेदा परं मरणा हानाय परेति नो विसेसाय, हानगामीयेव होति नो विसेसगामी। ",
"an6.44:7.1":	"इध पनानन्द, एकच्चो पुग्गलो सोरतो होति सुखसंवासो, अभिनन्दन्ति सब्रह्मचारी एकत्तवासेन। ",
"an6.44:7.2":	"तस्स सवनेनपि कतं होति, बाहुसच्चेनपि कतं होति, दिट्ठियापि पटिविद्धं होति, सामायिकम्पि विमुत्तिं लभति। ",
"an6.44:7.3":	"सो कायस्स भेदा परं मरणा विसेसाय परेति नो हानाय, विसेसगामीयेव होति नो हानगामी। ",
"an6.44:8.1":	"तत्रानन्द, पमाणिका पमिणन्ति: ",
"an6.44:8.2":	"‘इमस्सपि तेव धम्मा अपरस्सपि तेव धम्मा, कस्मा तेसं एको हीनो एको पणीतो’ति। ",
"an6.44:8.3":	"तञ्हि तेसं, आनन्द, होति दीघरत्तं अहिताय दुक्खाय। ",
"an6.44:9.1":	"तत्रानन्द, य्वायं पुग्गलो सोरतो होति सुखसंवासो, अभिनन्दन्ति सब्रह्मचारी एकत्तवासेन, तस्स सवनेनपि कतं होति, बाहुसच्चेनपि कतं होति, दिट्ठियापि पटिविद्धं होति, सामायिकम्पि विमुत्तिं लभति। ",
"an6.44:9.2":	"अयं, आनन्द, पुग्गलो अमुना पुरिमेन पुग्गलेन अभिक्कन्ततरो च पणीततरो च। ",
"an6.44:9.3":	"तं किस्स हेतु? ",
"an6.44:9.4":	"इमं हानन्द, पुग्गलं धम्मसोतो निब्बहति, ",
"an6.44:9.5":	"तदन्तरं को जानेय्य अञ्ञत्र तथागतेन। ",
"an6.44:9.6":	"तस्मातिहानन्द, मा पुग्गलेसु पमाणिका अहुवत्थ; ",
"an6.44:9.7":	"मा पुग्गलेसु पमाणं गण्हित्थ। ",
"an6.44:9.8":	"खञ्ञति हानन्द, पुग्गलेसु पमाणं गण्हन्तो। ",
"an6.44:9.9":	"अहं वा, आनन्द, पुग्गलेसु पमाणं गण्हेय्यं, यो वा पनस्स मादिसो। ",
"an6.44:10.1":	"इध पनानन्द, एकच्चस्स पुग्गलस्स कोधमानो अधिगतो होति, समयेन समयञ्चस्स लोभधम्मा उप्पज्जन्ति। ",
"an6.44:10.2":	"तस्स सवनेनपि अकतं होति, बाहुसच्चेनपि अकतं होति, दिट्ठियापि अप्पटिविद्धं होति, सामायिकम्पि विमुत्तिं न लभति। ",
"an6.44:10.3":	"सो कायस्स भेदा परं मरणा हानाय परेति नो विसेसाय, हानगामीयेव होति नो विसेसगामी। ",
"an6.44:11.1":	"इध पनानन्द, एकच्चस्स पुग्गलस्स कोधमानो अधिगतो होति, समयेन समयञ्चस्स लोभधम्मा उप्पज्जन्ति। ",
"an6.44:11.2":	"तस्स सवनेनपि कतं होति …पे… ",
"an6.44:11.3":	"नो हानगामी। ",
"an6.44:12.1":	"तत्रानन्द, पमाणिका पमिणन्ति …पे… ",
"an6.44:12.2":	"यो वा पनस्स मादिसो। ",
"an6.44:13.1":	"इध पनानन्द, एकच्चस्स पुग्गलस्स कोधमानो अधिगतो होति, समयेन समयञ्चस्स वचीसङ्खारा उप्पज्जन्ति। ",
"an6.44:13.2":	"तस्स सवनेनपि अकतं होति …पे… सामायिकम्पि विमुत्तिं न लभति। ",
"an6.44:13.3":	"सो कायस्स भेदा परं मरणा हानाय परेति नो विसेसाय, हानगामीयेव होति नो विसेसगामी। ",
"an6.44:14.1":	"इध पनानन्द, एकच्चस्स पुग्गलस्स कोधमानो अधिगतो होति, समयेन समयञ्चस्स वचीसङ्खारा उप्पज्जन्ति। ",
"an6.44:14.2":	"तस्स सवनेनपि कतं होति, बाहुसच्चेनपि कतं होति, दिट्ठियापि पटिविद्धं होति, सामायिकम्पि विमुत्तिं लभति। ",
"an6.44:14.3":	"सो कायस्स भेदा परं मरणा विसेसाय परेति नो हानाय, विसेसगामीयेव होति नो हानगामी। ",
"an6.44:15.1":	"तत्रानन्द, पमाणिका पमिणन्ति: ",
"an6.44:15.2":	"‘इमस्सपि तेव धम्मा, अपरस्सपि तेव धम्मा। कस्मा तेसं एको हीनो, एको पणीतो’ति? ",
"an6.44:15.3":	"तञ्हि तेसं, आनन्द, होति दीघरत्तं अहिताय दुक्खाय। ",
"an6.44:16.1":	"तत्रानन्द, यस्स पुग्गलस्स कोधमानो अधिगतो होति, समयेन समयञ्चस्स वचीसङ्खारा उप्पज्जन्ति, तस्स सवनेनपि कतं होति, बाहुसच्चेनपि कतं होति, दिट्ठियापि पटिविद्धं होति, सामायिकम्पि विमुत्तिं लभति। ",
"an6.44:16.2":	"अयं, आनन्द, पुग्गलो अमुना पुरिमेन पुग्गलेन अभिक्कन्ततरो च पणीततरो च। ",
"an6.44:16.3":	"तं किस्स हेतु? ",
"an6.44:16.4":	"इमं हानन्द, पुग्गलं धम्मसोतो निब्बहति। ",
"an6.44:16.5":	"तदन्तरं को जानेय्य अञ्ञत्र तथागतेन। ",
"an6.44:16.6":	"तस्मातिहानन्द, मा पुग्गलेसु पमाणिका अहुवत्थ; ",
"an6.44:16.7":	"मा पुग्गलेसु पमाणं गण्हित्थ। ",
"an6.44:16.8":	"खञ्ञति हानन्द, पुग्गलेसु पमाणं गण्हन्तो। ",
"an6.44:16.9":	"अहं वा, आनन्द, पुग्गलेसु पमाणं गण्हेय्यं, यो वा पनस्स मादिसो। ",
"an6.44:17.1":	"का चानन्द, मिगसाला उपासिका बाला अब्यत्ता अम्मका अम्मकपञ्ञा, के च पुरिसपुग्गलपरोपरियञाणे। ",
"an6.44:17.2":	"इमे खो, आनन्द, छ पुग्गला सन्तो संविज्जमाना लोकस्मिं। ",
"an6.44:18.1":	"यथारूपेन, आनन्द, सीलेन पुराणो समन्नागतो अहोसि, तथारूपेन सीलेन इसिदत्तो समन्नागतो अभविस्स। नयिध पुराणो इसिदत्तस्स गतिम्पि अञ्ञस्स। ",
"an6.44:18.2":	"यथारूपाय च, आनन्द, पञ्ञाय इसिदत्तो समन्नागतो अहोसि, तथारूपाय पञ्ञाय पुराणो समन्नागतो अभविस्स। नयिध इसिदत्तो पुराणस्स गतिम्पि अञ्ञस्स। ",
"an6.44:18.3":	"इति खो, आनन्द, इमे पुग्गला उभो एकङ्गहीना”ति। ",
"an6.44:18.4":	"दुतियं। "
}	
