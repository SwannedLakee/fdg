{	
"an3.117:0.1":	"अङ्गुत्तर निकाय ३।११७ ",
"an3.117:0.2":	"१२। आपायिकवग्ग ",
"an3.117:0.3":	"विपत्तिसम्पदासुत्त ",
"an3.117:1.1":	"“तिस्सो इमा, भिक्खवे, विपत्तियो। ",
"an3.117:1.2":	"कतमा तिस्सो? ",
"an3.117:1.3":	"सीलविपत्ति, चित्तविपत्ति, दिट्ठिविपत्ति। ",
"an3.117:1.4":	"कतमा च, भिक्खवे, सीलविपत्ति? ",
"an3.117:1.5":	"इध, भिक्खवे, एकच्चो पाणातिपाती होति, अदिन्नादायी होति, कामेसुमिच्छाचारी होति, मुसावादी होति, पिसुणवाचो होति, फरुसवाचो होति, सम्फप्पलापी होति। ",
"an3.117:1.6":	"अयं वुच्चति, भिक्खवे, सीलविपत्ति। ",
"an3.117:2.1":	"कतमा च, भिक्खवे, चित्तविपत्ति? ",
"an3.117:2.2":	"इध, भिक्खवे, एकच्चो अभिज्झालु होति ब्यापन्नचित्तो। ",
"an3.117:2.3":	"अयं वुच्चति, भिक्खवे, चित्तविपत्ति। ",
"an3.117:3.1":	"कतमा च, भिक्खवे, दिट्ठिविपत्ति? ",
"an3.117:3.2":	"इध, भिक्खवे, एकच्चो मिच्छादिट्ठिको होति विपरीतदस्सनो: ",
"an3.117:3.3":	"‘नत्थि दिन्नं, नत्थि यिट्ठं, नत्थि हुतं, नत्थि सुकतदुक्कटानं, कम्मानं फलं विपाको, नत्थि अयं लोको, नत्थि परो लोको, नत्थि माता, नत्थि पिता, नत्थि सत्ता ओपपातिका, नत्थि लोके समणब्राह्मणा सम्मग्गता सम्मापटिपन्ना ये इमञ्च लोकं परञ्च लोकं सयं अभिञ्ञा सच्छिकत्वा पवेदेन्ती’ति। ",
"an3.117:3.4":	"अयं वुच्चति, भिक्खवे, दिट्ठिविपत्ति। ",
"an3.117:3.5":	"सीलविपत्तिहेतु वा, भिक्खवे, सत्ता कायस्स भेदा परं मरणा अपायं दुग्गतिं विनिपातं निरयं उपपज्जन्ति; ",
"an3.117:3.6":	"चित्तविपत्तिहेतु वा, भिक्खवे, सत्ता कायस्स भेदा परं मरणा अपायं दुग्गतिं विनिपातं निरयं उपपज्जन्ति; ",
"an3.117:3.7":	"दिट्ठिविपत्तिहेतु वा, भिक्खवे, सत्ता कायस्स भेदा परं मरणा अपायं दुग्गतिं विनिपातं निरयं उपपज्जन्ति। ",
"an3.117:3.8":	"इमा खो, भिक्खवे, तिस्सो विपत्तियोति। ",
"an3.117:4.1":	"तिस्सो इमा, भिक्खवे, सम्पदा। ",
"an3.117:4.2":	"कतमा तिस्सो? ",
"an3.117:4.3":	"सीलसम्पदा, चित्तसम्पदा, दिट्ठिसम्पदा। ",
"an3.117:5.1":	"कतमा च, भिक्खवे, सीलसम्पदा? ",
"an3.117:5.2":	"इध, भिक्खवे, एकच्चो पाणातिपाता पटिविरतो होति, अदिन्नादाना पटिविरतो होति, कामेसुमिच्छाचारा पटिविरतो होति, मुसावादा पटिविरतो होति, पिसुणाय वाचाय पटिविरतो होति, फरुसाय वाचाय पटिविरतो होति, सम्फप्पलापा पटिविरतो होति। ",
"an3.117:5.3":	"अयं वुच्चति, भिक्खवे, सीलसम्पदा। ",
"an3.117:6.1":	"कतमा च, भिक्खवे, चित्तसम्पदा? ",
"an3.117:6.2":	"इध, भिक्खवे, एकच्चो अनभिज्झालु होति अब्यापन्नचित्तो। ",
"an3.117:6.3":	"अयं वुच्चति, भिक्खवे, चित्तसम्पदा। ",
"an3.117:7.1":	"कतमा च, भिक्खवे, दिट्ठिसम्पदा? ",
"an3.117:7.2":	"इध, भिक्खवे, एकच्चो सम्मादिट्ठिको होति अविपरीतदस्सनो: ",
"an3.117:7.3":	"‘अत्थि दिन्नं, अत्थि यिट्ठं, अत्थि हुतं, अत्थि सुकतदुक्कटानं कम्मानं फलं विपाको, अत्थि अयं लोको, अत्थि परो लोको, अत्थि माता, अत्थि पिता, अत्थि सत्ता ओपपातिका, अत्थि लोके समणब्राह्मणा सम्मग्गता सम्मापटिपन्ना ये इमञ्च लोकं परञ्च लोकं सयं अभिञ्ञा सच्छिकत्वा पवेदेन्ती’ति। ",
"an3.117:7.4":	"अयं वुच्चति, भिक्खवे, दिट्ठिसम्पदा। ",
"an3.117:7.5":	"सीलसम्पदाहेतु वा, भिक्खवे, सत्ता कायस्स भेदा परं मरणा सुगतिं सग्गं लोकं उपपज्जन्ति; ",
"an3.117:7.6":	"चित्तसम्पदाहेतु वा, भिक्खवे, सत्ता कायस्स भेदा परं मरणा सुगतिं सग्गं लोकं उपपज्जन्ति; ",
"an3.117:7.7":	"दिट्ठिसम्पदाहेतु वा, भिक्खवे, सत्ता कायस्स भेदा परं मरणा सुगतिं सग्गं लोकं उपपज्जन्ति। ",
"an3.117:7.8":	"इमा खो, भिक्खवे, तिस्सो सम्पदा”ति। ",
"an3.117:7.9":	"पञ्चमं। "
}	
