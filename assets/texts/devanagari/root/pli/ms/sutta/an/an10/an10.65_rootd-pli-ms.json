{	
"an10.65:0.1":	"अङ्गुत्तर निकाय १०।६५ ",
"an10.65:0.2":	"७। यमकवग्ग ",
"an10.65:0.3":	"पठमसुखसुत्त ",
"an10.65:1.1":	"एकं समयं आयस्मा सारिपुत्तो मगधेसु विहरति नालकगामके। ",
"an10.65:1.2":	"अथ खो सामण्डकानि परिब्बाजको येनायस्मा सारिपुत्तो तेनुपसङ्कमि; उपसङ्कमित्वा आयस्मता सारिपुत्तेन सद्धिं सम्मोदि। ",
"an10.65:1.3":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो सामण्डकानि परिब्बाजको आयस्मन्तं सारिपुत्तं एतदवोच: ",
"an10.65:2.1":	"“किं नु खो, आवुसो सारिपुत्त, सुखं, किं दुक्खन्”ति? ",
"an10.65:2.2":	"“अभिनिब्बत्ति खो, आवुसो, दुक्खा, अनभिनिब्बत्ति सुखा। ",
"an10.65:2.3":	"अभिनिब्बत्तिया, आवुसो, सति इदं दुक्खं पाटिकङ्खं—",
"an10.65:2.4":	"सीतं उण्हं जिघच्छा पिपासा उच्चारो पस्सावो अग्गिसम्फस्सो दण्डसम्फस्सो सत्थसम्फस्सो ञातीपि मित्तापि सङ्गम्म समागम्म रोसेन्ति। ",
"an10.65:2.5":	"अभिनिब्बत्तिया, आवुसो, सति इदं दुक्खं पाटिकङ्खं। ",
"an10.65:2.6":	"अनभिनिब्बत्तिया, आवुसो, सति इदं सुखं पाटिकङ्खं—",
"an10.65:2.7":	"न सीतं न उण्हं न जिघच्छा न पिपासा न उच्चारो न पस्सावो न अग्गिसम्फस्सो न दण्डसम्फस्सो न सत्थसम्फस्सो ञातीपि मित्तापि सङ्गम्म समागम्म न रोसेन्ति। ",
"an10.65:2.8":	"अनभिनिब्बत्तिया, आवुसो, सति इदं सुखं पाटिकङ्खन्”ति। ",
"an10.65:2.9":	"पञ्चमं। "
}	
