{	
"an7.15:0.1":	"अङ्गुत्तर निकाय ७।१५ ",
"an7.15:0.2":	"२। अनुसयवग्ग ",
"an7.15:0.3":	"उदकूपमासुत्त ",
"an7.15:1.1":	"“सत्तिमे, भिक्खवे, उदकूपमा पुग्गला सन्तो संविज्जमाना लोकस्मिं। ",
"an7.15:1.2":	"कतमे सत्त? ",
"an7.15:1.3":	"इध, भिक्खवे, एकच्चो पुग्गलो सकिं निमुग्गो निमुग्गोव होति; ",
"an7.15:1.4":	"इध पन, भिक्खवे, एकच्चो पुग्गलो उम्मुज्जित्वा निमुज्जति; ",
"an7.15:1.5":	"इध पन, भिक्खवे, एकच्चो पुग्गलो उम्मुज्जित्वा ठितो होति; ",
"an7.15:1.6":	"इध पन, भिक्खवे, एकच्चो पुग्गलो उम्मुज्जित्वा विपस्सति विलोकेति; ",
"an7.15:1.7":	"इध पन, भिक्खवे, एकच्चो पुग्गलो उम्मुज्जित्वा पतरति; ",
"an7.15:1.8":	"इध पन, भिक्खवे, एकच्चो पुग्गलो उम्मुज्जित्वा पतिगाधप्पत्तो होति; ",
"an7.15:1.9":	"इध पन, भिक्खवे, एकच्चो पुग्गलो उम्मुज्जित्वा तिण्णो होति पारङ्गतो थले तिट्ठति ब्राह्मणो। ",
"an7.15:2.1":	"कथञ्च, भिक्खवे, पुग्गलो सकिं निमुग्गो निमुग्गोव होति? ",
"an7.15:2.2":	"इध, भिक्खवे, एकच्चो पुग्गलो समन्नागतो होति एकन्तकाळकेहि अकुसलेहि धम्मेहि। ",
"an7.15:2.3":	"एवं खो, भिक्खवे, पुग्गलो सकिं निमुग्गो निमुग्गोव होति। ",
"an7.15:3.1":	"कथञ्च, भिक्खवे, पुग्गलो उम्मुज्जित्वा निमुज्जति? ",
"an7.15:3.2":	"इध, भिक्खवे, एकच्चो पुग्गलो उम्मुज्जति साधु सद्धा कुसलेसु धम्मेसु, साधु हिरी …पे… ",
"an7.15:3.3":	"साधु ओत्तप्पं … ",
"an7.15:3.4":	"साधु वीरियं … ",
"an7.15:3.5":	"साधु पञ्ञा कुसलेसु धम्मेसूति। ",
"an7.15:3.6":	"तस्स सा सद्धा नेव तिट्ठति नो वड्ढति हायतियेव, तस्स सा हिरी …पे… ",
"an7.15:3.7":	"तस्स तं ओत्तप्पं … ",
"an7.15:3.8":	"तस्स तं वीरियं … ",
"an7.15:3.9":	"तस्स सा पञ्ञा नेव तिट्ठति नो वड्ढति हायतियेव। ",
"an7.15:3.10":	"एवं खो, भिक्खवे, पुग्गलो उम्मुज्जित्वा निमुज्जति। ",
"an7.15:4.1":	"कथञ्च, भिक्खवे, पुग्गलो उम्मुज्जित्वा ठितो होति? ",
"an7.15:4.2":	"इध, भिक्खवे, एकच्चो पुग्गलो उम्मुज्जति साधु सद्धा कुसलेसु धम्मेसु, साधु हिरी …पे… ",
"an7.15:4.3":	"साधु ओत्तप्पं … ",
"an7.15:4.4":	"साधु वीरियं … ",
"an7.15:4.5":	"साधु पञ्ञा कुसलेसु धम्मेसूति। ",
"an7.15:4.6":	"तस्स सा सद्धा नेव हायति नो वड्ढति ठिता होति। ",
"an7.15:4.7":	"तस्स सा हिरी …पे… ",
"an7.15:4.8":	"तस्स तं ओत्तप्पं … ",
"an7.15:4.9":	"तस्स तं वीरियं … ",
"an7.15:4.10":	"तस्स सा पञ्ञा नेव हायति नो वड्ढति ठिता होति। ",
"an7.15:4.11":	"एवं खो, भिक्खवे, पुग्गलो उम्मुज्जित्वा ठितो होति। ",
"an7.15:5.1":	"कथञ्च, भिक्खवे, पुग्गलो उम्मुज्जित्वा विपस्सति विलोकेति? ",
"an7.15:5.2":	"इध, भिक्खवे, एकच्चो पुग्गलो उम्मुज्जति साधु सद्धा कुसलेसु धम्मेसु, साधु हिरी …पे… ",
"an7.15:5.3":	"साधु ओत्तप्पं … ",
"an7.15:5.4":	"साधु वीरियं … ",
"an7.15:5.5":	"साधु पञ्ञा कुसलेसु धम्मेसूति। ",
"an7.15:5.6":	"सो तिण्णं संयोजनानं परिक्खया सोतापन्नो होति अविनिपातधम्मो नियतो सम्बोधिपरायणो। ",
"an7.15:5.7":	"एवं खो, भिक्खवे, पुग्गलो उम्मुज्जित्वा विपस्सति विलोकेति। ",
"an7.15:6.1":	"कथञ्च, भिक्खवे, पुग्गलो उम्मुज्जित्वा पतरति? ",
"an7.15:6.2":	"इध, भिक्खवे, एकच्चो पुग्गलो उम्मुज्जति साधु सद्धा कुसलेसु धम्मेसु, साधु हिरी …पे… ",
"an7.15:6.3":	"साधु ओत्तप्पं … ",
"an7.15:6.4":	"साधु वीरियं … ",
"an7.15:6.5":	"साधु पञ्ञा कुसलेसु धम्मेसूति। ",
"an7.15:6.6":	"सो तिण्णं संयोजनानं परिक्खया रागदोसमोहानं तनुत्ता सकदागामी होति, सकिदेव इमं लोकं आगन्त्वा दुक्खस्सन्तं करोति। ",
"an7.15:6.7":	"एवं खो, भिक्खवे, पुग्गलो उम्मुज्जित्वा पतरति। ",
"an7.15:7.1":	"कथञ्च, भिक्खवे, पुग्गलो उम्मुज्जित्वा पतिगाधप्पत्तो होति? ",
"an7.15:7.2":	"इध, भिक्खवे, एकच्चो पुग्गलो उम्मुज्जति साधु सद्धा कुसलेसु धम्मेसु, साधु हिरी …पे… ",
"an7.15:7.3":	"साधु ओत्तप्पं … ",
"an7.15:7.4":	"साधु वीरियं … ",
"an7.15:7.5":	"साधु पञ्ञा कुसलेसु धम्मेसूति। ",
"an7.15:7.6":	"सो पञ्चन्नं ओरम्भागियानं संयोजनानं परिक्खया ओपपातिको होति तत्थ परिनिब्बायी अनावत्तिधम्मो तस्मा लोका। ",
"an7.15:7.7":	"एवं खो, भिक्खवे, पुग्गलो उम्मुज्जित्वा पतिगाधप्पत्तो होति। ",
"an7.15:8.1":	"कथञ्च, भिक्खवे, पुग्गलो उम्मुज्जित्वा तिण्णो होति पारङ्गतो थले तिट्ठति ब्राह्मणो। ",
"an7.15:8.2":	"इध, भिक्खवे, एकच्चो पुग्गलो उम्मुज्जति साधु सद्धा कुसलेसु धम्मेसु, साधु हिरी …पे… ",
"an7.15:8.3":	"साधु ओत्तप्पं … ",
"an7.15:8.4":	"साधु वीरियं … ",
"an7.15:8.5":	"साधु पञ्ञा कुसलेसु धम्मेसूति। ",
"an7.15:8.6":	"सो आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरति। ",
"an7.15:8.7":	"एवं खो, भिक्खवे, पुग्गलो उम्मुज्जित्वा तिण्णो होति पारङ्गतो थले तिट्ठति ब्राह्मणो। ",
"an7.15:9.1":	"इमे खो, भिक्खवे, सत्त उदकूपमा पुग्गला सन्तो संविज्जमाना लोकस्मिन्”ति। ",
"an7.15:9.2":	"पञ्चमं। "
}	
