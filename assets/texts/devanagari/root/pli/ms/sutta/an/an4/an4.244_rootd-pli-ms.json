{	
"an4.244:0.1":	"अङ्गुत्तर निकाय ४।२४४ ",
"an4.244:0.2":	"२५। आपत्तिभयवग्ग ",
"an4.244:0.3":	"आपत्तिभयसुत्त ",
"an4.244:1.1":	"“चत्तारिमानि, भिक्खवे, आपत्तिभयानि। ",
"an4.244:1.2":	"कतमानि चत्तारि? ",
"an4.244:1.3":	"सेय्यथापि, भिक्खवे, चोरं आगुचारिं गहेत्वा रञ्ञो दस्सेय्युं: ",
"an4.244:1.4":	"‘अयं ते, देव, चोरो आगुचारी। ",
"an4.244:1.5":	"इमस्स देवो दण्डं पणेतू’ति। ",
"an4.244:1.6":	"तमेनं राजा एवं वदेय्य: ",
"an4.244:1.7":	"‘गच्छथ, भो, इमं पुरिसं दळ्हाय रज्जुया पच्छाबाहं गाळ्हबन्धनं बन्धित्वा खुरमुण्डं करित्वा खरस्सरेन पणवेन रथिकाय रथिकं सिङ्घाटकेन सिङ्घाटकं परिनेत्वा दक्खिणेन द्वारेन निक्खामेत्वा दक्खिणतो नगरस्स सीसं छिन्दथा’ति। ",
"an4.244:1.8":	"तमेनं रञ्ञो पुरिसा दळ्हाय रज्जुया पच्छाबाहं गाळ्हबन्धनं बन्धित्वा खुरमुण्डं करित्वा खरस्सरेन पणवेन रथिकाय रथिकं सिङ्घाटकेन सिङ्घाटकं परिनेत्वा दक्खिणेन द्वारेन निक्खामेत्वा दक्खिणतो नगरस्स सीसं छिन्देय्युं। ",
"an4.244:1.9":	"तत्रञ्ञतरस्स थलट्ठस्स पुरिसस्स एवमस्स: ",
"an4.244:1.10":	"‘पापकं वत, भो, अयं पुरिसो कम्मं अकासि गारय्हं सीसच्छेज्जं। ",
"an4.244:1.11":	"यत्र हि नाम रञ्ञो पुरिसा दळ्हाय रज्जुया पच्छाबाहं गाळ्हबन्धनं बन्धित्वा खुरमुण्डं करित्वा खरस्सरेन पणवेन रथिकाय रथिकं सिङ्घाटकेन सिङ्घाटकं परिनेत्वा दक्खिणेन द्वारेन निक्खामेत्वा दक्खिणतो नगरस्स सीसं छिन्दिस्सन्ति। ",
"an4.244:1.12":	"सो वतस्साहं एवरूपं पापकम्मं न करेय्यं गारय्हं सीसच्छेज्जन्’ति। ",
"an4.244:1.13":	"एवमेवं खो, भिक्खवे, यस्स कस्सचि भिक्खुस्स वा भिक्खुनिया वा एवं तिब्बा भयसञ्ञा पच्चुपट्ठिता होति पाराजिकेसु धम्मेसु। ",
"an4.244:1.14":	"तस्सेतं पाटिकङ्खं—अनापन्नो वा पाराजिकं धम्मं न आपज्जिस्सति, आपन्नो वा पाराजिकं धम्मं यथाधम्मं पटिकरिस्सति। ",
"an4.244:2.1":	"सेय्यथापि, भिक्खवे, पुरिसो काळवत्थं परिधाय केसे पकिरित्वा मुसलं खन्धे आरोपेत्वा महाजनकायं उपसङ्कमित्वा एवं वदेय्य: ",
"an4.244:2.2":	"‘अहं, भन्ते, पापकम्मं अकासिं गारय्हं मोसल्लं, येन मे आयस्मन्तो अत्तमना होन्ति तं करोमी’ति। ",
"an4.244:2.3":	"तत्रञ्ञतरस्स थलट्ठस्स पुरिसस्स एवमस्स: ",
"an4.244:2.4":	"‘पापकं वत, भो, अयं पुरिसो कम्मं अकासि गारय्हं मोसल्लं। ",
"an4.244:2.5":	"यत्र हि नाम काळवत्थं परिधाय केसे पकिरित्वा मुसलं खन्धे आरोपेत्वा महाजनकायं उपसङ्कमित्वा एवं वक्खति: ",
"an4.244:2.6":	"“अहं, भन्ते, पापकम्मं अकासिं गारय्हं मोसल्लं, येन मे आयस्मन्तो अत्तमना होन्ति तं करोमी”ति। ",
"an4.244:2.7":	"सो वतस्साहं एवरूपं पापकम्मं न करेय्यं गारय्हं मोसल्लन्’ति। ",
"an4.244:2.8":	"एवमेवं खो, भिक्खवे, यस्स कस्सचि भिक्खुस्स वा भिक्खुनिया वा एवं तिब्बा भयसञ्ञा पच्चुपट्ठिता होति सङ्घादिसेसेसु धम्मेसु, तस्सेतं पाटिकङ्खं—अनापन्नो वा सङ्घादिसेसं धम्मं न आपज्जिस्सति, आपन्नो वा सङ्घादिसेसं धम्मं यथाधम्मं पटिकरिस्सति। ",
"an4.244:3.1":	"सेय्यथापि, भिक्खवे, पुरिसो काळवत्थं परिधाय केसे पकिरित्वा भस्मपुटं खन्धे आरोपेत्वा महाजनकायं उपसङ्कमित्वा एवं वदेय्य: ",
"an4.244:3.2":	"‘अहं, भन्ते, पापकम्मं अकासिं गारय्हं भस्मपुटं। ",
"an4.244:3.3":	"येन मे आयस्मन्तो अत्तमना होन्ति तं करोमी’ति। ",
"an4.244:3.4":	"तत्रञ्ञतरस्स थलट्ठस्स पुरिसस्स एवमस्स: ",
"an4.244:3.5":	"‘पापकं वत, भो, अयं पुरिसो कम्मं अकासि गारय्हं भस्मपुटं। ",
"an4.244:3.6":	"यत्र हि नाम काळवत्थं परिधाय केसे पकिरित्वा भस्मपुटं खन्धे आरोपेत्वा महाजनकायं उपसङ्कमित्वा एवं वक्खति: ",
"an4.244:3.7":	"“अहं, भन्ते, पापकम्मं अकासिं गारय्हं भस्मपुटं; ",
"an4.244:3.8":	"येन मे आयस्मन्तो अत्तमना होन्ति तं करोमी”ति। ",
"an4.244:3.9":	"सो वतस्साहं एवरूपं पापकम्मं न करेय्यं गारय्हं भस्मपुटन्’ति। ",
"an4.244:3.10":	"एवमेवं खो, भिक्खवे, यस्स कस्सचि भिक्खुस्स वा भिक्खुनिया वा एवं तिब्बा भयसञ्ञा पच्चुपट्ठिता होति पाचित्तियेसु धम्मेसु, तस्सेतं पाटिकङ्खं—अनापन्नो वा पाचित्तियं धम्मं न आपज्जिस्सति, आपन्नो वा पाचित्तियं धम्मं यथाधम्मं पटिकरिस्सति। ",
"an4.244:4.1":	"सेय्यथापि, भिक्खवे, पुरिसो काळवत्थं परिधाय केसे पकिरित्वा महाजनकायं उपसङ्कमित्वा एवं वदेय्य: ",
"an4.244:4.2":	"‘अहं, भन्ते, पापकम्मं अकासिं गारय्हं उपवज्जं। ",
"an4.244:4.3":	"येन मे आयस्मन्तो अत्तमना होन्ति तं करोमी’ति। ",
"an4.244:4.4":	"तत्रञ्ञतरस्स थलट्ठस्स पुरिसस्स एवमस्स: ",
"an4.244:4.5":	"‘पापकं वत, भो, अयं पुरिसो कम्मं अकासि गारय्हं उपवज्जं। ",
"an4.244:4.6":	"यत्र हि नाम काळवत्थं परिधाय केसे पकिरित्वा महाजनकायं उपसङ्कमित्वा एवं वक्खति: ",
"an4.244:4.7":	"“अहं, भन्ते, पापकम्मं अकासिं गारय्हं उपवज्जं; ",
"an4.244:4.8":	"येन मे आयस्मन्तो अत्तमना होन्ति तं करोमी”ति। ",
"an4.244:4.9":	"सो वतस्साहं एवरूपं पापकम्मं न करेय्यं गारय्हं उपवज्जन्’ति। ",
"an4.244:4.10":	"एवमेवं खो, भिक्खवे, यस्स कस्सचि भिक्खुस्स वा भिक्खुनिया वा एवं तिब्बा भयसञ्ञा पच्चुपट्ठिता होति पाटिदेसनीयेसु धम्मेसु, तस्सेतं पाटिकङ्खं—अनापन्नो वा पाटिदेसनीयं धम्मं न आपज्जिस्सति, आपन्नो वा पाटिदेसनीयं धम्मं यथाधम्मं पटिकरिस्सति। ",
"an4.244:4.11":	"इमानि खो, भिक्खवे, चत्तारि आपत्तिभयानी”ति। ",
"an4.244:4.12":	"दुतियं। "
}	
