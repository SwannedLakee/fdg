{	
"an5.75:0.1":	"अङ्गुत्तर निकाय ५।७५ ",
"an5.75:0.2":	"८। योधाजीववग्ग ",
"an5.75:0.3":	"पठमयोधाजीवसुत्त ",
"an5.75:1.1":	"“पञ्चिमे, भिक्खवे, योधाजीवा सन्तो संविज्जमाना लोकस्मिं। ",
"an5.75:1.2":	"कतमे पञ्च? ",
"an5.75:1.3":	"इध, भिक्खवे, एकच्चो योधाजीवो रजग्गञ्ञेव दिस्वा संसीदति विसीदति न सन्थम्भति न सक्कोति सङ्गामं ओतरितुं। ",
"an5.75:1.4":	"एवरूपोपि, भिक्खवे, इधेकच्चो योधाजीवो होति। ",
"an5.75:1.5":	"अयं, भिक्खवे, पठमो योधाजीवो सन्तो संविज्जमानो लोकस्मिं। ",
"an5.75:2.1":	"पुन चपरं, भिक्खवे, इधेकच्चो योधाजीवो सहति रजग्गं; ",
"an5.75:2.2":	"अपि च खो धजग्गञ्ञेव दिस्वा संसीदति विसीदति, न सन्थम्भति, न सक्कोति सङ्गामं ओतरितुं। ",
"an5.75:2.3":	"एवरूपोपि, भिक्खवे, इधेकच्चो योधाजीवो होति। ",
"an5.75:2.4":	"अयं, भिक्खवे, दुतियो योधाजीवो सन्तो संविज्जमानो लोकस्मिं। ",
"an5.75:3.1":	"पुन चपरं, भिक्खवे, इधेकच्चो योधाजीवो सहति रजग्गं सहति धजग्गं; ",
"an5.75:3.2":	"अपि च खो उस्सारणञ्ञेव सुत्वा संसीदति विसीदति, न सन्थम्भति, न सक्कोति सङ्गामं ओतरितुं। ",
"an5.75:3.3":	"एवरूपोपि, भिक्खवे, इधेकच्चो योधाजीवो होति। ",
"an5.75:3.4":	"अयं, भिक्खवे, ततियो योधाजीवो सन्तो संविज्जमानो लोकस्मिं। ",
"an5.75:4.1":	"पुन चपरं, भिक्खवे, इधेकच्चो योधाजीवो सहति रजग्गं, सहति धजग्गं, सहति उस्सारणं; ",
"an5.75:4.2":	"अपि च खो सम्पहारे हञ्ञति ब्यापज्जति। ",
"an5.75:4.3":	"एवरूपोपि, भिक्खवे, इधेकच्चो योधाजीवो होति। ",
"an5.75:4.4":	"अयं, भिक्खवे, चतुत्थो योधाजीवो सन्तो संविज्जमानो लोकस्मिं। ",
"an5.75:5.1":	"पुन चपरं, भिक्खवे, इधेकच्चो योधाजीवो सहति रजग्गं, सहति धजग्गं, सहति उस्सारणं, सहति सम्पहारं। ",
"an5.75:5.2":	"सो तं सङ्गामं अभिविजिनित्वा विजितसङ्गामो तमेव सङ्गामसीसं अज्झावसति। ",
"an5.75:5.3":	"एवरूपोपि, भिक्खवे, इधेकच्चो योधाजीवो होति। ",
"an5.75:5.4":	"अयं, भिक्खवे, पञ्चमो योधाजीवो सन्तो संविज्जमानो लोकस्मिं। ",
"an5.75:5.5":	"इमे खो, भिक्खवे, पञ्च योधाजीवा सन्तो संविज्जमाना लोकस्मिं। ",
"an5.75:6.1":	"एवमेवं खो, भिक्खवे, पञ्चिमे योधाजीवूपमा पुग्गला सन्तो संविज्जमाना भिक्खूसु। ",
"an5.75:6.2":	"कतमे पञ्च? ",
"an5.75:6.3":	"इध, भिक्खवे, भिक्खु रजग्गञ्ञेव दिस्वा संसीदति विसीदति, न सन्थम्भति, न सक्कोति ब्रह्मचरियं सन्धारेतुं। ",
"an5.75:6.4":	"सिक्खादुब्बल्यं आविकत्वा सिक्खं पच्चक्खाय हीनायावत्तति। ",
"an5.75:6.5":	"किमस्स रजग्गस्मिं? ",
"an5.75:6.6":	"इध, भिक्खवे, भिक्खु सुणाति: ",
"an5.75:6.7":	"‘अमुकस्मिं नाम गामे वा निगमे वा इत्थी वा कुमारी वा अभिरूपा दस्सनीया पासादिका परमाय वण्णपोक्खरताय समन्नागता’ति। ",
"an5.75:6.8":	"सो तं सुत्वा संसीदति विसीदति, न सन्थम्भति, न सक्कोति ब्रह्मचरियं सन्धारेतुं। ",
"an5.75:6.9":	"सिक्खादुब्बल्यं आविकत्वा सिक्खं पच्चक्खाय हीनायावत्तति। ",
"an5.75:6.10":	"इदमस्स रजग्गस्मिं। ",
"an5.75:7.1":	"सेय्यथापि सो, भिक्खवे, योधाजीवो रजग्गञ्ञेव दिस्वा संसीदति विसीदति, न सन्थम्भति, न सक्कोति सङ्गामं ओतरितुं; ",
"an5.75:7.2":	"तथूपमाहं, भिक्खवे, इमं पुग्गलं वदामि। ",
"an5.75:7.3":	"एवरूपोपि, भिक्खवे, इधेकच्चो पुग्गलो होति। ",
"an5.75:7.4":	"अयं, भिक्खवे, पठमो योधाजीवूपमो पुग्गलो सन्तो संविज्जमानो भिक्खूसु। ",
"an5.75:8.1":	"पुन चपरं, भिक्खवे, भिक्खु सहति रजग्गं; ",
"an5.75:8.2":	"अपि च खो धजग्गञ्ञेव दिस्वा संसीदति विसीदति, न सन्थम्भति, न सक्कोति ब्रह्मचरियं सन्धारेतुं। ",
"an5.75:8.3":	"सिक्खादुब्बल्यं आविकत्वा सिक्खं पच्चक्खाय हीनायावत्तति। ",
"an5.75:8.4":	"किमस्स धजग्गस्मिं? ",
"an5.75:8.5":	"इध, भिक्खवे, भिक्खु न हेव खो सुणाति: ",
"an5.75:8.6":	"‘अमुकस्मिं नाम गामे वा निगमे वा इत्थी वा कुमारी वा अभिरूपा दस्सनीया पासादिका परमाय वण्णपोक्खरताय समन्नागता’ति; ",
"an5.75:8.7":	"अपि च खो सामं पस्सति इत्थिं वा कुमारिं वा अभिरूपं दस्सनीयं पासादिकं परमाय वण्णपोक्खरताय समन्नागतं। ",
"an5.75:8.8":	"सो तं दिस्वा संसीदति विसीदति, न सन्थम्भति, न सक्कोति ब्रह्मचरियं सन्धारेतुं। ",
"an5.75:8.9":	"सिक्खादुब्बल्यं आविकत्वा सिक्खं पच्चक्खाय हीनायावत्तति। ",
"an5.75:8.10":	"इदमस्स धजग्गस्मिं। ",
"an5.75:9.1":	"सेय्यथापि सो, भिक्खवे, योधाजीवो सहति रजग्गं; ",
"an5.75:9.2":	"अपि च खो धजग्गञ्ञेव दिस्वा संसीदति विसीदति, न सन्थम्भति, न सक्कोति सङ्गामं ओतरितुं; ",
"an5.75:9.3":	"तथूपमाहं, भिक्खवे, इमं पुग्गलं वदामि। ",
"an5.75:9.4":	"एवरूपोपि, भिक्खवे, इधेकच्चो पुग्गलो होति। ",
"an5.75:9.5":	"अयं, भिक्खवे, दुतियो योधाजीवूपमो पुग्गलो सन्तो संविज्जमानो भिक्खूसु। ",
"an5.75:10.1":	"पुन चपरं, भिक्खवे, भिक्खु सहति रजग्गं, सहति धजग्गं; ",
"an5.75:10.2":	"अपि च खो उस्सारणञ्ञेव सुत्वा संसीदति विसीदति, न सन्थम्भति, न सक्कोति ब्रह्मचरियं सन्धारेतुं। ",
"an5.75:10.3":	"सिक्खादुब्बल्यं आविकत्वा सिक्खं पच्चक्खाय हीनायावत्तति। ",
"an5.75:10.4":	"किमस्स उस्सारणाय? ",
"an5.75:10.5":	"इध, भिक्खवे, भिक्खुं अरञ्ञगतं वा रुक्खमूलगतं वा सुञ्ञागारगतं वा मातुगामो उपसङ्कमित्वा ऊहसति उल्लपति उज्जग्घति उप्पण्डेति। ",
"an5.75:10.6":	"सो मातुगामेन ऊहसियमानो उल्लपियमानो उज्जग्घियमानो उप्पण्डियमानो संसीदति विसीदति, न सन्थम्भति, न सक्कोति ब्रह्मचरियं सन्धारेतुं। ",
"an5.75:10.7":	"सिक्खादुब्बल्यं आविकत्वा सिक्खं पच्चक्खाय हीनायावत्तति। ",
"an5.75:10.8":	"इदमस्स उस्सारणाय। ",
"an5.75:11.1":	"सेय्यथापि सो, भिक्खवे, योधाजीवो सहति रजग्गं, सहति धजग्गं; ",
"an5.75:11.2":	"अपि च खो उस्सारणञ्ञेव सुत्वा संसीदति विसीदति, न सन्थम्भति, न सक्कोति सङ्गामं ओतरितुं; ",
"an5.75:11.3":	"तथूपमाहं, भिक्खवे, इमं पुग्गलं वदामि। ",
"an5.75:11.4":	"एवरूपोपि, भिक्खवे, इधेकच्चो पुग्गलो होति। ",
"an5.75:11.5":	"अयं, भिक्खवे, ततियो योधाजीवूपमो पुग्गलो सन्तो संविज्जमानो भिक्खूसु। ",
"an5.75:12.1":	"पुन चपरं, भिक्खवे, भिक्खु सहति रजग्गं, सहति धजग्गं, सहति उस्सारणं; ",
"an5.75:12.2":	"अपि च खो सम्पहारे हञ्ञति ब्यापज्जति। ",
"an5.75:12.3":	"किमस्स सम्पहारस्मिं? ",
"an5.75:12.4":	"इध, भिक्खवे, भिक्खुं अरञ्ञगतं वा रुक्खमूलगतं वा सुञ्ञागारगतं वा मातुगामो उपसङ्कमित्वा अभिनिसीदति अभिनिपज्जति अज्झोत्थरति। ",
"an5.75:12.5":	"सो मातुगामेन अभिनिसीदियमानो अभिनिपज्जियमानो अज्झोत्थरियमानो सिक्खं अपच्चक्खाय दुब्बल्यं अनाविकत्वा मेथुनं धम्मं पटिसेवति। ",
"an5.75:12.6":	"इदमस्स सम्पहारस्मिं। ",
"an5.75:13.1":	"सेय्यथापि सो, भिक्खवे, योधाजीवो सहति रजग्गं, सहति धजग्गं, सहति उस्सारणं, अपि च खो सम्पहारे हञ्ञति ब्यापज्जति; ",
"an5.75:13.2":	"तथूपमाहं, भिक्खवे, इमं पुग्गलं वदामि। ",
"an5.75:13.3":	"एवरूपोपि, भिक्खवे, इधेकच्चो पुग्गलो होति। ",
"an5.75:13.4":	"अयं, भिक्खवे, चतुत्थो योधाजीवूपमो पुग्गलो सन्तो संविज्जमानो भिक्खूसु। ",
"an5.75:14.1":	"पुन चपरं, भिक्खवे, भिक्खु सहति रजग्गं, सहति धजग्गं, सहति उस्सारणं, सहति सम्पहारं, सो तं सङ्गामं अभिविजिनित्वा विजितसङ्गामो तमेव सङ्गामसीसं अज्झावसति। ",
"an5.75:14.2":	"किमस्स सङ्गामविजयस्मिं? ",
"an5.75:14.3":	"इध, भिक्खवे, भिक्खुं अरञ्ञगतं वा रुक्खमूलगतं वा सुञ्ञागारगतं वा मातुगामो उपसङ्कमित्वा अभिनिसीदति अभिनिपज्जति अज्झोत्थरति। ",
"an5.75:14.4":	"सो मातुगामेन अभिनिसीदियमानो अभिनिपज्जियमानो अज्झोत्थरियमानो विनिवेठेत्वा विनिमोचेत्वा येन कामं पक्कमति। ",
"an5.75:14.5":	"सो विवित्तं सेनासनं भजति अरञ्ञं रुक्खमूलं पब्बतं कन्दरं गिरिगुहं सुसानं वनपत्थं अब्भोकासं पलालपुञ्जं। ",
"an5.75:15.1":	"सो अरञ्ञगतो वा रुक्खमूलगतो वा सुञ्ञागारगतो वा निसीदति पल्लङ्कं आभुजित्वा उजुं कायं पणिधाय परिमुखं सतिं उपट्ठपेत्वा। ",
"an5.75:15.2":	"सो अभिज्झं लोके पहाय विगताभिज्झेन चेतसा विहरति, अभिज्झाय चित्तं परिसोधेति; ",
"an5.75:15.3":	"ब्यापादपदोसं पहाय अब्यापन्नचित्तो विहरति, सब्बपाणभूतहितानुकम्पी ब्यापादपदोसा चित्तं परिसोधेति; ",
"an5.75:15.4":	"थिनमिद्धं पहाय विगतथिनमिद्धो विहरति आलोकसञ्ञी सतो सम्पजानो, थिनमिद्धा चित्तं परिसोधेति; ",
"an5.75:15.5":	"उद्धच्चकुक्कुच्चं पहाय अनुद्धतो विहरति अज्झत्तं वूपसन्तचित्तो, उद्धच्चकुक्कुच्चा चित्तं परिसोधेति; ",
"an5.75:15.6":	"विचिकिच्छं पहाय तिण्णविचिकिच्छो विहरति अकथङ्कथी कुसलेसु धम्मेसु, विचिकिच्छाय चित्तं परिसोधेति। ",
"an5.75:15.7":	"सो इमे पञ्च नीवरणे पहाय चेतसो उपक्किलेसे पञ्ञाय दुब्बलीकरणे ",
"an5.75:15.8":	"विविच्चेव कामेहि …पे… ",
"an5.75:15.9":	"चतुत्थं झानं उपसम्पज्ज विहरति। ",
"an5.75:16.1":	"सो एवं समाहिते चित्ते परिसुद्धे परियोदाते अनङ्गणे विगतूपक्किलेसे मुदुभूते कम्मनिये ठिते आनेञ्जप्पत्ते आसवानं खयञाणाय चित्तं अभिनिन्नामेति। ",
"an5.75:16.2":	"सो ‘इदं दुक्खन्’ति यथाभूतं पजानाति, ‘अयं दुक्खसमुदयो’ति यथाभूतं पजानाति, ‘अयं दुक्खनिरोधो’ति यथाभूतं पजानाति, ‘अयं दुक्खनिरोधगामिनी पटिपदा’ति यथाभूतं पजानाति, ",
"an5.75:16.3":	"‘इमे आसवा’ति यथाभूतं पजानाति, ‘अयं आसवसमुदयो’ति यथाभूतं पजानाति, ‘अयं आसवनिरोधो’ति यथाभूतं पजानाति, ‘अयं आसवनिरोधगामिनी पटिपदा’ति यथाभूतं पजानाति। ",
"an5.75:16.4":	"तस्स एवं जानतो एवं पस्सतो कामासवापि चित्तं विमुच्चति, भवासवापि चित्तं विमुच्चति, अविज्जासवापि चित्तं विमुच्चति, ",
"an5.75:16.5":	"विमुत्तस्मिं विमुत्तमिति ञाणं होति। ",
"an5.75:16.6":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाति। ",
"an5.75:16.7":	"इदमस्स सङ्गामविजयस्मिं। ",
"an5.75:17.1":	"सेय्यथापि सो, भिक्खवे, योधाजीवो सहति रजग्गं, सहति धजग्गं, सहति उस्सारणं, सहति सम्पहारं, सो तं सङ्गामं अभिविजिनित्वा विजितसङ्गामो तमेव सङ्गामसीसं अज्झावसति; ",
"an5.75:17.2":	"तथूपमाहं, भिक्खवे, इमं पुग्गलं वदामि। ",
"an5.75:17.3":	"एवरूपोपि, भिक्खवे, इधेकच्चो पुग्गलो होति। ",
"an5.75:17.4":	"अयं, भिक्खवे, पञ्चमो योधाजीवूपमो पुग्गलो सन्तो संविज्जमानो भिक्खूसु। ",
"an5.75:17.5":	"इमे खो, भिक्खवे, पञ्च योधाजीवूपमा पुग्गला सन्तो संविज्जमाना भिक्खूसू”ति। ",
"an5.75:17.6":	"पञ्चमं। "
}	
