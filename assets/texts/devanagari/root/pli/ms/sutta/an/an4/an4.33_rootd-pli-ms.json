{	
"an4.33:0.1":	"अङ्गुत्तर निकाय ४।३३ ",
"an4.33:0.2":	"४। चक्कवग्ग ",
"an4.33:0.3":	"सीहसुत्त ",
"an4.33:1.1":	"“सीहो, भिक्खवे, मिगराजा सायन्हसमयं आसया निक्खमति। ",
"an4.33:1.2":	"आसया निक्खमित्वा विजम्भति। ",
"an4.33:1.3":	"विजम्भित्वा समन्ता चतुद्दिसा अनुविलोकेति। ",
"an4.33:1.4":	"समन्ता चतुद्दिसा अनुविलोकेत्वा तिक्खत्तुं सीहनादं नदति। ",
"an4.33:1.5":	"तिक्खत्तुं सीहनादं नदित्वा गोचराय पक्कमति। ",
"an4.33:1.6":	"ये खो पन ते, भिक्खवे, तिरच्छानगता पाणा सीहस्स मिगरञ्ञो नदतो सद्दं सुणन्ति, ते येभुय्येन भयं संवेगं सन्तासं आपज्जन्ति। ",
"an4.33:1.7":	"बिलं बिलासया पविसन्ति, दकं दकासया पविसन्ति, वनं वनासया पविसन्ति, आकासं पक्खिनो भजन्ति। ",
"an4.33:1.8":	"येपि ते, भिक्खवे, रञ्ञो नागा गामनिगमराजधानीसु दळ्हेहि वरत्तेहि बन्धनेहि बद्धा, तेपि तानि बन्धनानि सञ्छिन्दित्वा सम्पदालेत्वा भीता मुत्तकरीसं चजमाना येन वा तेन वा पलायन्ति। ",
"an4.33:1.9":	"एवं महिद्धिको खो, भिक्खवे, सीहो मिगराजा तिरच्छानगतानं पाणानं, एवं महेसक्खो एवं महानुभावो। ",
"an4.33:2.1":	"एवमेवं खो, भिक्खवे, यदा तथागतो लोके उप्पज्जति अरहं सम्मासम्बुद्धो विज्जाचरणसम्पन्नो सुगतो लोकविदू अनुत्तरो पुरिसदम्मसारथि सत्था देवमनुस्सानं बुद्धो भगवा, सो धम्मं देसेति: ",
"an4.33:2.2":	"‘इति सक्कायो, इति सक्कायसमुदयो, इति सक्कायनिरोधो, इति सक्कायनिरोधगामिनी पटिपदा’ति। ",
"an4.33:2.3":	"येपि ते, भिक्खवे, देवा दीघायुका वण्णवन्तो सुखबहुला उच्चेसु विमानेसु चिरट्ठितिका, तेपि तथागतस्स धम्मदेसनं सुत्वा येभुय्येन भयं संवेगं सन्तासं आपज्जन्ति: ",
"an4.33:2.4":	"‘अनिच्चा वत किर, भो, मयं समाना निच्चम्हाति अमञ्ञिम्ह; ",
"an4.33:2.5":	"अद्धुवा वत किर, भो, मयं समाना धुवम्हाति अमञ्ञिम्ह; ",
"an4.33:2.6":	"असस्सता वत किर, भो, मयं समाना सस्सतम्हाति अमञ्ञिम्ह। ",
"an4.33:2.7":	"मयं किर, भो, अनिच्चा अद्धुवा असस्सता सक्कायपरियापन्ना’ति। ",
"an4.33:2.8":	"एवं महिद्धिको खो, भिक्खवे, तथागतो सदेवकस्स लोकस्स, एवं महेसक्खो एवं महानुभावोति। ",
"an4.33:3.1":	"यदा बुद्धो अभिञ्ञाय, ",
"an4.33:3.2":	"धम्मचक्कं पवत्तयी; ",
"an4.33:3.3":	"सदेवकस्स लोकस्स, ",
"an4.33:3.4":	"सत्था अप्पटिपुग्गलो। ",
"an4.33:4.1":	"सक्कायञ्च निरोधञ्च, ",
"an4.33:4.2":	"सक्कायस्स च सम्भवं; ",
"an4.33:4.3":	"अरियञ्चट्ठङ्गिकं मग्गं, ",
"an4.33:4.4":	"दुक्खूपसमगामिनं। ",
"an4.33:5.1":	"येपि दीघायुका देवा, ",
"an4.33:5.2":	"वण्णवन्तो यसस्सिनो; ",
"an4.33:5.3":	"भीता सन्तासमापादुं, ",
"an4.33:5.4":	"सीहस्सेवितरे मिगा। ",
"an4.33:6.1":	"अवीतिवत्ता सक्कायं, ",
"an4.33:6.2":	"अनिच्चा किर भो मयं; ",
"an4.33:6.3":	"सुत्वा अरहतो वाक्यं, ",
"an4.33:6.4":	"विप्पमुत्तस्स तादिनो”ति। ",
"an4.33:6.5":	"ततियं। "
}	
