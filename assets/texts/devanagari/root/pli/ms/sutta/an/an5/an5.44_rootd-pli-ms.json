{	
"an5.44:0.1":	"अङ्गुत्तर निकाय ५।४४ ",
"an5.44:0.2":	"५। मुण्डराजवग्ग ",
"an5.44:0.3":	"मनापदायीसुत्त ",
"an5.44:1.1":	"एकं समयं भगवा वेसालियं विहरति महावने कूटागारसालायं। ",
"an5.44:1.2":	"अथ खो भगवा पुब्बण्हसमयं निवासेत्वा पत्तचीवरमादाय येन उग्गस्स गहपतिनो वेसालिकस्स निवेसनं तेनुपसङ्कमि; उपसङ्कमित्वा पञ्ञत्ते आसने निसीदि। ",
"an5.44:1.3":	"अथ खो उग्गो गहपति वेसालिको येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो उग्गो गहपति वेसालिको भगवन्तं एतदवोच: ",
"an5.44:2.1":	"“सम्मुखा मेतं, भन्ते, भगवतो सुतं सम्मुखा पटिग्गहितं: ",
"an5.44:2.2":	"‘मनापदायी लभते मनापन्’ति। ",
"an5.44:2.3":	"मनापं मे, भन्ते, सालपुप्फकं खादनीयं; ",
"an5.44:2.4":	"तं मे भगवा पटिग्गण्हातु अनुकम्पं उपादाया”ति। ",
"an5.44:2.5":	"पटिग्गहेसि भगवा अनुकम्पं उपादाय। ",
"an5.44:3.1":	"“सम्मुखा मेतं, भन्ते, भगवतो सुतं सम्मुखा पटिग्गहितं: ",
"an5.44:3.2":	"‘मनापदायी लभते मनापन्’ति। ",
"an5.44:3.3":	"मनापं मे, भन्ते, सम्पन्नकोलकं सूकरमंसं; ",
"an5.44:3.4":	"तं मे भगवा पटिग्गण्हातु अनुकम्पं उपादाया”ति। ",
"an5.44:3.5":	"पटिग्गहेसि भगवा अनुकम्पं उपादाय। ",
"an5.44:4.1":	"“सम्मुखा मेतं, भन्ते, भगवतो सुतं सम्मुखा पटिग्गहितं: ",
"an5.44:4.2":	"‘मनापदायी लभते मनापन्’ति। ",
"an5.44:4.3":	"मनापं मे, भन्ते, निब्बत्ततेलकं नालियसाकं; ",
"an5.44:4.4":	"तं मे भगवा पटिग्गण्हातु अनुकम्पं उपादाया”ति। ",
"an5.44:4.5":	"पटिग्गहेसि भगवा अनुकम्पं उपादाय। ",
"an5.44:5.1":	"“सम्मुखा मेतं, भन्ते, भगवतो सुतं सम्मुखा पटिग्गहितं: ",
"an5.44:5.2":	"‘मनापदायी लभते मनापन्’ति। ",
"an5.44:5.3":	"मनापो मे, भन्ते, सालीनं ओदनो विचितकाळको अनेकसूपो अनेकब्यञ्जनो; ",
"an5.44:5.4":	"तं मे भगवा पटिग्गण्हातु अनुकम्पं उपादाया”ति। ",
"an5.44:5.5":	"पटिग्गहेसि भगवा अनुकम्पं उपादाय। ",
"an5.44:6.1":	"“सम्मुखा मेतं, भन्ते, भगवतो सुतं सम्मुखा पटिग्गहितं: ",
"an5.44:6.2":	"‘मनापदायी लभते मनापन्’ति। ",
"an5.44:6.3":	"मनापानि मे, भन्ते, कासिकानि वत्थानि; ",
"an5.44:6.4":	"तानि मे भगवा पटिग्गण्हातु अनुकम्पं उपादाया”ति। ",
"an5.44:6.5":	"पटिग्गहेसि भगवा अनुकम्पं उपादाय। ",
"an5.44:7.1":	"“सम्मुखा मेतं, भन्ते, भगवतो सुतं सम्मुखा पटिग्गहितं: ",
"an5.44:7.2":	"‘मनापदायी लभते मनापन्’ति। ",
"an5.44:7.3":	"मनापो मे, भन्ते, पल्लङ्को गोनकत्थतो पटलिकत्थतो कदलिमिगपवरपच्चत्थरणो सौत्तरच्छदो उभतोलोहितकूपधानो। ",
"an5.44:7.4":	"अपि च, भन्ते, मयम्पेतं जानाम: ",
"an5.44:7.5":	"‘नेतं भगवतो कप्पती’ति। ",
"an5.44:7.6":	"इदं मे, भन्ते, चन्दनफलकं अग्घति अधिकसतसहस्सं; ",
"an5.44:7.7":	"तं मे भगवा पटिग्गण्हातु अनुकम्पं उपादाया”ति। ",
"an5.44:7.8":	"पटिग्गहेसि भगवा अनुकम्पं उपादाय। ",
"an5.44:7.9":	"अथ खो भगवा उग्गं गहपतिं वेसालिकं इमिना अनुमोदनीयेन अनुमोदि: ",
"an5.44:8.1":	"“मनापदायी लभते मनापं, ",
"an5.44:8.2":	"यो उज्जुभूतेसु ददाति छन्दसा; ",
"an5.44:8.3":	"अच्छादनं सयनमन्नपानं, ",
"an5.44:8.4":	"नानाप्पकारानि च पच्चयानि। ",
"an5.44:9.1":	"चत्तञ्च मुत्तञ्च अनुग्गहीतं, ",
"an5.44:9.2":	"खेत्तूपमे अरहन्ते विदित्वा; ",
"an5.44:9.3":	"सो दुच्चजं सप्पुरिसो चजित्वा, ",
"an5.44:9.4":	"मनापदायी लभते मनापन्”ति। ",
"an5.44:10.1":	"अथ खो भगवा उग्गं गहपतिं वेसालिकं इमिना अनुमोदनीयेन अनुमोदित्वा उट्ठायासना पक्कामि। ",
"an5.44:11.1":	"अथ खो उग्गो गहपति वेसालिको अपरेन समयेन कालमकासि। ",
"an5.44:11.2":	"कालङ्कतो च उग्गो गहपति वेसालिको अञ्ञतरं मनोमयं कायं उपपज्जि। ",
"an5.44:11.3":	"तेन खो पन समयेन भगवा सावत्थियं विहरति जेतवने अनाथपिण्डिकस्स आरामे। ",
"an5.44:11.4":	"अथ खो उग्गो देवपुत्तो अभिक्कन्ताय रत्तिया अभिक्कन्तवण्णो केवलकप्पं जेतवनं ओभासेत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं अट्ठासि। एकमन्तं ठितं खो उग्गं देवपुत्तं भगवा एतदवोच: ",
"an5.44:11.5":	"“कच्चि ते, उग्ग, यथाधिप्पायो”ति? ",
"an5.44:11.6":	"“तग्घ मे, भगवा, यथाधिप्पायो”ति। ",
"an5.44:11.7":	"अथ खो भगवा उग्गं देवपुत्तं गाथाहि अज्झभासि: ",
"an5.44:12.1":	"“मनापदायी लभते मनापं, ",
"an5.44:12.2":	"अग्गस्स दाता लभते पुनग्गं; ",
"an5.44:12.3":	"वरस्स दाता वरलाभि होति, ",
"an5.44:12.4":	"सेट्ठं ददो सेट्ठमुपेति ठानं। ",
"an5.44:13.1":	"यो अग्गदायी वरदायी, ",
"an5.44:13.2":	"सेट्ठदायी च यो नरो; ",
"an5.44:13.3":	"दीघायु यसवा होति, ",
"an5.44:13.4":	"यत्थ यत्थूपपज्जती”ति। ",
"an5.44:13.5":	"चतुत्थं। "
}	
