{	
"an8.1:0.1":	"अङ्गुत्तर निकाय ८।१ ",
"an8.1:0.2":	"१। मेत्तावग्ग ",
"an8.1:0.3":	"मेत्तासुत्त ",
"an8.1:1.1":	"एवं मे सुतं—",
"an8.1:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"an8.1:1.3":	"तत्र खो भगवा भिक्खू आमन्तेसि: ",
"an8.1:1.4":	"“भिक्खवो”ति। ",
"an8.1:1.5":	"“भदन्ते”ति ते भिक्खू भगवतो पच्चस्सोसुं। ",
"an8.1:1.6":	"भगवा एतदवोच: ",
"an8.1:2.1":	"“मेत्ताय, भिक्खवे, चेतोविमुत्तिया आसेविताय भाविताय बहुलीकताय यानीकताय वत्थुकताय अनुट्ठिताय परिचिताय सुसमारद्धाय अट्ठानिसंसा पाटिकङ्खा। ",
"an8.1:2.2":	"कतमे अट्ठ? ",
"an8.1:2.3":	"सुखं सुपति, सुखं पटिबुज्झति, न पापकं सुपिनं पस्सति, मनुस्सानं पियो होति, अमनुस्सानं पियो होति, देवता रक्खन्ति, नास्स अग्गि वा विसं वा सत्थं वा कमति, उत्तरिं अप्पटिविज्झन्तो ब्रह्मलोकूपगो होति। ",
"an8.1:2.4":	"मेत्ताय, भिक्खवे, चेतोविमुत्तिया आसेविताय भाविताय बहुलीकताय यानीकताय वत्थुकताय अनुट्ठिताय परिचिताय सुसमारद्धाय इमे अट्ठानिसंसा पाटिकङ्खाति। ",
"an8.1:3.1":	"यो च मेत्तं भावयति, ",
"an8.1:3.2":	"अप्पमाणं पटिस्सतो; ",
"an8.1:3.3":	"तनू संयोजना होन्ति, ",
"an8.1:3.4":	"पस्सतो उपधिक्खयं। ",
"an8.1:4.1":	"एकम्पि चे पाणमदुट्ठचित्तो, ",
"an8.1:4.2":	"मेत्तायति कुसली तेन होति; ",
"an8.1:4.3":	"सब्बे च पाणे मनसानुकम्पी, ",
"an8.1:4.4":	"पहूतमरियो पकरोति पुञ्ञं। ",
"an8.1:5.1":	"ये सत्तसण्डं पथविं विजेत्वा, ",
"an8.1:5.2":	"राजिसयो यजमाना अनुपरियगा; ",
"an8.1:5.3":	"अस्समेधं पुरिसमेधं, ",
"an8.1:5.4":	"सम्मापासं वाजपेय्यं निरग्गळं। ",
"an8.1:6.1":	"मेत्तस्स चित्तस्स सुभावितस्स, ",
"an8.1:6.2":	"कलम्पि ते नानुभवन्ति सोळसिं; ",
"an8.1:6.3":	"चन्दप्पभा तारगणाव सब्बे, ",
"an8.1:6.4":	"यथा न अग्घन्ति कलम्पि सोळसिं। ",
"an8.1:7.1":	"यो न हन्ति न घातेति, ",
"an8.1:7.2":	"न जिनाति न जापये; ",
"an8.1:7.3":	"मेत्तंसो सब्बभूतानं, ",
"an8.1:7.4":	"वेरं तस्स न केनची”ति। ",
"an8.1:7.5":	"पठमं। "
}	
