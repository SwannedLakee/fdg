{	
"an4.1:0.1":	"अङ्गुत्तर निकाय ४।१ ",
"an4.1:0.2":	"१। भण्डगामवग्ग ",
"an4.1:0.3":	"अनुबुद्धसुत्त ",
"an4.1:1.1":	"एवं मे सुतं—",
"an4.1:1.2":	"एकं समयं भगवा वज्जीसु विहरति भण्डगामे। ",
"an4.1:1.3":	"तत्र खो भगवा भिक्खू आमन्तेसि: ",
"an4.1:1.4":	"“भिक्खवो”ति। ",
"an4.1:1.5":	"“भदन्ते”ति ते भिक्खू भगवतो पच्चस्सोसुं। ",
"an4.1:1.6":	"भगवा एतदवोच: ",
"an4.1:2.1":	"“चतुन्नं, भिक्खवे, धम्मानं अननुबोधा अप्पटिवेधा एवमिदं दीघमद्धानं सन्धावितं संसरितं ममञ्चेव तुम्हाकञ्च। ",
"an4.1:2.2":	"कतमेसं चतुन्नं? ",
"an4.1:2.3":	"अरियस्स, भिक्खवे, सीलस्स अननुबोधा अप्पटिवेधा एवमिदं दीघमद्धानं सन्धावितं संसरितं ममञ्चेव तुम्हाकञ्च। ",
"an4.1:2.4":	"अरियस्स, भिक्खवे, समाधिस्स अननुबोधा अप्पटिवेधा एवमिदं दीघमद्धानं सन्धावितं संसरितं ममञ्चेव तुम्हाकञ्च। ",
"an4.1:2.5":	"अरियाय, भिक्खवे, पञ्ञाय अननुबोधा अप्पटिवेधा एवमिदं दीघमद्धानं सन्धावितं संसरितं ममञ्चेव तुम्हाकञ्च। ",
"an4.1:2.6":	"अरियाय, भिक्खवे, विमुत्तिया अननुबोधा अप्पटिवेधा एवमिदं दीघमद्धानं सन्धावितं संसरितं ममञ्चेव तुम्हाकञ्च। ",
"an4.1:2.7":	"तयिदं, भिक्खवे, अरियं सीलं अनुबुद्धं पटिविद्धं, अरियो समाधि अनुबुद्धो पटिविद्धो, अरिया पञ्ञा अनुबुद्धा पटिविद्धा, अरिया विमुत्ति अनुबुद्धा पटिविद्धा, उच्छिन्ना भवतण्हा, खीणा भवनेत्ति, नत्थि दानि पुनब्भवो”ति। ",
"an4.1:3.1":	"इदमवोच भगवा। ",
"an4.1:3.2":	"इदं वत्वान सुगतो अथापरं एतदवोच सत्था: ",
"an4.1:4.1":	"“सीलं समाधि पञ्ञा च, ",
"an4.1:4.2":	"विमुत्ति च अनुत्तरा; ",
"an4.1:4.3":	"अनुबुद्धा इमे धम्मा, ",
"an4.1:4.4":	"गोतमेन यसस्सिना। ",
"an4.1:5.1":	"इति बुद्धो अभिञ्ञाय, ",
"an4.1:5.2":	"धम्ममक्खासि भिक्खुनं; ",
"an4.1:5.3":	"दुक्खस्सन्तकरो सत्था, ",
"an4.1:5.4":	"चक्खुमा परिनिब्बुतो”ति। ",
"an4.1:5.5":	"पठमं। "
}	
