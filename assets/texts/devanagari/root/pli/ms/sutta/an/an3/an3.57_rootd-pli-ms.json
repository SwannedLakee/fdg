{	
"an3.57:0.1":	"अङ्गुत्तर निकाय ३।५७ ",
"an3.57:0.2":	"६। ब्राह्मणवग्ग ",
"an3.57:0.3":	"वच्छगोत्तसुत्त ",
"an3.57:1.1":	"अथ खो वच्छगोत्तो परिब्बाजको येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"an3.57:1.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो वच्छगोत्तो परिब्बाजको भगवन्तं एतदवोच: ",
"an3.57:1.3":	"“सुतं मेतं, भो गोतम, समणो गोतमो एवमाह: ",
"an3.57:1.4":	"‘मय्हमेव दानं दातब्बं, नाञ्ञेसं दानं दातब्बं; ",
"an3.57:1.5":	"मय्हमेव सावकानं दानं दातब्बं, नाञ्ञेसं सावकानं दानं दातब्बं; ",
"an3.57:1.6":	"मय्हमेव दिन्नं महप्फलं, नाञ्ञेसं दिन्नं महप्फलं; ",
"an3.57:1.7":	"मय्हमेव सावकानं दिन्नं महप्फलं, नाञ्ञेसं सावकानं दिन्नं महप्फलन्’ति। ",
"an3.57:1.8":	"ये ते, भो गोतम, एवमाहंसु ‘समणो गोतमो एवमाह: ",
"an3.57:1.9":	"“मय्हमेव दानं दातब्बं, नाञ्ञेसं दानं दातब्बं। ",
"an3.57:1.10":	"मय्हमेव सावकानं दानं दातब्बं, नाञ्ञेसं सावकानं दानं दातब्बं। ",
"an3.57:1.11":	"मय्हमेव दिन्नं महप्फलं, नाञ्ञेसं दिन्नं महप्फलं। ",
"an3.57:1.12":	"मय्हमेव सावकानं दिन्नं महप्फलं, नाञ्ञेसं सावकानं दिन्नं महप्फलन्”’ति। ",
"an3.57:1.13":	"कच्चि ते भोतो गोतमस्स वुत्तवादिनो न च भवन्तं गोतमं अभूतेन अब्भाचिक्खन्ति, धम्मस्स चानुधम्मं ब्याकरोन्ति, न च कोचि सहधम्मिको वादानुपातो गारय्हं ठानं आगच्छति? ",
"an3.57:1.14":	"अनब्भक्खातुकामा हि मयं भवन्तं गोतमन्”ति। ",
"an3.57:2.1":	"“ये ते, वच्छ, एवमाहंसु: ",
"an3.57:2.2":	"‘समणो गोतमो एवमाह: ",
"an3.57:2.3":	"“मय्हमेव दानं दातब्बं …पे… ",
"an3.57:2.4":	"नाञ्ञेसं सावकानं दिन्नं महप्फलन्”’ति ",
"an3.57:2.5":	"न मे ते वुत्तवादिनो। अब्भाचिक्खन्ति च पन मं असता अभूतेन। ",
"an3.57:2.6":	"यो खो, वच्छ, परं दानं ददन्तं वारेति सो तिण्णं अन्तरायकरो होति, तिण्णं पारिपन्थिको। ",
"an3.57:2.7":	"कतमेसं तिण्णं? ",
"an3.57:2.8":	"दायकस्स पुञ्ञन्तरायकरो होति, पटिग्गाहकानं लाभन्तरायकरो होति, पुब्बेव खो पनस्स अत्ता खतो च होति उपहतो च। ",
"an3.57:2.9":	"यो खो, वच्छ, परं दानं ददन्तं वारेति सो इमेसं तिण्णं अन्तरायकरो होति, तिण्णं पारिपन्थिको। ",
"an3.57:3.1":	"अहं खो पन, वच्छ, एवं वदामि: ",
"an3.57:3.2":	"‘ये हि ते चन्दनिकाय वा ओलिगल्ले वा पाणा, तत्रपि यो थालिधोवनं वा सरावधोवनं वा छड्डेति: ",
"an3.57:3.3":	"“ये तत्थ पाणा ते तेन यापेन्तू”’ति, ततो निदानम्पाहं, वच्छ, पुञ्ञस्स आगमं वदामि। ",
"an3.57:3.4":	"को पन वादो मनुस्सभूते। ",
"an3.57:3.5":	"अपि चाहं, वच्छ, सीलवतो दिन्नं महप्फलं वदामि, नो तथा दुस्सीलस्स, सो च होति पञ्चङ्गविप्पहीनो पञ्चङ्गसमन्नागतो। ",
"an3.57:4.1":	"कतमानि पञ्चङ्गानि पहीनानि होन्ति? ",
"an3.57:4.2":	"कामच्छन्दो पहीनो होति, ब्यापादो पहीनो होति, थिनमिद्धं पहीनं होति, उद्धच्चकुक्कुच्चं पहीनं होति, विचिकिच्छा पहीना होति। ",
"an3.57:4.3":	"इमानि पञ्चङ्गानि विप्पहीनानि होन्ति। ",
"an3.57:5.1":	"कतमेहि पञ्चहि अङ्गेहि समन्नागतो होति? ",
"an3.57:5.2":	"असेक्खेन सीलक्खन्धेन समन्नागतो होति, असेक्खेन समाधिक्खन्धेन समन्नागतो होति, असेक्खेन पञ्ञाक्खन्धेन समन्नागतो होति, असेक्खेन विमुत्तिक्खन्धेन समन्नागतो होति, असेक्खेन विमुत्तिञाणदस्सनक्खन्धेन समन्नागतो होति; ",
"an3.57:5.3":	"इमेहि पञ्चहि अङ्गेहि समन्नागतो होति। ",
"an3.57:5.4":	"इति पञ्चङ्गविप्पहीने पञ्चङ्गसमन्नागते दिन्नं महप्फलन्ति वदामीति। ",
"an3.57:6.1":	"इति कण्हासु सेतासु, ",
"an3.57:6.2":	"रोहिणीसु हरीसु वा; ",
"an3.57:6.3":	"कम्मासासु सरूपासु, ",
"an3.57:6.4":	"गोसु पारेवतासु वा। ",
"an3.57:7.1":	"यासु कासुचि एतासु, ",
"an3.57:7.2":	"दन्तो जायति पुङ्गवो; ",
"an3.57:7.3":	"धोरय्हो बलसम्पन्नो, ",
"an3.57:7.4":	"कल्याणजवनिक्कमो; ",
"an3.57:7.5":	"तमेव भारे युञ्जन्ति, ",
"an3.57:7.6":	"नास्स वण्णं परिक्खरे। ",
"an3.57:8.1":	"एवमेवं मनुस्सेसु, ",
"an3.57:8.2":	"यस्मिं कस्मिञ्चि जातिये; ",
"an3.57:8.3":	"खत्तिये ब्राह्मणे वेस्से, ",
"an3.57:8.4":	"सुद्दे चण्डालपुक्कुसे। ",
"an3.57:9.1":	"यासु कासुचि एतासु, ",
"an3.57:9.2":	"दन्तो जायति सुब्बतो; ",
"an3.57:9.3":	"धम्मट्ठो सीलसम्पन्नो, ",
"an3.57:9.4":	"सच्चवादी हिरीमनो। ",
"an3.57:10.1":	"पहीनजातिमरणो, ",
"an3.57:10.2":	"ब्रह्मचरियस्स केवली; ",
"an3.57:10.3":	"पन्नभारो विसंयुत्तो, ",
"an3.57:10.4":	"कतकिच्चो अनासवो। ",
"an3.57:11.1":	"पारगू सब्बधम्मानं, ",
"an3.57:11.2":	"अनुपादाय निब्बुतो; ",
"an3.57:11.3":	"तस्मिंयेव विरजे खेत्ते, ",
"an3.57:11.4":	"विपुला होति दक्खिणा। ",
"an3.57:12.1":	"बाला च अविजानन्ता, ",
"an3.57:12.2":	"दुम्मेधा अस्सुताविनो; ",
"an3.57:12.3":	"बहिद्धा देन्ति दानानि, ",
"an3.57:12.4":	"न हि सन्ते उपासरे। ",
"an3.57:13.1":	"ये च सन्ते उपासन्ति, ",
"an3.57:13.2":	"सप्पञ्ञे धीरसम्मते; ",
"an3.57:13.3":	"सद्धा च नेसं सुगते, ",
"an3.57:13.4":	"मूलजाता पतिट्ठिता। ",
"an3.57:14.1":	"देवलोकञ्च ते यन्ति, ",
"an3.57:14.2":	"कुले वा इध जायरे; ",
"an3.57:14.3":	"अनुपुब्बेन निब्बानं, ",
"an3.57:14.4":	"अधिगच्छन्ति पण्डिता”ति। ",
"an3.57:14.5":	"सत्तमं। "
}	
