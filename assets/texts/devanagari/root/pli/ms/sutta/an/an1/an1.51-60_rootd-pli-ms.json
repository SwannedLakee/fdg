{	
"an1.51:0.1":	"अङ्गुत्तर निकाय १ ",
"an1.51:0.2":	"६। अच्छरासङ्घातवग्ग ",
"an1.51:1.0":	"५१ ",
"an1.51:1.1":	"“पभस्सरमिदं, भिक्खवे, चित्तं। ",
"an1.51:1.2":	"तञ्च खो आगन्तुकेहि उपक्किलेसेहि उपक्किलिट्ठं। ",
"an1.51:1.3":	"तं अस्सुतवा पुथुज्जनो यथाभूतं नप्पजानाति। ",
"an1.51:1.4":	"तस्मा ‘अस्सुतवतो पुथुज्जनस्स चित्तभावना नत्थी’ति वदामी”ति। ",
"an1.51:1.5":	"पठमं। ",
"an1.52:1.0":	"५२ ",
"an1.52:1.1":	"“पभस्सरमिदं, भिक्खवे, चित्तं। ",
"an1.52:1.2":	"तञ्च खो आगन्तुकेहि उपक्किलेसेहि विप्पमुत्तं। ",
"an1.52:1.3":	"तं सुतवा अरियसावको यथाभूतं पजानाति। ",
"an1.52:1.4":	"तस्मा ‘सुतवतो अरियसावकस्स चित्तभावना अत्थी’ति वदामी”ति। ",
"an1.52:1.5":	"दुतियं। ",
"an1.53:1.0":	"५३ ",
"an1.53:1.1":	"“अच्छरासङ्घातमत्तम्पि चे, भिक्खवे, भिक्खु मेत्ताचित्तं आसेवति; ",
"an1.53:1.2":	"अयं वुच्चति, भिक्खवे: ",
"an1.53:1.3":	"‘भिक्खु अरित्तज्झानो विहरति सत्थुसासनकरो ओवादपतिकरो, अमोघं रट्ठपिण्डं भुञ्जति’। ",
"an1.53:1.4":	"को पन वादो ये नं बहुलीकरोन्ती”ति। ",
"an1.53:1.5":	"ततियं। ",
"an1.54:1.0":	"५४ ",
"an1.54:1.1":	"“अच्छरासङ्घातमत्तम्पि चे, भिक्खवे, भिक्खु मेत्ताचित्तं भावेति; ",
"an1.54:1.2":	"अयं वुच्चति, भिक्खवे: ",
"an1.54:1.3":	"‘भिक्खु अरित्तज्झानो विहरति सत्थुसासनकरो ओवादपतिकरो, अमोघं रट्ठपिण्डं भुञ्जति’। ",
"an1.54:1.4":	"को पन वादो ये नं बहुलीकरोन्ती”ति। ",
"an1.54:1.5":	"चतुत्थं। ",
"an1.55:1.0":	"५५ ",
"an1.55:1.1":	"“अच्छरासङ्घातमत्तम्पि चे, भिक्खवे, भिक्खु मेत्ताचित्तं मनसि करोति; ",
"an1.55:1.2":	"अयं वुच्चति, भिक्खवे: ",
"an1.55:1.3":	"‘भिक्खु अरित्तज्झानो विहरति सत्थुसासनकरो ओवादपतिकरो अमोघं रट्ठपिण्डं भुञ्जति’। ",
"an1.55:1.4":	"को पन वादो ये नं बहुलीकरोन्ती”ति। ",
"an1.55:1.5":	"पञ्चमं। ",
"an1.56:1.0":	"५६ ",
"an1.56:1.1":	"“ये केचि, भिक्खवे, धम्मा अकुसला अकुसलभागिया अकुसलपक्खिका, सब्बे ते मनोपुब्बङ्गमा। ",
"an1.56:1.2":	"मनो तेसं धम्मानं पठमं उप्पज्जति, अन्वदेव अकुसला धम्मा”ति। ",
"an1.56:1.3":	"छट्ठं। ",
"an1.57:1.0":	"५७ ",
"an1.57:1.1":	"“ये केचि, भिक्खवे, धम्मा कुसला कुसलभागिया कुसलपक्खिका, सब्बे ते मनोपुब्बङ्गमा। ",
"an1.57:1.2":	"मनो तेसं धम्मानं पठमं उप्पज्जति, अन्वदेव कुसला धम्मा”ति। ",
"an1.57:1.3":	"सत्तमं। ",
"an1.58:1.0":	"५८ ",
"an1.58:1.1":	"“नाहं, भिक्खवे, अञ्ञं एकधम्मम्पि समनुपस्सामि येन अनुप्पन्ना वा अकुसला धम्मा उप्पज्जन्ति उप्पन्ना वा कुसला धम्मा परिहायन्ति यथयिदं, भिक्खवे, पमादो। ",
"an1.58:1.2":	"पमत्तस्स, भिक्खवे, अनुप्पन्ना चेव अकुसला धम्मा उप्पज्जन्ति उप्पन्ना च कुसला धम्मा परिहायन्ती”ति। ",
"an1.58:1.3":	"अट्ठमं। ",
"an1.59:1.0":	"५९ ",
"an1.59:1.1":	"“नाहं, भिक्खवे, अञ्ञं एकधम्मम्पि समनुपस्सामि येन अनुप्पन्ना वा कुसला धम्मा उप्पज्जन्ति उप्पन्ना वा अकुसला धम्मा परिहायन्ति यथयिदं, भिक्खवे, अप्पमादो। ",
"an1.59:1.2":	"अप्पमत्तस्स, भिक्खवे, अनुप्पन्ना चेव कुसला धम्मा उप्पज्जन्ति उप्पन्ना च अकुसला धम्मा परिहायन्ती”ति। ",
"an1.59:1.3":	"नवमं। ",
"an1.60:1.0":	"६० ",
"an1.60:1.1":	"“नाहं, भिक्खवे, अञ्ञं एकधम्मम्पि समनुपस्सामि येन अनुप्पन्ना वा अकुसला धम्मा उप्पज्जन्ति उप्पन्ना वा कुसला धम्मा परिहायन्ति यथयिदं, भिक्खवे, कोसज्जं। ",
"an1.60:1.2":	"कुसीतस्स, भिक्खवे, अनुप्पन्ना चेव अकुसला धम्मा उप्पज्जन्ति उप्पन्ना च कुसला धम्मा परिहायन्ती”ति। ",
"an1.60:1.3":	"दसमं। ",
"an1.60:1.4":	"अच्छरासङ्घातवग्गो छट्ठो। "
}	
