{	
"an8.64:0.1":	"अङ्गुत्तर निकाय ८।६४ ",
"an8.64:0.2":	"७। भूमिचालवग्ग ",
"an8.64:0.3":	"गयासीससुत्त ",
"an8.64:1.1":	"एकं समयं भगवा गयायं विहरति गयासीसे। ",
"an8.64:1.2":	"तत्र खो भगवा भिक्खू आमन्तेसि …पे… ",
"an8.64:1.3":	"“पुब्बाहं, भिक्खवे, सम्बोधा अनभिसम्बुद्धो बोधिसत्तोव समानो ओभासञ्ञेव खो सञ्जानामि, नो च रूपानि पस्सामि। ",
"an8.64:2.1":	"तस्स मय्हं, भिक्खवे, एतदहोसि: ",
"an8.64:2.2":	"‘सचे खो अहं ओभासञ्चेव सञ्जानेय्यं रूपानि च पस्सेय्यं; ",
"an8.64:2.3":	"एवं मे इदं ञाणदस्सनं परिसुद्धतरं अस्सा’ति। ",
"an8.64:3.1":	"सो खो अहं, भिक्खवे, अपरेन समयेन अप्पमत्तो आतापी पहितत्तो विहरन्तो ओभासञ्चेव सञ्जानामि, रूपानि च पस्सामि; ",
"an8.64:3.2":	"नो च खो ताहि देवताहि सद्धिं सन्तिट्ठामि सल्लपामि साकच्छं समापज्जामि। ",
"an8.64:4.1":	"तस्स मय्हं, भिक्खवे, एतदहोसि: ",
"an8.64:4.2":	"‘सचे खो अहं ओभासञ्चेव सञ्जानेय्यं, रूपानि च पस्सेय्यं, ताहि च देवताहि सद्धिं सन्तिट्ठेय्यं सल्लपेय्यं साकच्छं समापज्जेय्यं; ",
"an8.64:4.3":	"एवं मे इदं ञाणदस्सनं परिसुद्धतरं अस्सा’ति। ",
"an8.64:5.1":	"सो खो अहं, भिक्खवे, अपरेन समयेन अप्पमत्तो आतापी पहितत्तो विहरन्तो ओभासञ्चेव सञ्जानामि, रूपानि च पस्सामि, ताहि च देवताहि सद्धिं सन्तिट्ठामि सल्लपामि साकच्छं समापज्जामि; ",
"an8.64:5.2":	"नो च खो ता देवता जानामि—",
"an8.64:5.3":	"इमा देवता अमुकम्हा वा अमुकम्हा वा देवनिकायाति। ",
"an8.64:6.1":	"तस्स मय्हं, भिक्खवे, एतदहोसि: ",
"an8.64:6.2":	"‘सचे खो अहं ओभासञ्चेव सञ्जानेय्यं, रूपानि च पस्सेय्यं, ताहि च देवताहि सद्धिं सन्तिट्ठेय्यं सल्लपेय्यं साकच्छं समापज्जेय्यं, ता च देवता जानेय्यं: ",
"an8.64:6.3":	"“इमा देवता अमुकम्हा वा अमुकम्हा वा देवनिकाया”ति; ",
"an8.64:6.4":	"एवं मे इदं ञाणदस्सनं परिसुद्धतरं अस्सा’ति। ",
"an8.64:7.1":	"सो खो अहं, भिक्खवे, अपरेन समयेन अप्पमत्तो आतापी पहितत्तो विहरन्तो ओभासञ्चेव सञ्जानामि, रूपानि च पस्सामि, ताहि च देवताहि सद्धिं सन्तिट्ठामि सल्लपामि साकच्छं समापज्जामि, ता च देवता जानामि: ",
"an8.64:7.2":	"‘इमा देवता अमुकम्हा वा अमुकम्हा वा देवनिकाया’ति; ",
"an8.64:7.3":	"नो च खो ता देवता जानामि: ",
"an8.64:7.4":	"‘इमा देवता इमस्स कम्मस्स विपाकेन इतो चुता तत्थ उपपन्ना’ति …पे… ",
"an8.64:7.5":	"ता च देवता जानामि: ",
"an8.64:7.6":	"‘इमा देवता इमस्स कम्मस्स विपाकेन इतो चुता तत्थ उपपन्ना’ति; ",
"an8.64:7.7":	"नो च खो ता देवता जानामि: ",
"an8.64:7.8":	"‘इमा देवता इमस्स कम्मस्स विपाकेन एवमाहारा एवंसुखदुक्खप्पटिसंवेदिनियो’ति …पे… ",
"an8.64:7.9":	"ता च देवता जानामि: ",
"an8.64:7.10":	"‘इमा देवता इमस्स कम्मस्स विपाकेन एवमाहारा एवंसुखदुक्खप्पटिसंवेदिनियो’ति; ",
"an8.64:7.11":	"नो च खो ता देवता जानामि: ",
"an8.64:7.12":	"‘इमा देवता एवंदीघायुका एवंचिरट्ठितिका’ति …पे… ",
"an8.64:7.13":	"ता च देवता जानामि: ",
"an8.64:7.14":	"‘इमा देवता एवंदीघायुका एवंचिरट्ठितिका’ति; ",
"an8.64:7.15":	"नो च खो ता देवता जानामि यदि वा मे इमाहि देवताहि सद्धिं सन्निवुत्थपुब्बं यदि वा न सन्निवुत्थपुब्बन्ति। ",
"an8.64:8.1":	"तस्स मय्हं, भिक्खवे, एतदहोसि: ",
"an8.64:8.2":	"‘सचे खो अहं ओभासञ्चेव सञ्जानेय्यं, रूपानि च पस्सेय्यं, ताहि च देवताहि सद्धिं सन्तिट्ठेय्यं सल्लपेय्यं साकच्छं समापज्जेय्यं, ता च देवता जानेय्यं: ",
"an8.64:8.3":	"“इमा देवता अमुकम्हा वा अमुकम्हा वा देवनिकाया”ति, ता च देवता जानेय्यं: ",
"an8.64:8.4":	"“इमा देवता इमस्स कम्मस्स विपाकेन इतो चुता तत्थ उपपन्ना”ति, ता च देवता जानेय्यं: ",
"an8.64:8.5":	"“इमा देवता एवमाहारा एवंसुखदुक्खप्पटिसंवेदिनियो”ति, ता च देवता जानेय्यं: ",
"an8.64:8.6":	"“इमा देवता एवंदीघायुका एवंचिरट्ठितिका”ति, ता च देवता जानेय्यं यदि वा मे इमाहि देवताहि सद्धिं सन्निवुत्थपुब्बं यदि वा न सन्निवुत्थपुब्बन्ति; ",
"an8.64:8.7":	"एवं मे इदं ञाणदस्सनं परिसुद्धतरं अस्सा’ति। ",
"an8.64:9.1":	"सो खो अहं, भिक्खवे, अपरेन समयेन अप्पमत्तो आतापी पहितत्तो विहरन्तो ओभासञ्चेव सञ्जानामि, रूपानि च पस्सामि, ताहि च देवताहि सद्धिं सन्तिट्ठामि सल्लपामि साकच्छं समापज्जामि, ता च देवता जानामि: ",
"an8.64:9.2":	"‘इमा देवता अमुकम्हा वा अमुकम्हा वा देवनिकाया’ति, ता च देवता जानामि: ",
"an8.64:9.3":	"‘इमा देवता इमस्स कम्मस्स विपाकेन इतो चुता तत्थ उपपन्ना’ति, ता च देवता जानामि: ",
"an8.64:9.4":	"‘इमा देवता एवमाहारा एवंसुखदुक्खप्पटिसंवेदिनियो’ति, ता च देवता जानामि: ",
"an8.64:9.5":	"‘इमा देवता एवंदीघायुका एवंचिरट्ठितिका’ति, ता च देवता जानामि यदि वा मे देवताहि सद्धिं सन्निवुत्थपुब्बं यदि वा न सन्निवुत्थपुब्बन्ति। ",
"an8.64:10.1":	"यावकीवञ्च मे, भिक्खवे, एवं अट्ठपरिवट्टं अधिदेवञाणदस्सनं न सुविसुद्धं अहोसि, नेव तावाहं, भिक्खवे, ‘सदेवके लोके समारके सब्रह्मके सस्समणब्राह्मणिया पजाय सदेवमनुस्साय अनुत्तरं सम्मासम्बोधिं अभिसम्बुद्धो’ति पच्चञ्ञासिं। ",
"an8.64:10.2":	"यतो च खो मे, भिक्खवे, एवं अट्ठपरिवट्टं अधिदेवञाणदस्सनं सुविसुद्धं अहोसि, अथाहं, भिक्खवे, ‘सदेवके लोके समारके सब्रह्मके सस्समणब्राह्मणिया पजाय सदेवमनुस्साय अनुत्तरं सम्मासम्बोधिं अभिसम्बुद्धो’ति पच्चञ्ञासिं; ",
"an8.64:10.3":	"ञाणञ्च पन मे दस्सनं उदपादि; ",
"an8.64:10.4":	"अकुप्पा मे चेतोविमुत्ति; अयमन्तिमा जाति नत्थि दानि पुनब्भवो”ति। ",
"an8.64:10.5":	"चतुत्थं। "
}	
