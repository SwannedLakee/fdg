{	
"an7.4:0.1":	"अङ्गुत्तर निकाय ७।४ ",
"an7.4:0.2":	"१। धनवग्ग ",
"an7.4:0.3":	"वित्थतबलसुत्त ",
"an7.4:1.1":	"“सत्तिमानि, भिक्खवे, बलानि। ",
"an7.4:1.2":	"कतमानि सत्त? ",
"an7.4:1.3":	"सद्धाबलं, वीरियबलं, हिरीबलं, ओत्तप्पबलं, सतिबलं, समाधिबलं, पञ्ञाबलं। ",
"an7.4:2.1":	"कतमञ्च, भिक्खवे, सद्धाबलं? ",
"an7.4:2.2":	"इध, भिक्खवे, अरियसावको सद्धो होति, सद्दहति तथागतस्स बोधिं: ",
"an7.4:2.3":	"‘इतिपि सो भगवा अरहं सम्मासम्बुद्धो …पे… सत्था देवमनुस्सानं बुद्धो भगवा’ति। ",
"an7.4:2.4":	"इदं वुच्चति, भिक्खवे, सद्धाबलं। ",
"an7.4:3.1":	"कतमञ्च, भिक्खवे, वीरियबलं? ",
"an7.4:3.2":	"इध, भिक्खवे, अरियसावको आरद्धवीरियो विहरति अकुसलानं धम्मानं पहानाय, कुसलानं धम्मानं उपसम्पदाय, थामवा दळ्हपरक्कमो अनिक्खित्तधुरो कुसलेसु धम्मेसु। ",
"an7.4:3.3":	"इदं वुच्चति, भिक्खवे, वीरियबलं। ",
"an7.4:4.1":	"कतमञ्च, भिक्खवे, हिरीबलं? ",
"an7.4:4.2":	"इध, भिक्खवे, अरियसावको हिरीमा होति, हिरीयति कायदुच्चरितेन वचीदुच्चरितेन मनोदुच्चरितेन, हिरीयति पापकानं अकुसलानं धम्मानं समापत्तिया। ",
"an7.4:4.3":	"इदं वुच्चति, भिक्खवे, हिरीबलं। ",
"an7.4:5.1":	"कतमञ्च, भिक्खवे, ओत्तप्पबलं? ",
"an7.4:5.2":	"इध, भिक्खवे, अरियसावको ओत्तप्पी होति, ओत्तप्पति कायदुच्चरितेन वचीदुच्चरितेन मनोदुच्चरितेन, ओत्तप्पति पापकानं अकुसलानं धम्मानं समापत्तिया। ",
"an7.4:5.3":	"इदं वुच्चति, भिक्खवे, ओत्तप्पबलं। ",
"an7.4:6.1":	"कतमञ्च, भिक्खवे, सतिबलं? ",
"an7.4:6.2":	"इध, भिक्खवे, अरियसावको सतिमा होति परमेन सतिनेपक्केन समन्नागतो चिरकतम्पि चिरभासितम्पि सरिता अनुस्सरिता। ",
"an7.4:6.3":	"इदं वुच्चति, भिक्खवे, सतिबलं। ",
"an7.4:7.1":	"कतमञ्च, भिक्खवे, समाधिबलं? ",
"an7.4:7.2":	"इध, भिक्खवे, अरियसावको विविच्चेव कामेहि ",
"an7.4:7.3":	"…पे… ",
"an7.4:7.4":	"चतुत्थं झानं उपसम्पज्ज विहरति। ",
"an7.4:7.5":	"इदं वुच्चति, भिक्खवे, समाधिबलं। ",
"an7.4:8.1":	"कतमञ्च, भिक्खवे, पञ्ञाबलं? ",
"an7.4:8.2":	"इध, भिक्खवे, अरियसावको पञ्ञवा होति उदयत्थगामिनिया पञ्ञाय समन्नागतो अरियाय निब्बेधिकाय सम्मा दुक्खक्खयगामिनिया। ",
"an7.4:8.3":	"इदं वुच्चति, भिक्खवे, पञ्ञाबलं। ",
"an7.4:9.1":	"इमानि खो, भिक्खवे, सत्त बलानीति। ",
"an7.4:10.1":	"सद्धाबलं वीरियञ्च, ",
"an7.4:10.2":	"हिरी ओत्तप्पियं बलं; ",
"an7.4:10.3":	"सतिबलं समाधि च, ",
"an7.4:10.4":	"पञ्ञा वे सत्तमं बलं; ",
"an7.4:10.5":	"एतेहि बलवा भिक्खु, ",
"an7.4:10.6":	"सुखं जीवति पण्डितो। ",
"an7.4:11.1":	"योनिसो विचिने धम्मं, ",
"an7.4:11.2":	"पञ्ञायत्थं विपस्सति; ",
"an7.4:11.3":	"पज्जोतस्सेव निब्बानं, ",
"an7.4:11.4":	"विमोक्खो होति चेतसो”ति। ",
"an7.4:11.5":	"चतुत्थं। "
}	
