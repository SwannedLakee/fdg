{	
"an10.169:0.1":	"अङ्गुत्तर निकाय १०।१६९ ",
"an10.169:0.2":	"१७। जाणुस्सोणिवग्ग ",
"an10.169:0.3":	"सङ्गारवसुत्त ",
"an10.169:1.1":	"अथ खो सङ्गारवो ब्राह्मणो येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"an10.169:1.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो सङ्गारवो ब्राह्मणो भगवन्तं एतदवोच: ",
"an10.169:2.1":	"“किं नु खो, भो गोतम, ओरिमं तीरं, किं पारिमं तीरन्”ति? ",
"an10.169:2.2":	"“पाणातिपातो खो, ब्राह्मण, ओरिमं तीरं, पाणातिपाता वेरमणी पारिमं तीरं। ",
"an10.169:2.3":	"अदिन्नादानं खो, ब्राह्मण, ओरिमं तीरं, अदिन्नादाना वेरमणी पारिमं तीरं। ",
"an10.169:2.4":	"कामेसुमिच्छाचारो ओरिमं तीरं, कामेसुमिच्छाचारा वेरमणी पारिमं तीरं। ",
"an10.169:2.5":	"मुसावादो ओरिमं तीरं, मुसावादा वेरमणी पारिमं तीरं। ",
"an10.169:2.6":	"पिसुणा वाचा ओरिमं तीरं, पिसुणाय वाचाय वेरमणी पारिमं तीरं। ",
"an10.169:2.7":	"फरुसा वाचा ओरिमं तीरं, फरुसाय वाचाय वेरमणी पारिमं तीरं। ",
"an10.169:2.8":	"सम्फप्पलापो ओरिमं तीरं, सम्फप्पलापा वेरमणी पारिमं तीरं। ",
"an10.169:2.9":	"अभिज्झा ओरिमं तीरं, अनभिज्झा पारिमं तीरं। ",
"an10.169:2.10":	"ब्यापादो ओरिमं तीरं, अब्यापादो पारिमं तीरं। ",
"an10.169:2.11":	"मिच्छादिट्ठि ओरिमं तीरं, सम्मादिट्ठि पारिमं तीरं। ",
"an10.169:2.12":	"इदं खो, ब्राह्मण, ओरिमं तीरं, इदं पारिमं तीरन्ति। ",
"an10.169:3.1":	"अप्पका ते मनुस्सेसु, ",
"an10.169:3.2":	"ये जना पारगामिनो; ",
"an10.169:3.3":	"अथायं इतरा पजा, ",
"an10.169:3.4":	"तीरमेवानुधावति। ",
"an10.169:4.1":	"ये च खो सम्मदक्खाते, ",
"an10.169:4.2":	"धम्मे धम्मानुवत्तिनो; ",
"an10.169:4.3":	"ते जना पारमेस्सन्ति, ",
"an10.169:4.4":	"मच्चुधेय्यं सुदुत्तरं। ",
"an10.169:5.1":	"कण्हं धम्मं विप्पहाय, ",
"an10.169:5.2":	"सुक्कं भावेथ पण्डितो; ",
"an10.169:5.3":	"ओका अनोकमागम्म, ",
"an10.169:5.4":	"विवेके यत्थ दूरमं। ",
"an10.169:6.1":	"तत्राभिरतिमिच्छेय्य, ",
"an10.169:6.2":	"हित्वा कामे अकिञ्चनो; ",
"an10.169:6.3":	"परियोदपेय्य अत्तानं, ",
"an10.169:6.4":	"चित्तक्लेसेहि पण्डितो। ",
"an10.169:7.1":	"येसं सम्बोधियङ्गेसु, ",
"an10.169:7.2":	"सम्मा चित्तं सुभावितं; ",
"an10.169:7.3":	"आदानपटिनिस्सग्गे, ",
"an10.169:7.4":	"अनुपादाय ये रता; ",
"an10.169:7.5":	"खीणासवा जुतिमन्तो, ",
"an10.169:7.6":	"ते लोके परिनिब्बुता”ति। ",
"an10.169:7.7":	"ततियं। "
}	
