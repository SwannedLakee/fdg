{	
"an5.159:0.1":	"अङ्गुत्तर निकाय ५।१५९ ",
"an5.159:0.2":	"१६। सद्धम्मवग्ग ",
"an5.159:0.3":	"उदायीसुत्त ",
"an5.159:1.1":	"एवं मे सुतं—",
"an5.159:1.2":	"एकं समयं भगवा कोसम्बियं विहरति घोसितारामे। ",
"an5.159:1.3":	"तेन खो पन समयेन आयस्मा उदायी महतिया गिहिपरिसाय परिवुतो धम्मं देसेन्तो निसिन्नो होति। ",
"an5.159:1.4":	"अद्दसा खो आयस्मा आनन्दो आयस्मन्तं उदायिं महतिया गिहिपरिसाय परिवुतं धम्मं देसेन्तं निसिन्नं। ",
"an5.159:1.5":	"दिस्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा आनन्दो भगवन्तं एतदवोच: ",
"an5.159:1.6":	"“आयस्मा, भन्ते, उदायी महतिया गिहिपरिसाय परिवुतो धम्मं देसेती”ति। ",
"an5.159:2.1":	"“न खो, आनन्द, सुकरं परेसं धम्मं देसेतुं। ",
"an5.159:2.2":	"परेसं, आनन्द, धम्मं देसेन्तेन पञ्च धम्मे अज्झत्तं उपट्ठापेत्वा परेसं धम्मो देसेतब्बो। ",
"an5.159:2.3":	"कतमे पञ्च? ",
"an5.159:2.4":	"‘अनुपुब्बिं कथं कथेस्सामी’ति परेसं धम्मो देसेतब्बो; ",
"an5.159:2.5":	"‘परियायदस्सावी कथं कथेस्सामी’ति परेसं धम्मो देसेतब्बो; ",
"an5.159:2.6":	"‘अनुद्दयतं पटिच्च कथं कथेस्सामी’ति परेसं धम्मो देसेतब्बो; ",
"an5.159:2.7":	"‘न आमिसन्तरो कथं कथेस्सामी’ति परेसं धम्मो देसेतब्बो; ",
"an5.159:2.8":	"‘अत्तानञ्च परञ्च अनुपहच्च कथं कथेस्सामी’ति परेसं धम्मो देसेतब्बो। ",
"an5.159:2.9":	"न खो, आनन्द, सुकरं परेसं धम्मं देसेतुं। ",
"an5.159:2.10":	"परेसं, आनन्द, धम्मं देसेन्तेन इमे पञ्च धम्मे अज्झत्तं उपट्ठापेत्वा परेसं धम्मो देसेतब्बो”ति। ",
"an5.159:2.11":	"नवमं। "
}	
