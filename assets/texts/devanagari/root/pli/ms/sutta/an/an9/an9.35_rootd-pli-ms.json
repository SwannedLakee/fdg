{	
"an9.35:0.1":	"अङ्गुत्तर निकाय ९।३५ ",
"an9.35:0.2":	"४। महावग्ग ",
"an9.35:0.3":	"गावीउपमासुत्त ",
"an9.35:1.1":	"“सेय्यथापि, भिक्खवे, गावी पब्बतेय्या बाला अब्यत्ता अखेत्तञ्ञू अकुसला विसमे पब्बते चरितुं। ",
"an9.35:1.2":	"तस्सा एवमस्स: ",
"an9.35:1.3":	"‘यन्नूनाहं अगतपुब्बञ्चेव दिसं गच्छेय्यं, अखादितपुब्बानि च तिणानि खादेय्यं, अपीतपुब्बानि च पानीयानि पिवेय्यन्’ति। ",
"an9.35:1.4":	"सा पुरिमं पादं न सुप्पतिट्ठितं पतिट्ठापेत्वा पच्छिमं पादं उद्धरेय्य। ",
"an9.35:1.5":	"सा न चेव अगतपुब्बं दिसं गच्छेय्य, न च अखादितपुब्बानि तिणानि खादेय्य, न च अपीतपुब्बानि पानीयानि पिवेय्य; ",
"an9.35:1.6":	"यस्मिं चस्सा पदेसे ठिताय एवमस्स: ",
"an9.35:1.7":	"‘यन्नूनाहं अगतपुब्बञ्चेव दिसं गच्छेय्यं, अखादितपुब्बानि च तिणानि खादेय्यं, अपीतपुब्बानि च पानीयानि पिवेय्यन्’ति तञ्च पदेसं न सोत्थिना पच्चागच्छेय्य। ",
"an9.35:1.8":	"तं किस्स हेतु? ",
"an9.35:1.9":	"तथा हि सा, भिक्खवे, गावी पब्बतेय्या बाला अब्यत्ता अखेत्तञ्ञू अकुसला विसमे पब्बते चरितुं। ",
"an9.35:1.10":	"एवमेवं खो, भिक्खवे, इधेकच्चो भिक्खु बालो अब्यत्तो अखेत्तञ्ञू अकुसलो विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति; ",
"an9.35:1.11":	"सो तं निमित्तं न आसेवति न भावेति न बहुलीकरोति न स्वाधिट्ठितं अधिट्ठाति। ",
"an9.35:2.1":	"तस्स एवं होति: ",
"an9.35:2.2":	"‘यन्नूनाहं वितक्कविचारानं वूपसमा अज्झत्तं सम्पसादनं चेतसो एकोदिभावं अवितक्कं अविचारं समाधिजं पीतिसुखं दुतियं झानं उपसम्पज्ज विहरेय्यन्’ति। ",
"an9.35:2.3":	"सो न सक्कोति वितक्कविचारानं वूपसमा …पे… दुतियं झानं उपसम्पज्ज विहरितुं। ",
"an9.35:2.4":	"तस्स एवं होति: ",
"an9.35:2.5":	"‘यन्नूनाहं विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरेय्यन्’ति। ",
"an9.35:2.6":	"सो न सक्कोति विविच्चेव कामेहि …पे… पठमं झानं उपसम्पज्ज विहरितुं। ",
"an9.35:2.7":	"अयं वुच्चति, भिक्खवे, ‘भिक्खु उभतो भट्ठो उभतो परिहीनो, सेय्यथापि सा गावी पब्बतेय्या बाला अब्यत्ता अखेत्तञ्ञू अकुसला विसमे पब्बते चरितुं’। ",
"an9.35:3.1":	"सेय्यथापि, भिक्खवे, गावी पब्बतेय्या पण्डिता ब्यत्ता खेत्तञ्ञू कुसला विसमे पब्बते चरितुं। ",
"an9.35:3.2":	"तस्सा एवमस्स: ",
"an9.35:3.3":	"‘यन्नूनाहं अगतपुब्बञ्चेव दिसं गच्छेय्यं, अखादितपुब्बानि च तिणानि खादेय्यं, अपीतपुब्बानि च पानीयानि पिवेय्यन्’ति। ",
"an9.35:3.4":	"सा पुरिमं पादं सुप्पतिट्ठितं पतिट्ठापेत्वा पच्छिमं पादं उद्धरेय्य। ",
"an9.35:3.5":	"सा अगतपुब्बञ्चेव दिसं गच्छेय्य, अखादितपुब्बानि च तिणानि खादेय्य, अपीतपुब्बानि च पानीयानि पिवेय्य। ",
"an9.35:3.6":	"यस्मिं चस्सा पदेसे ठिताय एवमस्स: ",
"an9.35:3.7":	"‘यन्नूनाहं अगतपुब्बञ्चेव दिसं गच्छेय्यं, अखादितपुब्बानि च तिणानि खादेय्यं, अपीतपुब्बानि च पानीयानि पिवेय्यन्’ति तञ्च पदेसं सोत्थिना पच्चागच्छेय्य। ",
"an9.35:3.8":	"तं किस्स हेतु? ",
"an9.35:3.9":	"तथा हि सा, भिक्खवे, गावी पब्बतेय्या पण्डिता ब्यत्ता खेत्तञ्ञू कुसला विसमे पब्बते चरितुं। ",
"an9.35:3.10":	"एवमेवं खो, भिक्खवे, इधेकच्चो भिक्खु पण्डितो ब्यत्तो खेत्तञ्ञू कुसलो विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति। ",
"an9.35:3.11":	"सो तं निमित्तं आसेवति भावेति बहुलीकरोति स्वाधिट्ठितं अधिट्ठाति। ",
"an9.35:4.1":	"तस्स एवं होति: ",
"an9.35:4.2":	"‘यन्नूनाहं वितक्कविचारानं वूपसमा अज्झत्तं सम्पसादनं चेतसो एकोदिभावं अवितक्कं अविचारं समाधिजं पीतिसुखं दुतियं झानं उपसम्पज्ज विहरेय्यन्’ति। ",
"an9.35:4.3":	"सो दुतियं झानं अनभिहिंसमानो वितक्कविचारानं वूपसमा … दुतियं झानं उपसम्पज्ज विहरति। ",
"an9.35:4.4":	"सो तं निमित्तं आसेवति भावेति बहुलीकरोति स्वाधिट्ठितं अधिट्ठाति। ",
"an9.35:5.1":	"तस्स एवं होति: ",
"an9.35:5.2":	"‘यन्नूनाहं पीतिया च विरागा उपेक्खको च विहरेय्यं सतो च सम्पजानो, सुखञ्च कायेन पटिसंवेदेय्यं यं तं अरिया आचिक्खन्ति—उपेक्खको सतिमा सुखविहारीति ततियं झानं उपसम्पज्ज विहरेय्यन्’ति। ",
"an9.35:5.3":	"सो ततियं झानं अनभिहिंसमानो पीतिया च विरागा … ततियं झानं उपसम्पज्ज विहरति। ",
"an9.35:5.4":	"सो तं निमित्तं आसेवति भावेति बहुलीकरोति स्वाधिट्ठितं अधिट्ठाति। ",
"an9.35:6.1":	"तस्स एवं होति: ",
"an9.35:6.2":	"‘यन्नूनाहं सुखस्स च पहाना दुक्खस्स च पहाना पुब्बेव सोमनस्सदोमनस्सानं अत्थङ्गमा अदुक्खमसुखं उपेक्खासतिपारिसुद्धिं चतुत्थं झानं उपसम्पज्ज विहरेय्यन्’ति। ",
"an9.35:6.3":	"सो चतुत्थं झानं अनभिहिंसमानो सुखस्स च पहाना …पे… चतुत्थं झानं उपसम्पज्ज विहरति। ",
"an9.35:6.4":	"सो तं निमित्तं आसेवति भावेति बहुलीकरोति स्वाधिट्ठितं अधिट्ठाति। ",
"an9.35:7.1":	"तस्स एवं होति: ",
"an9.35:7.2":	"‘यन्नूनाहं सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा अनन्तो आकासोति आकासानञ्चायतनं उपसम्पज्ज विहरेय्यन्’ति। ",
"an9.35:7.3":	"सो आकासानञ्चायतनं अनभिहिंसमानो सब्बसो रूपसञ्ञानं समतिक्कमा …पे… आकासानञ्चायतनं उपसम्पज्ज विहरति। ",
"an9.35:7.4":	"सो तं निमित्तं आसेवति भावेति बहुलीकरोति स्वाधिट्ठितं अधिट्ठाति। ",
"an9.35:8.1":	"तस्स एवं होति: ",
"an9.35:8.2":	"‘यन्नूनाहं सब्बसो आकासानञ्चायतनं समतिक्कम्म अनन्तं विञ्ञाणन्ति विञ्ञाणञ्चायतनं उपसम्पज्ज विहरेय्यन्’ति। ",
"an9.35:8.3":	"सो विञ्ञाणञ्चायतनं अनभिहिंसमानो सब्बसो आकासानञ्चायतनं समतिक्कम्म ‘अनन्तं विञ्ञाणन्’ति विञ्ञाणञ्चायतनं उपसम्पज्ज विहरति। ",
"an9.35:8.4":	"सो तं निमित्तं आसेवति भावेति बहुलीकरोति स्वाधिट्ठितं अधिट्ठाति। ",
"an9.35:9.1":	"तस्स एवं होति: ",
"an9.35:9.2":	"‘यन्नूनाहं सब्बसो विञ्ञाणञ्चायतनं समतिक्कम्म नत्थि किञ्चीति आकिञ्चञ्ञायतनं उपसम्पज्ज विहरेय्यन्’ति। ",
"an9.35:9.3":	"सो आकिञ्चञ्ञायतनं अनभिहिंसमानो सब्बसो विञ्ञाणञ्चायतनं समतिक्कम्म ‘नत्थि किञ्ची’ति आकिञ्चञ्ञायतनं उपसम्पज्ज विहरति। ",
"an9.35:9.4":	"सो तं निमित्तं आसेवति भावेति बहुलीकरोति स्वाधिट्ठितं अधिट्ठाति। ",
"an9.35:10.1":	"तस्स एवं होति: ",
"an9.35:10.2":	"‘यन्नूनाहं सब्बसो आकिञ्चञ्ञायतनं समतिक्कम्म नेवसञ्ञानासञ्ञायतनं उपसम्पज्ज विहरेय्यन्’ति। ",
"an9.35:10.3":	"सो नेवसञ्ञानासञ्ञायतनं अनभिहिंसमानो सब्बसो आकिञ्चञ्ञायतनं समतिक्कम्म नेवसञ्ञानासञ्ञायतनं उपसम्पज्ज विहरति। ",
"an9.35:10.4":	"सो तं निमित्तं आसेवति भावेति बहुलीकरोति स्वाधिट्ठितं अधिट्ठाति। ",
"an9.35:11.1":	"तस्स एवं होति: ",
"an9.35:11.2":	"‘यन्नूनाहं सब्बसो नेवसञ्ञानासञ्ञायतनं समतिक्कम्म सञ्ञावेदयितनिरोधं उपसम्पज्ज विहरेय्यन्’ति। ",
"an9.35:11.3":	"सो सञ्ञावेदयितनिरोधं अनभिहिंसमानो सब्बसो नेवसञ्ञानासञ्ञायतनं समतिक्कम्म सञ्ञावेदयितनिरोधं उपसम्पज्ज विहरति। ",
"an9.35:12.1":	"यतो खो, भिक्खवे, भिक्खु तं तदेव समापत्तिं समापज्जतिपि वुट्ठातिपि, तस्स मुदु चित्तं होति कम्मञ्ञं। ",
"an9.35:12.2":	"मुदुना कम्मञ्ञेन चित्तेन अप्पमाणो समाधि होति सुभावितो। ",
"an9.35:12.3":	"सो अप्पमाणेन समाधिना सुभावितेन यस्स यस्स अभिञ्ञासच्छिकरणीयस्स धम्मस्स चित्तं अभिनिन्नामेति अभिञ्ञासच्छिकिरियाय तत्र तत्रेव सक्खिभब्बतं पापुणाति सति सति आयतने। ",
"an9.35:13.1":	"सो सचे आकङ्खति: ‘अनेकविहितं इद्धिविधं पच्चनुभवेय्यं—एकोपि हुत्वा बहुधा अस्सं, बहुधापि हुत्वा एको अस्सं …पे… याव ब्रह्मलोकापि कायेन वसं वत्तेय्यन्’ति, ",
"an9.35:13.2":	"तत्र तत्रेव सक्खिभब्बतं पापुणाति सति सति आयतने। ",
"an9.35:14.1":	"सो सचे आकङ्खति: ‘दिब्बाय सोतधातुया …पे… ",
"an9.35:14.2":	"सति सति आयतने। ",
"an9.35:15.1":	"सो सचे आकङ्खति: ‘परसत्तानं परपुग्गलानं चेतसा चेतो परिच्च पजानेय्यं, ",
"an9.35:15.2":	"सरागं वा चित्तं सरागं चित्तन्ति पजानेय्यं, ",
"an9.35:15.3":	"वीतरागं वा चित्तं वीतरागं चित्तन्ति पजानेय्यं, ",
"an9.35:15.4":	"सदोसं वा चित्तं सदोसं चित्तन्ति पजानेय्यं, ",
"an9.35:15.5":	"वीतदोसं वा चित्तं वीतदोसं चित्तन्ति पजानेय्यं, ",
"an9.35:15.6":	"समोहं वा चित्तं समोहं चित्तन्ति पजानेय्यं, ",
"an9.35:15.7":	"वीतमोहं वा चित्तं … ",
"an9.35:15.8":	"सङ्खित्तं वा चित्तं … ",
"an9.35:15.9":	"विक्खित्तं वा चित्तं … ",
"an9.35:15.10":	"महग्गतं वा चित्तं … ",
"an9.35:15.11":	"अमहग्गतं वा चित्तं … ",
"an9.35:15.12":	"सौत्तरं वा चित्तं … ",
"an9.35:15.13":	"अनुत्तरं वा चित्तं … ",
"an9.35:15.14":	"समाहितं वा चित्तं … ",
"an9.35:15.15":	"असमाहितं वा चित्तं … ",
"an9.35:15.16":	"विमुत्तं वा चित्तं … ",
"an9.35:15.17":	"अविमुत्तं वा चित्तं अविमुत्तं चित्तन्ति पजानेय्यन्’ति, ",
"an9.35:15.18":	"तत्र तत्रेव सक्खिभब्बतं पापुणाति सति सति आयतने। ",
"an9.35:16.1":	"सो सचे आकङ्खति: ‘अनेकविहितं पुब्बेनिवासं अनुस्सरेय्यं, सेय्यथिदं—एकम्पि जातिं द्वेपि जातियो …पे… इति साकारं सौद्देसं अनेकविहितं पुब्बेनिवासं अनुस्सरेय्यन्’ति, ",
"an9.35:16.2":	"तत्र तत्रेव सक्खिभब्बतं पापुणाति सति सति आयतने। ",
"an9.35:17.1":	"सो सचे आकङ्खति: ‘दिब्बेन चक्खुना विसुद्धेन अतिक्कन्तमानुसकेन …पे… यथाकम्मूपगे सत्ते पजानेय्यन्’ति ",
"an9.35:17.2":	"तत्र तत्रेव सक्खिभब्बतं पापुणाति सति सति आयतने। ",
"an9.35:18.1":	"सो सचे आकङ्खति: ‘आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरेय्यन्’ति, ",
"an9.35:18.2":	"तत्र तत्रेव सक्खिभब्बतं पापुणाति सति सति आयतने”ति। ",
"an9.35:18.3":	"चतुत्थं। "
}	
