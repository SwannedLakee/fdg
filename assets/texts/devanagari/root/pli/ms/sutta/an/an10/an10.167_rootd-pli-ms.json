{	
"an10.167:0.1":	"अङ्गुत्तर निकाय १०।१६७ ",
"an10.167:0.2":	"१७। जाणुस्सोणिवग्ग ",
"an10.167:0.3":	"ब्राह्मणपच्चोरोहणीसुत्त ",
"an10.167:1.1":	"तेन खो पन समयेन जाणुस्सोणि ब्राह्मणो तदहुपोसथे सीसंन्हातो नवं खोमयुगं निवत्थो अल्लकुसमुट्ठिं आदाय भगवतो अविदूरे एकमन्तं ठितो होति। ",
"an10.167:2.1":	"अद्दसा खो भगवा जाणुस्सोणिं ब्राह्मणं तदहुपोसथे सीसंन्हातं नवं खोमयुगं निवत्थं अल्लकुसमुट्ठिं आदाय एकमन्तं ठितं। ",
"an10.167:2.2":	"दिस्वान जाणुस्सोणिं ब्राह्मणं एतदवोच: ",
"an10.167:2.3":	"“किं नु त्वं, ब्राह्मण, तदहुपोसथे सीसंन्हातो नवं खोमयुगं निवत्थो अल्लकुसमुट्ठिं आदाय एकमन्तं ठितो? ",
"an10.167:2.4":	"किं न्वज्ज ब्राह्मणकुलस्सा”ति? ",
"an10.167:2.5":	"“पच्चोरोहणी, भो गोतम, अज्ज ब्राह्मणकुलस्सा”ति। ",
"an10.167:3.1":	"“यथा कथं पन, ब्राह्मण, ब्राह्मणानं पच्चोरोहणी होती”ति? ",
"an10.167:3.2":	"“इध, भो गोतम, ब्राह्मणा तदहुपोसथे सीसंन्हाता नवं खोमयुगं निवत्था अल्लेन गोमयेन पथविं ओपुञ्जित्वा हरितेहि कुसेहि पत्थरित्वा अन्तरा च वेलं अन्तरा च अग्यागारं सेय्यं कप्पेन्ति। ",
"an10.167:3.3":	"ते तं रत्तिं तिक्खत्तुं पच्चुट्ठाय पञ्जलिका अग्गिं नमस्सन्ति: ",
"an10.167:3.4":	"‘पच्चोरोहाम भवन्तं, पच्चोरोहाम भवन्तन्’ति। ",
"an10.167:3.5":	"बहुकेन च सप्पितेलनवनीतेन अग्गिं सन्तप्पेन्ति। ",
"an10.167:3.6":	"तस्सा च रत्तिया अच्चयेन पणीतेन खादनीयेन भोजनीयेन ब्राह्मणे सन्तप्पेन्ति। ",
"an10.167:3.7":	"एवं, भो गोतम, ब्राह्मणानं पच्चोरोहणी होती”ति। ",
"an10.167:4.1":	"“अञ्ञथा खो, ब्राह्मण, ब्राह्मणानं पच्चोरोहणी होति, अञ्ञथा च पन अरियस्स विनये पच्चोरोहणी होती”ति। ",
"an10.167:4.2":	"“यथा कथं पन, भो गोतम, अरियस्स विनये पच्चोरोहणी होति? ",
"an10.167:4.3":	"साधु मे भवं गोतमो तथा धम्मं देसेतु यथा अरियस्स विनये पच्चोरोहणी होती”ति। ",
"an10.167:5.1":	"“तेन हि, ब्राह्मण, सुणाहि, साधुकं मनसि करोहि; भासिस्सामी”ति। ",
"an10.167:5.2":	"“एवं, भो”ति खो जाणुस्सोणि ब्राह्मणो भगवतो पच्चस्सोसि। ",
"an10.167:5.3":	"भगवा एतदवोच: ",
"an10.167:6.1":	"“इध, ब्राह्मण, अरियसावको इति पटिसञ्चिक्खति: ",
"an10.167:6.2":	"‘पाणातिपातस्स खो पापको विपाको दिट्ठे चेव धम्मे अभिसम्परायञ्चा’ति। ",
"an10.167:6.3":	"सो इति पटिसङ्खाय पाणातिपातं पजहति; ",
"an10.167:6.4":	"पाणातिपाता पच्चोरोहति। ",
"an10.167:7.1":	"… ‘अदिन्नादानस्स खो पापको विपाको—",
"an10.167:7.2":	"दिट्ठे चेव धम्मे अभिसम्परायञ्चा’ति। ",
"an10.167:7.3":	"सो इति पटिसङ्खाय अदिन्नादानं पजहति; ",
"an10.167:7.4":	"अदिन्नादाना पच्चोरोहति। ",
"an10.167:8.1":	"… ‘कामेसुमिच्छाचारस्स खो पापको विपाको—",
"an10.167:8.2":	"दिट्ठे चेव धम्मे अभिसम्परायञ्चा’ति। ",
"an10.167:8.3":	"सो इति पटिसङ्खाय कामेसुमिच्छाचारं पजहति; ",
"an10.167:8.4":	"कामेसुमिच्छाचारा पच्चोरोहति। ",
"an10.167:9.1":	"… ‘मुसावादस्स खो पापको विपाको—",
"an10.167:9.2":	"दिट्ठे चेव धम्मे अभिसम्परायञ्चा’ति। ",
"an10.167:9.3":	"सो इति पटिसङ्खाय मुसावादं पजहति; ",
"an10.167:9.4":	"मुसावादा पच्चोरोहति। ",
"an10.167:10.1":	"… ‘पिसुणाय वाचाय खो पापको विपाको—",
"an10.167:10.2":	"दिट्ठे चेव धम्मे अभिसम्परायञ्चा’ति। ",
"an10.167:10.3":	"सो इति पटिसङ्खाय पिसुणं वाचं पजहति; ",
"an10.167:10.4":	"पिसुणाय वाचाय पच्चोरोहति। ",
"an10.167:11.1":	"… ‘फरुसाय वाचाय खो पापको विपाको—",
"an10.167:11.2":	"दिट्ठे चेव धम्मे अभिसम्परायञ्चा’ति। ",
"an10.167:11.3":	"सो इति पटिसङ्खाय फरुसं वाचं पजहति; ",
"an10.167:11.4":	"फरुसाय वाचाय पच्चोरोहति। ",
"an10.167:12.1":	"… ‘सम्फप्पलापस्स खो पापको विपाको—",
"an10.167:12.2":	"दिट्ठे चेव धम्मे अभिसम्परायञ्चा’ति। ",
"an10.167:12.3":	"सो इति पटिसङ्खाय सम्फप्पलापं पजहति; ",
"an10.167:12.4":	"सम्फप्पलापा पच्चोरोहति। ",
"an10.167:13.1":	"… ‘अभिज्झाय खो पापको विपाको—",
"an10.167:13.2":	"दिट्ठे चेव धम्मे अभिसम्परायञ्चा’ति। ",
"an10.167:13.3":	"सो इति पटिसङ्खाय अभिज्झं पजहति; ",
"an10.167:13.4":	"अभिज्झाय पच्चोरोहति। ",
"an10.167:14.1":	"… ‘ब्यापादस्स खो पापको विपाको—",
"an10.167:14.2":	"दिट्ठे चेव धम्मे अभिसम्परायञ्चा’ति। ",
"an10.167:14.3":	"सो इति पटिसङ्खाय ब्यापादं पजहति; ",
"an10.167:14.4":	"ब्यापादा पच्चोरोहति। ",
"an10.167:15.1":	"… ‘मिच्छादिट्ठिया खो पापको विपाको—",
"an10.167:15.2":	"दिट्ठे चेव धम्मे अभिसम्परायञ्चा’ति। ",
"an10.167:15.3":	"सो इति पटिसङ्खाय मिच्छादिट्ठिं पजहति; ",
"an10.167:15.4":	"मिच्छादिट्ठिया पच्चोरोहति। ",
"an10.167:15.5":	"एवं खो, ब्राह्मण, अरियस्स विनये पच्चोरोहणी होती”ति। ",
"an10.167:16.1":	"“अञ्ञथा खो, भो गोतम, ब्राह्मणानं पच्चोरोहणी होति, अञ्ञथा च पन अरियस्स विनये पच्चोरोहणी होति। ",
"an10.167:16.2":	"इमिस्सा, भो गोतम, अरियस्स विनये पच्चोरोहणिया ब्राह्मणानं पच्चोरोहणी कलं नाग्घति सोळसिं। ",
"an10.167:16.3":	"अभिक्कन्तं, भो गोतम …पे… ",
"an10.167:16.4":	"उपासकं मं भवं गोतमो धारेतु अज्जतग्गे पाणुपेतं सरणं गतन्”ति। ",
"an10.167:16.5":	"पठमं। "
}	
