{	
"an11.2:0.1":	"अङ्गुत्तर निकाय ११।२ ",
"an11.2:0.2":	"१। निस्सयवग्ग ",
"an11.2:0.3":	"चेतनाकरणीयसुत्त ",
"an11.2:1.1":	"“सीलवतो, भिक्खवे, सीलसम्पन्नस्स न चेतनाय करणीयं: ",
"an11.2:1.2":	"‘अविप्पटिसारो मे उप्पज्जतू’ति। ",
"an11.2:1.3":	"धम्मता एसा, भिक्खवे, यं सीलवतो सीलसम्पन्नस्स अविप्पटिसारो उप्पज्जति। ",
"an11.2:2.1":	"अविप्पटिसारिस्स, भिक्खवे, न चेतनाय करणीयं: ",
"an11.2:2.2":	"‘पामोज्जं मे उप्पज्जतू’ति। ",
"an11.2:2.3":	"धम्मता एसा, भिक्खवे, यं अविप्पटिसारिस्स पामोज्जं उप्पज्जति। ",
"an11.2:3.1":	"पमुदितस्स, भिक्खवे, न चेतनाय करणीयं: ",
"an11.2:3.2":	"‘पीति मे उप्पज्जतू’ति। ",
"an11.2:3.3":	"धम्मता एसा, भिक्खवे, यं पमुदितस्स पीति उप्पज्जति। ",
"an11.2:4.1":	"पीतिमनस्स, भिक्खवे, न चेतनाय करणीयं: ",
"an11.2:4.2":	"‘कायो मे पस्सम्भतू’ति। ",
"an11.2:4.3":	"धम्मता एसा, भिक्खवे, यं पीतिमनस्स कायो पस्सम्भति। ",
"an11.2:5.1":	"पस्सद्धकायस्स, भिक्खवे, न चेतनाय करणीयं: ",
"an11.2:5.2":	"‘सुखं वेदियामी’ति। ",
"an11.2:5.3":	"धम्मता एसा, भिक्खवे, यं पस्सद्धकायो सुखं वेदियति। ",
"an11.2:6.1":	"सुखिनो, भिक्खवे, न चेतनाय करणीयं: ",
"an11.2:6.2":	"‘चित्तं मे समाधियतू’ति। ",
"an11.2:6.3":	"धम्मता एसा, भिक्खवे, यं सुखिनो चित्तं समाधियति। ",
"an11.2:7.1":	"समाहितस्स, भिक्खवे, न चेतनाय करणीयं: ",
"an11.2:7.2":	"‘यथाभूतं जानामि पस्सामी’ति। ",
"an11.2:7.3":	"धम्मता एसा, भिक्खवे, यं समाहितो यथाभूतं जानाति पस्सति। ",
"an11.2:8.1":	"यथाभूतं, भिक्खवे, जानतो पस्सतो न चेतनाय करणीयं: ",
"an11.2:8.2":	"‘निब्बिन्दामी’ति। ",
"an11.2:8.3":	"धम्मता एसा, भिक्खवे, यं यथाभूतं जानं पस्सं निब्बिन्दति। ",
"an11.2:9.1":	"निब्बिन्नस्स, भिक्खवे, न चेतनाय करणीयं: ",
"an11.2:9.2":	"‘विरज्जामी’ति। ",
"an11.2:9.3":	"धम्मता एसा, भिक्खवे, यं निब्बिन्नो विरज्जति। ",
"an11.2:10.1":	"विरत्तस्स, भिक्खवे, न चेतनाय करणीयं: ",
"an11.2:10.2":	"‘विमुत्तिञाणदस्सनं सच्छिकरोमी’ति। ",
"an11.2:10.3":	"धम्मता एसा, भिक्खवे, यं विरत्तो विमुत्तिञाणदस्सनं सच्छिकरोति। ",
"an11.2:11.1":	"इति खो, भिक्खवे, विरागो विमुत्तिञाणदस्सनत्थो विमुत्तिञाणदस्सनानिसंसो, निब्बिदा विरागत्था विरागानिसंसा, यथाभूतञाणदस्सनं निब्बिदत्थं निब्बिदानिसंसं, समाधि यथाभूतञाणदस्सनत्थो यथाभूतञाणदस्सनानिसंसो, सुखं समाधत्थं समाधानिसंसं, पस्सद्धि सुखत्था सुखानिसंसा, पीति पस्सद्धत्था पस्सद्धानिसंसा, पामोज्जं पीतत्थं पीतानिसंसं, अविप्पटिसारो पामोज्जत्थो पामोज्जानिसंसो, कुसलानि सीलानि अविप्पटिसारत्थानि अविप्पटिसारानिसंसानि। ",
"an11.2:11.2":	"इति खो, भिक्खवे, धम्मा धम्मे अभिसन्देन्ति, धम्मा धम्मे परिपूरेन्ति अपारा पारं गमनाया”ति। ",
"an11.2:11.3":	"दुतियं। "
}	
