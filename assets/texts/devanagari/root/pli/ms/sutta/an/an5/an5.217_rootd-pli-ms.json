{	
"an5.217:0.1":	"अङ्गुत्तर निकाय ५।२१७ ",
"an5.217:0.2":	"२२। अक्कोसकवग्ग ",
"an5.217:0.3":	"पठमअपासादिकसुत्त ",
"an5.217:1.1":	"“पञ्चिमे, भिक्खवे, आदीनवा अपासादिके। ",
"an5.217:1.2":	"कतमे पञ्च? ",
"an5.217:1.3":	"अत्तापि अत्तानं उपवदति, ",
"an5.217:1.4":	"अनुविच्च विञ्ञू गरहन्ति, ",
"an5.217:1.5":	"पापको कित्तिसद्दो अब्भुग्गच्छति, ",
"an5.217:1.6":	"सम्मूळ्हो कालं करोति, ",
"an5.217:1.7":	"कायस्स भेदा परं मरणा अपायं दुग्गतिं विनिपातं निरयं उपपज्जति। ",
"an5.217:1.8":	"इमे खो, भिक्खवे, पञ्च आदीनवा अपासादिके। ",
"an5.217:2.1":	"पञ्चिमे, भिक्खवे, आनिसंसा पासादिके। ",
"an5.217:2.2":	"कतमे पञ्च? ",
"an5.217:2.3":	"अत्तापि अत्तानं न उपवदति, ",
"an5.217:2.4":	"अनुविच्च विञ्ञू पसंसन्ति, ",
"an5.217:2.5":	"कल्याणो कित्तिसद्दो अब्भुग्गच्छति, ",
"an5.217:2.6":	"असम्मूळ्हो कालं करोति, ",
"an5.217:2.7":	"कायस्स भेदा परं मरणा सुगतिं सग्गं लोकं उपपज्जति। ",
"an5.217:2.8":	"इमे खो, भिक्खवे, पञ्च आनिसंसा पासादिके”ति। ",
"an5.217:2.9":	"सत्तमं। "
}	
