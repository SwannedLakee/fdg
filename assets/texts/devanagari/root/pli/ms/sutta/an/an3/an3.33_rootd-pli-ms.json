{	
"an3.33:0.1":	"अङ्गुत्तर निकाय ३।३३ ",
"an3.33:0.2":	"४। देवदूतवग्ग ",
"an3.33:0.3":	"सारिपुत्तसुत्त ",
"an3.33:1.1":	"अथ खो आयस्मा सारिपुत्तो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो आयस्मन्तं सारिपुत्तं भगवा एतदवोच: ",
"an3.33:1.2":	"“सङ्खित्तेनपि खो अहं, सारिपुत्त, धम्मं देसेय्यं; ",
"an3.33:1.3":	"वित्थारेनपि खो अहं, सारिपुत्त, धम्मं देसेय्यं; ",
"an3.33:1.4":	"सङ्खित्तवित्थारेनपि खो अहं, सारिपुत्त, धम्मं देसेय्यं; ",
"an3.33:1.5":	"अञ्ञातारो च दुल्लभा”ति। ",
"an3.33:1.6":	"“एतस्स, भगवा, कालो, एतस्स, सुगत, कालो ",
"an3.33:1.7":	"यं भगवा सङ्खित्तेनपि धम्मं देसेय्य, वित्थारेनपि धम्मं देसेय्य, सङ्खित्तवित्थारेनपि धम्मं देसेय्य। ",
"an3.33:1.8":	"भविस्सन्ति धम्मस्स अञ्ञातारो”ति। ",
"an3.33:2.1":	"“तस्मातिह, सारिपुत्त, एवं सिक्खितब्बं: ",
"an3.33:2.2":	"‘इमस्मिञ्च सविञ्ञाणके काये अहङ्कारममङ्कारमानानुसया न भविस्सन्ति, बहिद्धा च सब्बनिमित्तेसु अहङ्कारममङ्कारमानानुसया न भविस्सन्ति, यञ्च चेतोविमुत्तिं पञ्ञाविमुत्तिं उपसम्पज्ज विहरतो अहङ्कारममङ्कारमानानुसया न होन्ति तञ्च चेतोविमुत्तिं पञ्ञाविमुत्तिं उपसम्पज्ज विहरिस्सामा’ति। ",
"an3.33:2.3":	"एवञ्हि खो, सारिपुत्त, सिक्खितब्बं। ",
"an3.33:3.1":	"यतो च खो, सारिपुत्त, भिक्खुनो इमस्मिञ्च सविञ्ञाणके काये अहङ्कारममङ्कारमानानुसया न होन्ति, बहिद्धा च सब्बनिमित्तेसु अहङ्कारममङ्कारमानानुसया न होन्ति, यञ्च चेतोविमुत्तिं पञ्ञाविमुत्तिं उपसम्पज्ज विहरतो अहङ्कारममङ्कारमानानुसया न होन्ति तञ्च चेतोविमुत्तिं पञ्ञाविमुत्तिं उपसम्पज्ज विहरति; ",
"an3.33:3.2":	"अयं वुच्चति, सारिपुत्त: ",
"an3.33:3.3":	"‘भिक्खु अच्छेच्छि तण्हं, विवत्तयि संयोजनं, सम्मा मानाभिसमया अन्तमकासि दुक्खस्स’। ",
"an3.33:3.4":	"इदञ्च पन मेतं, सारिपुत्त, सन्धाय भासितं पारायने उदयपञ्हे: ",
"an3.33:4.1":	"‘पहानं कामसञ्ञानं, ",
"an3.33:4.2":	"दोमनस्सान चूभयं; ",
"an3.33:4.3":	"थिनस्स च पनूदनं, ",
"an3.33:4.4":	"कुक्कुच्चानं निवारणं। ",
"an3.33:5.1":	"उपेक्खासतिसंसुद्धं, ",
"an3.33:5.2":	"धम्मतक्कपुरेजवं; ",
"an3.33:5.3":	"अञ्ञाविमोक्खं पब्रूमि, ",
"an3.33:5.4":	"अविज्जाय पभेदनन्’”ति। ",
"an3.33:5.5":	"ततियं। "
}	
