{	
"an3.123:0.1":	"अङ्गुत्तर निकाय ३।१२३ ",
"an3.123:0.2":	"१३। कुसिनारवग्ग ",
"an3.123:0.3":	"कुसिनारसुत्त ",
"an3.123:1.1":	"एकं समयं भगवा कुसिनारायं विहरति बलिहरणे वनसण्डे। ",
"an3.123:1.2":	"तत्र खो भगवा भिक्खू आमन्तेसि: ",
"an3.123:1.3":	"“भिक्खवो”ति। ",
"an3.123:1.4":	"“भदन्ते”ति ते भिक्खू भगवतो पच्चस्सोसुं। ",
"an3.123:1.5":	"भगवा एतदवोच: ",
"an3.123:2.1":	"“इध, भिक्खवे, भिक्खु अञ्ञतरं गामं वा निगमं वा उपनिस्साय विहरति। ",
"an3.123:2.2":	"तमेनं गहपति वा गहपतिपुत्तो वा उपसङ्कमित्वा स्वातनाय भत्तेन निमन्तेति। ",
"an3.123:2.3":	"आकङ्खमानो, भिक्खवे, भिक्खु अधिवासेति। ",
"an3.123:2.4":	"सो तस्सा रत्तिया अच्चयेन पुब्बण्हसमयं निवासेत्वा पत्तचीवरमादाय येन तस्स गहपतिस्स वा गहपतिपुत्तस्स वा निवेसनं तेनुपसङ्कमति; उपसङ्कमित्वा पञ्ञत्ते आसने निसीदति। ",
"an3.123:2.5":	"तमेनं सो गहपति वा गहपतिपुत्तो वा पणीतेन खादनीयेन भोजनीयेन सहत्था सन्तप्पेति सम्पवारेति। ",
"an3.123:3.1":	"तस्स एवं होति: ",
"an3.123:3.2":	"‘साधु वत म्यायं गहपति वा गहपतिपुत्तो वा पणीतेन खादनीयेन भोजनीयेन सहत्था सन्तप्पेति सम्पवारेती’ति। ",
"an3.123:3.3":	"एवम्पिस्स होति: ",
"an3.123:3.4":	"‘अहो वत मायं गहपति वा गहपतिपुत्तो वा आयतिम्पि एवरूपेन पणीतेन खादनीयेन भोजनीयेन सहत्था सन्तप्पेय्य सम्पवारेय्या’ति। ",
"an3.123:3.5":	"सो तं पिण्डपातं गथितो मुच्छितो अज्झोसन्नो अनादीनवदस्सावी अनिस्सरणपञ्ञो परिभुञ्जति। ",
"an3.123:3.6":	"सो तत्थ कामवितक्कम्पि वितक्केति, ब्यापादवितक्कम्पि वितक्केति, विहिंसावितक्कम्पि वितक्केति। ",
"an3.123:3.7":	"एवरूपस्साहं, भिक्खवे, भिक्खुनो दिन्नं न महप्फलन्ति वदामि। ",
"an3.123:3.8":	"तं किस्स हेतु? ",
"an3.123:3.9":	"पमत्तो हि, भिक्खवे, भिक्खु विहरति। ",
"an3.123:4.1":	"इध पन, भिक्खवे, भिक्खु अञ्ञतरं गामं वा निगमं वा उपनिस्साय विहरति। ",
"an3.123:4.2":	"तमेनं गहपति वा गहपतिपुत्तो वा उपसङ्कमित्वा स्वातनाय भत्तेन निमन्तेति। ",
"an3.123:4.3":	"आकङ्खमानो, भिक्खवे, भिक्खु अधिवासेति। ",
"an3.123:4.4":	"सो तस्सा रत्तिया अच्चयेन पुब्बण्हसमयं निवासेत्वा पत्तचीवरमादाय येन तस्स गहपतिस्स वा गहपतिपुत्तस्स वा निवेसनं तेनुपसङ्कमति; उपसङ्कमित्वा पञ्ञत्ते आसने निसीदति। ",
"an3.123:4.5":	"तमेनं सो गहपति वा गहपतिपुत्तो वा पणीतेन खादनीयेन भोजनीयेन सहत्था सन्तप्पेति सम्पवारेति। ",
"an3.123:5.1":	"तस्स न एवं होति: ",
"an3.123:5.2":	"‘साधु वत म्यायं गहपति वा गहपतिपुत्तो वा पणीतेन खादनीयेन भोजनीयेन सहत्था सन्तप्पेति सम्पवारेती’ति। ",
"an3.123:5.3":	"एवम्पिस्स न होति: ",
"an3.123:5.4":	"‘अहो वत मायं गहपति वा गहपतिपुत्तो वा आयतिम्पि एवरूपेन पणीतेन खादनीयेन भोजनीयेन सहत्था सन्तप्पेय्य सम्पवारेय्या’ति। ",
"an3.123:5.5":	"सो तं पिण्डपातं अगथितो अमुच्छितो अनज्झोसन्नो आदीनवदस्सावी निस्सरणपञ्ञो परिभुञ्जति। ",
"an3.123:5.6":	"सो तत्थ नेक्खम्मवितक्कम्पि वितक्केति, अब्यापादवितक्कम्पि वितक्केति, अविहिंसावितक्कम्पि वितक्केति। ",
"an3.123:5.7":	"एवरूपस्साहं, भिक्खवे, भिक्खुनो दिन्नं महप्फलन्ति वदामि। ",
"an3.123:5.8":	"तं किस्स हेतु? ",
"an3.123:5.9":	"अप्पमत्तो हि, भिक्खवे, भिक्खु विहरती”ति। ",
"an3.123:5.10":	"पठमं। "
}	
