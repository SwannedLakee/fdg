{	
"an7.28:0.1":	"अङ्गुत्तर निकाय ७।२८ ",
"an7.28:0.2":	"३। वज्जिसत्तकवग्ग ",
"an7.28:0.3":	"पठमपरिहानिसुत्त ",
"an7.28:1.1":	"एवं मे सुतं—",
"an7.28:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"an7.28:1.3":	"तत्र खो भगवा भिक्खू आमन्तेसि: ",
"an7.28:1.4":	"“सत्तिमे, भिक्खवे, धम्मा सेखस्स भिक्खुनो परिहानाय संवत्तन्ति। ",
"an7.28:1.5":	"कतमे सत्त? ",
"an7.28:1.6":	"कम्मारामता, भस्सारामता, निद्दारामता, सङ्गणिकारामता, इन्द्रियेसु अगुत्तद्वारता, भोजने अमत्तञ्ञुता, सन्ति खो पन सङ्घे सङ्घकरणीयानि; तत्र सेखो भिक्खु इति पटिसञ्चिक्खति: ",
"an7.28:1.7":	"‘सन्ति खो पन सङ्घे थेरा रत्तञ्ञू चिरपब्बजिता भारवाहिनो, ते तेन पञ्ञायिस्सन्ती’ति अत्तना तेसु योगं आपज्जति। ",
"an7.28:1.8":	"इमे खो, भिक्खवे, सत्त धम्मा सेखस्स भिक्खुनो परिहानाय संवत्तन्ति। ",
"an7.28:2.1":	"सत्तिमे, भिक्खवे, धम्मा सेखस्स भिक्खुनो अपरिहानाय संवत्तन्ति। ",
"an7.28:2.2":	"कतमे सत्त? ",
"an7.28:2.3":	"न कम्मारामता, न भस्सारामता, न निद्दारामता, न सङ्गणिकारामता, इन्द्रियेसु गुत्तद्वारता, भोजने मत्तञ्ञुता, सन्ति खो पन सङ्घे सङ्घकरणीयानि; तत्र सेखो भिक्खु इति पटिसञ्चिक्खति: ",
"an7.28:2.4":	"‘सन्ति खो पन सङ्घे थेरा रत्तञ्ञू चिरपब्बजिता भारवाहिनो, ते तेन पञ्ञायिस्सन्ती’ति अत्तना न तेसु योगं आपज्जति। ",
"an7.28:2.5":	"इमे खो, भिक्खवे, सत्त धम्मा सेखस्स भिक्खुनो अपरिहानाय संवत्तन्ती”ति। ",
"an7.28:2.6":	"अट्ठमं। "
}	
