{	
"an4.16:0.1":	"अङ्गुत्तर निकाय ४।१६ ",
"an4.16:0.2":	"२। चरवग्ग ",
"an4.16:0.3":	"सोखुम्मसुत्त ",
"an4.16:1.1":	"“चत्तारिमानि, भिक्खवे, सोखुम्मानि। ",
"an4.16:1.2":	"कतमानि चत्तारि? ",
"an4.16:1.3":	"इध, भिक्खवे, भिक्खु रूपसोखुम्मेन समन्नागतो होति परमेन; ",
"an4.16:1.4":	"तेन च रूपसोखुम्मेन अञ्ञं रूपसोखुम्मं उत्तरितरं वा पणीततरं वा न समनुपस्सति; ",
"an4.16:1.5":	"तेन च रूपसोखुम्मेन अञ्ञं रूपसोखुम्मं उत्तरितरं वा पणीततरं वा न पत्थेति। ",
"an4.16:1.6":	"वेदनासोखुम्मेन समन्नागतो होति परमेन; ",
"an4.16:1.7":	"तेन च वेदनासोखुम्मेन अञ्ञं वेदनासोखुम्मं उत्तरितरं वा पणीततरं वा न समनुपस्सति; ",
"an4.16:1.8":	"तेन च वेदनासोखुम्मेन अञ्ञं वेदनासोखुम्मं उत्तरितरं वा पणीततरं वा न पत्थेति। ",
"an4.16:1.9":	"सञ्ञासोखुम्मेन समन्नागतो होति परमेन; ",
"an4.16:1.10":	"तेन च सञ्ञासोखुम्मेन अञ्ञं सञ्ञासोखुम्मं उत्तरितरं वा पणीततरं वा न समनुपस्सति; ",
"an4.16:1.11":	"तेन च सञ्ञासोखुम्मेन अञ्ञं सञ्ञासोखुम्मं उत्तरितरं वा पणीततरं वा न पत्थेति। ",
"an4.16:1.12":	"सङ्खारसोखुम्मेन समन्नागतो होति परमेन; ",
"an4.16:1.13":	"तेन च सङ्खारसोखुम्मेन अञ्ञं सङ्खारसोखुम्मं उत्तरितरं वा पणीततरं वा न समनुपस्सति; ",
"an4.16:1.14":	"तेन च सङ्खारसोखुम्मेन अञ्ञं सङ्खारसोखुम्मं उत्तरितरं वा पणीततरं वा न पत्थेति। ",
"an4.16:1.15":	"इमानि खो, भिक्खवे, चत्तारि सोखुम्मानीति। ",
"an4.16:2.1":	"रूपसोखुम्मतं ञत्वा, ",
"an4.16:2.2":	"वेदनानञ्च सम्भवं; ",
"an4.16:2.3":	"सञ्ञा यतो समुदेति, ",
"an4.16:2.4":	"अत्थं गच्छति यत्थ च; ",
"an4.16:2.5":	"सङ्खारे परतो ञत्वा, ",
"an4.16:2.6":	"दुक्खतो नो च अत्ततो। ",
"an4.16:3.1":	"स वे सम्मद्दसो भिक्खु, ",
"an4.16:3.2":	"सन्तो सन्तिपदे रतो; ",
"an4.16:3.3":	"धारेति अन्तिमं देहं, ",
"an4.16:3.4":	"जेत्वा मारं सवाहिनिन्”ति। ",
"an4.16:3.5":	"छट्ठं। "
}	
