{	
"an6.16:0.1":	"अङ्गुत्तर निकाय ६।१६ ",
"an6.16:0.2":	"२। सारणीयवग्ग ",
"an6.16:0.3":	"नकुलपितुसुत्त ",
"an6.16:1.1":	"एकं समयं भगवा भग्गेसु विहरति सुसुमारगिरे भेसकळावने मिगदाये। ",
"an6.16:1.2":	"तेन खो पन समयेन नकुलपिता गहपति आबाधिको होति दुक्खितो बाळ्हगिलानो। ",
"an6.16:1.3":	"अथ खो नकुलमाता गहपतानी नकुलपितरं गहपतिं एतदवोच: ",
"an6.16:2.1":	"“मा खो त्वं, गहपति, सापेक्खो कालमकासि। ",
"an6.16:2.2":	"दुक्खा, गहपति, सापेक्खस्स कालकिरिया; ",
"an6.16:2.3":	"गरहिता च भगवता सापेक्खस्स कालकिरिया। ",
"an6.16:2.4":	"सिया खो पन ते, गहपति, एवमस्स: ",
"an6.16:2.5":	"‘न नकुलमाता गहपतानी ममच्चयेन सक्खिस्सति दारके पोसेतुं, घरावासं सन्थरितुन्’ति। ",
"an6.16:2.6":	"न खो पनेतं, गहपति, एवं दट्ठब्बं। ",
"an6.16:2.7":	"कुसलाहं, गहपति, कप्पासं कन्तितुं वेणिं ओलिखितुं। ",
"an6.16:2.8":	"सक्कोमहं, गहपति, तवच्चयेन दारके पोसेतुं, घरावासं सन्थरितुं। ",
"an6.16:2.9":	"तस्मातिह त्वं, गहपति, मा सापेक्खो कालमकासि। ",
"an6.16:2.10":	"दुक्खा, गहपति, सापेक्खस्स कालकिरिया; ",
"an6.16:2.11":	"गरहिता च भगवता सापेक्खस्स कालकिरिया। ",
"an6.16:3.1":	"सिया खो पन ते, गहपति, एवमस्स: ",
"an6.16:3.2":	"‘नकुलमाता गहपतानी ममच्चयेन अञ्ञं घरं गमिस्सती’ति। ",
"an6.16:3.3":	"न खो पनेतं, गहपति, एवं दट्ठब्बं। ",
"an6.16:3.4":	"त्वञ्चेव खो, गहपति, जानासि अहञ्च, यं नो सोळसवस्सानि गहट्ठकं ब्रह्मचरियं समाचिण्णं। ",
"an6.16:3.5":	"तस्मातिह त्वं, गहपति, मा सापेक्खो कालमकासि। ",
"an6.16:3.6":	"दुक्खा, गहपति, सापेक्खस्स कालकिरिया; ",
"an6.16:3.7":	"गरहिता च भगवता सापेक्खस्स कालकिरिया। ",
"an6.16:4.1":	"सिया खो पन ते, गहपति, एवमस्स: ",
"an6.16:4.2":	"‘नकुलमाता गहपतानी ममच्चयेन न दस्सनकामा भविस्सति भगवतो न दस्सनकामा भिक्खुसङ्घस्सा’ति। ",
"an6.16:4.3":	"न खो पनेतं, गहपति, एवं दट्ठब्बं। ",
"an6.16:4.4":	"अहञ्हि, गहपति, तवच्चयेन दस्सनकामतरा चेव भविस्सामि भगवतो, दस्सनकामतरा च भिक्खुसङ्घस्स। ",
"an6.16:4.5":	"तस्मातिह त्वं, गहपति, मा सापेक्खो कालमकासि। ",
"an6.16:4.6":	"दुक्खा, गहपति, सापेक्खस्स कालकिरिया; ",
"an6.16:4.7":	"गरहिता च भगवता सापेक्खस्स कालकिरिया। ",
"an6.16:5.1":	"सिया खो पन ते, गहपति, एवमस्स: ",
"an6.16:5.2":	"‘न नकुलमाता गहपतानी ममच्चयेन सीलेसु परिपूरकारिनी’ति। ",
"an6.16:5.3":	"न खो पनेतं, गहपति, एवं दट्ठब्बं। ",
"an6.16:5.4":	"यावता खो, गहपति, तस्स भगवतो साविका गिही ओदातवसना सीलेसु परिपूरकारिनियो, अहं तासं अञ्ञतरा। ",
"an6.16:5.5":	"यस्स खो पनस्स कङ्खा वा विमति वा—अयं सो भगवा अरहं सम्मासम्बुद्धो भग्गेसु विहरति सुसुमारगिरे भेसकळावने मिगदाये—तं भगवन्तं उपसङ्कमित्वा पुच्छतु। ",
"an6.16:5.6":	"तस्मातिह त्वं, गहपति, मा सापेक्खो कालमकासि। ",
"an6.16:5.7":	"दुक्खा, गहपति, सापेक्खस्स कालकिरिया; ",
"an6.16:5.8":	"गरहिता च भगवता सापेक्खस्स कालकिरिया। ",
"an6.16:6.1":	"सिया खो पन ते, गहपति, एवमस्स: ",
"an6.16:6.2":	"‘न नकुलमाता गहपतानी लाभिनी अज्झत्तं चेतोसमथस्सा’ति। ",
"an6.16:6.3":	"न खो पनेतं, गहपति, एवं दट्ठब्बं। ",
"an6.16:6.4":	"यावता खो, गहपति, तस्स भगवतो साविका गिही ओदातवसना लाभिनियो अज्झत्तं चेतोसमथस्स, अहं तासं अञ्ञतरा। ",
"an6.16:6.5":	"यस्स खो पनस्स कङ्खा वा विमति वा—अयं सो भगवा अरहं सम्मासम्बुद्धो भग्गेसु विहरति सुसुमारगिरे भेसकळावने मिगदाये—तं भगवन्तं उपसङ्कमित्वा पुच्छतु। ",
"an6.16:6.6":	"तस्मातिह त्वं, गहपति, मा सापेक्खो कालमकासि। ",
"an6.16:6.7":	"दुक्खा, गहपति, सापेक्खस्स कालकिरिया; ",
"an6.16:6.8":	"गरहिता च भगवता सापेक्खस्स कालकिरिया। ",
"an6.16:7.1":	"सिया खो पन ते, गहपति, एवमस्स: ",
"an6.16:7.2":	"‘न नकुलमाता गहपतानी इमस्मिं धम्मविनये ओगाधप्पत्ता पतिगाधप्पत्ता अस्सासप्पत्ता तिण्णविचिकिच्छा विगतकथङ्कथा वेसारज्जप्पत्ता अपरप्पच्चया सत्थुसासने विहरती’ति। ",
"an6.16:7.3":	"न खो पनेतं, गहपति, एवं दट्ठब्बं। ",
"an6.16:7.4":	"यावता खो, गहपति, तस्स भगवतो साविका गिही ओदातवसना इमस्मिं धम्मविनये ओगाधप्पत्ता पतिगाधप्पत्ता अस्सासप्पत्ता तिण्णविचिकिच्छा विगतकथङ्कथा वेसारज्जप्पत्ता अपरप्पच्चया सत्थुसासने विहरन्ति, अहं तासं अञ्ञतरा। ",
"an6.16:7.5":	"यस्स खो पनस्स कङ्खा वा विमति वा—अयं सो भगवा अरहं सम्मासम्बुद्धो भग्गेसु विहरति सुसुमारगिरे भेसकळावने मिगदाये—तं भगवन्तं उपसङ्कमित्वा पुच्छतु। ",
"an6.16:7.6":	"तस्मातिह त्वं, गहपति, मा सापेक्खो कालमकासि। ",
"an6.16:7.7":	"दुक्खा, गहपति, सापेक्खस्स कालकिरिया; ",
"an6.16:7.8":	"गरहिता च भगवता सापेक्खस्स कालकिरिया”ति। ",
"an6.16:8.1":	"अथ खो नकुलपितुनो गहपतिस्स नकुलमातरा गहपतानिया इमिना ओवादेन ओवदियमानस्स सो आबाधो ठानसो पटिप्पस्सम्भि। ",
"an6.16:8.2":	"वुट्ठहि च नकुलपिता गहपति तम्हा आबाधा; ",
"an6.16:8.3":	"तथा पहीनो च पन नकुलपितुनो गहपतिस्स सो आबाधो अहोसि। ",
"an6.16:8.4":	"अथ खो नकुलपिता गहपति गिलाना वुट्ठितो अचिरवुट्ठितो गेलञ्ञा दण्डमोलुब्भ येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो नकुलपितरं गहपतिं भगवा एतदवोच: ",
"an6.16:9.1":	"“लाभा ते, गहपति, सुलद्धं ते, गहपति। ",
"an6.16:9.2":	"यस्स ते नकुलमाता गहपतानी अनुकम्पिका अत्थकामा ओवादिका अनुसासिका। ",
"an6.16:9.3":	"यावता खो, गहपति, मम साविका गिही ओदातवसना सीलेसु परिपूरकारिनियो, नकुलमाता गहपतानी तासं अञ्ञतरा। ",
"an6.16:9.4":	"यावता खो, गहपति, मम साविका गिही ओदातवसना लाभिनियो अज्झत्तं चेतोसमथस्स, नकुलमाता गहपतानी तासं अञ्ञतरा। ",
"an6.16:9.5":	"यावता खो, गहपति, मम साविका गिही ओदातवसना इमस्मिं धम्मविनये ओगाधप्पत्ता पतिगाधप्पत्ता अस्सासप्पत्ता तिण्णविचिकिच्छा विगतकथङ्कथा वेसारज्जप्पत्ता अपरप्पच्चया सत्थुसासने विहरन्ति, नकुलमाता गहपतानी तासं अञ्ञतरा। ",
"an6.16:9.6":	"लाभा ते, गहपति, सुलद्धं ते, गहपति। ",
"an6.16:9.7":	"यस्स ते नकुलमाता गहपतानी अनुकम्पिका अत्थकामा ओवादिका अनुसासिका”ति। ",
"an6.16:9.8":	"छट्ठं। "
}	
