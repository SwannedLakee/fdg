{	
"an5.57:0.1":	"अङ्गुत्तर निकाय ५।५७ ",
"an5.57:0.2":	"६। नीवरणवग्ग ",
"an5.57:0.3":	"अभिण्हपच्चवेक्खितब्बठानसुत्त ",
"an5.57:1.1":	"“पञ्चिमानि, भिक्खवे, ठानानि अभिण्हं पच्चवेक्खितब्बानि इत्थिया वा पुरिसेन वा गहट्ठेन वा पब्बजितेन वा। ",
"an5.57:1.2":	"कतमानि पञ्च? ",
"an5.57:1.3":	"‘जराधम्मोम्हि, जरं अनतीतो’ति अभिण्हं पच्चवेक्खितब्बं इत्थिया वा पुरिसेन वा गहट्ठेन वा पब्बजितेन वा। ",
"an5.57:1.4":	"‘ब्याधिधम्मोम्हि, ब्याधिं अनतीतो’ति अभिण्हं पच्चवेक्खितब्बं इत्थिया वा पुरिसेन वा गहट्ठेन वा पब्बजितेन वा। ",
"an5.57:1.5":	"‘मरणधम्मोम्हि, मरणं अनतीतो’ति अभिण्हं पच्चवेक्खितब्बं इत्थिया वा पुरिसेन वा गहट्ठेन वा पब्बजितेन वा। ",
"an5.57:1.6":	"‘सब्बेहि मे पियेहि मनापेहि नानाभावो विनाभावो’ति अभिण्हं पच्चवेक्खितब्बं इत्थिया वा पुरिसेन वा गहट्ठेन वा पब्बजितेन वा। ",
"an5.57:1.7":	"‘कम्मस्सकोम्हि, कम्मदायादो कम्मयोनि कम्मबन्धु कम्मपटिसरणो। ",
"an5.57:1.8":	"यं कम्मं करिस्सामि—कल्याणं वा पापकं वा—",
"an5.57:1.9":	"तस्स दायादो भविस्सामी’ति अभिण्हं पच्चवेक्खितब्बं इत्थिया वा पुरिसेन वा गहट्ठेन वा पब्बजितेन वा। ",
"an5.57:2.1":	"किञ्च, भिक्खवे, अत्थवसं पटिच्च ‘जराधम्मोम्हि, जरं अनतीतो’ति अभिण्हं पच्चवेक्खितब्बं इत्थिया वा पुरिसेन वा गहट्ठेन वा पब्बजितेन वा? ",
"an5.57:2.2":	"अत्थि, भिक्खवे, सत्तानं योब्बने योब्बनमदो, येन मदेन मत्ता कायेन दुच्चरितं चरन्ति, वाचाय दुच्चरितं चरन्ति, मनसा दुच्चरितं चरन्ति। ",
"an5.57:2.3":	"तस्स तं ठानं अभिण्हं पच्चवेक्खतो यो योब्बने योब्बनमदो सो सब्बसो वा पहीयति तनु वा पन होति। ",
"an5.57:2.4":	"इदं खो, भिक्खवे, अत्थवसं पटिच्च ‘जराधम्मोम्हि, जरं अनतीतो’ति अभिण्हं पच्चवेक्खितब्बं इत्थिया वा पुरिसेन वा गहट्ठेन वा पब्बजितेन वा। ",
"an5.57:3.1":	"किञ्च, भिक्खवे, अत्थवसं पटिच्च ‘ब्याधिधम्मोम्हि, ब्याधिं अनतीतो’ति अभिण्हं पच्चवेक्खितब्बं इत्थिया वा पुरिसेन वा गहट्ठेन वा पब्बजितेन वा? ",
"an5.57:3.2":	"अत्थि, भिक्खवे, सत्तानं आरोग्ये आरोग्यमदो, येन मदेन मत्ता कायेन दुच्चरितं चरन्ति, वाचाय दुच्चरितं चरन्ति, मनसा दुच्चरितं चरन्ति। ",
"an5.57:3.3":	"तस्स तं ठानं अभिण्हं पच्चवेक्खतो यो आरोग्ये आरोग्यमदो सो सब्बसो वा पहीयति तनु वा पन होति। ",
"an5.57:3.4":	"इदं खो, भिक्खवे, अत्थवसं पटिच्च ‘ब्याधिधम्मोम्हि, ब्याधिं अनतीतो’ति अभिण्हं पच्चवेक्खितब्बं इत्थिया वा पुरिसेन वा गहट्ठेन वा पब्बजितेन वा। ",
"an5.57:4.1":	"किञ्च, भिक्खवे, अत्थवसं पटिच्च ‘मरणधम्मोम्हि, मरणं अनतीतो’ति अभिण्हं पच्चवेक्खितब्बं इत्थिया वा पुरिसेन वा गहट्ठेन वा पब्बजितेन वा? ",
"an5.57:4.2":	"अत्थि, भिक्खवे, सत्तानं जीविते जीवितमदो, येन मदेन मत्ता कायेन दुच्चरितं चरन्ति, वाचाय दुच्चरितं चरन्ति, मनसा दुच्चरितं चरन्ति। ",
"an5.57:4.3":	"तस्स तं ठानं अभिण्हं पच्चवेक्खतो यो जीविते जीवितमदो सो सब्बसो वा पहीयति तनु वा पन होति। ",
"an5.57:4.4":	"इदं खो, भिक्खवे, अत्थवसं पटिच्च ‘मरणधम्मोम्हि, मरणं अनतीतो’ति अभिण्हं पच्चवेक्खितब्बं इत्थिया वा पुरिसेन वा गहट्ठेन वा पब्बजितेन वा। ",
"an5.57:5.1":	"किञ्च, भिक्खवे, अत्थवसं पटिच्च ‘सब्बेहि मे पियेहि मनापेहि नानाभावो विनाभावो’ति अभिण्हं पच्चवेक्खितब्बं इत्थिया वा पुरिसेन वा गहट्ठेन वा पब्बजितेन वा? ",
"an5.57:5.2":	"अत्थि, भिक्खवे, सत्तानं पियेसु मनापेसु यो छन्दरागो येन रागेन रत्ता कायेन दुच्चरितं चरन्ति, वाचाय दुच्चरितं चरन्ति, मनसा दुच्चरितं चरन्ति। ",
"an5.57:5.3":	"तस्स तं ठानं अभिण्हं पच्चवेक्खतो यो पियेसु मनापेसु छन्दरागो सो सब्बसो वा पहीयति तनु वा पन होति। ",
"an5.57:5.4":	"इदं खो, भिक्खवे, अत्थवसं पटिच्च ‘सब्बेहि मे पियेहि मनापेहि नानाभावो विनाभावो’ति अभिण्हं पच्चवेक्खितब्बं इत्थिया वा पुरिसेन वा गहट्ठेन वा पब्बजितेन वा। ",
"an5.57:6.1":	"किञ्च, भिक्खवे, अत्थवसं पटिच्च ‘कम्मस्सकोम्हि, कम्मदायादो कम्मयोनि कम्मबन्धु कम्मपटिसरणो, यं कम्मं करिस्सामि—",
"an5.57:6.2":	"कल्याणं वा पापकं वा—तस्स दायादो भविस्सामी’ति अभिण्हं पच्चवेक्खितब्बं इत्थिया वा पुरिसेन वा गहट्ठेन वा पब्बजितेन वा? ",
"an5.57:6.3":	"अत्थि, भिक्खवे, सत्तानं कायदुच्चरितं वचीदुच्चरितं मनोदुच्चरितं। ",
"an5.57:6.4":	"तस्स तं ठानं अभिण्हं पच्चवेक्खतो सब्बसो वा दुच्चरितं पहीयति तनु वा पन होति। ",
"an5.57:6.5":	"इदं खो, भिक्खवे, अत्थवसं पटिच्च ‘कम्मस्सकोम्हि, कम्मदायादो कम्मयोनि कम्मबन्धु कम्मपटिसरणो, यं कम्मं करिस्सामि—",
"an5.57:6.6":	"कल्याणं वा पापकं वा—",
"an5.57:6.7":	"तस्स दायादो भविस्सामी’ति अभिण्हं पच्चवेक्खितब्बं इत्थिया वा पुरिसेन वा गहट्ठेन वा पब्बजितेन वा। ",
"an5.57:7.1":	"स खो सो, भिक्खवे, अरियसावको इति पटिसञ्चिक्खति: ",
"an5.57:7.2":	"‘न खो अहञ्ञेवेको जराधम्मो जरं अनतीतो, अथ खो यावता सत्तानं आगति गति चुति उपपत्ति सब्बे सत्ता जराधम्मा जरं अनतीता’ति। ",
"an5.57:7.3":	"तस्स तं ठानं अभिण्हं पच्चवेक्खतो मग्गो सञ्जायति। ",
"an5.57:7.4":	"सो तं मग्गं आसेवति भावेति बहुलीकरोति। ",
"an5.57:7.5":	"तस्स तं मग्गं आसेवतो भावयतो बहुलीकरोतो संयोजनानि सब्बसो पहीयन्ति अनुसया ब्यन्तीहोन्ति। ",
"an5.57:8.1":	"‘न खो अहञ्ञेवेको ब्याधिधम्मो ब्याधिं अनतीतो, अथ खो यावता सत्तानं आगति गति चुति उपपत्ति सब्बे सत्ता ब्याधिधम्मा ब्याधिं अनतीता’ति। ",
"an5.57:8.2":	"तस्स तं ठानं अभिण्हं पच्चवेक्खतो मग्गो सञ्जायति। ",
"an5.57:8.3":	"सो तं मग्गं आसेवति भावेति बहुलीकरोति। ",
"an5.57:8.4":	"तस्स तं मग्गं आसेवतो भावयतो बहुलीकरोतो संयोजनानि सब्बसो पहीयन्ति, अनुसया ब्यन्तीहोन्ति। ",
"an5.57:9.1":	"‘न खो अहञ्ञेवेको मरणधम्मो मरणं अनतीतो, अथ खो यावता सत्तानं आगति गति चुति उपपत्ति सब्बे सत्ता मरणधम्मा मरणं अनतीता’ति। ",
"an5.57:9.2":	"तस्स तं ठानं अभिण्हं पच्चवेक्खतो मग्गो सञ्जायति। ",
"an5.57:9.3":	"सो तं मग्गं आसेवति भावेति बहुलीकरोति। ",
"an5.57:9.4":	"तस्स तं मग्गं आसेवतो भावयतो बहुलीकरोतो संयोजनानि सब्बसो पहीयन्ति, अनुसया ब्यन्तीहोन्ति। ",
"an5.57:10.1":	"‘न खो मय्हेवेकस्स सब्बेहि पियेहि मनापेहि नानाभावो विनाभावो, अथ खो यावता सत्तानं आगति गति चुति उपपत्ति सब्बेसं सत्तानं पियेहि मनापेहि नानाभावो विनाभावो’ति। ",
"an5.57:10.2":	"तस्स तं ठानं अभिण्हं पच्चवेक्खतो मग्गो सञ्जायति। ",
"an5.57:10.3":	"सो तं मग्गं आसेवति भावेति बहुलीकरोति। ",
"an5.57:10.4":	"तस्स तं मग्गं आसेवतो भावयतो बहुलीकरोतो संयोजनानि सब्बसो पहीयन्ति, अनुसया ब्यन्तीहोन्ति। ",
"an5.57:11.1":	"‘न खो अहञ्ञेवेको कम्मस्सको कम्मदायादो कम्मयोनि कम्मबन्धु कम्मपटिसरणो, यं कम्मं करिस्सामि—कल्याणं वा पापकं वा—तस्स दायादो भविस्सामि; ",
"an5.57:11.2":	"अथ खो यावता सत्तानं आगति गति चुति उपपत्ति सब्बे सत्ता कम्मस्सका कम्मदायादा कम्मयोनि कम्मबन्धु कम्मपटिसरणा, यं कम्मं करिस्सन्ति—कल्याणं वा पापकं वा—तस्स दायादा भविस्सन्ती’ति। ",
"an5.57:11.3":	"तस्स तं ठानं अभिण्हं पच्चवेक्खतो मग्गो सञ्जायति। ",
"an5.57:11.4":	"सो तं मग्गं आसेवति भावेति बहुलीकरोति। ",
"an5.57:11.5":	"तस्स तं मग्गं आसेवतो भावयतो बहुलीकरोतो संयोजनानि सब्बसो पहीयन्ति, अनुसया ब्यन्तीहोन्तीति। ",
"an5.57:12.1":	"ब्याधिधम्मा जराधम्मा, ",
"an5.57:12.2":	"अथो मरणधम्मिनो; ",
"an5.57:12.3":	"यथा धम्मा तथा सत्ता, ",
"an5.57:12.4":	"जिगुच्छन्ति पुथुज्जना। ",
"an5.57:13.1":	"अहञ्चे तं जिगुच्छेय्यं, ",
"an5.57:13.2":	"एवं धम्मेसु पाणिसु; ",
"an5.57:13.3":	"न मेतं पतिरूपस्स, ",
"an5.57:13.4":	"मम एवं विहारिनो। ",
"an5.57:14.1":	"सोहं एवं विहरन्तो, ",
"an5.57:14.2":	"ञत्वा धम्मं निरूपधिं; ",
"an5.57:14.3":	"आरोग्ये योब्बनस्मिञ्च, ",
"an5.57:14.4":	"जीवितस्मिञ्च ये मदा। ",
"an5.57:15.1":	"सब्बे मदे अभिभोस्मि, ",
"an5.57:15.2":	"नेक्खम्मं दट्ठु खेमतो; ",
"an5.57:15.3":	"तस्स मे अहु उस्साहो, ",
"an5.57:15.4":	"निब्बानं अभिपस्सतो। ",
"an5.57:16.1":	"नाहं भब्बो एतरहि, ",
"an5.57:16.2":	"कामानि पटिसेवितुं; ",
"an5.57:16.3":	"अनिवत्ति भविस्सामि, ",
"an5.57:16.4":	"ब्रह्मचरियपरायणो”ति। ",
"an5.57:16.5":	"सत्तमं। "
}	
