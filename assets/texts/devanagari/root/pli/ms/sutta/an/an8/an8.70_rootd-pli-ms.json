{	
"an8.70:0.1":	"अङ्गुत्तर निकाय ८।७० ",
"an8.70:0.2":	"७। भूमिचालवग्ग ",
"an8.70:0.3":	"भूमिचालसुत्त ",
"an8.70:1.1":	"एकं समयं भगवा वेसालियं विहरति महावने कूटागारसालायं। ",
"an8.70:1.2":	"अथ खो भगवा पुब्बण्हसमयं निवासेत्वा पत्तचीवरमादाय वेसालिं पिण्डाय पाविसि। ",
"an8.70:1.3":	"वेसालियं पिण्डाय चरित्वा पच्छाभत्तं पिण्डपातपटिक्कन्तो आयस्मन्तं आनन्दं आमन्तेसि: ",
"an8.70:1.4":	"“गण्हाहि, आनन्द, निसीदनं। ",
"an8.70:1.5":	"येन चापालं चेतियं तेनुपसङ्कमिस्साम दिवाविहाराया”ति। ",
"an8.70:1.6":	"“एवं, भन्ते”ति खो आयस्मा आनन्दो भगवतो पटिस्सुत्वा निसीदनं आदाय भगवन्तं पिट्ठितो पिट्ठितो अनुबन्धि। ",
"an8.70:2.1":	"अथ खो भगवा येन चापालं चेतियं तेनुपसङ्कमि; उपसङ्कमित्वा पञ्ञत्ते आसने निसीदि। ",
"an8.70:2.2":	"निसज्ज खो भगवा आयस्मन्तं आनन्दं आमन्तेसि: ",
"an8.70:3.1":	"“रमणीया, आनन्द, वेसाली, रमणीयं उदेनं चेतियं, रमणीयं गोतमकं चेतियं, रमणीयं सत्तम्बं चेतियं, रमणीयं बहुपुत्तकं चेतियं; रमणीयं सारन्ददं चेतियं, रमणीयं चापालं चेतियं। ",
"an8.70:3.2":	"यस्स कस्सचि, आनन्द, चत्तारो इद्धिपादा भाविता बहुलीकता यानीकता वत्थुकता अनुट्ठिता परिचिता सुसमारद्धा, आकङ्खमानो सो, आनन्द, कप्पं वा तिट्ठेय्य कप्पावसेसं वा। ",
"an8.70:3.3":	"तथागतस्स खो, आनन्द, चत्तारो इद्धिपादा भाविता बहुलीकता यानीकता वत्थुकता अनुट्ठिता परिचिता सुसमारद्धा। आकङ्खमानो, आनन्द, तथागतो कप्पं वा तिट्ठेय्य कप्पावसेसं वा”ति। ",
"an8.70:3.4":	"एवम्पि खो आयस्मा आनन्दो भगवता ओळारिके निमित्ते कयिरमाने ओळारिके ओभासे कयिरमाने नासक्खि पटिविज्झितुं; ",
"an8.70:3.5":	"न भगवन्तं याचि: ",
"an8.70:3.6":	"“तिट्ठतु, भन्ते, भगवा कप्पं, तिट्ठतु सुगतो कप्पं बहुजनहिताय बहुजनसुखाय लोकानुकम्पाय अत्थाय हिताय सुखाय देवमनुस्सानन्”ति, यथा तं मारेन परियुट्ठितचित्तो। ",
"an8.70:4.1":	"दुतियम्पि खो भगवा …पे… ",
"an8.70:4.2":	"ततियम्पि खो भगवा आयस्मन्तं आनन्दं आमन्तेसि: ",
"an8.70:4.3":	"“रमणीया, आनन्द, वेसाली, रमणीयं उदेनं चेतियं, रमणीयं गोतमकं चेतियं, रमणीयं सत्तम्बं चेतियं, रमणीयं बहुपुत्तकं चेतियं, रमणीयं सारन्ददं चेतियं, रमणीयं चापालं चेतियं। ",
"an8.70:4.4":	"यस्स कस्सचि, आनन्द, चत्तारो इद्धिपादा भाविता बहुलीकता यानीकता वत्थुकता अनुट्ठिता परिचिता सुसमारद्धा, आकङ्खमानो सो, आनन्द, कप्पं वा तिट्ठेय्य कप्पावसेसं वा। ",
"an8.70:4.5":	"तथागतस्स खो, आनन्द, चत्तारो इद्धिपादा भाविता …पे… आकङ्खमानो, आनन्द, तथागतो कप्पं वा तिट्ठेय्य कप्पावसेसं वा”ति। ",
"an8.70:4.6":	"एवम्पि खो आयस्मा आनन्दो भगवता ओळारिके निमित्ते कयिरमाने ओळारिके ओभासे कयिरमाने नासक्खि पटिविज्झितुं; ",
"an8.70:4.7":	"न भगवन्तं याचि: ",
"an8.70:4.8":	"“तिट्ठतु, भन्ते, भगवा कप्पं, तिट्ठतु सुगतो कप्पं बहुजनहिताय बहुजनसुखाय लोकानुकम्पाय अत्थाय हिताय सुखाय देवमनुस्सानन्”ति, यथा तं मारेन परियुट्ठितचित्तो। ",
"an8.70:5.1":	"अथ खो भगवा आयस्मन्तं आनन्दं आमन्तेसि: ",
"an8.70:5.2":	"“गच्छ त्वं, आनन्द, यस्सदानि कालं मञ्ञसी”ति। ",
"an8.70:5.3":	"“एवं, भन्ते”ति खो आयस्मा आनन्दो भगवतो पटिस्सुत्वा उट्ठायासना भगवन्तं अभिवादेत्वा पदक्खिणं कत्वा भगवतो अविदूरे अञ्ञतरस्मिं रुक्खमूले निसीदि। ",
"an8.70:5.4":	"अथ खो मारो पापिमा अचिरपक्कन्ते आयस्मन्ते आनन्दे भगवन्तं एतदवोच: ",
"an8.70:6.1":	"“परिनिब्बातु दानि, भन्ते, भगवा, परिनिब्बातु सुगतो। परिनिब्बानकालो दानि, भन्ते, भगवतो। ",
"an8.70:6.2":	"भासिता खो पनेसा, भन्ते, भगवता वाचा: ",
"an8.70:6.3":	"‘न तावाहं, पापिम, परिनिब्बायिस्सामि याव मे भिक्खू न सावका भविस्सन्ति वियत्ता विनीता विसारदा पत्तयोगक्खेमा बहुस्सुता धम्मधरा धम्मानुधम्मप्पटिपन्ना सामीचिप्पटिपन्ना अनुधम्मचारिनो, सकं आचरियकं उग्गहेत्वा आचिक्खिस्सन्ति देसेस्सन्ति पञ्ञपेस्सन्ति पट्ठपेस्सन्ति विवरिस्सन्ति विभजिस्सन्ति उत्तानीकरिस्सन्ति उप्पन्नं परप्पवादं सहधम्मेन सुनिग्गहितं निग्गहेत्वा सप्पाटिहारियं धम्मं देसेस्सन्ती’ति। ",
"an8.70:6.4":	"एतरहि, भन्ते, भिक्खू भगवतो सावका वियत्ता विनीता विसारदा पत्तयोगक्खेमा बहुस्सुता धम्मधरा धम्मानुधम्मप्पटिपन्ना सामीचिप्पटिपन्ना अनुधम्मचारिनो, सकं आचरियकं उग्गहेत्वा आचिक्खन्ति देसेन्ति पञ्ञपेन्ति पट्ठपेन्ति विवरन्ति विभजन्ति उत्तानीकरोन्ति उप्पन्नं परप्पवादं सहधम्मेन सुनिग्गहितं निग्गहेत्वा सप्पाटिहारियं धम्मं देसेन्ति। ",
"an8.70:7.1":	"परिनिब्बातु दानि, भन्ते, भगवा, परिनिब्बातु सुगतो। परिनिब्बानकालो दानि, भन्ते, भगवतो। ",
"an8.70:7.2":	"भासिता खो पनेसा, भन्ते, भगवता वाचा: ",
"an8.70:7.3":	"‘न तावाहं, पापिम, परिनिब्बायिस्सामि याव मे भिक्खुनियो न साविका भविस्सन्ति …पे… ",
"an8.70:7.4":	"याव मे उपासका न सावका भविस्सन्ति …पे… ",
"an8.70:7.5":	"याव मे उपासिका न साविका भविस्सन्ति वियत्ता विनीता विसारदा पत्तयोगक्खेमा बहुस्सुता धम्मधरा धम्मानुधम्मप्पटिपन्ना सामीचिप्पटिपन्ना अनुधम्मचारिनियो, सकं आचरियकं उग्गहेत्वा आचिक्खिस्सन्ति देसेस्सन्ति पञ्ञपेस्सन्ति पट्ठपेस्सन्ति विवरिस्सन्ति विभजिस्सन्ति उत्तानीकरिस्सन्ति, उप्पन्नं परप्पवादं सहधम्मेन सुनिग्गहितं निग्गहेत्वा सप्पाटिहारियं धम्मं देसेस्सन्ती’ति। ",
"an8.70:7.6":	"एतरहि, भन्ते, उपासिका भगवतो साविका वियत्ता विनीता विसारदा पत्तयोगक्खेमा बहुस्सुता धम्मधरा धम्मानुधम्मप्पटिपन्ना सामीचिप्पटिपन्ना अनुधम्मचारिनियो, सकं आचरियकं उग्गहेत्वा आचिक्खन्ति देसेन्ति पञ्ञपेन्ति पट्ठपेन्ति विवरन्ति विभजन्ति उत्तानीकरोन्ति, उप्पन्नं परप्पवादं सहधम्मेन सुनिग्गहितं निग्गहेत्वा सप्पाटिहारियं धम्मं देसेन्ति। ",
"an8.70:8.1":	"परिनिब्बातु दानि, भन्ते, भगवा, परिनिब्बातु सुगतो। परिनिब्बानकालो दानि, भन्ते, भगवतो। ",
"an8.70:8.2":	"भासिता खो पनेसा, भन्ते, भगवता वाचा: ",
"an8.70:8.3":	"‘न तावाहं, पापिम, परिनिब्बायिस्सामि याव मे इदं ब्रह्मचरियं न इद्धञ्चेव भविस्सति फीतञ्च वित्थारिकं बाहुजञ्ञं पुथुभूतं, याव देवमनुस्सेहि सुप्पकासितन्’ति। ",
"an8.70:8.4":	"एतरहि, भन्ते, भगवतो ब्रह्मचरियं इद्धञ्चेव फीतञ्च वित्थारिकं बाहुजञ्ञं पुथुभूतं, याव देवमनुस्सेहि सुप्पकासितं। ",
"an8.70:9.1":	"परिनिब्बातु दानि, भन्ते, भगवा, परिनिब्बातु सुगतो। परिनिब्बानकालो दानि, भन्ते, भगवतो”ति। ",
"an8.70:9.2":	"“अप्पोस्सुक्को त्वं, पापिम, होहि। नचिरं तथागतस्स परिनिब्बानं भविस्सति। ",
"an8.70:9.3":	"इतो तिण्णं मासानं अच्चयेन तथागतो परिनिब्बायिस्सती”ति। ",
"an8.70:10.1":	"अथ खो भगवा चापाले चेतिये सतो सम्पजानो आयुसङ्खारं ओस्सजि। ",
"an8.70:10.2":	"ओस्सट्ठे च भगवता आयुसङ्खारे महाभूमिचालो अहोसि भिंसनको सलोमहंसो, देवदुन्दुभियो च फलिंसु। ",
"an8.70:10.3":	"अथ खो भगवा एतमत्थं विदित्वा तायं वेलायं इमं उदानं उदानेसि: ",
"an8.70:10.4":	"“तुलमतुलञ्च सम्भवं, ",
"an8.70:10.5":	"भवसङ्खारमवस्सजि मुनि; ",
"an8.70:10.6":	"अज्झत्तरतो समाहितो, ",
"an8.70:10.7":	"अभिन्दि कवचमिवत्तसम्भवन्”ति। ",
"an8.70:11.1":	"अथ खो आयस्मतो आनन्दस्स एतदहोसि: ",
"an8.70:12.2":	"“महा वतायं भूमिचालो; ",
"an8.70:12.3":	"सुमहा वतायं भूमिचालो भिंसनको सलोमहंसो, देवदुन्दुभियो च फलिंसु। ",
"an8.70:12.4":	"को नु खो हेतु, को पच्चयो महतो भूमिचालस्स पातुभावाया”ति? ",
"an8.70:13.1":	"अथ खो आयस्मा आनन्दो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा आनन्दो भगवन्तं एतदवोच: ",
"an8.70:13.2":	"“महा वतायं, भन्ते, भूमिचालो; ",
"an8.70:13.3":	"सुमहा वतायं, भन्ते, भूमिचालो भिंसनको सलोमहंसो, देवदुन्दुभियो च फलिंसु। ",
"an8.70:13.4":	"को नु खो, भन्ते, हेतु, को पच्चयो महतो भूमिचालस्स पातुभावाया”ति? ",
"an8.70:14.1":	"“अट्ठिमे, आनन्द, हेतू, अट्ठ पच्चया महतो भूमिचालस्स पातुभावाय। ",
"an8.70:14.2":	"कतमे अट्ठ? ",
"an8.70:14.3":	"अयं, आनन्द, महापथवी उदके पतिट्ठिता; उदकं वाते पतिट्ठितं; वातो आकासट्ठो होति। सो, आनन्द, समयो यं महावाता वायन्ति; महावाता वायन्ता उदकं कम्पेन्ति; उदकं कम्पितं पथविं कम्पेति। ",
"an8.70:14.4":	"अयं, आनन्द, पठमो हेतु, पठमो पच्चयो महतो भूमिचालस्स पातुभावाय। ",
"an8.70:15.1":	"पुन चपरं, आनन्द, समणो वा ब्राह्मणो वा इद्धिमा चेतोवसिप्पत्तो देवता वा महिद्धिका महानुभावा। तस्स परित्ता पथवीसञ्ञा भाविता होति, अप्पमाणा आपोसञ्ञा। सो इमं पथविं कम्पेति सङ्कम्पेति सम्पकम्पेति सम्पवेधेति। ",
"an8.70:15.2":	"अयं, आनन्द, दुतियो हेतु, दुतियो पच्चयो महतो भूमिचालस्स पातुभावाय। ",
"an8.70:16.1":	"पुन चपरं, आनन्द, यदा बोधिसत्तो तुसिता काया चवित्वा सतो सम्पजानो मातुकुच्छिं ओक्कमति, तदायं पथवी कम्पति सङ्कम्पति सम्पकम्पति सम्पवेधति। ",
"an8.70:16.2":	"अयं, आनन्द, ततियो हेतु, ततियो पच्चयो महतो भूमिचालस्स पातुभावाय। ",
"an8.70:17.1":	"पुन चपरं, आनन्द, यदा बोधिसत्तो सतो सम्पजानो मातुकुच्छिस्मा निक्खमति, तदायं पथवी कम्पति सङ्कम्पति सम्पकम्पति सम्पवेधति। ",
"an8.70:17.2":	"अयं, आनन्द, चतुत्थो हेतु, चतुत्थो पच्चयो महतो भूमिचालस्स पातुभावाय। ",
"an8.70:18.1":	"पुन चपरं, आनन्द, यदा तथागतो अनुत्तरं सम्मासम्बोधिं अभिसम्बुज्झति, तदायं पथवी कम्पति सङ्कम्पति सम्पकम्पति सम्पवेधति। ",
"an8.70:18.2":	"अयं, आनन्द, पञ्चमो हेतु, पञ्चमो पच्चयो महतो भूमिचालस्स पातुभावाय। ",
"an8.70:19.1":	"पुन चपरं, आनन्द, यदा तथागतो अनुत्तरं धम्मचक्कं पवत्तेति, तदायं पथवी कम्पति सङ्कम्पति सम्पकम्पति सम्पवेधति। ",
"an8.70:19.2":	"अयं, आनन्द, छट्ठो हेतु, छट्ठो पच्चयो महतो भूमिचालस्स पातुभावाय। ",
"an8.70:20.1":	"पुन चपरं, आनन्द, यदा तथागतो सतो सम्पजानो आयुसङ्खारं ओस्सज्जति, तदायं पथवी कम्पति सङ्कम्पति सम्पकम्पति सम्पवेधति। ",
"an8.70:20.2":	"अयं, आनन्द, सत्तमो हेतु, सत्तमो पच्चयो महतो भूमिचालस्स पातुभावाय। ",
"an8.70:21.1":	"पुन चपरं, आनन्द, यदा तथागतो अनुपादिसेसाय निब्बानधातुया परिनिब्बायति, तदायं पथवी कम्पति सङ्कम्पति सम्पकम्पति सम्पवेधति। ",
"an8.70:21.2":	"अयं, आनन्द, अट्ठमो हेतु, अट्ठमो पच्चयो महतो भूमिचालस्स पातुभावाय। ",
"an8.70:21.3":	"इमे खो, आनन्द, अट्ठ हेतू, अट्ठ पच्चया महतो भूमिचालस्स पातुभावाया”ति। ",
"an8.70:21.4":	"दसमं। ",
"an8.70:21.5":	"भूमिचालवग्गो दुतियो। ",
"an8.70:22.0":	"तस्सुद्दानं ",
"an8.70:22.1":	"इच्छा अलञ्च सङ्खित्तं, ",
"an8.70:22.2":	"गया अभिभुना सह; ",
"an8.70:22.3":	"विमोक्खो द्वे च वोहारा, ",
"an8.70:22.4":	"परिसा भूमिचालेनाति। "
}	
