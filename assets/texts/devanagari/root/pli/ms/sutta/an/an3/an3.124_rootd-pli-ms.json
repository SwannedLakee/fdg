{	
"an3.124:0.1":	"अङ्गुत्तर निकाय ३।१२४ ",
"an3.124:0.2":	"१३। कुसिनारवग्ग ",
"an3.124:0.3":	"भण्डनसुत्त ",
"an3.124:1.1":	"“यस्सं, भिक्खवे, दिसायं भिक्खू भण्डनजाता कलहजाता विवादापन्ना अञ्ञमञ्ञं मुखसत्तीहि वितुदन्ता विहरन्ति, मनसि कातुम्पि मे एसा, भिक्खवे, दिसा न फासु होति, पगेव गन्तुं। ",
"an3.124:1.2":	"निट्ठमेत्थ गच्छामि: ",
"an3.124:1.3":	"‘अद्धा ते आयस्मन्तो तयो धम्मे पजहिंसु, तयो धम्मे बहुलमकंसु। ",
"an3.124:1.4":	"कतमे तयो धम्मे पजहिंसु? ",
"an3.124:1.5":	"नेक्खम्मवितक्कं, अब्यापादवितक्कं, अविहिंसावितक्कं—",
"an3.124:1.6":	"इमे तयो धम्मे पजहिंसु। ",
"an3.124:1.7":	"कतमे तयो धम्मे बहुलमकंसु? ",
"an3.124:1.8":	"कामवितक्कं, ब्यापादवितक्कं, विहिंसावितक्कं—",
"an3.124:1.9":	"इमे तयो धम्मे बहुलमकंसु’। ",
"an3.124:1.10":	"यस्सं, भिक्खवे, दिसायं भिक्खू भण्डनजाता कलहजाता विवादापन्ना अञ्ञमञ्ञं मुखसत्तीहि वितुदन्ता विहरन्ति, मनसि कातुम्पि मे एसा, भिक्खवे, दिसा न फासु होति, पगेव गन्तुं। ",
"an3.124:1.11":	"निट्ठमेत्थ गच्छामि: ",
"an3.124:1.12":	"‘अद्धा ते आयस्मन्तो इमे तयो धम्मे पजहिंसु, इमे तयो धम्मे बहुलमकंसु’। ",
"an3.124:2.1":	"यस्सं पन, भिक्खवे, दिसायं भिक्खू समग्गा सम्मोदमाना अविवदमाना खीरोदकीभूता अञ्ञमञ्ञं पियचक्खूहि सम्पस्सन्ता विहरन्ति, गन्तुम्पि मे एसा, भिक्खवे, दिसा फासु होति, पगेव मनसि कातुं। ",
"an3.124:2.2":	"निट्ठमेत्थ गच्छामि: ",
"an3.124:2.3":	"‘अद्धा ते आयस्मन्तो तयो धम्मे पजहिंसु, तयो धम्मे बहुलमकंसु। ",
"an3.124:2.4":	"कतमे तयो धम्मे पजहिंसु? ",
"an3.124:2.5":	"कामवितक्कं, ब्यापादवितक्कं, विहिंसावितक्कं—",
"an3.124:2.6":	"इमे तयो धम्मे पजहिंसु। ",
"an3.124:2.7":	"कतमे तयो धम्मे बहुलमकंसु? ",
"an3.124:2.8":	"नेक्खम्मवितक्कं, अब्यापादवितक्कं, अविहिंसावितक्कं—",
"an3.124:2.9":	"इमे तयो धम्मे बहुलमकंसु’। ",
"an3.124:2.10":	"यस्सं, भिक्खवे, दिसायं भिक्खू समग्गा सम्मोदमाना अविवदमाना खीरोदकीभूता अञ्ञमञ्ञं पियचक्खूहि सम्पस्सन्ता विहरन्ति, गन्तुम्पि मे एसा, भिक्खवे, दिसा फासु होति, पगेव मनसि कातुं। ",
"an3.124:2.11":	"निट्ठमेत्थ गच्छामि: ",
"an3.124:2.12":	"‘अद्धा ते आयस्मन्तो इमे तयो धम्मे पजहिंसु, इमे तयो धम्मे बहुलमकंसू’”ति। ",
"an3.124:2.13":	"दुतियं। "
}	
