{	
"an8.66:0.1":	"अङ्गुत्तर निकाय ८।६६ ",
"an8.66:0.2":	"७। भूमिचालवग्ग ",
"an8.66:0.3":	"विमोक्खसुत्त ",
"an8.66:1.1":	"“अट्ठिमे, भिक्खवे, विमोक्खा। ",
"an8.66:1.2":	"कतमे अट्ठ? ",
"an8.66:1.3":	"रूपी रूपानि पस्सति। ",
"an8.66:1.4":	"अयं पठमो विमोक्खो। ",
"an8.66:2.1":	"अज्झत्तं अरूपसञ्ञी, बहिद्धा रूपानि पस्सति। ",
"an8.66:2.2":	"अयं दुतियो विमोक्खो। ",
"an8.66:3.1":	"सुभन्तेव अधिमुत्तो होति। ",
"an8.66:3.2":	"अयं ततियो विमोक्खो। ",
"an8.66:4.1":	"सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा ‘अनन्तो आकासो’ति आकासानञ्चायतनं उपसम्पज्ज विहरति। ",
"an8.66:4.2":	"अयं चतुत्थो विमोक्खो। ",
"an8.66:5.1":	"सब्बसो आकासानञ्चायतनं समतिक्कम्म ‘अनन्तं विञ्ञाणन्’ति विञ्ञाणञ्चायतनं उपसम्पज्ज विहरति। ",
"an8.66:5.2":	"अयं पञ्चमो विमोक्खो। ",
"an8.66:6.1":	"सब्बसो विञ्ञाणञ्चायतनं समतिक्कम्म ‘नत्थि किञ्ची’ति आकिञ्चञ्ञायतनं उपसम्पज्ज विहरति। ",
"an8.66:6.2":	"अयं छट्ठो विमोक्खो। ",
"an8.66:7.1":	"सब्बसो आकिञ्चञ्ञायतनं समतिक्कम्म नेवसञ्ञानासञ्ञायतनं उपसम्पज्ज विहरति। ",
"an8.66:7.2":	"अयं सत्तमो विमोक्खो। ",
"an8.66:8.1":	"सब्बसो नेवसञ्ञानासञ्ञायतनं समतिक्कम्म सञ्ञावेदयितनिरोधं उपसम्पज्ज विहरति। ",
"an8.66:8.2":	"अयं अट्ठमो विमोक्खो। ",
"an8.66:8.3":	"इमे खो, भिक्खवे, अट्ठ विमोक्खा”ति। ",
"an8.66:8.4":	"छट्ठं। "
}	
