{	
"an3.25:0.1":	"अङ्गुत्तर निकाय ३।२५ ",
"an3.25:0.2":	"३। पुग्गलवग्ग ",
"an3.25:0.3":	"वजिरूपमसुत्त ",
"an3.25:1.1":	"“तयोमे, भिक्खवे, पुग्गला सन्तो संविज्जमाना लोकस्मिं। ",
"an3.25:1.2":	"कतमे तयो? ",
"an3.25:1.3":	"अरुकूपमचित्तो पुग्गलो, विज्जूपमचित्तो पुग्गलो, वजिरूपमचित्तो पुग्गलो। ",
"an3.25:1.4":	"कतमो च, भिक्खवे, अरुकूपमचित्तो पुग्गलो? ",
"an3.25:1.5":	"इध, भिक्खवे, एकच्चो पुग्गलो कोधनो होति उपायासबहुलो ",
"an3.25:1.6":	"अप्पम्पि वुत्तो समानो अभिसज्जति कुप्पति ब्यापज्जति पतित्थीयति कोपञ्च दोसञ्च अप्पच्चयञ्च पातुकरोति। ",
"an3.25:1.7":	"सेय्यथापि, भिक्खवे, दुट्ठारुको कट्ठेन वा कठलाय वा घट्टितो भिय्योसो मत्ताय आसवं देति; ",
"an3.25:1.8":	"एवमेवं खो, भिक्खवे, इधेकच्चो पुग्गलो कोधनो होति उपायासबहुलो ",
"an3.25:1.9":	"अप्पम्पि वुत्तो समानो अभिसज्जति कुप्पति ब्यापज्जति पतित्थीयति कोपञ्च दोसञ्च अप्पच्चयञ्च पातुकरोति। ",
"an3.25:1.10":	"अयं वुच्चति, भिक्खवे, अरुकूपमचित्तो पुग्गलो। ",
"an3.25:2.1":	"कतमो च, भिक्खवे, विज्जूपमचित्तो पुग्गलो? ",
"an3.25:2.2":	"इध, भिक्खवे, एकच्चो पुग्गलो ‘इदं दुक्खन्’ति यथाभूतं पजानाति, ‘अयं दुक्खसमुदयो’ति यथाभूतं पजानाति, ‘अयं दुक्खनिरोधो’ति यथाभूतं पजानाति, ‘अयं दुक्खनिरोधगामिनी पटिपदा’ति यथाभूतं पजानाति। ",
"an3.25:2.3":	"सेय्यथापि, भिक्खवे, चक्खुमा पुरिसो रत्तन्धकारतिमिसायं विज्जन्तरिकाय रूपानि पस्सेय्य; ",
"an3.25:2.4":	"एवमेवं खो, भिक्खवे, इधेकच्चो पुग्गलो ‘इदं दुक्खन्’ति यथाभूतं पजानाति …पे… ‘अयं दुक्खनिरोधगामिनी पटिपदा’ति यथाभूतं पजानाति। ",
"an3.25:2.5":	"अयं वुच्चति, भिक्खवे, विज्जूपमचित्तो पुग्गलो। ",
"an3.25:3.1":	"कतमो च, भिक्खवे, वजिरूपमचित्तो पुग्गलो? ",
"an3.25:3.2":	"इध, भिक्खवे, एकच्चो पुग्गलो आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरति। ",
"an3.25:3.3":	"सेय्यथापि, भिक्खवे, वजिरस्स नत्थि किञ्चि अभेज्जं मणि वा पासाणो वा; ",
"an3.25:3.4":	"एवमेवं खो, भिक्खवे, इधेकच्चो पुग्गलो आसवानं खया …पे… उपसम्पज्ज विहरति। ",
"an3.25:3.5":	"अयं वुच्चति, भिक्खवे, वजिरूपमचित्तो पुग्गलो। ",
"an3.25:3.6":	"इमे खो, भिक्खवे, तयो पुग्गला सन्तो संविज्जमाना लोकस्मिन्”ति। ",
"an3.25:3.7":	"पञ्चमं। "
}	
