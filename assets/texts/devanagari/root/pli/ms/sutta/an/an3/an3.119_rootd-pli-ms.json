{	
"an3.119:0.1":	"अङ्गुत्तर निकाय ३।११९ ",
"an3.119:0.2":	"१२। आपायिकवग्ग ",
"an3.119:0.3":	"कम्मन्तसुत्त ",
"an3.119:1.1":	"“तिस्सो इमा, भिक्खवे, विपत्तियो। ",
"an3.119:1.2":	"कतमा तिस्सो? ",
"an3.119:1.3":	"कम्मन्तविपत्ति, आजीवविपत्ति, दिट्ठिविपत्ति। ",
"an3.119:1.4":	"कतमा च, भिक्खवे, कम्मन्तविपत्ति? ",
"an3.119:1.5":	"इध, भिक्खवे, एकच्चो पाणातिपाती होति …पे… सम्फप्पलापी होति। ",
"an3.119:1.6":	"अयं वुच्चति, भिक्खवे, कम्मन्तविपत्ति। ",
"an3.119:2.1":	"कतमा च, भिक्खवे, आजीवविपत्ति? ",
"an3.119:2.2":	"इध, भिक्खवे, एकच्चो मिच्छाआजीवो होति, मिच्छाआजीवेन जीविकं कप्पेति। ",
"an3.119:2.3":	"अयं वुच्चति, भिक्खवे, आजीवविपत्ति। ",
"an3.119:3.1":	"कतमा च, भिक्खवे, दिट्ठिविपत्ति? ",
"an3.119:3.2":	"इध, भिक्खवे, एकच्चो मिच्छादिट्ठिको होति विपरीतदस्सनो: ",
"an3.119:3.3":	"‘नत्थि दिन्नं, नत्थि यिट्ठं …पे… ये इमञ्च लोकं परञ्च लोकं सयं अभिञ्ञा सच्छिकत्वा पवेदेन्ती’ति। ",
"an3.119:3.4":	"अयं वुच्चति, भिक्खवे, दिट्ठिविपत्ति। ",
"an3.119:3.5":	"इमा खो, भिक्खवे, तिस्सो विपत्तियोति। ",
"an3.119:4.1":	"तिस्सो इमा, भिक्खवे, सम्पदा। ",
"an3.119:4.2":	"कतमा तिस्सो? ",
"an3.119:4.3":	"कम्मन्तसम्पदा, आजीवसम्पदा, दिट्ठिसम्पदा। ",
"an3.119:4.4":	"कतमा च, भिक्खवे, कम्मन्तसम्पदा? ",
"an3.119:4.5":	"इध, भिक्खवे, एकच्चो पाणातिपाता पटिविरतो होति …पे… सम्फप्पलापा पटिविरतो होति। ",
"an3.119:4.6":	"अयं वुच्चति, भिक्खवे, कम्मन्तसम्पदा। ",
"an3.119:5.1":	"कतमा च, भिक्खवे, आजीवसम्पदा? ",
"an3.119:5.2":	"इध, भिक्खवे, एकच्चो सम्माआजीवो होति, सम्माआजीवेन जीविकं कप्पेति। ",
"an3.119:5.3":	"अयं वुच्चति, भिक्खवे, आजीवसम्पदा। ",
"an3.119:6.1":	"कतमा च, भिक्खवे, दिट्ठिसम्पदा? ",
"an3.119:6.2":	"इध, भिक्खवे, एकच्चो सम्मादिट्ठिको होति अविपरीतदस्सनो: ",
"an3.119:6.3":	"‘अत्थि दिन्नं, अत्थि यिट्ठं …पे… ये इमञ्च लोकं परञ्च लोकं सयं अभिञ्ञा सच्छिकत्वा पवेदेन्ती’ति। ",
"an3.119:6.4":	"अयं वुच्चति, भिक्खवे, दिट्ठिसम्पदा। ",
"an3.119:6.5":	"इमा खो, भिक्खवे, तिस्सो सम्पदा”ति। ",
"an3.119:6.6":	"सत्तमं। "
}	
