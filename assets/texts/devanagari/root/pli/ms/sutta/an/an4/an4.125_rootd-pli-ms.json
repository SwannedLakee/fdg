{	
"an4.125:0.1":	"अङ्गुत्तर निकाय ४।१२५ ",
"an4.125:0.2":	"१३। भयवग्ग ",
"an4.125:0.3":	"पठममेत्तासुत्त ",
"an4.125:1.1":	"“चत्तारोमे, भिक्खवे, पुग्गला सन्तो संविज्जमाना लोकस्मिं। ",
"an4.125:1.2":	"कतमे चत्तारो? ",
"an4.125:1.3":	"इध, भिक्खवे, एकच्चो पुग्गलो मेत्तासहगतेन चेतसा एकं दिसं फरित्वा विहरति, तथा दुतियं तथा ततियं तथा चतुत्थं। इति उद्धमधो तिरियं सब्बधि सब्बत्तताय सब्बावन्तं लोकं मेत्तासहगतेन चेतसा विपुलेन महग्गतेन अप्पमाणेन अवेरेन अब्यापज्जेन फरित्वा विहरति। ",
"an4.125:1.4":	"सो तदस्सादेति, तं निकामेति, तेन च वित्तिं आपज्जति। ",
"an4.125:1.5":	"तत्थ ठितो तदधिमुत्तो तब्बहुलविहारी अपरिहीनो कालं कुरुमानो ब्रह्मकायिकानं देवानं सहब्यतं उपपज्जति। ",
"an4.125:1.6":	"ब्रह्मकायिकानं, भिक्खवे, देवानं कप्पो आयुप्पमाणं। ",
"an4.125:1.7":	"तत्थ पुथुज्जनो यावतायुकं ठत्वा यावतकं तेसं देवानं आयुप्पमाणं तं सब्बं खेपेत्वा निरयम्पि गच्छति तिरच्छानयोनिम्पि गच्छति पेत्तिविसयम्पि गच्छति। ",
"an4.125:1.8":	"भगवतो पन सावको तत्थ यावतायुकं ठत्वा यावतकं तेसं देवानं आयुप्पमाणं तं सब्बं खेपेत्वा तस्मिंयेव भवे परिनिब्बायति। ",
"an4.125:1.9":	"अयं खो, भिक्खवे, विसेसो अयं अधिप्पयासो इदं नानाकरणं सुतवतो अरियसावकस्स अस्सुतवता पुथुज्जनेन, यदिदं गतिया उपपत्तिया सति। ",
"an4.125:2.1":	"पुन चपरं, भिक्खवे, इधेकच्चो पुग्गलो करुणासहगतेन चेतसा …पे… ",
"an4.125:2.2":	"मुदितासहगतेन चेतसा …पे… ",
"an4.125:2.3":	"उपेक्खासहगतेन चेतसा एकं दिसं फरित्वा विहरति, तथा दुतियं तथा ततियं तथा चतुत्थं। इति उद्धमधो तिरियं सब्बधि सब्बत्तताय सब्बावन्तं लोकं उपेक्खासहगतेन चेतसा विपुलेन महग्गतेन अप्पमाणेन अवेरेन अब्यापज्जेन फरित्वा विहरति। ",
"an4.125:2.4":	"सो तदस्सादेति, तं निकामेति, तेन च वित्तिं आपज्जति। ",
"an4.125:2.5":	"तत्थ ठितो तदधिमुत्तो तब्बहुलविहारी अपरिहीनो कालं कुरुमानो आभस्सरानं देवानं सहब्यतं उपपज्जति। ",
"an4.125:2.6":	"आभस्सरानं, भिक्खवे, देवानं द्वे कप्पा आयुप्पमाणं …पे… सुभकिण्हानं देवानं सहब्यतं उपपज्जति। ",
"an4.125:2.7":	"सुभकिण्हानं, भिक्खवे, देवानं चत्तारो कप्पा आयुप्पमाणं …पे… वेहप्फलानं देवानं सहब्यतं उपपज्जति। ",
"an4.125:2.8":	"वेहप्फलानं, भिक्खवे, देवानं पञ्च कप्पसतानि आयुप्पमाणं। ",
"an4.125:2.9":	"तत्थ पुथुज्जनो यावतायुकं ठत्वा यावतकं तेसं देवानं आयुप्पमाणं तं सब्बं खेपेत्वा निरयम्पि गच्छति तिरच्छानयोनिम्पि गच्छति पेत्तिविसयम्पि गच्छति। ",
"an4.125:2.10":	"भगवतो पन सावको तत्थ यावतायुकं ठत्वा यावतकं तेसं देवानं आयुप्पमाणं तं सब्बं खेपेत्वा तस्मिंयेव भवे परिनिब्बायति। ",
"an4.125:2.11":	"अयं खो, भिक्खवे, विसेसो अयं अधिप्पयासो इदं नानाकरणं सुतवतो अरियसावकस्स अस्सुतवता पुथुज्जनेन, यदिदं गतिया उपपत्तिया सति। ",
"an4.125:2.12":	"इमे खो, भिक्खवे, चत्तारो पुग्गला सन्तो संविज्जमाना लोकस्मिन्”ति। ",
"an4.125:2.13":	"पञ्चमं। "
}	
