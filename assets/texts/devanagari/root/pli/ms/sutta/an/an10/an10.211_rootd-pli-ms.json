{	
"an10.211:0.1":	"अङ्गुत्तर निकाय १०।२११ ",
"an10.211:0.2":	"२१। करजकायवग्ग ",
"an10.211:0.3":	"पठमनिरयसग्गसुत्त ",
"an10.211:1.1":	"“दसहि, भिक्खवे, धम्मेहि समन्नागतो यथाभतं निक्खित्तो एवं निरये। ",
"an10.211:1.2":	"कतमेहि दसहि? ",
"an10.211:1.3":	"इध, भिक्खवे, एकच्चो पाणातिपाती होति, लुद्दो लोहितपाणि हतपहते निविट्ठो अदयापन्नो सब्बपाणभूतेसु। ",
"an10.211:2.1":	"अदिन्नादायी होति, यं तं परस्स परवित्तूपकरणं गामगतं वा अरञ्ञगतं वा, तं अदिन्नं थेय्यसङ्खातं आदाता होति। ",
"an10.211:3.1":	"कामेसु मिच्छाचारी होति, या ता मातुरक्खिता पितुरक्खिता मातापितुरक्खिता भातुरक्खिता भगिनिरक्खिता ञातिरक्खिता गोत्तरक्खिता धम्मरक्खिता ससामिका सपरिदण्डा अन्तमसो मालागुळपरिक्खित्तापि, तथारूपासु चारित्तं आपज्जिता होति। ",
"an10.211:4.1":	"मुसावादी होति, सभग्गतो वा परिसग्गतो वा ञातिमज्झगतो वा पूगमज्झगतो वा राजकुलमज्झगतो वा अभिनीतो सक्खिपुट्ठो: ‘एहम्भो पुरिस, यं जानासि तं वदेही’ति, सो अजानं वा आह: ‘जानामी’ति, जानं वा आह: ‘न जानामी’ति, अपस्सं वा आह: ‘पस्सामी’ति, पस्सं वा आह: ‘न पस्सामी’ति। इति अत्तहेतु वा परहेतु वा आमिसकिञ्चिक्खहेतु वा सम्पजानमुसा भासिता होति। ",
"an10.211:5.1":	"पिसुणवाचो होति, इतो सुत्वा अमुत्र अक्खाता इमेसं भेदाय, अमुत्र वा सुत्वा इमेसं अक्खाता अमूसं भेदाय। इति समग्गानं वा भेत्ता भिन्नानं वा अनुप्पदाता वग्गारामो वग्गरतो वग्गनन्दी, वग्गकरणिं वाचं भासिता होति। ",
"an10.211:6.1":	"फरुसवाचो होति, या सा वाचा अण्डका कक्कसा परकटुका पराभिसज्जनी कोधसामन्ता असमाधिसंवत्तनिका, तथारूपिं वाचं भासिता होति। ",
"an10.211:7.1":	"सम्फप्पलापी होति, अकालवादी अभूतवादी अनत्थवादी अधम्मवादी अविनयवादी, अनिधानवतिं वाचं भासिता होति अकालेन अनपदेसं अपरियन्तवतिं अनत्थसंहितं। ",
"an10.211:8.1":	"अभिज्झालु होति, यं तं परस्स परवित्तूपकरणं तं अभिज्झाता होति: ‘अहो वत यं परस्स तं मम अस्सा’ति। ",
"an10.211:9.1":	"ब्यापन्नचित्तो होति, पदुट्ठमनसङ्कप्पो: ‘इमे सत्ता हञ्ञन्तु वा बज्झन्तु वा उच्छिज्जन्तु वा विनस्सन्तु वा मा वा अहेसुन्’ति। ",
"an10.211:10.1":	"मिच्छादिट्ठिको होति, विपरीतदस्सनो: ",
"an10.211:11.1":	"‘नत्थि दिन्नं, नत्थि यिट्ठं, नत्थि हुतं, नत्थि सुकतदुक्कटानं कम्मानं फलं विपाको, नत्थि अयं लोको, नत्थि परो लोको, नत्थि माता, नत्थि पिता, नत्थि सत्ता ओपपातिका, नत्थि लोके समणब्राह्मणा सम्मग्गता सम्मापटिपन्ना ये इमञ्च लोकं परञ्च लोकं सयं अभिञ्ञा सच्छिकत्वा पवेदेन्ती’ति। ",
"an10.211:11.2":	"इमेहि खो, भिक्खवे, दसहि धम्मेहि समन्नागतो यथाभतं निक्खित्तो एवं निरये। ",
"an10.211:12.1":	"दसहि, भिक्खवे, धम्मेहि समन्नागतो यथाभतं निक्खित्तो एवं सग्गे। ",
"an10.211:12.2":	"कतमेहि दसहि? ",
"an10.211:12.3":	"इध, भिक्खवे, एकच्चो पाणातिपातं पहाय पाणातिपाता पटिविरतो होति निहितदण्डो निहितसत्थो लज्जी दयापन्नो, सब्बपाणभूतहितानुकम्पी विहरति। ",
"an10.211:13.1":	"अदिन्नादानं पहाय अदिन्नादाना पटिविरतो होति। यं तं परस्स परवित्तूपकरणं गामगतं वा अरञ्ञगतं वा, न तं अदिन्नं थेय्यसङ्खातं आदाता होति। ",
"an10.211:14.1":	"कामेसुमिच्छाचारं पहाय कामेसुमिच्छाचारा पटिविरतो होति। या ता मातुरक्खिता …पे… अन्तमसो मालागुळपरिक्खित्तापि, तथारूपासु न चारित्तं आपज्जिता होति। ",
"an10.211:15.1":	"मुसावादं पहाय मुसावादा पटिविरतो होति। सभग्गतो वा परिसग्गतो वा ञातिमज्झगतो वा पूगमज्झगतो वा राजकुलमज्झगतो वा अभिनीतो सक्खिपुट्ठो: ‘एहम्भो पुरिस, यं जानासि तं वदेही’ति, सो अजानं वा आह: ‘न जानामी’ति, जानं वा आह: ‘जानामी’ति, अपस्सं वा आह: ‘न पस्सामी’ति, पस्सं वा आह: ‘पस्सामी’ति। इति अत्तहेतु वा परहेतु वा आमिसकिञ्चिक्खहेतु वा न सम्पजानमुसा भासिता होति। ",
"an10.211:16.1":	"पिसुणवाचं पहाय पिसुणाय वाचाय पटिविरतो होति—न इतो सुत्वा अमुत्र अक्खाता इमेसं भेदाय, अमुत्र वा सुत्वा इमेसं अक्खाता अमूसं भेदाय। इति भिन्नानं वा सन्धाता सहितानं वा अनुप्पदाता समग्गारामो समग्गरतो समग्गनन्दी, समग्गकरणिं वाचं भासिता होति। ",
"an10.211:17.1":	"फरुसवाचं पहाय फरुसाय वाचाय पटिविरतो होति। या सा वाचा नेला कण्णसुखा पेमनीया हदयङ्गमा पोरी बहुजनकन्ता बहुजनमनापा, तथारूपिं वाचं भासिता होति। ",
"an10.211:18.1":	"सम्फप्पलापं पहाय सम्फप्पलापा पटिविरतो होति कालवादी भूतवादी, अत्थवादी धम्मवादी विनयवादी, निधानवतिं वाचं भासिता होति कालेन सापदेसं परियन्तवतिं अत्थसंहितं। ",
"an10.211:19.1":	"अनभिज्झालु होति। यं तं परस्स परवित्तूपकरणं तं अनभिज्झाता होति: ‘अहो वत यं परस्स तं मम अस्सा’ति। ",
"an10.211:20.1":	"अब्यापन्नचित्तो होति अप्पदुट्ठमनसङ्कप्पो: ‘इमे सत्ता अवेरा होन्तु अब्यापज्जा अनीघा, सुखी अत्तानं परिहरन्तू’ति। ",
"an10.211:21.1":	"सम्मादिट्ठिको होति अविपरीतदस्सनो: ",
"an10.211:21.2":	"‘अत्थि दिन्नं, अत्थि यिट्ठं, अत्थि हुतं, अत्थि सुकटदुक्कटानं कम्मानं फलं विपाको, अत्थि अयं लोको, अत्थि परो लोको, अत्थि माता, अत्थि पिता, अत्थि सत्ता ओपपातिका, अत्थि लोके समणब्राह्मणा सम्मग्गता सम्मापटिपन्ना ये इमञ्च लोकं परञ्च लोकं सयं अभिञ्ञा सच्छिकत्वा पवेदेन्ती’ति। ",
"an10.211:22.1":	"इमेहि खो, भिक्खवे, दसहि धम्मेहि समन्नागतो यथाभतं निक्खित्तो एवं सग्गे”ति। ",
"an10.211:22.2":	"पठमं। "
}	
