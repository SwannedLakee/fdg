{	
"an4.259:0.1":	"अङ्गुत्तर निकाय ४।२५९ ",
"an4.259:0.2":	"२६। अभिञ्ञावग्ग ",
"an4.259:0.3":	"पठमआजानीयसुत्त ",
"an4.259:1.1":	"“चतूहि, भिक्खवे, अङ्गेहि समन्नागतो रञ्ञो भद्रो अस्साजानीयो राजारहो होति राजभोग्गो, रञ्ञो अङ्गन्तेव सङ्खं गच्छति। ",
"an4.259:1.2":	"कतमेहि चतूहि? ",
"an4.259:1.3":	"इध, भिक्खवे, रञ्ञो भद्रो अस्साजानीयो वण्णसम्पन्नो च होति बलसम्पन्नो च जवसम्पन्नो च आरोहपरिणाहसम्पन्नो च। ",
"an4.259:1.4":	"इमेहि खो, भिक्खवे, चतूहि अङ्गेहि समन्नागतो रञ्ञो भद्रो अस्साजानीयो राजारहो होति राजभोग्गो, रञ्ञो अङ्गन्तेव सङ्खं गच्छति। ",
"an4.259:2.1":	"एवमेवं खो, भिक्खवे, चतूहि धम्मेहि समन्नागतो भिक्खु आहुनेय्यो होति …पे… अनुत्तरं पुञ्ञक्खेत्तं लोकस्स। ",
"an4.259:2.2":	"कतमेहि चतूहि? ",
"an4.259:2.3":	"इध, भिक्खवे, भिक्खु वण्णसम्पन्नो च होति बलसम्पन्नो च जवसम्पन्नो च आरोहपरिणाहसम्पन्नो च। ",
"an4.259:3.1":	"कथञ्च, भिक्खवे, भिक्खु वण्णसम्पन्नो होति? ",
"an4.259:3.2":	"इध, भिक्खवे, भिक्खु सीलवा होति …पे… समादाय सिक्खति सिक्खापदेसु। ",
"an4.259:3.3":	"एवं खो, भिक्खवे, भिक्खु वण्णसम्पन्नो होति। ",
"an4.259:4.1":	"कथञ्च, भिक्खवे, भिक्खु बलसम्पन्नो होति? ",
"an4.259:4.2":	"इध, भिक्खवे, भिक्खु आरद्धवीरियो विहरति अकुसलानं धम्मानं पहानाय, कुसलानं धम्मानं उपसम्पदाय, थामवा दळ्हपरक्कमो अनिक्खित्तधुरो कुसलेसु धम्मेसु। ",
"an4.259:4.3":	"एवं खो, भिक्खवे, भिक्खु बलसम्पन्नो होति। ",
"an4.259:5.1":	"कथञ्च, भिक्खवे, भिक्खु जवसम्पन्नो होति? ",
"an4.259:5.2":	"इध, भिक्खवे, भिक्खु ‘इदं दुक्खन्’ति यथाभूतं पजानाति …पे… ‘अयं दुक्खनिरोधगामिनी पटिपदा’ति यथाभूतं पजानाति। ",
"an4.259:5.3":	"एवं खो, भिक्खवे, भिक्खु जवसम्पन्नो होति। ",
"an4.259:6.1":	"कथञ्च, भिक्खवे, भिक्खु आरोहपरिणाहसम्पन्नो होति? ",
"an4.259:6.2":	"इध, भिक्खवे, भिक्खु लाभी होति चीवरपिण्डपातसेनासनगिलानपच्चयभेसज्जपरिक्खारानं। ",
"an4.259:6.3":	"एवं खो, भिक्खवे, भिक्खु आरोहपरिणाहसम्पन्नो होति। ",
"an4.259:7.1":	"इमेहि खो, भिक्खवे, चतूहि धम्मेहि समन्नागतो भिक्खु आहुनेय्यो होति …पे… अनुत्तरं पुञ्ञक्खेत्तं लोकस्सा”ति। ",
"an4.259:7.2":	"छट्ठं। "
}	
