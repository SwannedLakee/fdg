{	
"an6.48:0.1":	"अङ्गुत्तर निकाय ६।४८ ",
"an6.48:0.2":	"५। धम्मिकवग्ग ",
"an6.48:0.3":	"दुतियसन्दिट्ठिकसुत्त ",
"an6.48:1.1":	"अथ खो अञ्ञतरो ब्राह्मणो येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"an6.48:1.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो सो ब्राह्मणो भगवन्तं एतदवोच: ",
"an6.48:1.3":	"“‘सन्दिट्ठिको धम्मो, सन्दिट्ठिको धम्मो’ति, भो गोतम, वुच्चति। ",
"an6.48:1.4":	"कित्तावता नु खो, भो गोतम, सन्दिट्ठिको धम्मो होति अकालिको एहिपस्सिको ओपनेय्यिको पच्चत्तं वेदितब्बो विञ्ञूही”ति? ",
"an6.48:2.1":	"“तेन हि, ब्राह्मण, तञ्ञेवेत्थ पटिपुच्छिस्सामि। यथा ते खमेय्य तथा नं ब्याकरेय्यासि। ",
"an6.48:2.2":	"तं किं मञ्ञसि, ब्राह्मण, ",
"an6.48:2.3":	"सन्तं वा अज्झत्तं रागं ‘अत्थि मे अज्झत्तं रागो’ति पजानासि, असन्तं वा अज्झत्तं रागं ‘नत्थि मे अज्झत्तं रागो’ति पजानासी”ति? ",
"an6.48:2.4":	"“एवं, भो”। ",
"an6.48:2.5":	"“यं खो त्वं, ब्राह्मण, सन्तं वा अज्झत्तं रागं ‘अत्थि मे अज्झत्तं रागो’ति पजानासि, असन्तं वा अज्झत्तं रागं ‘नत्थि मे अज्झत्तं रागो’ति पजानासि—",
"an6.48:2.6":	"एवम्पि खो, ब्राह्मण, सन्दिट्ठिको धम्मो होति …पे…। ",
"an6.48:3.1":	"तं किं मञ्ञसि, ब्राह्मण, ",
"an6.48:3.2":	"सन्तं वा अज्झत्तं दोसं …पे… ",
"an6.48:3.3":	"सन्तं वा अज्झत्तं मोहं …पे… ",
"an6.48:3.4":	"सन्तं वा अज्झत्तं कायसन्दोसं …पे… ",
"an6.48:3.5":	"सन्तं वा अज्झत्तं वचीसन्दोसं …पे… ",
"an6.48:3.6":	"सन्तं वा अज्झत्तं मनोसन्दोसं ‘अत्थि मे अज्झत्तं मनोसन्दोसो’ति पजानासि, असन्तं वा अज्झत्तं मनोसन्दोसं ‘नत्थि मे अज्झत्तं मनोसन्दोसो’ति पजानासी”ति? ",
"an6.48:3.7":	"“एवं, भो”। ",
"an6.48:3.8":	"“यं खो त्वं, ब्राह्मण, सन्तं वा अज्झत्तं मनोसन्दोसं ‘अत्थि मे अज्झत्तं मनोसन्दोसो’ति पजानासि, असन्तं वा अज्झत्तं मनोसन्दोसं ‘नत्थि मे अज्झत्तं मनोसन्दोसो’ति पजानासि—",
"an6.48:3.9":	"एवं खो, ब्राह्मण, सन्दिट्ठिको धम्मो होति अकालिको एहिपस्सिको ओपनेय्यिको पच्चत्तं वेदितब्बो विञ्ञूही”ति। ",
"an6.48:4.1":	"“अभिक्कन्तं, भो गोतम, अभिक्कन्तं, भो गोतम …पे… ",
"an6.48:4.2":	"उपासकं मं भवं गोतमो धारेतु अज्जतग्गे पाणुपेतं सरणं गतन्”ति। ",
"an6.48:4.3":	"छट्ठं। "
}	
