{	
"an10.84:0.1":	"अङ्गुत्तर निकाय १०।८४ ",
"an10.84:0.2":	"९। थेरवग्ग ",
"an10.84:0.3":	"ब्याकरणसुत्त ",
"an10.84:1.1":	"तत्र खो आयस्मा महामोग्गल्लानो भिक्खू आमन्तेसि: ",
"an10.84:1.2":	"“आवुसो भिक्खवे”ति। ",
"an10.84:1.3":	"“आवुसो”ति खो ते भिक्खू आयस्मतो महामोग्गल्लानस्स पच्चस्सोसुं। ",
"an10.84:1.4":	"आयस्मा महामोग्गल्लानो एतदवोच: ",
"an10.84:2.1":	"“इधावुसो, भिक्खु अञ्ञं ब्याकरोति: ",
"an10.84:2.2":	"‘खीणा जाति, वुसितं ब्रह्मचरियं, कतं करणीयं, नापरं इत्थत्तायाति पजानामी’ति। ",
"an10.84:2.3":	"तमेनं तथागतो वा तथागतसावको वा झायी समापत्तिकुसलो परचित्तकुसलो परचित्तपरियायकुसलो समनुयुञ्जति समनुग्गाहति समनुभासति। ",
"an10.84:2.4":	"सो तथागतेन वा तथागतसावकेन वा झायिना समापत्तिकुसलेन परचित्तकुसलेन परचित्तपरियायकुसलेन समनुयुञ्जियमानो समनुग्गाहियमानो समनुभासियमानो इरीणं आपज्जति विचिनं आपज्जति अनयं आपज्जति ब्यसनं आपज्जति अनयब्यसनं आपज्जति। ",
"an10.84:3.1":	"तमेनं तथागतो वा तथागतसावको वा झायी समापत्तिकुसलो परचित्तकुसलो परचित्तपरियायकुसलो एवं चेतसा चेतो परिच्च मनसि करोति: ",
"an10.84:3.2":	"‘किं नु खो अयमायस्मा अञ्ञं ब्याकरोति—",
"an10.84:3.3":	"खीणा जाति, वुसितं ब्रह्मचरियं, कतं करणीयं, नापरं इत्थत्तायाति पजानामी’ति? ",
"an10.84:4.1":	"तमेनं तथागतो वा तथागतसावको वा झायी समापत्तिकुसलो परचित्तकुसलो परचित्तपरियायकुसलो एवं चेतसा चेतो परिच्च पजानाति: ",
"an10.84:5.1":	"‘कोधनो खो अयमायस्मा; ",
"an10.84:5.2":	"कोधपरियुट्ठितेन चेतसा बहुलं विहरति। ",
"an10.84:5.3":	"कोधपरियुट्ठानं खो पन तथागतप्पवेदिते धम्मविनये परिहानमेतं। ",
"an10.84:6.1":	"उपनाही खो पन अयमायस्मा; ",
"an10.84:6.2":	"उपनाहपरियुट्ठितेन चेतसा बहुलं विहरति। ",
"an10.84:6.3":	"उपनाहपरियुट्ठानं खो पन तथागतप्पवेदिते धम्मविनये परिहानमेतं। ",
"an10.84:7.1":	"मक्खी खो पन अयमायस्मा; ",
"an10.84:7.2":	"मक्खपरियुट्ठितेन चेतसा बहुलं विहरति। ",
"an10.84:7.3":	"मक्खपरियुट्ठानं खो पन तथागतप्पवेदिते धम्मविनये परिहानमेतं। ",
"an10.84:8.1":	"पळासी खो पन अयमायस्मा; ",
"an10.84:8.2":	"पळासपरियुट्ठितेन चेतसा बहुलं विहरति। ",
"an10.84:8.3":	"पळासपरियुट्ठानं खो पन तथागतप्पवेदिते धम्मविनये परिहानमेतं। ",
"an10.84:9.1":	"इस्सुकी खो पन अयमायस्मा; ",
"an10.84:9.2":	"इस्सापरियुट्ठितेन चेतसा बहुलं विहरति। ",
"an10.84:9.3":	"इस्सापरियुट्ठानं खो पन तथागतप्पवेदिते धम्मविनये परिहानमेतं। ",
"an10.84:10.1":	"मच्छरी खो पन अयमायस्मा; ",
"an10.84:10.2":	"मच्छेरपरियुट्ठितेन चेतसा बहुलं विहरति। ",
"an10.84:10.3":	"मच्छेरपरियुट्ठानं खो पन तथागतप्पवेदिते धम्मविनये परिहानमेतं। ",
"an10.84:11.1":	"सठो खो पन अयमायस्मा; ",
"an10.84:11.2":	"साठेय्यपरियुट्ठितेन चेतसा बहुलं विहरति। ",
"an10.84:11.3":	"साठेय्यपरियुट्ठानं खो पन तथागतप्पवेदिते धम्मविनये परिहानमेतं। ",
"an10.84:12.1":	"मायावी खो पन अयमायस्मा; ",
"an10.84:12.2":	"मायापरियुट्ठितेन चेतसा बहुलं विहरति। ",
"an10.84:12.3":	"मायापरियुट्ठानं खो पन तथागतप्पवेदिते धम्मविनये परिहानमेतं। ",
"an10.84:13.1":	"पापिच्छो खो पन अयमायस्मा; ",
"an10.84:13.2":	"इच्छापरियुट्ठितेन चेतसा बहुलं विहरति। ",
"an10.84:13.3":	"इच्छापरियुट्ठानं खो पन तथागतप्पवेदिते धम्मविनये परिहानमेतं। ",
"an10.84:14.1":	"सति खो पन अयमायस्मा उत्तरि करणीये ओरमत्तकेन विसेसाधिगमेन अन्तरा वोसानं आपन्नो। ",
"an10.84:14.2":	"अन्तरा वोसानगमनं खो पन तथागतप्पवेदिते धम्मविनये परिहानमेतं’। ",
"an10.84:15.1":	"सो वतावुसो, भिक्खु ‘इमे दस धम्मे अप्पहाय इमस्मिं धम्मविनये वुद्धिं विरूळ्हिं वेपुल्लं आपज्जिस्सती’ति नेतं ठानं विज्जति। ",
"an10.84:15.2":	"सो वतावुसो, भिक्खु ‘इमे दस धम्मे पहाय इमस्मिं धम्मविनये वुद्धिं विरूळ्हिं वेपुल्लं आपज्जिस्सती’ति ठानमेतं विज्जती”ति। ",
"an10.84:15.3":	"चतुत्थं। "
}	
