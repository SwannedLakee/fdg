{	
"an3.92:0.1":	"अङ्गुत्तर निकाय ३।९२ ",
"an3.92:0.2":	"१०। लोणकपल्लवग्ग ",
"an3.92:0.3":	"अच्चायिकसुत्त ",
"an3.92:1.1":	"“तीणिमानि, भिक्खवे, कस्सकस्स गहपतिस्स अच्चायिकानि करणीयानि। ",
"an3.92:1.2":	"कतमानि तीणि? ",
"an3.92:1.3":	"इध, भिक्खवे, कस्सको गहपति सीघं सीघं खेत्तं सुकट्ठं करोति सुमतिकतं। ",
"an3.92:1.4":	"सीघं सीघं खेत्तं सुकट्ठं करित्वा सुमतिकतं सीघं सीघं बीजानि पतिट्ठापेति। ",
"an3.92:1.5":	"सीघं सीघं बीजानि पतिट्ठापेत्वा सीघं सीघं उदकं अभिनेतिपि अपनेतिपि। ",
"an3.92:1.6":	"इमानि खो, भिक्खवे, तीणि कस्सकस्स गहपतिस्स अच्चायिकानि करणीयानि। ",
"an3.92:1.7":	"तस्स खो तं, भिक्खवे, कस्सकस्स गहपतिस्स नत्थि सा इद्धि वा आनुभावो वा: ",
"an3.92:1.8":	"‘अज्जेव मे धञ्ञानि जायन्तु, स्वेव गब्भीनि होन्तु, उत्तरस्वेव पच्चन्तू’ति। ",
"an3.92:1.9":	"अथ खो, भिक्खवे, होति सो समयो यं तस्स कस्सकस्स गहपतिस्स तानि धञ्ञानि उतुपरिणामीनि जायन्तिपि गब्भीनिपि होन्ति पच्चन्तिपि। ",
"an3.92:2.1":	"एवमेवं खो, भिक्खवे, तीणिमानि भिक्खुस्स अच्चायिकानि करणीयानि। ",
"an3.92:2.2":	"कतमानि तीणि? ",
"an3.92:2.3":	"अधिसीलसिक्खासमादानं, अधिचित्तसिक्खासमादानं, अधिपञ्ञासिक्खासमादानं—",
"an3.92:2.4":	"इमानि खो, भिक्खवे, तीणि भिक्खुस्स अच्चायिकानि करणीयानि। ",
"an3.92:2.5":	"तस्स खो तं, भिक्खवे, भिक्खुनो नत्थि सा इद्धि वा आनुभावो वा: ",
"an3.92:2.6":	"‘अज्जेव मे अनुपादाय आसवेहि चित्तं विमुच्चतु स्वे वा उत्तरस्वे वा’ति। ",
"an3.92:2.7":	"अथ खो, भिक्खवे, होति सो समयो यं तस्स भिक्खुनो अधिसीलम्पि सिक्खतो अधिचित्तम्पि सिक्खतो अधिपञ्ञम्पि सिक्खतो अनुपादाय आसवेहि चित्तं विमुच्चति। ",
"an3.92:3.1":	"तस्मातिह, भिक्खवे, एवं सिक्खितब्बं: ",
"an3.92:3.2":	"‘तिब्बो नो छन्दो भविस्सति अधिसीलसिक्खासमादाने, तिब्बो छन्दो भविस्सति अधिचित्तसिक्खासमादाने, तिब्बो छन्दो भविस्सति अधिपञ्ञासिक्खासमादाने’ति। ",
"an3.92:3.3":	"एवञ्हि वो, भिक्खवे, सिक्खितब्बन्”ति। ",
"an3.92:3.4":	"पठमं। "
}	
