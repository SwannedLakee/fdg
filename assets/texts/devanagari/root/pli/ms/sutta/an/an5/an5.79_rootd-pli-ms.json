{	
"an5.79:0.1":	"अङ्गुत्तर निकाय ५।७९ ",
"an5.79:0.2":	"८। योधाजीववग्ग ",
"an5.79:0.3":	"ततियअनागतभयसुत्त ",
"an5.79:1.1":	"“पञ्चिमानि, भिक्खवे, अनागतभयानि एतरहि असमुप्पन्नानि आयतिं समुप्पज्जिस्सन्ति। ",
"an5.79:1.2":	"तानि वो पटिबुज्झितब्बानि; ",
"an5.79:1.3":	"पटिबुज्झित्वा च तेसं पहानाय वायमितब्बं। ",
"an5.79:2.1":	"कतमानि पञ्च? ",
"an5.79:2.2":	"भविस्सन्ति, भिक्खवे, भिक्खू अनागतमद्धानं अभावितकाया अभावितसीला अभावितचित्ता अभावितपञ्ञा। ",
"an5.79:2.3":	"ते अभावितकाया समाना अभावितसीला अभावितचित्ता अभावितपञ्ञा अञ्ञे उपसम्पादेस्सन्ति। ",
"an5.79:2.4":	"तेपि न सक्खिस्सन्ति विनेतुं अधिसीले अधिचित्ते अधिपञ्ञाय। ",
"an5.79:2.5":	"तेपि भविस्सन्ति अभावितकाया अभावितसीला अभावितचित्ता अभावितपञ्ञा। ",
"an5.79:2.6":	"ते अभावितकाया समाना अभावितसीला अभावितचित्ता अभावितपञ्ञा अञ्ञे उपसम्पादेस्सन्ति। ",
"an5.79:2.7":	"तेपि न सक्खिस्सन्ति विनेतुं अधिसीले अधिचित्ते अधिपञ्ञाय। ",
"an5.79:2.8":	"तेपि भविस्सन्ति अभावितकाया अभावितसीला अभावितचित्ता अभावितपञ्ञा। ",
"an5.79:2.9":	"इति खो, भिक्खवे, धम्मसन्दोसा विनयसन्दोसो; ",
"an5.79:2.10":	"विनयसन्दोसा धम्मसन्दोसो। ",
"an5.79:2.11":	"इदं, भिक्खवे, पठमं अनागतभयं एतरहि असमुप्पन्नं आयतिं समुप्पज्जिस्सति। ",
"an5.79:2.12":	"तं वो पटिबुज्झितब्बं; ",
"an5.79:2.13":	"पटिबुज्झित्वा च तस्स पहानाय वायमितब्बं। ",
"an5.79:3.1":	"पुन चपरं, भिक्खवे, भविस्सन्ति भिक्खू अनागतमद्धानं अभावितकाया अभावितसीला अभावितचित्ता अभावितपञ्ञा। ",
"an5.79:3.2":	"ते अभावितकाया समाना अभावितसीला अभावितचित्ता अभावितपञ्ञा अञ्ञेसं निस्सयं दस्सन्ति। ",
"an5.79:3.3":	"तेपि न सक्खिस्सन्ति विनेतुं अधिसीले अधिचित्ते अधिपञ्ञाय। ",
"an5.79:3.4":	"तेपि भविस्सन्ति अभावितकाया अभावितसीला अभावितचित्ता अभावितपञ्ञा। ",
"an5.79:3.5":	"ते अभावितकाया समाना अभावितसीला अभावितचित्ता अभावितपञ्ञा अञ्ञेसं निस्सयं दस्सन्ति। ",
"an5.79:3.6":	"तेपि न सक्खिस्सन्ति विनेतुं अधिसीले अधिचित्ते अधिपञ्ञाय। ",
"an5.79:3.7":	"तेपि भविस्सन्ति अभावितकाया अभावितसीला अभावितचित्ता अभावितपञ्ञा। ",
"an5.79:3.8":	"इति खो, भिक्खवे, धम्मसन्दोसा विनयसन्दोसो; ",
"an5.79:3.9":	"विनयसन्दोसा धम्मसन्दोसो। ",
"an5.79:3.10":	"इदं, भिक्खवे, दुतियं अनागतभयं एतरहि असमुप्पन्नं आयतिं समुप्पज्जिस्सति। ",
"an5.79:3.11":	"तं वो पटिबुज्झितब्बं; ",
"an5.79:3.12":	"पटिबुज्झित्वा च तस्स पहानाय वायमितब्बं। ",
"an5.79:4.1":	"पुन चपरं, भिक्खवे, भविस्सन्ति भिक्खू अनागतमद्धानं अभावितकाया अभावितसीला अभावितचित्ता अभावितपञ्ञा। ",
"an5.79:4.2":	"ते अभावितकाया समाना अभावितसीला अभावितचित्ता अभावितपञ्ञा अभिधम्मकथं वेदल्लकथं कथेन्ता कण्हधम्मं ओक्कममाना न बुज्झिस्सन्ति। ",
"an5.79:4.3":	"इति खो, भिक्खवे, धम्मसन्दोसा विनयसन्दोसो; ",
"an5.79:4.4":	"विनयसन्दोसा धम्मसन्दोसो। ",
"an5.79:4.5":	"इदं, भिक्खवे, ततियं अनागतभयं एतरहि असमुप्पन्नं आयतिं समुप्पज्जिस्सति। ",
"an5.79:4.6":	"तं वो पटिबुज्झितब्बं; ",
"an5.79:4.7":	"पटिबुज्झित्वा च तस्स पहानाय वायमितब्बं। ",
"an5.79:5.1":	"पुन चपरं, भिक्खवे, भविस्सन्ति भिक्खू अनागतमद्धानं अभावितकाया अभावितसीला अभावितचित्ता अभावितपञ्ञा। ",
"an5.79:5.2":	"ते अभावितकाया समाना अभावितसीला अभावितचित्ता अभावितपञ्ञा ये ते सुत्तन्ता तथागतभासिता गम्भीरा गम्भीरत्था लोकुत्तरा सुञ्ञताप्पटिसंयुत्ता, तेसु भञ्ञमानेसु न सुस्सूसिस्सन्ति, न सोतं ओदहिस्सन्ति, न अञ्ञा चित्तं उपट्ठपेस्सन्ति, न च ते धम्मे उग्गहेतब्बं परियापुणितब्बं मञ्ञिस्सन्ति। ",
"an5.79:5.3":	"ये पन ते सुत्तन्ता कविता कावेय्या चित्तक्खरा चित्तब्यञ्जना बाहिरका सावकभासिता, तेसु भञ्ञमानेसु सुस्सूसिस्सन्ति, सोतं ओदहिस्सन्ति, अञ्ञा चित्तं उपट्ठपेस्सन्ति, ते च धम्मे उग्गहेतब्बं परियापुणितब्बं मञ्ञिस्सन्ति। ",
"an5.79:5.4":	"इति खो, भिक्खवे, धम्मसन्दोसा विनयसन्दोसो; ",
"an5.79:5.5":	"विनयसन्दोसा धम्मसन्दोसो। ",
"an5.79:5.6":	"इदं, भिक्खवे, चतुत्थं अनागतभयं एतरहि असमुप्पन्नं आयतिं समुप्पज्जिस्सति। ",
"an5.79:5.7":	"तं वो पटिबुज्झितब्बं; ",
"an5.79:5.8":	"पटिबुज्झित्वा च तस्स पहानाय वायमितब्बं। ",
"an5.79:6.1":	"पुन चपरं, भिक्खवे, भविस्सन्ति भिक्खू अनागतमद्धानं अभावितकाया अभावितसीला अभावितचित्ता अभावितपञ्ञा। ",
"an5.79:6.2":	"ते अभावितकाया समाना अभावितसीला अभावितचित्ता अभावितपञ्ञा थेरा भिक्खू बाहुलिका भविस्सन्ति साथलिका ओक्कमने पुब्बङ्गमा पविवेके निक्खित्तधुरा, न वीरियं आरभिस्सन्ति अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाय। ",
"an5.79:6.3":	"तेसं पच्छिमा जनता दिट्ठानुगतिं आपज्जिस्सति। ",
"an5.79:6.4":	"सापि भविस्सति बाहुलिका साथलिका ओक्कमने पुब्बङ्गमा पविवेके निक्खित्तधुरा, न वीरियं आरभिस्सति अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाय। ",
"an5.79:6.5":	"इति खो, भिक्खवे, धम्मसन्दोसा विनयसन्दोसो; ",
"an5.79:6.6":	"विनयसन्दोसा धम्मसन्दोसो। ",
"an5.79:6.7":	"इदं, भिक्खवे, पञ्चमं अनागतभयं एतरहि असमुप्पन्नं आयतिं समुप्पज्जिस्सति। ",
"an5.79:6.8":	"तं वो पटिबुज्झितब्बं; ",
"an5.79:6.9":	"पटिबुज्झित्वा च तस्स पहानाय वायमितब्बं। ",
"an5.79:7.1":	"इमानि खो, भिक्खवे, पञ्च अनागतभयानि एतरहि असमुप्पन्नानि आयतिं समुप्पज्जिस्सन्ति। ",
"an5.79:7.2":	"तानि वो पटिबुज्झितब्बानि; ",
"an5.79:7.3":	"पटिबुज्झित्वा च तेसं पहानाय वायमितब्बन्”ति। ",
"an5.79:7.4":	"नवमं। "
}	
