{	
"an10.75:0.1":	"अङ्गुत्तर निकाय १०।७५ ",
"an10.75:0.2":	"८। आकङ्खवग्ग ",
"an10.75:0.3":	"मिगसालासुत्त ",
"an10.75:1.1":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"an10.75:1.2":	"अथ खो आयस्मा आनन्दो पुब्बण्हसमयं निवासेत्वा पत्तचीवरमादाय येन मिगसालाय उपासिकाय निवेसनं तेनुपसङ्कमि; उपसङ्कमित्वा पञ्ञत्ते आसने निसीदि। ",
"an10.75:1.3":	"अथ खो मिगसाला उपासिका येनायस्मा आनन्दो तेनुपसङ्कमि; उपसङ्कमित्वा आयस्मन्तं आनन्दं अभिवादेत्वा एकमन्तं निसीदि। एकमन्तं निसिन्ना खो मिगसाला उपासिका आयस्मन्तं आनन्दं एतदवोच: ",
"an10.75:2.1":	"“कथं कथं नामायं, भन्ते आनन्द, भगवता धम्मो देसितो अञ्ञेय्यो, यत्र हि नाम ब्रह्मचारी च अब्रह्मचारी च उभो समसमगतिका भविस्सन्ति अभिसम्परायं। ",
"an10.75:2.2":	"पिता मे, भन्ते, पुराणो ब्रह्मचारी होति आराचारी विरतो मेथुना गामधम्मा। ",
"an10.75:2.3":	"सो कालङ्कतो भगवता ब्याकतो: ‘सकदागामी सत्तो तुसितं कायं उपपन्नो’ति। ",
"an10.75:2.4":	"पितामहो मे, भन्ते, इसिदत्तो अब्रह्मचारी अहोसि सदारसन्तुट्ठो। ",
"an10.75:2.5":	"सोपि कालङ्कतो भगवता ब्याकतो: ‘सकदागामी सत्तो तुसितं कायं उपपन्नो’ति। ",
"an10.75:3.1":	"कथं कथं नामायं, भन्ते आनन्द, भगवता धम्मो देसितो अञ्ञेय्यो, यत्र हि नाम ब्रह्मचारी च अब्रह्मचारी च उभो समसमगतिका भविस्सन्ति अभिसम्परायन्”ति? ",
"an10.75:3.2":	"“एवं खो पनेतं, भगिनि, भगवता ब्याकतन्”ति। ",
"an10.75:4.1":	"अथ खो आयस्मा आनन्दो मिगसालाय उपासिकाय निवेसने पिण्डपातं गहेत्वा उट्ठायासना पक्कामि। ",
"an10.75:4.2":	"अथ खो आयस्मा आनन्दो पच्छाभत्तं पिण्डपातपटिक्कन्तो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा आनन्दो भगवन्तं एतदवोच: ",
"an10.75:5.1":	"“इधाहं, भन्ते, पुब्बण्हसमयं निवासेत्वा पत्तचीवरमादाय येन मिगसालाय उपासिकाय निवेसनं तेनुपसङ्कमि; उपसङ्कमित्वा पञ्ञत्ते आसने निसीदिं। ",
"an10.75:5.2":	"अथ खो, भन्ते, मिगसाला उपासिका येनाहं तेनुपसङ्कमि; उपसङ्कमित्वा मं अभिवादेत्वा एकमन्तं निसीदि। एकमन्तं निसिन्ना खो, भन्ते, मिगसाला उपासिका मं एतदवोच: ",
"an10.75:6.1":	"‘कथं कथं नामायं, भन्ते आनन्द, भगवता धम्मो देसितो अञ्ञेय्यो, यत्र हि नाम ब्रह्मचारी च अब्रह्मचारी च उभो समसमगतिका भविस्सन्ति अभिसम्परायं। ",
"an10.75:6.2":	"पिता मे, भन्ते, पुराणो ब्रह्मचारी अहोसि आराचारी विरतो मेथुना गामधम्मा। ",
"an10.75:6.3":	"सो कालङ्कतो भगवता ब्याकतो सकदागामी सत्तो तुसितं कायं उपपन्नोति। ",
"an10.75:6.4":	"पितामहो मे, भन्ते, इसिदत्तो अब्रह्मचारी अहोसि सदारसन्तुट्ठो। ",
"an10.75:6.5":	"सोपि कालङ्कतो भगवता ब्याकतो—सकदागामी सत्तो तुसितं कायं उपपन्नोति। ",
"an10.75:7.1":	"कथं कथं नामायं, भन्ते आनन्द, भगवता धम्मो देसितो अञ्ञेय्यो, यत्र हि नाम ब्रह्मचारी च अब्रह्मचारी च उभो समसमगतिका भविस्सन्ति अभिसम्परायन्’ति? ",
"an10.75:7.2":	"एवं वुत्ते, अहं, भन्ते, मिगसालं उपासिकं एतदवोचं: ",
"an10.75:7.3":	"‘एवं खो पनेतं, भगिनि, भगवता ब्याकतन्’”ति। ",
"an10.75:8.1":	"“का चानन्द, मिगसाला उपासिका बाला अब्यत्ता अम्मका अम्मकपञ्ञा, के च पुरिसपुग्गलपरोपरिये ञाणे? ",
"an10.75:9.1":	"दसयिमे, आनन्द, पुग्गला सन्तो संविज्जमाना लोकस्मिं। ",
"an10.75:9.2":	"कतमे दस? ",
"an10.75:9.3":	"इधानन्द, एकच्चो पुग्गलो दुस्सीलो होति। ",
"an10.75:9.4":	"तञ्च चेतोविमुत्तिं पञ्ञाविमुत्तिं यथाभूतं नप्पजानाति, यत्थस्स तं दुस्सिल्यं अपरिसेसं निरुज्झति। ",
"an10.75:9.5":	"तस्स सवनेनपि अकतं होति, बाहुसच्चेनपि अकतं होति, दिट्ठियापि अप्पटिविद्धं होति, सामायिकम्पि विमुत्तिं न लभति। ",
"an10.75:9.6":	"सो कायस्स भेदा परं मरणा हानाय परेति, नो विसेसाय; ",
"an10.75:9.7":	"हानगामीयेव होति, नो विसेसगामी। ",
"an10.75:10.1":	"इध पनानन्द, एकच्चो पुग्गलो दुस्सीलो होति। ",
"an10.75:10.2":	"तञ्च चेतोविमुत्तिं पञ्ञाविमुत्तिं यथाभूतं पजानाति यत्थस्स तं दुस्सिल्यं अपरिसेसं निरुज्झति। ",
"an10.75:10.3":	"तस्स सवनेनपि कतं होति, बाहुसच्चेनपि कतं होति, दिट्ठियापि पटिविद्धं होति, सामायिकम्पि विमुत्तिं लभति। ",
"an10.75:10.4":	"सो कायस्स भेदा परं मरणा विसेसाय परेति, नो हानाय; ",
"an10.75:10.5":	"विसेसगामीयेव होति, नो हानगामी। ",
"an10.75:11.1":	"तत्रानन्द, पमाणिका पमिणन्ति: ",
"an10.75:11.2":	"‘इमस्सपि तेव धम्मा, अपरस्सपि तेव धम्मा। कस्मा नेसं एको हीनो एको पणीतो’ति? ",
"an10.75:11.3":	"तञ्हि तेसं, आनन्द, होति दीघरत्तं अहिताय दुक्खाय। ",
"an10.75:12.1":	"तत्रानन्द, य्वायं पुग्गलो दुस्सीलो होति। ",
"an10.75:12.2":	"तञ्च चेतोविमुत्तिं पञ्ञाविमुत्तिं यथाभूतं पजानाति यत्थस्स तं दुस्सिल्यं अपरिसेसं निरुज्झति। ",
"an10.75:12.3":	"तस्स सवनेनपि कतं होति, बाहुसच्चेनपि कतं होति, दिट्ठियापि पटिविद्धं होति, सामायिकम्पि विमुत्तिं लभति। ",
"an10.75:12.4":	"अयं, आनन्द, पुग्गलो अमुना पुरिमेन पुग्गलेन अभिक्कन्ततरो च पणीततरो च। ",
"an10.75:12.5":	"तं किस्स हेतु? ",
"an10.75:12.6":	"इमं हानन्द, पुग्गलं धम्मसोतो निब्बहति। ",
"an10.75:12.7":	"तदन्तरं को जानेय्य, अञ्ञत्र तथागतेन। ",
"an10.75:12.8":	"तस्मातिहानन्द, मा पुग्गलेसु पमाणिका अहुवत्थ, ",
"an10.75:12.9":	"मा पुग्गलेसु पमाणं गण्हित्थ। ",
"an10.75:12.10":	"खञ्ञति हानन्द, पुग्गलेसु पमाणं गण्हन्तो। ",
"an10.75:12.11":	"अहं वा, आनन्द, पुग्गलेसु पमाणं गण्हेय्यं यो वा पनस्स मादिसो। ",
"an10.75:13.1":	"इध पनानन्द, एकच्चो पुग्गलो सीलवा होति। ",
"an10.75:13.2":	"तञ्च चेतोविमुत्तिं पञ्ञाविमुत्तिं यथाभूतं नप्पजानाति यत्थस्स तं सीलं अपरिसेसं निरुज्झति। ",
"an10.75:13.3":	"तस्स सवनेनपि अकतं होति, बाहुसच्चेनपि अकतं होति, दिट्ठियापि अप्पटिविद्धं होति, सामायिकम्पि विमुत्तिं न लभति। ",
"an10.75:13.4":	"सो कायस्स भेदा परं मरणा हानाय परेति, नो विसेसाय; ",
"an10.75:13.5":	"हानगामीयेव होति, नो विसेसगामी। ",
"an10.75:14.1":	"इध पनानन्द, एकच्चो पुग्गलो सीलवा होति। ",
"an10.75:14.2":	"तञ्च चेतोविमुत्तिं पञ्ञाविमुत्तिं यथाभूतं पजानाति यत्थस्स तं सीलं अपरिसेसं निरुज्झति। ",
"an10.75:14.3":	"तस्स सवनेनपि कतं होति, बाहुसच्चेनपि कतं होति, दिट्ठियापि पटिविद्धं होति, सामायिकम्पि विमुत्तिं लभति। ",
"an10.75:14.4":	"सो कायस्स भेदा परं मरणा विसेसाय परेति, नो हानाय; ",
"an10.75:14.5":	"विसेसगामीयेव होति, नो हानगामी। ",
"an10.75:15.1":	"तत्रानन्द, पमाणिका पमिणन्ति …पे… ",
"an10.75:15.2":	"अहं वा, आनन्द, पुग्गलेसु पमाणं गण्हेय्यं यो वा पनस्स मादिसो। ",
"an10.75:16.1":	"इध पनानन्द, एकच्चो पुग्गलो तिब्बरागो होति। ",
"an10.75:16.2":	"तञ्च चेतोविमुत्तिं पञ्ञाविमुत्तिं यथाभूतं नप्पजानाति यत्थस्स सो रागो अपरिसेसो निरुज्झति। ",
"an10.75:16.3":	"तस्स सवनेनपि अकतं होति, बाहुसच्चेनपि अकतं होति, दिट्ठियापि अप्पटिविद्धं होति, सामायिकम्पि विमुत्तिं न लभति। ",
"an10.75:16.4":	"सो कायस्स भेदा परं मरणा हानाय परेति, नो विसेसाय; ",
"an10.75:16.5":	"हानगामीयेव होति, नो विसेसगामी। ",
"an10.75:17.1":	"इध पनानन्द, एकच्चो पुग्गलो तिब्बरागो होति। ",
"an10.75:17.2":	"तञ्च चेतोविमुत्तिं पञ्ञाविमुत्तिं यथाभूतं पजानाति यत्थस्स सो रागो अपरिसेसो निरुज्झति। ",
"an10.75:17.3":	"तस्स सवनेनपि कतं होति, बाहुसच्चेनपि कतं होति, दिट्ठियापि पटिविद्धं होति, सामायिकम्पि विमुत्तिं लभति। ",
"an10.75:17.4":	"सो कायस्स भेदा परं मरणा विसेसाय परेति, नो हानाय; ",
"an10.75:17.5":	"विसेसगामीयेव होति, नो हानगामी। ",
"an10.75:18.1":	"तत्रानन्द, पमाणिका पमिणन्ति …पे… ",
"an10.75:18.2":	"अहं वा, आनन्द, पुग्गलेसु पमाणं गण्हेय्यं यो वा पनस्स मादिसो। ",
"an10.75:19.1":	"इध पनानन्द, एकच्चो पुग्गलो कोधनो होति। ",
"an10.75:19.2":	"तञ्च चेतोविमुत्तिं पञ्ञाविमुत्तिं यथाभूतं नप्पजानाति यत्थस्स सो कोधो अपरिसेसो निरुज्झति। ",
"an10.75:19.3":	"तस्स सवनेनपि अकतं होति, बाहुसच्चेनपि अकतं होति, दिट्ठियापि अप्पटिविद्धं होति, सामायिकम्पि विमुत्तिं न लभति। ",
"an10.75:19.4":	"सो कायस्स भेदा परं मरणा हानाय परेति, नो विसेसाय; ",
"an10.75:19.5":	"हानगामीयेव होति, नो विसेसगामी। ",
"an10.75:20.1":	"इध पनानन्द, एकच्चो पुग्गलो कोधनो होति। ",
"an10.75:20.2":	"तञ्च चेतोविमुत्तिं पञ्ञाविमुत्तिं यथाभूतं पजानाति यत्थस्स सो कोधो अपरिसेसो निरुज्झति। ",
"an10.75:20.3":	"तस्स सवनेनपि कतं होति, बाहुसच्चेनपि कतं होति, दिट्ठियापि पटिविद्धं होति, सामायिकम्पि विमुत्तिं लभति। ",
"an10.75:20.4":	"सो कायस्स भेदा परं मरणा विसेसाय परेति, नो हानाय; ",
"an10.75:20.5":	"विसेसगामीयेव होति, नो हानगामी। ",
"an10.75:21.1":	"तत्रानन्द, पमाणिका पमिणन्ति …पे… ",
"an10.75:21.2":	"अहं वा, आनन्द, पुग्गलेसु पमाणं गण्हेय्यं यो वा पनस्स मादिसो। ",
"an10.75:22.1":	"इध पनानन्द, एकच्चो पुग्गलो उद्धतो होति। ",
"an10.75:22.2":	"तञ्च चेतोविमुत्तिं पञ्ञाविमुत्तिं यथाभूतं नप्पजानाति यत्थस्स तं उद्धच्चं अपरिसेसं निरुज्झति। ",
"an10.75:22.3":	"तस्स सवनेनपि अकतं होति, बाहुसच्चेनपि अकतं होति, दिट्ठियापि अप्पटिविद्धं होति, सामायिकम्पि विमुत्तिं न लभति। ",
"an10.75:22.4":	"सो कायस्स भेदा परं मरणा हानाय परेति, नो विसेसाय; ",
"an10.75:22.5":	"हानगामीयेव होति, नो विसेसगामी। ",
"an10.75:23.1":	"इध पनानन्द, एकच्चो पुग्गलो उद्धतो होति। ",
"an10.75:23.2":	"तञ्च चेतोविमुत्तिं पञ्ञाविमुत्तिं यथाभूतं पजानाति यत्थस्स तं उद्धच्चं अपरिसेसं निरुज्झति। ",
"an10.75:23.3":	"तस्स सवनेनपि कतं होति, बाहुसच्चेनपि कतं होति, दिट्ठियापि पटिविद्धं होति, सामायिकम्पि विमुत्तिं लभति। ",
"an10.75:23.4":	"सो कायस्स भेदा परं मरणा विसेसाय परेति, नो हानाय; ",
"an10.75:23.5":	"विसेसगामीयेव होति, नो हानगामी। ",
"an10.75:24.1":	"तत्रानन्द, पमाणिका पमिणन्ति: ",
"an10.75:24.2":	"‘इमस्सपि तेव धम्मा, अपरस्सपि तेव धम्मा। कस्मा नेसं एको हीनो एको पणीतो’ति? ",
"an10.75:24.3":	"तञ्हि तेसं, आनन्द, होति दीघरत्तं अहिताय दुक्खाय। ",
"an10.75:25.1":	"तत्रानन्द, य्वायं पुग्गलो उद्धतो होति तञ्च चेतोविमुत्तिं पञ्ञाविमुत्तिं यथाभूतं पजानाति यत्थस्स तं उद्धच्चं अपरिसेसं निरुज्झति, ",
"an10.75:25.2":	"तस्स सवनेनपि कतं होति, बाहुसच्चेनपि कतं होति, दिट्ठियापि पटिविद्धं होति, सामायिकम्पि विमुत्तिं लभति। ",
"an10.75:25.3":	"अयं, आनन्द, पुग्गलो अमुना पुरिमेन पुग्गलेन अभिक्कन्ततरो च पणीततरो च। ",
"an10.75:25.4":	"तं किस्स हेतु? ",
"an10.75:25.5":	"इमं हानन्द, पुग्गलं धम्मसोतो निब्बहति। ",
"an10.75:25.6":	"तदन्तरं को जानेय्य अञ्ञत्र तथागतेन। ",
"an10.75:25.7":	"तस्मातिहानन्द, मा पुग्गलेसु पमाणिका अहुवत्थ; ",
"an10.75:25.8":	"मा पुग्गलेसु पमाणं गण्हित्थ। ",
"an10.75:25.9":	"खञ्ञति हानन्द, पुग्गलेसु पमाणं गण्हन्तो। ",
"an10.75:25.10":	"अहं वा, आनन्द, पुग्गलेसु पमाणं गण्हेय्यं यो वा पनस्स मादिसो। ",
"an10.75:26.1":	"का चानन्द, मिगसाला उपासिका बाला अब्यत्ता अम्मका अम्मकपञ्ञा, के च पुरिसपुग्गलपरोपरिये ञाणे। ",
"an10.75:26.2":	"इमे खो, आनन्द, दस पुग्गला सन्तो संविज्जमाना लोकस्मिं। ",
"an10.75:27.1":	"यथारूपेन, आनन्द, सीलेन पुराणो समन्नागतो अहोसि तथारूपेन सीलेन इसिदत्तो समन्नागतो अभविस्स, नयिध पुराणो इसिदत्तस्स गतिम्पि अञ्ञस्स। ",
"an10.75:27.2":	"यथारूपाय चानन्द, पञ्ञाय इसिदत्तो समन्नागतो अहोसि तथारूपाय पञ्ञाय पुराणो समन्नागतो अभविस्स, नयिध इसिदत्तो पुराणस्स गतिम्पि अञ्ञस्स। ",
"an10.75:27.3":	"इति खो, आनन्द, इमे पुग्गला उभो एकङ्गहीना”ति। ",
"an10.75:27.4":	"पञ्चमं। "
}	
