{	
"an4.124:0.1":	"अङ्गुत्तर निकाय ४।१२४ ",
"an4.124:0.2":	"१३। भयवग्ग ",
"an4.124:0.3":	"दुतियनानाकरणसुत्त ",
"an4.124:1.1":	"“चत्तारोमे, भिक्खवे, पुग्गला सन्तो संविज्जमाना लोकस्मिं। ",
"an4.124:1.2":	"कतमे चत्तारो? ",
"an4.124:1.3":	"इध, भिक्खवे, एकच्चो पुग्गलो विविच्चेव कामेहि …पे… पठमं झानं उपसम्पज्ज विहरति। ",
"an4.124:1.4":	"सो यदेव तत्थ होति रूपगतं वेदनागतं सञ्ञागतं सङ्खारगतं विञ्ञाणगतं, ते धम्मे अनिच्चतो दुक्खतो रोगतो गण्डतो सल्लतो अघतो आबाधतो परतो पलोकतो सुञ्ञतो अनत्ततो समनुपस्सति। ",
"an4.124:1.5":	"सो कायस्स भेदा परं मरणा सुद्धावासानं देवानं सहब्यतं उपपज्जति। ",
"an4.124:1.6":	"अयं, भिक्खवे, उपपत्ति असाधारणा पुथुज्जनेहि। ",
"an4.124:2.1":	"पुन चपरं, भिक्खवे, इधेकच्चो पुग्गलो वितक्कविचारानं वूपसमा …पे… दुतियं झानं …पे… ततियं झानं …पे… चतुत्थं झानं उपसम्पज्ज विहरति। ",
"an4.124:2.2":	"सो यदेव तत्थ होति रूपगतं वेदनागतं सञ्ञागतं सङ्खारगतं विञ्ञाणगतं, ते धम्मे अनिच्चतो दुक्खतो रोगतो गण्डतो सल्लतो अघतो आबाधतो परतो पलोकतो सुञ्ञतो अनत्ततो समनुपस्सति। ",
"an4.124:2.3":	"सो कायस्स भेदा परं मरणा सुद्धावासानं देवानं सहब्यतं उपपज्जति। ",
"an4.124:2.4":	"अयं, भिक्खवे, उपपत्ति असाधारणा पुथुज्जनेहि। ",
"an4.124:2.5":	"इमे खो, भिक्खवे, चत्तारो पुग्गला सन्तो संविज्जमाना लोकस्मिन्”ति। ",
"an4.124:2.6":	"चतुत्थं। "
}	
