{	
"an4.163:0.1":	"अङ्गुत्तर निकाय ४।१६३ ",
"an4.163:0.2":	"१७। पटिपदावग्ग ",
"an4.163:0.3":	"असुभसुत्त ",
"an4.163:1.1":	"“चतस्सो इमा, भिक्खवे, पटिपदा। ",
"an4.163:1.2":	"कतमा चतस्सो? ",
"an4.163:1.3":	"दुक्खा पटिपदा दन्धाभिञ्ञा, ",
"an4.163:1.4":	"दुक्खा पटिपदा खिप्पाभिञ्ञा, ",
"an4.163:1.5":	"सुखा पटिपदा दन्धाभिञ्ञा, ",
"an4.163:1.6":	"सुखा पटिपदा खिप्पाभिञ्ञा। ",
"an4.163:2.1":	"कतमा च, भिक्खवे, दुक्खा पटिपदा दन्धाभिञ्ञा? ",
"an4.163:2.2":	"इध, भिक्खवे, भिक्खु असुभानुपस्सी काये विहरति, आहारे पटिकूलसञ्ञी, सब्बलोके अनभिरतिसञ्ञी, सब्बसङ्खारेसु अनिच्चानुपस्सी; ",
"an4.163:2.3":	"मरणसञ्ञा खो पनस्स अज्झत्तं सूपट्ठिता होति। ",
"an4.163:2.4":	"सो इमानि पञ्च सेखबलानि उपनिस्साय विहरति—",
"an4.163:2.5":	"सद्धाबलं, हिरिबलं, ओत्तप्पबलं, वीरियबलं, पञ्ञाबलं। ",
"an4.163:2.6":	"तस्सिमानि पञ्चिन्द्रियानि मुदूनि पातुभवन्ति—",
"an4.163:2.7":	"सद्धिन्द्रियं, वीरियिन्द्रियं, सतिन्द्रियं, समाधिन्द्रियं, पञ्ञिन्द्रियं। ",
"an4.163:2.8":	"सो इमेसं पञ्चन्नं इन्द्रियानं मुदुत्ता दन्धं आनन्तरियं पापुणाति आसवानं खयाय। ",
"an4.163:2.9":	"अयं वुच्चति, भिक्खवे, दुक्खा पटिपदा दन्धाभिञ्ञा। ",
"an4.163:3.1":	"कतमा च, भिक्खवे, दुक्खा पटिपदा खिप्पाभिञ्ञा? ",
"an4.163:3.2":	"इध, भिक्खवे, भिक्खु असुभानुपस्सी काये विहरति, आहारे पटिकूलसञ्ञी, सब्बलोके अनभिरतिसञ्ञी, सब्बसङ्खारेसु अनिच्चानुपस्सी; ",
"an4.163:3.3":	"मरणसञ्ञा खो पनस्स अज्झत्तं सूपट्ठिता होति। ",
"an4.163:3.4":	"सो इमानि पञ्च सेखबलानि उपनिस्साय विहरति—",
"an4.163:3.5":	"सद्धाबलं …पे… पञ्ञाबलं। ",
"an4.163:3.6":	"तस्सिमानि पञ्चिन्द्रियानि अधिमत्तानि पातुभवन्ति—",
"an4.163:3.7":	"सद्धिन्द्रियं …पे… पञ्ञिन्द्रियं। ",
"an4.163:3.8":	"सो इमेसं पञ्चन्नं इन्द्रियानं अधिमत्तत्ता खिप्पं आनन्तरियं पापुणाति आसवानं खयाय। ",
"an4.163:3.9":	"अयं वुच्चति, भिक्खवे, दुक्खा पटिपदा खिप्पाभिञ्ञा। ",
"an4.163:4.1":	"कतमा च, भिक्खवे, सुखा पटिपदा दन्धाभिञ्ञा? ",
"an4.163:4.2":	"इध भिक्खवे, भिक्खु विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति; ",
"an4.163:4.3":	"वितक्कविचारानं वूपसमा अज्झत्तं सम्पसादनं चेतसो एकोदिभावं अवितक्कं अविचारं समाधिजं पीतिसुखं दुतियं झानं उपसम्पज्ज विहरति; ",
"an4.163:4.4":	"पीतिया च विरागा उपेक्खको च विहरति सतो च सम्पजानो सुखञ्च कायेन पटिसंवेदेति यं तं अरिया आचिक्खन्ति: ‘उपेक्खको सतिमा सुखविहारी’ति ततियं झानं उपसम्पज्ज विहरति; ",
"an4.163:4.5":	"सुखस्स च पहाना दुक्खस्स च पहाना पुब्बेव सोमनस्सदोमनस्सानं अत्थङ्गमा अदुक्खमसुखं उपेक्खासतिपारिसुद्धिं चतुत्थं झानं उपसम्पज्ज विहरति। ",
"an4.163:4.6":	"सो इमानि पञ्च सेखबलानि उपनिस्साय विहरति—",
"an4.163:4.7":	"सद्धाबलं …पे… पञ्ञाबलं। ",
"an4.163:4.8":	"तस्सिमानि पञ्चिन्द्रियानि मुदूनि पातुभवन्ति—",
"an4.163:4.9":	"सद्धिन्द्रियं …पे… पञ्ञिन्द्रियं। ",
"an4.163:4.10":	"सो इमेसं पञ्चन्नं इन्द्रियानं मुदुत्ता दन्धं आनन्तरियं पापुणाति आसवानं खयाय। ",
"an4.163:4.11":	"अयं वुच्चति, भिक्खवे, सुखा पटिपदा दन्धाभिञ्ञा। ",
"an4.163:5.1":	"कतमा च, भिक्खवे, सुखा पटिपदा खिप्पाभिञ्ञा? ",
"an4.163:5.2":	"इध, भिक्खवे, भिक्खु विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति …पे… दुतियं झानं …पे… ततियं झानं …पे… चतुत्थं झानं उपसम्पज्ज विहरति। ",
"an4.163:5.3":	"सो इमानि पञ्च सेखबलानि उपनिस्साय विहरति—",
"an4.163:5.4":	"सद्धाबलं, हिरिबलं, ओत्तप्पबलं, वीरियबलं, पञ्ञाबलं। ",
"an4.163:5.5":	"तस्सिमानि पञ्चिन्द्रियानि अधिमत्तानि पातुभवन्ति—",
"an4.163:5.6":	"सद्धिन्द्रियं, वीरियिन्द्रियं, सतिन्द्रियं, समाधिन्द्रियं, पञ्ञिन्द्रियं। ",
"an4.163:5.7":	"सो इमेसं पञ्चन्नं इन्द्रियानं अधिमत्तत्ता खिप्पं आनन्तरियं पापुणाति आसवानं खयाय। ",
"an4.163:5.8":	"अयं वुच्चति, भिक्खवे, सुखा पटिपदा खिप्पाभिञ्ञा। ",
"an4.163:5.9":	"इमा खो, भिक्खवे, चतस्सो पटिपदा”ति। ",
"an4.163:5.10":	"ततियं। "
}	
