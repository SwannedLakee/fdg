{	
"an10.45:0.1":	"अङ्गुत्तर निकाय १०।४५ ",
"an10.45:0.2":	"५। अक्कोसवग्ग ",
"an10.45:0.3":	"राजन्तेपुरप्पवेसनसुत्त ",
"an10.45:1.1":	"“दसयिमे, भिक्खवे, आदीनवा राजन्तेपुरप्पवेसने। ",
"an10.45:1.2":	"कतमे दस? ",
"an10.45:1.3":	"इध, भिक्खवे, राजा महेसिया सद्धिं निसिन्नो होति। ",
"an10.45:1.4":	"तत्र भिक्खु पविसति। ",
"an10.45:1.5":	"महेसी वा भिक्खुं दिस्वा सितं पातुकरोति, भिक्खु वा महेसिं दिस्वा सितं पातुकरोति। ",
"an10.45:1.6":	"तत्थ रञ्ञो एवं होति: ",
"an10.45:1.7":	"‘अद्धा इमेसं कतं वा करिस्सन्ति वा’ति। ",
"an10.45:1.8":	"अयं, भिक्खवे, पठमो आदीनवो राजन्तेपुरप्पवेसने। ",
"an10.45:2.1":	"पुन चपरं, भिक्खवे, राजा बहुकिच्चो बहुकरणीयो अञ्ञतरं इत्थिं गन्त्वा न सरति: ",
"an10.45:2.2":	"‘सा तेन गब्भं गण्हाति’। ",
"an10.45:2.3":	"तत्थ रञ्ञो एवं होति: ",
"an10.45:2.4":	"‘न खो इध अञ्ञो कोचि पविसति, अञ्ञत्र पब्बजितेन। ",
"an10.45:2.5":	"सिया नु खो पब्बजितस्स कम्मन्’ति। ",
"an10.45:2.6":	"अयं, भिक्खवे, दुतियो आदीनवो राजन्तेपुरप्पवेसने। ",
"an10.45:3.1":	"पुन चपरं, भिक्खवे, रञ्ञो अन्तेपुरे अञ्ञतरं रतनं नस्सति। ",
"an10.45:3.2":	"तत्थ रञ्ञो एवं होति: ",
"an10.45:3.3":	"‘न खो इध अञ्ञो कोचि पविसति, अञ्ञत्र पब्बजितेन। ",
"an10.45:3.4":	"सिया नु खो पब्बजितस्स कम्मन्’ति। ",
"an10.45:3.5":	"अयं, भिक्खवे, ततियो आदीनवो राजन्तेपुरप्पवेसने। ",
"an10.45:4.1":	"पुन चपरं, भिक्खवे, रञ्ञो अन्तेपुरे अब्भन्तरा गुय्हमन्ता बहिद्धा सम्भेदं गच्छन्ति। ",
"an10.45:4.2":	"तत्थ रञ्ञो एवं होति: ",
"an10.45:4.3":	"‘न खो इध अञ्ञो कोचि पविसति, अञ्ञत्र पब्बजितेन। ",
"an10.45:4.4":	"सिया नु खो पब्बजितस्स कम्मन्’ति। ",
"an10.45:4.5":	"अयं, भिक्खवे, चतुत्थो आदीनवो राजन्तेपुरप्पवेसने। ",
"an10.45:5.1":	"पुन चपरं, भिक्खवे, रञ्ञो अन्तेपुरे पिता वा पुत्तं पत्थेति पुत्तो वा पितरं पत्थेति। ",
"an10.45:5.2":	"तेसं एवं होति: ",
"an10.45:5.3":	"‘न खो इध अञ्ञो कोचि पविसति, अञ्ञत्र पब्बजितेन। ",
"an10.45:5.4":	"सिया नु खो पब्बजितस्स कम्मन्’ति। ",
"an10.45:5.5":	"अयं, भिक्खवे, पञ्चमो आदीनवो राजन्तेपुरप्पवेसने। ",
"an10.45:6.1":	"पुन चपरं, भिक्खवे, राजा नीचट्ठानियं उच्चे ठाने ठपेति। ",
"an10.45:6.2":	"येसं तं अमनापं तेसं एवं होति: ",
"an10.45:6.3":	"‘राजा खो पब्बजितेन संसट्ठो। ",
"an10.45:6.4":	"सिया नु खो पब्बजितस्स कम्मन्’ति। ",
"an10.45:6.5":	"अयं, भिक्खवे, छट्ठो आदीनवो राजन्तेपुरप्पवेसने। ",
"an10.45:7.1":	"पुन चपरं, भिक्खवे, राजा उच्चट्ठानियं नीचे ठाने ठपेति। ",
"an10.45:7.2":	"येसं तं अमनापं तेसं एवं होति: ",
"an10.45:7.3":	"‘राजा खो पब्बजितेन संसट्ठो। ",
"an10.45:7.4":	"सिया नु खो पब्बजितस्स कम्मन्’ति। ",
"an10.45:7.5":	"अयं, भिक्खवे, सत्तमो आदीनवो राजन्तेपुरप्पवेसने। ",
"an10.45:8.1":	"पुन चपरं, भिक्खवे, राजा अकाले सेनं उय्योजेति। ",
"an10.45:8.2":	"येसं तं अमनापं तेसं एवं होति: ",
"an10.45:8.3":	"‘राजा खो पब्बजितेन संसट्ठो। ",
"an10.45:8.4":	"सिया नु खो पब्बजितस्स कम्मन्’ति। ",
"an10.45:8.5":	"अयं, भिक्खवे, अट्ठमो आदीनवो राजन्तेपुरप्पवेसने। ",
"an10.45:9.1":	"पुन चपरं, भिक्खवे, राजा काले सेनं उय्योजेत्वा अन्तरामग्गतो निवत्तापेति। ",
"an10.45:9.2":	"येसं तं अमनापं तेसं एवं होति: ",
"an10.45:9.3":	"‘राजा खो पब्बजितेन संसट्ठो। ",
"an10.45:9.4":	"सिया नु खो पब्बजितस्स कम्मन्’ति। ",
"an10.45:9.5":	"अयं, भिक्खवे, नवमो आदीनवो राजन्तेपुरप्पवेसने। ",
"an10.45:10.1":	"पुन चपरं, भिक्खवे, रञ्ञो अन्तेपुरं हत्थिसम्मद्दं अस्ससम्मद्दं रथसम्मद्दं रजनीयानि रूपसद्दगन्धरसफोट्ठब्बानि, यानि न पब्बजितस्स सारुप्पानि। ",
"an10.45:10.2":	"अयं, भिक्खवे, दसमो आदीनवो राजन्तेपुरप्पवेसने। ",
"an10.45:10.3":	"इमे खो, भिक्खवे, दस आदीनवा राजन्तेपुरप्पवेसने”ति। ",
"an10.45:10.4":	"पञ्चमं। "
}	
