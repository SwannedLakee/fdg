{	
"an3.29:0.1":	"अङ्गुत्तर निकाय ३।२९ ",
"an3.29:0.2":	"३। पुग्गलवग्ग ",
"an3.29:0.3":	"अन्धसुत्त ",
"an3.29:1.1":	"“तयोमे, भिक्खवे, पुग्गला सन्तो संविज्जमाना लोकस्मिं। ",
"an3.29:1.2":	"कतमे तयो? ",
"an3.29:1.3":	"अन्धो, एकचक्खु, द्विचक्खु। ",
"an3.29:1.4":	"कतमो च, भिक्खवे, पुग्गलो अन्धो? ",
"an3.29:1.5":	"इध, भिक्खवे, एकच्चस्स पुग्गलस्स तथारूपं चक्खु न होति यथारूपेन चक्खुना अनधिगतं वा भोगं अधिगच्छेय्य अधिगतं वा भोगं फातिं करेय्य; ",
"an3.29:1.6":	"तथारूपम्पिस्स चक्खु न होति यथारूपेन चक्खुना कुसलाकुसले धम्मे जानेय्य, सावज्जानवज्जे धम्मे जानेय्य, हीनप्पणीते धम्मे जानेय्य, कण्हसुक्कसप्पटिभागे धम्मे जानेय्य। ",
"an3.29:1.7":	"अयं वुच्चति, भिक्खवे, पुग्गलो अन्धो। ",
"an3.29:2.1":	"कतमो च, भिक्खवे, पुग्गलो एकचक्खु? ",
"an3.29:2.2":	"इध, भिक्खवे, एकच्चस्स पुग्गलस्स तथारूपं चक्खु होति यथारूपेन चक्खुना अनधिगतं वा भोगं अधिगच्छेय्य अधिगतं वा भोगं फातिं करेय्य; ",
"an3.29:2.3":	"तथारूपं पनस्स चक्खु न होति यथारूपेन चक्खुना कुसलाकुसले धम्मे जानेय्य, सावज्जानवज्जे धम्मे जानेय्य, हीनप्पणीते धम्मे जानेय्य, कण्हसुक्कसप्पटिभागे धम्मे जानेय्य। ",
"an3.29:2.4":	"अयं वुच्चति, भिक्खवे, पुग्गलो एकचक्खु। ",
"an3.29:3.1":	"कतमो च, भिक्खवे, पुग्गलो द्विचक्खु? ",
"an3.29:3.2":	"इध, भिक्खवे, एकच्चस्स पुग्गलस्स तथारूपं चक्खु होति यथारूपेन चक्खुना अनधिगतं वा भोगं अधिगच्छेय्य, अधिगतं वा भोगं फातिं करेय्य; ",
"an3.29:3.3":	"तथारूपम्पिस्स चक्खु होति यथारूपेन चक्खुना कुसलाकुसले धम्मे जानेय्य; ",
"an3.29:3.4":	"सावज्जानवज्जे धम्मे जानेय्य, हीनप्पणीते धम्मे जानेय्य, कण्हसुक्कसप्पटिभागे धम्मे जानेय्य। ",
"an3.29:3.5":	"अयं वुच्चति, भिक्खवे, पुग्गलो द्विचक्खु। ",
"an3.29:3.6":	"इमे खो, भिक्खवे, तयो पुग्गला सन्तो संविज्जमाना लोकस्मिन्ति। ",
"an3.29:4.1":	"न चेव भोगा तथारूपा, ",
"an3.29:4.2":	"न च पुञ्ञानि कुब्बति; ",
"an3.29:4.3":	"उभयत्थ कलिग्गाहो, ",
"an3.29:4.4":	"अन्धस्स हतचक्खुनो। ",
"an3.29:5.1":	"अथापरायं अक्खातो, ",
"an3.29:5.2":	"एकचक्खु च पुग्गलो; ",
"an3.29:5.3":	"धम्माधम्मेन सठोसो, ",
"an3.29:5.4":	"भोगानि परियेसति। ",
"an3.29:6.1":	"थेय्येन कूटकम्मेन, ",
"an3.29:6.2":	"मुसावादेन चूभयं; ",
"an3.29:6.3":	"कुसलो होति सङ्घातुं, ",
"an3.29:6.4":	"कामभोगी च मानवो; ",
"an3.29:6.5":	"इतो सो निरयं गन्त्वा, ",
"an3.29:6.6":	"एकचक्खु विहञ्ञति। ",
"an3.29:7.1":	"द्विचक्खु पन अक्खातो, ",
"an3.29:7.2":	"सेट्ठो पुरिसपुग्गलो; ",
"an3.29:7.3":	"धम्मलद्धेहि भोगेहि, ",
"an3.29:7.4":	"उट्ठानाधिगतं धनं। ",
"an3.29:8.1":	"ददाति सेट्ठसङ्कप्पो, ",
"an3.29:8.2":	"अब्यग्गमानसो नरो; ",
"an3.29:8.3":	"उपेति भद्दकं ठानं, ",
"an3.29:8.4":	"यत्थ गन्त्वा न सोचति। ",
"an3.29:9.1":	"अन्धञ्च एकचक्खुञ्च, ",
"an3.29:9.2":	"आरका परिवज्जये; ",
"an3.29:9.3":	"द्विचक्खुं पन सेवेथ, ",
"an3.29:9.4":	"सेट्ठं पुरिसपुग्गलन्”ति। ",
"an3.29:9.5":	"नवमं। "
}	
