{	
"an8.61:0.1":	"अङ्गुत्तर निकाय ८।६१ ",
"an8.61:0.2":	"७। भूमिचालवग्ग ",
"an8.61:0.3":	"इच्छासुत्त ",
"an8.61:1.1":	"“अट्ठिमे, भिक्खवे, पुग्गला सन्तो संविज्जमाना लोकस्मिं। ",
"an8.61:1.2":	"कतमे अट्ठ? ",
"an8.61:1.3":	"इध, भिक्खवे, भिक्खुनो पविवित्तस्स विहरतो निरायत्तवुत्तिनो इच्छा उप्पज्जति लाभाय। ",
"an8.61:1.4":	"सो उट्ठहति घटति वायमति लाभाय। ",
"an8.61:1.5":	"तस्स उट्ठहतो घटतो वायमतो लाभाय लाभो नुप्पज्जति। ",
"an8.61:1.6":	"सो तेन अलाभेन सोचति किलमति परिदेवति, उरत्ताळिं कन्दति, सम्मोहं आपज्जति। ",
"an8.61:1.7":	"अयं वुच्चति, भिक्खवे: ",
"an8.61:1.8":	"‘भिक्खु इच्छो विहरति लाभाय, उट्ठहति घटति वायमति लाभाय, न च लाभी, सोची च परिदेवी च, चुतो च सद्धम्मा’। ",
"an8.61:2.1":	"इध पन, भिक्खवे, भिक्खुनो पविवित्तस्स विहरतो निरायत्तवुत्तिनो इच्छा उप्पज्जति लाभाय। ",
"an8.61:2.2":	"सो उट्ठहति घटति वायमति लाभाय। ",
"an8.61:2.3":	"तस्स उट्ठहतो घटतो वायमतो लाभाय लाभो उप्पज्जति। ",
"an8.61:2.4":	"सो तेन लाभेन मज्जति पमज्जति पमादमापज्जति। ",
"an8.61:2.5":	"अयं वुच्चति, भिक्खवे: ",
"an8.61:2.6":	"‘भिक्खु इच्छो विहरति लाभाय, उट्ठहति घटति वायमति लाभाय, लाभी च मदी च पमादी च, चुतो च सद्धम्मा’। ",
"an8.61:3.1":	"इध पन, भिक्खवे, भिक्खुनो पविवित्तस्स विहरतो निरायत्तवुत्तिनो इच्छा उप्पज्जति लाभाय। ",
"an8.61:3.2":	"सो न उट्ठहति न घटति न वायमति लाभाय। ",
"an8.61:3.3":	"तस्स अनुट्ठहतो अघटतो अवायमतो लाभाय लाभो नुप्पज्जति। ",
"an8.61:3.4":	"सो तेन अलाभेन सोचति, किलमति, परिदेवति, उरत्ताळिं कन्दति, सम्मोहं आपज्जति। ",
"an8.61:3.5":	"अयं वुच्चति, भिक्खवे: ",
"an8.61:3.6":	"‘भिक्खु इच्छो विहरति लाभाय, न उट्ठहति न घटति न वायमति लाभाय, न च लाभी, सोची च परिदेवी च, चुतो च सद्धम्मा’। ",
"an8.61:4.1":	"इध पन, भिक्खवे, भिक्खुनो पविवित्तस्स विहरतो निरायत्तवुत्तिनो इच्छा उप्पज्जति लाभाय। ",
"an8.61:4.2":	"सो न उट्ठहति, न घटति, न वायमति लाभाय। ",
"an8.61:4.3":	"तस्स अनुट्ठहतो, अघटतो, अवायमतो लाभाय लाभो उप्पज्जति। ",
"an8.61:4.4":	"सो तेन लाभेन मज्जति, पमज्जति, पमादमापज्जति। ",
"an8.61:4.5":	"अयं वुच्चति, भिक्खवे: ",
"an8.61:4.6":	"‘भिक्खु इच्छो विहरति लाभाय, न उट्ठहति न घटति न वायमति लाभाय, लाभी च मदी च, पमादी च, चुतो च सद्धम्मा’। ",
"an8.61:5.1":	"इध पन, भिक्खवे, भिक्खुनो पविवित्तस्स विहरतो निरायत्तवुत्तिनो इच्छा उप्पज्जति लाभाय। ",
"an8.61:5.2":	"सो उट्ठहति घटति वायमति लाभाय। ",
"an8.61:5.3":	"तस्स उट्ठहतो घटतो वायमतो लाभाय लाभो नुप्पज्जति। ",
"an8.61:5.4":	"सो तेन अलाभेन न सोचति न किलमति न परिदेवति, न उरत्ताळिं कन्दति, न सम्मोहं आपज्जति। ",
"an8.61:5.5":	"अयं वुच्चति, भिक्खवे: ",
"an8.61:5.6":	"‘भिक्खु इच्छो विहरति लाभाय, उट्ठहति घटति वायमति लाभाय, न च लाभी, न च सोची न च परिदेवी, अच्चुतो च सद्धम्मा’। ",
"an8.61:6.1":	"इध पन, भिक्खवे, भिक्खुनो पविवित्तस्स विहरतो निरायत्तवुत्तिनो इच्छा उप्पज्जति लाभाय। ",
"an8.61:6.2":	"सो उट्ठहति घटति वायमति लाभाय। ",
"an8.61:6.3":	"तस्स उट्ठहतो घटतो वायमतो लाभाय लाभो उप्पज्जति। ",
"an8.61:6.4":	"सो तेन लाभेन न मज्जति, न पमज्जति, न पमादमापज्जति। ",
"an8.61:6.5":	"अयं वुच्चति, भिक्खवे: ",
"an8.61:6.6":	"‘भिक्खु इच्छो विहरति लाभाय, उट्ठहति घटति वायमति लाभाय, लाभी च, न च मदी न च पमादी, अच्चुतो च सद्धम्मा’। ",
"an8.61:7.1":	"इध पन, भिक्खवे, भिक्खुनो पविवित्तस्स विहरतो निरायत्तवुत्तिनो इच्छा उप्पज्जति लाभाय। ",
"an8.61:7.2":	"सो न उट्ठहति, न घटति, न वायमति लाभाय। ",
"an8.61:7.3":	"तस्स अनुट्ठहतो, अघटतो, अवायमतो लाभाय लाभो नुप्पज्जति। ",
"an8.61:7.4":	"सो तेन अलाभेन न सोचति, न किलमति, न परिदेवति, न उरत्ताळिं कन्दति, न सम्मोहं आपज्जति। ",
"an8.61:7.5":	"अयं वुच्चति, भिक्खवे: ",
"an8.61:7.6":	"‘भिक्खु इच्छो विहरति लाभाय, न उट्ठहति, न घटति, न वायमति लाभाय, न च लाभी, न च सोची न च परिदेवी, अच्चुतो च सद्धम्मा’। ",
"an8.61:8.1":	"इध पन, भिक्खवे, भिक्खुनो पविवित्तस्स विहरतो निरायत्तवुत्तिनो इच्छा उप्पज्जति लाभाय। ",
"an8.61:8.2":	"सो न उट्ठहति, न घटति, न वायमति लाभाय। ",
"an8.61:8.3":	"तस्स अनुट्ठहतो अघटतो अवायमतो लाभाय लाभो उप्पज्जति। ",
"an8.61:8.4":	"सो तेन लाभेन न मज्जति, न पमज्जति, न पमादमापज्जति। ",
"an8.61:8.5":	"अयं वुच्चति, भिक्खवे: ",
"an8.61:8.6":	"‘भिक्खु इच्छो विहरति लाभाय, न उट्ठहति, न घटति, न वायमति लाभाय, लाभी च, न च मदी न च पमादी, अच्चुतो च सद्धम्मा’। ",
"an8.61:9.1":	"इमे खो, भिक्खवे, अट्ठ पुग्गला सन्तो संविज्जमाना लोकस्मिन्”ति। ",
"an8.61:9.2":	"पठमं। "
}	
