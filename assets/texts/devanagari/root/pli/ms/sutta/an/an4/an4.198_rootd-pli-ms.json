{	
"an4.198:0.1":	"अङ्गुत्तर निकाय ४।१९८ ",
"an4.198:0.2":	"२०। महावग्ग ",
"an4.198:0.3":	"अत्तन्तपसुत्त ",
"an4.198:1.1":	"“चत्तारोमे, भिक्खवे, पुग्गला सन्तो संविज्जमाना लोकस्मिं। ",
"an4.198:1.2":	"कतमे चत्तारो? ",
"an4.198:1.3":	"इध, भिक्खवे, एकच्चो पुग्गलो अत्तन्तपो होति अत्तपरितापनानुयोगमनुयुत्तो। ",
"an4.198:1.4":	"इध पन, भिक्खवे, एकच्चो पुग्गलो परन्तपो होति परपरितापनानुयोगमनुयुत्तो। ",
"an4.198:1.5":	"इध पन, भिक्खवे, एकच्चो पुग्गलो अत्तन्तपो च होति अत्तपरितापनानुयोगमनुयुत्तो, परन्तपो च परपरितापनानुयोगमनुयुत्तो। ",
"an4.198:1.6":	"इध पन, भिक्खवे, एकच्चो पुग्गलो नेवत्तन्तपो होति नात्तपरितापनानुयोगमनुयुत्तो न परन्तपो न परपरितापनानुयोगमनुयुत्तो। ",
"an4.198:1.7":	"सो नेव अत्तन्तपो न परन्तपो दिट्ठेव धम्मे निच्छातो निब्बुतो सीतीभूतो सुखप्पटिसंवेदी ब्रह्मभूतेन अत्तना विहरति। ",
"an4.198:2.1":	"कथञ्च, भिक्खवे, पुग्गलो अत्तन्तपो होति अत्तपरितापनानुयोगमनुयुत्तो? ",
"an4.198:2.2":	"इध, भिक्खवे, एकच्चो अचेलको होति मुत्ताचारो हत्थापलेखनो नएहिभद्दन्तिको नतिट्ठभद्दन्तिको नाभिहटं न उद्दिस्सकतं न निमन्तनं सादियति। ",
"an4.198:2.3":	"सो न कुम्भिमुखा पटिग्गण्हाति, न कळोपिमुखा पटिग्गण्हाति, न एळकमन्तरं न दण्डमन्तरं न मुसलमन्तरं न द्विन्नं भुञ्जमानानं न गब्भिनिया न पायमानाय न पुरिसन्तरगताय न सङ्कित्तीसु न यत्थ सा उपट्ठितो होति न यत्थ मक्खिका सण्डसण्डचारिनी न मच्छं न मंसं न सुरं न मेरयं न थुसोदकं पिवति। ",
"an4.198:2.4":	"सो एकागारिको वा होति एकालोपिको द्वागारिको वा होति द्वालोपिको …पे… सत्तागारिको वा होति सत्तालोपिको; ",
"an4.198:2.5":	"एकिस्सापि दत्तिया यापेति द्वीहिपि दत्तीहि यापेति …पे… सत्तहिपि दत्तीहि यापेति; ",
"an4.198:2.6":	"एकाहिकम्पि आहारं आहारेति द्वाहिकम्पि आहारं आहारेति …पे… सत्ताहिकम्पि आहारं आहारेति। इति एवरूपं अड्ढमासिकम्पि परियायभत्तभोजनानुयोगमनुयुत्तो विहरति। ",
"an4.198:3.1":	"सो साकभक्खोपि होति सामाकभक्खोपि होति नीवारभक्खोपि होति दद्दुलभक्खोपि होति हटभक्खोपि होति कणभक्खोपि होति आचामभक्खोपि होति पिञ्ञाकभक्खोपि होति तिणभक्खोपि होति गोमयभक्खोपि होति; वनमूलफलाहारोपि यापेति पवत्तफलभोजी। ",
"an4.198:4.1":	"सो साणानिपि धारेति मसाणानिपि धारेति छवदुस्सानिपि धारेति पंसुकूलानिपि धारेति तिरीटानिपि धारेति अजिनम्पि धारेति अजिनक्खिपम्पि धारेति कुसचीरम्पि धारेति वाकचीरम्पि धारेति फलकचीरम्पि धारेति केसकम्बलम्पि धारेति वाळकम्बलम्पि धारेति उलूकपक्खम्पि धारेति; ",
"an4.198:4.2":	"केसमस्सुलोचकोपि होति केसमस्सुलोचनानुयोगमनुयुत्तो; ",
"an4.198:4.3":	"उब्भट्ठकोपि होति आसनप्पटिक्खित्तो; ",
"an4.198:4.4":	"उक्कुटिकोपि होति उक्कुटिकप्पधानमनुयुत्तो; ",
"an4.198:4.5":	"कण्टकापस्सयिकोपि होति कण्टकापस्सये सेय्यं कप्पेति; ",
"an4.198:4.6":	"सायततियकम्पि उदकोरोहनानुयोगमनुयुत्तो विहरति। ",
"an4.198:4.7":	"इति एवरूपं अनेकविहितं कायस्स आतापनपरितापनानुयोगमनुयुत्तो विहरति। ",
"an4.198:4.8":	"एवं खो, भिक्खवे, पुग्गलो अत्तन्तपो होति अत्तपरितापनानुयोगमनुयुत्तो। ",
"an4.198:5.1":	"कथञ्च, भिक्खवे, पुग्गलो परन्तपो होति परपरितापनानुयोगमनुयुत्तो? ",
"an4.198:5.2":	"इध, भिक्खवे, एकच्चो पुग्गलो ओरब्भिको होति सूकरिको साकुणिको मागविको लुद्दो मच्छघातको चोरो चोरघातको गोघातको बन्धनागारिको, ये वा पनञ्ञेपि केचि कुरूरकम्मन्ता। ",
"an4.198:5.3":	"एवं खो, भिक्खवे, पुग्गलो परन्तपो होति परपरितापनानुयोगमनुयुत्तो। ",
"an4.198:6.1":	"कथञ्च, भिक्खवे, पुग्गलो अत्तन्तपो च होति अत्तपरितापनानुयोगमनुयुत्तो परन्तपो च परपरितापनानुयोगमनुयुत्तो? ",
"an4.198:6.2":	"इध, भिक्खवे, एकच्चो पुग्गलो राजा वा होति खत्तियो मुद्धावसित्तो, ब्राह्मणो वा होति महासालो। ",
"an4.198:6.3":	"सो पुरत्थिमेन नगरस्स नवं सन्थागारं कारापेत्वा केसमस्सुं ओहारेत्वा खराजिनं निवासेत्वा सप्पितेलेन कायं अब्भञ्जित्वा मगविसाणेन पिट्ठिं कण्डुवमानो नवं सन्थागारं पविसति, सद्धिं महेसिया ब्राह्मणेन च पुरोहितेन। ",
"an4.198:6.4":	"सो तत्थ अनन्तरहिताय भूमिया हरितुपलित्ताय सेय्यं कप्पेति। ",
"an4.198:6.5":	"एकिस्साय गाविया सरूपवच्छाय यं एकस्मिं थने खीरं होति तेन राजा यापेति; यं दुतियस्मिं थने खीरं होति तेन महेसी यापेति; यं ततियस्मिं थने खीरं होति तेन ब्राह्मणो पुरोहितो यापेति; यं चतुत्थस्मिं थने खीरं होति तेन अग्गिं जुहति; अवसेसेन वच्छको यापेति। ",
"an4.198:6.6":	"सो एवमाह: ",
"an4.198:6.7":	"‘एत्तका उसभा हञ्ञन्तु यञ्ञत्थाय, एत्तका वच्छतरा हञ्ञन्तु यञ्ञत्थाय, एत्तका वच्छतरियो हञ्ञन्तु यञ्ञत्थाय, एत्तका अजा हञ्ञन्तु यञ्ञत्थाय, एत्तका उरब्भा हञ्ञन्तु यञ्ञत्थाय, एत्तका अस्सा हञ्ञन्तु यञ्ञत्थाय, एत्तका रुक्खा छिज्जन्तु यूपत्थाय, एत्तका दब्भा लूयन्तु बरिहिसत्थाया’ति। ",
"an4.198:6.8":	"येपिस्स ते होन्ति दासाति वा पेस्साति वा कम्मकराति वा तेपि दण्डतज्जिता भयतज्जिता अस्सुमुखा रुदमाना परिकम्मानि करोन्ति। ",
"an4.198:6.9":	"एवं खो, भिक्खवे, पुग्गलो अत्तन्तपो च होति अत्तपरितापनानुयोगमनुयुत्तो परन्तपो च परपरितापनानुयोगमनुयुत्तो। ",
"an4.198:7.1":	"कथञ्च, भिक्खवे, पुग्गलो नेवत्तन्तपो होति नात्तपरितापनानुयोगमनुयुत्तो न परन्तपो न परपरितापनानुयोगमनुयुत्तो? ",
"an4.198:7.2":	"सो अनत्तन्तपो अपरन्तपो दिट्ठेव धम्मे निच्छातो निब्बुतो सीतीभूतो सुखप्पटिसंवेदी ब्रह्मभूतेन अत्तना विहरति। ",
"an4.198:7.3":	"इध, भिक्खवे, तथागतो लोके उप्पज्जति अरहं सम्मासम्बुद्धो विज्जाचरणसम्पन्नो सुगतो लोकविदू अनुत्तरो पुरिसदम्मसारथि सत्था देवमनुस्सानं बुद्धो भगवा। ",
"an4.198:7.4":	"सो इमं लोकं सदेवकं समारकं सब्रह्मकं सस्समणब्राह्मणिं पजं सदेवमनुस्सं सयं अभिञ्ञा सच्छिकत्वा पवेदेति। ",
"an4.198:7.5":	"सो धम्मं देसेति आदिकल्याणं मज्झेकल्याणं परियोसानकल्याणं सात्थं सब्यञ्जनं, केवलपरिपुण्णं परिसुद्धं ब्रह्मचरियं पकासेति। ",
"an4.198:7.6":	"तं धम्मं सुणाति गहपति वा गहपतिपुत्तो वा अञ्ञतरस्मिं वा कुले पच्चाजातो। ",
"an4.198:7.7":	"सो तं धम्मं सुत्वा तथागते सद्धं पटिलभति। ",
"an4.198:7.8":	"सो तेन सद्धापटिलाभेन समन्नागतो इति पटिसञ्चिक्खति: ",
"an4.198:7.9":	"‘सम्बाधो घरावासो रजापथो, अब्भोकासो पब्बज्जा; ",
"an4.198:7.10":	"नयिदं सुकरं अगारं अज्झावसता एकन्तपरिपुण्णं एकन्तपरिसुद्धं सङ्खलिखितं ब्रह्मचरियं चरितुं; ",
"an4.198:7.11":	"यन्नूनाहं केसमस्सुं ओहारेत्वा कासायानि वत्थानि अच्छादेत्वा अगारस्मा अनगारियं पब्बजेय्यन्’ति। ",
"an4.198:7.12":	"सो अपरेन समयेन अप्पं वा भोगक्खन्धं पहाय, महन्तं वा भोगक्खन्धं पहाय, अप्पं वा ञातिपरिवट्टं पहाय, महन्तं वा ञातिपरिवट्टं पहाय, केसमस्सुं ओहारेत्वा कासायानि वत्थानि अच्छादेत्वा अगारस्मा अनगारियं पब्बजति। ",
"an4.198:8.1":	"सो एवं पब्बजितो समानो भिक्खूनं सिक्खासाजीवसमापन्नो पाणातिपातं पहाय पाणातिपाता पटिविरतो होति निहितदण्डो निहितसत्थो लज्जी दयापन्नो, सब्बपाणभूतहितानुकम्पी विहरति। ",
"an4.198:8.2":	"अदिन्नादानं पहाय अदिन्नादाना पटिविरतो होति दिन्नादायी दिन्नपाटिकङ्खी, अथेनेन सुचिभूतेन अत्तना विहरति। ",
"an4.198:8.3":	"अब्रह्मचरियं पहाय ब्रह्मचारी होति आराचारी विरतो असद्धम्मा गामधम्मा। ",
"an4.198:8.4":	"मुसावादं पहाय मुसावादा पटिविरतो होति सच्चवादी सच्चसन्धो थेतो पच्चयिको अविसंवादको लोकस्स। ",
"an4.198:8.5":	"पिसुणं वाचं पहाय पिसुणाय वाचाय पटिविरतो होति, न इतो सुत्वा अमुत्र अक्खाता इमेसं भेदाय, न अमुत्र वा सुत्वा इमेसं अक्खाता अमूसं भेदाय; इति भिन्नानं वा सन्धाता, सहितानं वा अनुप्पदाता, समग्गारामो समग्गरतो समग्गनन्दी समग्गकरणिं वाचं भासिता होति। ",
"an4.198:8.6":	"फरुसं वाचं पहाय फरुसाय वाचाय पटिविरतो होति; या सा वाचा नेला कण्णसुखा पेमनीया हदयङ्गमा पोरी बहुजनकन्ता बहुजनमनापा तथारूपिं वाचं भासिता होति। ",
"an4.198:8.7":	"सम्फप्पलापं पहाय सम्फप्पलापा पटिविरतो होति कालवादी भूतवादी अत्थवादी धम्मवादी विनयवादी; निधानवतिं वाचं भासिता होति कालेन सापदेसं परियन्तवतिं अत्थसंहितं। ",
"an4.198:9.1":	"सो बीजगामभूतगामसमारम्भा पटिविरतो होति। ",
"an4.198:9.2":	"एकभत्तिको होति रत्तूपरतो विरतो विकालभोजना। ",
"an4.198:9.3":	"नच्चगीतवादितविसूकदस्सना पटिविरतो होति। ",
"an4.198:9.4":	"मालागन्धविलेपनधारणमण्डनविभूसनट्ठाना पटिविरतो होति। ",
"an4.198:9.5":	"उच्चासयनमहासयना पटिविरतो होति। ",
"an4.198:9.6":	"जातरूपरजतपटिग्गहणा पटिविरतो होति। ",
"an4.198:9.7":	"आमकधञ्ञपटिग्गहणा पटिविरतो होति। ",
"an4.198:9.8":	"आमकमंसपटिग्गहणा पटिविरतो होति। ",
"an4.198:9.9":	"इत्थिकुमारिकपटिग्गहणा पटिविरतो होति। ",
"an4.198:9.10":	"दासिदासपटिग्गहणा पटिविरतो होति। ",
"an4.198:9.11":	"अजेळकपटिग्गहणा पटिविरतो होति। ",
"an4.198:9.12":	"कुक्कुटसूकरपटिग्गहणा पटिविरतो होति। ",
"an4.198:9.13":	"हत्थिगवास्सवळवपटिग्गहणा पटिविरतो होति। ",
"an4.198:9.14":	"खेत्तवत्थुपटिग्गहणा पटिविरतो होति। ",
"an4.198:9.15":	"दूतेय्यपहिणगमनानुयोगा पटिविरतो होति। ",
"an4.198:9.16":	"कयविक्कया पटिविरतो होति। ",
"an4.198:9.17":	"तुलाकूटकंसकूटमानकूटा पटिविरतो होति। ",
"an4.198:9.18":	"उक्कोटनवञ्चननिकतिसाचियोगा पटिविरतो होति। ",
"an4.198:9.19":	"छेदनवधबन्धनविपरामोसआलोपसहसाकारा पटिविरतो होति। ",
"an4.198:10.1":	"सो सन्तुट्ठो होति कायपरिहारिकेन चीवरेन कुच्छिपरिहारिकेन पिण्डपातेन। सो येन येनेव पक्कमति समादायेव पक्कमति। ",
"an4.198:10.2":	"सेय्यथापि नाम पक्खी सकुणो येन येनेव डेति, सपत्तभारोव डेति; ",
"an4.198:10.3":	"एवमेवं भिक्खु सन्तुट्ठो होति कायपरिहारिकेन चीवरेन कुच्छिपरिहारिकेन पिण्डपातेन। सो येन येनेव पक्कमति, समादायेव पक्कमति। ",
"an4.198:10.4":	"सो इमिना अरियेन सीलक्खन्धेन समन्नागतो अज्झत्तं अनवज्जसुखं पटिसंवेदेति। ",
"an4.198:11.1":	"सो चक्खुना रूपं दिस्वा न निमित्तग्गाही होति नानुब्यञ्जनग्गाही। ",
"an4.198:11.2":	"यत्वाधिकरणमेनं चक्खुन्द्रियं असंवुतं विहरन्तं अभिज्झादोमनस्सा पापका अकुसला धम्मा अन्वास्सवेय्युं, तस्स संवराय पटिपज्जति; रक्खति चक्खुन्द्रियं; चक्खुन्द्रिये संवरं आपज्जति। ",
"an4.198:11.3":	"सोतेन सद्दं सुत्वा … ",
"an4.198:11.4":	"घानेन गन्धं घायित्वा … ",
"an4.198:11.5":	"जिव्हाय रसं सायित्वा … ",
"an4.198:11.6":	"कायेन फोट्ठब्बं फुसित्वा … ",
"an4.198:11.7":	"मनसा धम्मं विञ्ञाय न निमित्तग्गाही होति नानुब्यञ्जनग्गाही। ",
"an4.198:11.8":	"यत्वाधिकरणमेनं मनिन्द्रियं असंवुतं विहरन्तं अभिज्झादोमनस्सा पापका अकुसला धम्मा अन्वास्सवेय्युं, तस्स संवराय पटिपज्जति; रक्खति मनिन्द्रियं; मनिन्द्रिये संवरं आपज्जति। ",
"an4.198:11.9":	"सो इमिना अरियेन इन्द्रियसंवरेन समन्नागतो अज्झत्तं अब्यासेकसुखं पटिसंवेदेति। ",
"an4.198:12.1":	"सो अभिक्कन्ते पटिक्कन्ते सम्पजानकारी होति, आलोकिते विलोकिते सम्पजानकारी होति, समिञ्जिते पसारिते सम्पजानकारी होति, सङ्घाटिपत्तचीवरधारणे सम्पजानकारी होति, असिते पीते खायिते सायिते सम्पजानकारी होति, उच्चारपस्सावकम्मे सम्पजानकारी होति, गते ठिते निसिन्ने सुत्ते जागरिते भासिते तुण्हीभावे सम्पजानकारी होति। ",
"an4.198:13.1":	"सो इमिना च अरियेन सीलक्खन्धेन समन्नागतो, इमाय च अरियाय सन्तुट्ठिया समन्नागतो, इमिना च अरियेन इन्द्रियसंवरेन समन्नागतो, इमिना च अरियेन सतिसम्पजञ्ञेन समन्नागतो ",
"an4.198:13.2":	"विवित्तं सेनासनं भजति अरञ्ञं रुक्खमूलं पब्बतं कन्दरं गिरिगुहं सुसानं वनप्पत्थं अब्भोकासं पलालपुञ्जं। ",
"an4.198:13.3":	"सो पच्छाभत्तं पिण्डपातपटिक्कन्तो निसीदति पल्लङ्कं आभुजित्वा उजुं कायं पणिधाय परिमुखं सतिं उपट्ठपेत्वा। ",
"an4.198:13.4":	"सो अभिज्झं लोके पहाय विगताभिज्झेन चेतसा विहरति, अभिज्झाय चित्तं परिसोधेति। ",
"an4.198:13.5":	"ब्यापादपदोसं पहाय अब्यापन्नचित्तो विहरति सब्बपाणभूतहितानुकम्पी, ब्यापादपदोसा चित्तं परिसोधेति। ",
"an4.198:13.6":	"थिनमिद्धं पहाय विगतथिनमिद्धो विहरति आलोकसञ्ञी सतो सम्पजानो, थिनमिद्धा चित्तं परिसोधेति। ",
"an4.198:13.7":	"उद्धच्चकुक्कुच्चं पहाय अनुद्धतो विहरति अज्झत्तं वूपसन्तचित्तो, उद्धच्चकुक्कुच्चा चित्तं परिसोधेति। ",
"an4.198:13.8":	"विचिकिच्छं पहाय तिण्णविचिकिच्छो विहरति अकथङ्कथी कुसलेसु धम्मेसु, विचिकिच्छाय चित्तं परिसोधेति। ",
"an4.198:13.9":	"सो इमे पञ्च नीवरणे पहाय चेतसो उपक्किलेसे पञ्ञाय दुब्बलीकरणे ",
"an4.198:13.10":	"विविच्चेव कामेहि …पे… चतुत्थं झानं उपसम्पज्ज विहरति। ",
"an4.198:14.1":	"सो एवं समाहिते चित्ते परिसुद्धे परियोदाते अनङ्गणे विगतूपक्किलेसे मुदुभूते कम्मनिये ठिते आनेञ्जप्पत्ते पुब्बेनिवासानुस्सतिञाणाय …पे… ",
"an4.198:14.2":	"सत्तानं चुतूपपातञाणाय …पे… ",
"an4.198:14.3":	"आसवानं खयञाणाय चित्तं अभिनिन्नामेति। ",
"an4.198:14.4":	"सो ‘इदं दुक्खन्’ति यथाभूतं पजानाति, ‘अयं दुक्खसमुदयो’ति यथाभूतं पजानाति, ‘अयं दुक्खनिरोधो’ति यथाभूतं पजानाति, ‘अयं दुक्खनिरोधगामिनी पटिपदा’ति यथाभूतं पजानाति। ",
"an4.198:14.5":	"‘इमे आसवा’ति यथाभूतं पजानाति, ‘अयं आसवसमुदयो’ति यथाभूतं पजानाति, ‘अयं आसवनिरोधो’ति यथाभूतं पजानाति, ‘अयं आसवनिरोधगामिनी पटिपदा’ति यथाभूतं पजानाति। ",
"an4.198:15.1":	"तस्स एवं जानतो एवं पस्सतो कामासवापि चित्तं विमुच्चति, भवासवापि चित्तं विमुच्चति, अविज्जासवापि चित्तं विमुच्चति; ",
"an4.198:15.2":	"विमुत्तस्मिं विमुत्तमिति ञाणं होति। ",
"an4.198:15.3":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाति। ",
"an4.198:15.4":	"एवं खो, भिक्खवे, पुग्गलो नेवत्तन्तपो होति नात्तपरितापनानुयोगमनुयुत्तो न परन्तपो न परपरितापनानुयोगमनुयुत्तो। ",
"an4.198:15.5":	"सो न अत्तन्तपो न परन्तपो दिट्ठेव धम्मे निच्छातो निब्बुतो सीतीभूतो सुखप्पटिसंवेदी ब्रह्मभूतेन अत्तना विहरति। ",
"an4.198:15.6":	"इमे खो, भिक्खवे, चत्तारो पुग्गला सन्तो संविज्जमाना लोकस्मिन्”ति। ",
"an4.198:15.7":	"अट्ठमं। "
}	
