{	
"an5.50:0.1":	"अङ्गुत्तर निकाय ५।५० ",
"an5.50:0.2":	"५। मुण्डराजवग्ग ",
"an5.50:0.3":	"नारदसुत्त ",
"an5.50:1.1":	"एकं समयं आयस्मा नारदो पाटलिपुत्ते विहरति कुक्कुटारामे। ",
"an5.50:1.2":	"तेन खो पन समयेन मुण्डस्स रञ्ञो भद्दा देवी कालङ्कता होति पिया मनापा। ",
"an5.50:1.3":	"सो भद्दाय देविया कालङ्कताय पियाय मनापाय नेव न्हायति न विलिम्पति न भत्तं भुञ्जति न कम्मन्तं पयोजेति—",
"an5.50:1.4":	"रत्तिन्दिवं भद्दाय देविया सरीरे अज्झोमुच्छितो। ",
"an5.50:1.5":	"अथ खो मुण्डो राजा पियकं कोसारक्खं आमन्तेसि: ",
"an5.50:1.6":	"“तेन हि, सम्म पियक, भद्दाय देविया सरीरं आयसाय तेलदोणिया पक्खिपित्वा अञ्ञिस्सा आयसाय दोणिया पटिकुज्जथ, यथा मयं भद्दाय देविया सरीरं चिरतरं पस्सेय्यामा”ति। ",
"an5.50:1.7":	"“एवं, देवा”ति खो पियको कोसारक्खो मुण्डस्स रञ्ञो पटिस्सुत्वा भद्दाय देविया सरीरं आयसाय तेलदोणिया पक्खिपित्वा अञ्ञिस्सा आयसाय दोणिया पटिकुज्जि। ",
"an5.50:2.1":	"अथ खो पियकस्स कोसारक्खस्स एतदहोसि: ",
"an5.50:2.2":	"“इमस्स खो मुण्डस्स रञ्ञो भद्दा देवी कालङ्कता पिया मनापा। ",
"an5.50:2.3":	"सो भद्दाय देविया कालङ्कताय पियाय मनापाय नेव न्हायति न विलिम्पति न भत्तं भुञ्जति न कम्मन्तं पयोजेति—",
"an5.50:2.4":	"रत्तिन्दिवं भद्दाय देविया सरीरे अज्झोमुच्छितो। ",
"an5.50:2.5":	"कं नु खो मुण्डो राजा समणं वा ब्राह्मणं वा पयिरुपासेय्य, यस्स धम्मं सुत्वा सोकसल्लं पजहेय्या”ति। ",
"an5.50:3.1":	"अथ खो पियकस्स कोसारक्खस्स एतदहोसि: ",
"an5.50:3.2":	"“अयं खो आयस्मा नारदो पाटलिपुत्ते विहरति कुक्कुटारामे। ",
"an5.50:3.3":	"तं खो पनायस्मन्तं नारदं एवं कल्याणो कित्तिसद्दो अब्भुग्गतो: ",
"an5.50:3.4":	"‘पण्डितो वियत्तो मेधावी बहुस्सुतो चित्तकथी कल्याणपटिभानो वुद्धो चेव अरहा च’। ",
"an5.50:3.5":	"यन्नून मुण्डो राजा आयस्मन्तं नारदं पयिरुपासेय्य, अप्पेव नाम मुण्डो राजा आयस्मतो नारदस्स धम्मं सुत्वा सोकसल्लं पजहेय्या”ति। ",
"an5.50:4.1":	"अथ खो पियको कोसारक्खो येन मुण्डो राजा तेनुपसङ्कमि; उपसङ्कमित्वा मुण्डं राजानं एतदवोच: ",
"an5.50:4.2":	"“अयं खो, देव, आयस्मा नारदो पाटलिपुत्ते विहरति कुक्कुटारामे। ",
"an5.50:4.3":	"तं खो पनायस्मन्तं नारदं एवं कल्याणो कित्तिसद्दो अब्भुग्गतो: ",
"an5.50:4.4":	"‘पण्डितो वियत्तो मेधावी बहुस्सुतो चित्तकथी कल्याणपटिभानो वुद्धो चेव अरहा च’। ",
"an5.50:4.5":	"यदि पन देवो आयस्मन्तं नारदं पयिरुपासेय्य, अप्पेव नाम देवो आयस्मतो नारदस्स धम्मं सुत्वा सोकसल्लं पजहेय्या”ति। ",
"an5.50:4.6":	"“तेन हि, सम्म पियक, आयस्मन्तं नारदं पटिवेदेहि। ",
"an5.50:4.7":	"कथञ्हि नाम मादिसो समणं वा ब्राह्मणं वा विजिते वसन्तं पुब्बे अप्पटिसंविदितो उपसङ्कमितब्बं मञ्ञेय्या”ति। ",
"an5.50:4.8":	"“एवं, देवा”ति खो पियको कोसारक्खो मुण्डस्स रञ्ञो पटिस्सुत्वा येनायस्मा नारदो तेनुपसङ्कमि; उपसङ्कमित्वा आयस्मन्तं नारदं अभिवादेत्वा एकमन्तं निसीदि। एकमन्तं निसिन्नो खो पियको कोसारक्खो आयस्मन्तं नारदं एतदवोच: ",
"an5.50:5.1":	"“इमस्स, भन्ते, मुण्डस्स रञ्ञो भद्दा देवी कालङ्कता पिया मनापा। ",
"an5.50:5.2":	"सो भद्दाय देविया कालङ्कताय पियाय मनापाय नेव न्हायति न विलिम्पति न भत्तं भुञ्जति न कम्मन्तं पयोजेति—",
"an5.50:5.3":	"रत्तिन्दिवं भद्दाय देविया सरीरे अज्झोमुच्छितो। ",
"an5.50:5.4":	"साधु, भन्ते, आयस्मा नारदो मुण्डस्स रञ्ञो तथा धम्मं देसेतु यथा मुण्डो राजा आयस्मतो नारदस्स धम्मं सुत्वा सोकसल्लं पजहेय्या”ति। ",
"an5.50:5.5":	"“यस्सदानि, पियक, मुण्डो राजा कालं मञ्ञती”ति। ",
"an5.50:6.1":	"अथ खो पियको कोसारक्खो उट्ठायासना आयस्मन्तं नारदं अभिवादेत्वा पदक्खिणं कत्वा येन मुण्डो राजा तेनुपसङ्कमि; उपसङ्कमित्वा मुण्डं राजानं एतदवोच: ",
"an5.50:6.2":	"“कतावकासो खो, देव, आयस्मता नारदेन। ",
"an5.50:6.3":	"यस्सदानि देवो कालं मञ्ञती”ति। ",
"an5.50:6.4":	"“तेन हि, सम्म पियक, भद्रानि भद्रानि यानानि योजापेही”ति। ",
"an5.50:6.5":	"“एवं, देवा”ति खो पियको कोसारक्खो मुण्डस्स रञ्ञो पटिस्सुत्वा भद्रानि भद्रानि यानानि योजापेत्वा मुण्डं राजानं एतदवोच: ",
"an5.50:6.6":	"“युत्तानि खो ते, देव, भद्रानि भद्रानि यानानि। ",
"an5.50:6.7":	"यस्सदानि देवो कालं मञ्ञती”ति। ",
"an5.50:7.1":	"अथ खो मुण्डो राजा भद्रं यानं अभिरुहित्वा भद्रेहि भद्रेहि यानेहि येन कुक्कुटारामो तेन पायासि महच्चा राजानुभावेन आयस्मन्तं नारदं दस्सनाय। ",
"an5.50:7.2":	"यावतिका यानस्स भूमि यानेन गन्त्वा, याना पच्चोरोहित्वा पत्तिकोव आरामं पाविसि। ",
"an5.50:7.3":	"अथ खो मुण्डो राजा येन आयस्मा नारदो तेनुपसङ्कमि; उपसङ्कमित्वा आयस्मन्तं नारदं अभिवादेत्वा एकमन्तं निसीदि। एकमन्तं निसिन्नं खो मुण्डं राजानं आयस्मा नारदो एतदवोच: ",
"an5.50:8.1":	"“पञ्चिमानि, महाराज, अलब्भनीयानि ठानानि समणेन वा ब्राह्मणेन वा देवेन वा मारेन वा ब्रह्मुना वा केनचि वा लोकस्मिं। ",
"an5.50:8.2":	"कतमानि पञ्च? ",
"an5.50:8.3":	"‘जराधम्मं मा जीरी’ति अलब्भनीयं ठानं समणेन वा ब्राह्मणेन वा देवेन वा मारेन वा ब्रह्मुना वा केनचि वा लोकस्मिं। ",
"an5.50:8.4":	"‘ब्याधिधम्मं मा ब्याधीयी’ति …पे… ‘मरणधम्मं मा मीयी’ति … ‘खयधम्मं मा खीयी’ति … ‘नस्सनधम्मं मा नस्सी’ति अलब्भनीयं ठानं समणेन वा ब्राह्मणेन वा देवेन वा मारेन वा ब्रह्मुना वा केनचि वा लोकस्मिं। ",
"an5.50:9.1":	"अस्सुतवतो, महाराज, पुथुज्जनस्स जराधम्मं जीरति। ",
"an5.50:9.2":	"सो जराधम्मे जिण्णे न इति पटिसञ्चिक्खति: ",
"an5.50:9.3":	"‘न खो मय्हेवेकस्स जराधम्मं जीरति, अथ खो यावता सत्तानं आगति गति चुति उपपत्ति सब्बेसं सत्तानं जराधम्मं जीरति। ",
"an5.50:9.4":	"अहञ्चेव खो पन जराधम्मे जिण्णे सोचेय्यं किलमेय्यं परिदेवेय्यं, उरत्ताळिं कन्देय्यं, सम्मोहं आपज्जेय्यं, भत्तम्पि मे नच्छादेय्य, कायेपि दुब्बण्णियं ओक्कमेय्य, कम्मन्तापि नप्पवत्तेय्युं, अमित्तापि अत्तमना अस्सु, मित्तापि दुम्मना अस्सू’ति। ",
"an5.50:9.5":	"सो जराधम्मे जिण्णे सोचति किलमति परिदेवति, उरत्ताळिं कन्दति, सम्मोहं आपज्जति। ",
"an5.50:9.6":	"अयं वुच्चति, महाराज: ",
"an5.50:9.7":	"‘अस्सुतवा पुथुज्जनो विद्धो सविसेन सोकसल्लेन अत्तानंयेव परितापेति’। ",
"an5.50:10.1":	"पुन चपरं, महाराज, अस्सुतवतो पुथुज्जनस्स ब्याधिधम्मं ब्याधीयति …पे… मरणधम्मं मीयति … खयधम्मं खीयति … नस्सनधम्मं नस्सति। ",
"an5.50:10.2":	"सो नस्सनधम्मे नट्ठे न इति पटिसञ्चिक्खति: ",
"an5.50:10.3":	"‘न खो मय्हेवेकस्स नस्सनधम्मं नस्सति, अथ खो यावता सत्तानं आगति गति चुति उपपत्ति सब्बेसं सत्तानं नस्सनधम्मं नस्सति। ",
"an5.50:10.4":	"अहञ्चेव खो पन नस्सनधम्मे नट्ठे सोचेय्यं किलमेय्यं परिदेवेय्यं, उरत्ताळिं कन्देय्यं, सम्मोहं आपज्जेय्यं, भत्तम्पि मे नच्छादेय्य, कायेपि दुब्बण्णियं ओक्कमेय्य, कम्मन्तापि नप्पवत्तेय्युं, अमित्तापि अत्तमना अस्सु, मित्तापि दुम्मना अस्सू’ति। ",
"an5.50:10.5":	"सो नस्सनधम्मे नट्ठे सोचति किलमति परिदेवति, उरत्ताळिं कन्दति, सम्मोहं आपज्जति। ",
"an5.50:10.6":	"अयं वुच्चति, महाराज: ",
"an5.50:10.7":	"‘अस्सुतवा पुथुज्जनो विद्धो सविसेन सोकसल्लेन अत्तानंयेव परितापेति’। ",
"an5.50:11.1":	"सुतवतो च खो, महाराज, अरियसावकस्स जराधम्मं जीरति। ",
"an5.50:11.2":	"सो जराधम्मे जिण्णे इति पटिसञ्चिक्खति: ",
"an5.50:11.3":	"‘न खो मय्हेवेकस्स जराधम्मं जीरति, अथ खो यावता सत्तानं आगति गति चुति उपपत्ति सब्बेसं सत्तानं जराधम्मं जीरति। ",
"an5.50:11.4":	"अहञ्चेव खो पन जराधम्मे जिण्णे सोचेय्यं किलमेय्यं परिदेवेय्यं, उरत्ताळिं कन्देय्यं, सम्मोहं आपज्जेय्यं, भत्तम्पि मे नच्छादेय्य, कायेपि दुब्बण्णियं ओक्कमेय्य, कम्मन्तापि नप्पवत्तेय्युं, अमित्तापि अत्तमना अस्सु, मित्तापि दुम्मना अस्सू’ति। ",
"an5.50:11.5":	"सो जराधम्मे जिण्णे न सोचति न किलमति न परिदेवति, न उरत्ताळिं कन्दति, न सम्मोहं आपज्जति। ",
"an5.50:11.6":	"अयं वुच्चति, महाराज: ",
"an5.50:11.7":	"‘सुतवा अरियसावको अब्बुहि सविसं सोकसल्लं, येन विद्धो अस्सुतवा पुथुज्जनो अत्तानंयेव परितापेति। ",
"an5.50:11.8":	"असोको विसल्लो अरियसावको अत्तानंयेव परिनिब्बापेति’। ",
"an5.50:12.1":	"पुन चपरं, महाराज, सुतवतो अरियसावकस्स ब्याधिधम्मं ब्याधीयति …पे… मरणधम्मं मीयति … खयधम्मं खीयति … नस्सनधम्मं नस्सति। ",
"an5.50:12.2":	"सो नस्सनधम्मे नट्ठे इति पटिसञ्चिक्खति: ",
"an5.50:12.3":	"‘न खो मय्हेवेकस्स नस्सनधम्मं नस्सति, अथ खो यावता सत्तानं आगति गति चुति उपपत्ति सब्बेसं सत्तानं नस्सनधम्मं नस्सति। ",
"an5.50:12.4":	"अहञ्चेव खो पन नस्सनधम्मे नट्ठे सोचेय्यं किलमेय्यं परिदेवेय्यं, उरत्ताळिं कन्देय्यं, सम्मोहं आपज्जेय्यं, भत्तम्पि मे नच्छादेय्य, कायेपि दुब्बण्णियं ओक्कमेय्य, कम्मन्तापि नप्पवत्तेय्युं, अमित्तापि अत्तमना अस्सु, मित्तापि दुम्मना अस्सू’ति। ",
"an5.50:12.5":	"सो नस्सनधम्मे नट्ठे न सोचति न किलमति न परिदेवति, न उरत्ताळिं कन्दति, न सम्मोहं आपज्जति। ",
"an5.50:12.6":	"अयं वुच्चति, महाराज: ",
"an5.50:12.7":	"‘सुतवा अरियसावको अब्बुहि सविसं सोकसल्लं, येन विद्धो अस्सुतवा पुथुज्जनो अत्तानंयेव परितापेति। ",
"an5.50:12.8":	"असोको विसल्लो अरियसावको अत्तानंयेव परिनिब्बापेति’। ",
"an5.50:13.1":	"इमानि खो, महाराज, पञ्च अलब्भनीयानि ठानानि समणेन वा ब्राह्मणेन वा देवेन वा मारेन वा ब्रह्मुना वा केनचि वा लोकस्मिन्ति। ",
"an5.50:14.1":	"न सोचनाय परिदेवनाय, ",
"an5.50:14.2":	"अत्थोध लब्भा अपि अप्पकोपि; ",
"an5.50:14.3":	"सोचन्तमेनं दुखितं विदित्वा, ",
"an5.50:14.4":	"पच्चत्थिका अत्तमना भवन्ति। ",
"an5.50:15.1":	"यतो च खो पण्डितो आपदासु, ",
"an5.50:15.2":	"न वेधती अत्थविनिच्छयञ्ञू; ",
"an5.50:15.3":	"पच्चत्थिकास्स दुखिता भवन्ति, ",
"an5.50:15.4":	"दिस्वा मुखं अविकारं पुराणं। ",
"an5.50:16.1":	"जप्पेन मन्तेन सुभासितेन, ",
"an5.50:16.2":	"अनुप्पदानेन पवेणिया वा; ",
"an5.50:16.3":	"यथा यथा यत्थ लभेथ अत्थं, ",
"an5.50:16.4":	"तथा तथा तत्थ परक्कमेय्य। ",
"an5.50:17.1":	"सचे पजानेय्य अलब्भनेय्यो, ",
"an5.50:17.2":	"मयाव अञ्ञेन वा एस अत्थो; ",
"an5.50:17.3":	"असोचमानो अधिवासयेय्य, ",
"an5.50:17.4":	"कम्मं दळ्हं किन्ति करोमि दानी”ति। ",
"an5.50:18.1":	"एवं वुत्ते, मुण्डो राजा आयस्मन्तं नारदं एतदवोच: ",
"an5.50:18.2":	"“को नामो अयं, भन्ते, धम्मपरियायो”ति? ",
"an5.50:18.3":	"“सोकसल्लहरणो नाम अयं, महाराज, धम्मपरियायो”ति। ",
"an5.50:18.4":	"“तग्घ, भन्ते, सोकसल्लहरणो। ",
"an5.50:18.5":	"इमञ्हि मे, भन्ते, धम्मपरियायं सुत्वा सोकसल्लं पहीनन्”ति। ",
"an5.50:19.1":	"अथ खो मुण्डो राजा पियकं कोसारक्खं आमन्तेसि: ",
"an5.50:19.2":	"“तेन हि, सम्म पियक, भद्दाय देविया सरीरं झापेथ; थूपञ्चस्सा करोथ। ",
"an5.50:19.3":	"अज्जतग्गे दानि मयं न्हायिस्साम चेव विलिम्पिस्साम भत्तञ्च भुञ्जिस्साम कम्मन्ते च पयोजेस्सामा”ति। ",
"an5.50:19.4":	"दसमं। ",
"an5.50:19.5":	"मुण्डराजवग्गो पञ्चमो। ",
"an5.50:20.0":	"तस्सुद्दानं ",
"an5.50:20.1":	"आदियो सप्पुरिसो इट्ठा, ",
"an5.50:20.2":	"मनापदायीभिसन्दं; ",
"an5.50:20.3":	"सम्पदा च धनं ठानं, ",
"an5.50:20.4":	"कोसलो नारदेन चाति। ",
"an5.50:20.5":	"पठमो पण्णासको समत्तो। "
}	
