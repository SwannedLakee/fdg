{	
"an4.8:0.1":	"अङ्गुत्तर निकाय ४।८ ",
"an4.8:0.2":	"१। भण्डगामवग्ग ",
"an4.8:0.3":	"वेसारज्जसुत्त ",
"an4.8:1.1":	"“चत्तारिमानि, भिक्खवे, तथागतस्स वेसारज्जानि, येहि वेसारज्जेहि समन्नागतो तथागतो आसभं ठानं पटिजानाति, परिसासु सीहनादं नदति, ब्रह्मचक्कं पवत्तेति। ",
"an4.8:1.2":	"कतमानि चत्तारि? ",
"an4.8:1.3":	"‘“सम्मासम्बुद्धस्स ते पटिजानतो इमे धम्मा अनभिसम्बुद्धा”ति तत्र वत मं समणो वा ब्राह्मणो वा देवो वा मारो वा ब्रह्मा वा कोचि वा लोकस्मिं सहधम्मेन पटिचोदेस्सती’ति निमित्तमेतं, भिक्खवे, न समनुपस्सामि। ",
"an4.8:1.4":	"एतमहं, भिक्खवे, निमित्तं असमनुपस्सन्तो खेमप्पत्तो अभयप्पत्तो वेसारज्जप्पत्तो विहरामि। ",
"an4.8:2.1":	"‘“खीणासवस्स ते पटिजानतो इमे आसवा अपरिक्खीणा”ति तत्र वत मं समणो वा ब्राह्मणो वा देवो वा मारो वा ब्रह्मा वा कोचि वा लोकस्मिं सहधम्मेन पटिचोदेस्सती’ति निमित्तमेतं, भिक्खवे, न समनुपस्सामि। ",
"an4.8:2.2":	"एतमहं, भिक्खवे, निमित्तं असमनुपस्सन्तो खेमप्पत्तो अभयप्पत्तो वेसारज्जप्पत्तो विहरामि। ",
"an4.8:3.1":	"‘“ये खो पन ते अन्तरायिका धम्मा वुत्ता ते पटिसेवतो नालं अन्तरायाया”ति तत्र वत मं समणो वा ब्राह्मणो वा देवो वा मारो वा ब्रह्मा वा कोचि वा लोकस्मिं सहधम्मेन पटिचोदेस्सती’ति निमित्तमेतं, भिक्खवे, न समनुपस्सामि। ",
"an4.8:3.2":	"एतमहं, भिक्खवे, निमित्तं असमनुपस्सन्तो खेमप्पत्तो अभयप्पत्तो वेसारज्जप्पत्तो विहरामि। ",
"an4.8:4.1":	"‘“यस्स खो पन ते अत्थाय धम्मो देसितो सो न निय्याति तक्करस्स सम्मा दुक्खक्खयाया”ति तत्र वत मं समणो वा ब्राह्मणो वा देवो वा मारो वा ब्रह्मा वा कोचि वा लोकस्मिं सहधम्मेन पटिचोदेस्सती’ति निमित्तमेतं, भिक्खवे, न समनुपस्सामि। ",
"an4.8:4.2":	"एतमहं, भिक्खवे, निमित्तं असमनुपस्सन्तो खेमप्पत्तो अभयप्पत्तो वेसारज्जप्पत्तो विहरामि। ",
"an4.8:4.3":	"इमानि खो, भिक्खवे, चत्तारि तथागतस्स वेसारज्जानि, येहि वेसारज्जेहि समन्नागतो तथागतो आसभं ठानं पटिजानाति, परिसासु सीहनादं नदति, ब्रह्मचक्कं पवत्तेतीति। ",
"an4.8:5.1":	"ये केचिमे वादपथा पुथुस्सिता, ",
"an4.8:5.2":	"यंनिस्सिता समणब्राह्मणा च; ",
"an4.8:5.3":	"तथागतं पत्वा न ते भवन्ति, ",
"an4.8:5.4":	"विसारदं वादपथातिवत्तं। ",
"an4.8:6.1":	"यो धम्मचक्कं अभिभुय्य केवली, ",
"an4.8:6.2":	"पवत्तयी सब्बभूतानुकम्पी; ",
"an4.8:6.3":	"तं तादिसं देवमनुस्ससेट्ठं, ",
"an4.8:6.4":	"सत्ता नमस्सन्ति भवस्स पारगुन्”ति। ",
"an4.8:6.5":	"अट्ठमं। "
}	
