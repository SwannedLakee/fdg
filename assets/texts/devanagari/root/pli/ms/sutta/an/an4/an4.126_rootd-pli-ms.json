{	
"an4.126:0.1":	"अङ्गुत्तर निकाय ४।१२६ ",
"an4.126:0.2":	"१३। भयवग्ग ",
"an4.126:0.3":	"दुतियमेत्तासुत्त ",
"an4.126:1.1":	"“चत्तारोमे, भिक्खवे, पुग्गला सन्तो संविज्जमाना लोकस्मिं। ",
"an4.126:1.2":	"कतमे चत्तारो? ",
"an4.126:1.3":	"इध, भिक्खवे, एकच्चो पुग्गलो मेत्तासहगतेन चेतसा एकं दिसं फरित्वा विहरति, तथा दुतियं तथा ततियं तथा चतुत्थं। इति उद्धमधो तिरियं सब्बधि सब्बत्तताय सब्बावन्तं लोकं मेत्तासहगतेन चेतसा विपुलेन महग्गतेन अप्पमाणेन अवेरेन अब्यापज्जेन फरित्वा विहरति। ",
"an4.126:1.4":	"सो यदेव तत्थ होति रूपगतं वेदनागतं सञ्ञागतं सङ्खारगतं विञ्ञाणगतं ते धम्मे अनिच्चतो दुक्खतो रोगतो गण्डतो सल्लतो अघतो आबाधतो परतो पलोकतो सुञ्ञतो अनत्ततो समनुपस्सति। ",
"an4.126:1.5":	"सो कायस्स भेदा परं मरणा सुद्धावासानं देवानं सहब्यतं उपपज्जति। ",
"an4.126:1.6":	"अयं, भिक्खवे, उपपत्ति असाधारणा पुथुज्जनेहि। ",
"an4.126:2.1":	"पुन चपरं, भिक्खवे, इधेकच्चो पुग्गलो करुणा …पे… ",
"an4.126:2.2":	"मुदिता …पे… ",
"an4.126:2.3":	"उपेक्खासहगतेन चेतसा एकं दिसं फरित्वा विहरति, तथा दुतियं तथा ततियं तथा चतुत्थं। इति उद्धमधो तिरियं सब्बधि सब्बत्तताय सब्बावन्तं लोकं उपेक्खासहगतेन चेतसा विपुलेन महग्गतेन अप्पमाणेन अवेरेन अब्यापज्जेन फरित्वा विहरति। ",
"an4.126:2.4":	"सो यदेव तत्थ होति रूपगतं वेदनागतं सञ्ञागतं सङ्खारगतं विञ्ञाणगतं ते धम्मे अनिच्चतो दुक्खतो रोगतो गण्डतो सल्लतो अघतो आबाधतो परतो पलोकतो सुञ्ञतो अनत्ततो समनुपस्सति। ",
"an4.126:2.5":	"सो कायस्स भेदा परं मरणा सुद्धावासानं देवानं सहब्यतं उपपज्जति। ",
"an4.126:2.6":	"अयं, भिक्खवे, उपपत्ति असाधारणा पुथुज्जनेहि। ",
"an4.126:2.7":	"इमे खो, भिक्खवे, चत्तारो पुग्गला सन्तो संविज्जमाना लोकस्मिन्ति। ",
"an4.126:2.8":	"छट्ठं। "
}	
