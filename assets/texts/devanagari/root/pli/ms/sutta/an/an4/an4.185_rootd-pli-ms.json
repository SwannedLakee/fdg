{	
"an4.185:0.1":	"अङ्गुत्तर निकाय ४।१८५ ",
"an4.185:0.2":	"१९। ब्राह्मणवग्ग ",
"an4.185:0.3":	"ब्राह्मणसच्चसुत्त ",
"an4.185:1.1":	"एकं समयं भगवा राजगहे विहरति गिज्झकूटे पब्बते। ",
"an4.185:1.2":	"तेन खो पन समयेन सम्बहुला अभिञ्ञाता अभिञ्ञाता परिब्बाजका सिप्पिनिकातीरे परिब्बाजकारामे पटिवसन्ति, सेय्यथिदं अन्नभारो वरधरो सकुलुदायी च परिब्बाजको अञ्ञे च अभिञ्ञाता अभिञ्ञाता परिब्बाजका। ",
"an4.185:1.3":	"अथ खो भगवा सायन्हसमयं पटिसल्लाना वुट्ठितो येन सिप्पिनिकातीरे परिब्बाजकारामो तेनुपसङ्कमि। ",
"an4.185:2.1":	"तेन खो पन समयेन तेसं अञ्ञतित्थियानं परिब्बाजकानं सन्निसिन्नानं सन्निपतितानं अयमन्तरा कथा उदपादि: ",
"an4.185:2.2":	"“इतिपि ब्राह्मणसच्चानि, इतिपि ब्राह्मणसच्चानी”ति। ",
"an4.185:2.3":	"अथ खो भगवा येन ते परिब्बाजका तेनुपसङ्कमि; उपसङ्कमित्वा पञ्ञत्ते आसने निसीदि। निसज्ज खो भगवा ते परिब्बाजके एतदवोच: ",
"an4.185:3.1":	"“काय नुत्थ, परिब्बाजका, एतरहि कथाय सन्निसिन्ना, का च पन वो अन्तराकथा विप्पकता”ति? ",
"an4.185:3.2":	"“इध, भो गोतम, अम्हाकं सन्निसिन्नानं सन्निपतितानं अयमन्तराकथा उदपादि: ",
"an4.185:3.3":	"‘इतिपि ब्राह्मणसच्चानि, इतिपि ब्राह्मणसच्चानी’”ति। ",
"an4.185:4.1":	"“चत्तारिमानि, परिब्बाजका, ब्राह्मणसच्चानि मया सयं अभिञ्ञा सच्छिकत्वा पवेदितानि। ",
"an4.185:4.2":	"कतमानि चत्तारि? ",
"an4.185:4.3":	"इध, परिब्बाजका, ब्राह्मणो एवमाह: ",
"an4.185:4.4":	"‘सब्बे पाणा अवज्झा’ति। ",
"an4.185:4.5":	"इति वदं ब्राह्मणो सच्चं आह, नो मुसा। ",
"an4.185:4.6":	"सो तेन न समणोति मञ्ञति, न ब्राह्मणोति मञ्ञति, न सेय्योहमस्मीति मञ्ञति, न सदिसोहमस्मीति मञ्ञति, न हीनोहमस्मीति मञ्ञति। ",
"an4.185:4.7":	"अपि च यदेव तत्थ सच्चं तदभिञ्ञाय पाणानंयेव अनुद्दयाय अनुकम्पाय पटिपन्नो होति। ",
"an4.185:5.1":	"पुन चपरं, परिब्बाजका, ब्राह्मणो एवमाह: ",
"an4.185:5.2":	"‘सब्बे कामा अनिच्चा दुक्खा विपरिणामधम्मा’ति। ",
"an4.185:5.3":	"इति वदं ब्राह्मणो सच्चमाह, नो मुसा। ",
"an4.185:5.4":	"सो तेन न समणोति मञ्ञति, न ब्राह्मणोति मञ्ञति, न सेय्योहमस्मीति मञ्ञति, न सदिसोहमस्मीति मञ्ञति, न हीनोहमस्मीति मञ्ञति। ",
"an4.185:5.5":	"अपि च यदेव तत्थ सच्चं तदभिञ्ञाय कामानंयेव निब्बिदाय विरागाय निरोधाय पटिपन्नो होति। ",
"an4.185:6.1":	"पुन चपरं, परिब्बाजका, ब्राह्मणो एवमाह: ",
"an4.185:6.2":	"‘सब्बे भवा अनिच्चा …पे… तदभिञ्ञाय भवानंयेव निब्बिदाय विरागाय निरोधाय पटिपन्नो होति। ",
"an4.185:7.1":	"पुन चपरं, परिब्बाजका, ब्राह्मणो एवमाह: ",
"an4.185:7.2":	"‘नाहं क्वचनि कस्सचि किञ्चनतस्मिं न च मम क्वचनि कत्थचि किञ्चनतत्थी’ति। ",
"an4.185:7.3":	"इति वदं ब्राह्मणो सच्चं आह, नो मुसा। ",
"an4.185:7.4":	"सो तेन न समणोति मञ्ञति, न ब्राह्मणोति मञ्ञति, न सेय्योहमस्मीति मञ्ञति, न सदिसोहमस्मीति मञ्ञति, न हीनोहमस्मीति मञ्ञति। ",
"an4.185:7.5":	"अपि च यदेव तत्थ सच्चं तदभिञ्ञाय आकिञ्चञ्ञंयेव पटिपदं पटिपन्नो होति। ",
"an4.185:7.6":	"इमानि खो, परिब्बाजका, चत्तारि ब्राह्मणसच्चानि मया सयं अभिञ्ञा सच्छिकत्वा पवेदितानी”ति। ",
"an4.185:7.7":	"पञ्चमं। "
}	
