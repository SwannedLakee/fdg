{	
"an4.147:0.1":	"अङ्गुत्तर निकाय ४।१४७ ",
"an4.147:0.2":	"१५। आभावग्ग ",
"an4.147:0.3":	"दुतियकालसुत्त ",
"an4.147:1.1":	"“चत्तारोमे, भिक्खवे, काला सम्मा भावियमाना सम्मा अनुपरिवत्तियमाना अनुपुब्बेन आसवानं खयं पापेन्ति। ",
"an4.147:1.2":	"कतमे चत्तारो? ",
"an4.147:1.3":	"कालेन धम्मस्सवनं, कालेन धम्मसाकच्छा, कालेन सम्मसना, कालेन विपस्सना—",
"an4.147:1.4":	"इमे खो, भिक्खवे, चत्तारो काला सम्मा भावियमाना सम्मा अनुपरिवत्तियमाना अनुपुब्बेन आसवानं खयं पापेन्ति। ",
"an4.147:2.1":	"सेय्यथापि, भिक्खवे, उपरिपब्बते थुल्लफुसितके देवे वस्सन्ते तं उदकं यथानिन्नं पवत्तमानं पब्बतकन्दरपदरसाखा परिपूरेति; पब्बतकन्दरपदरसाखा परिपूरा कुसोब्भे परिपूरेन्ति; कुसोब्भा परिपूरा महासोब्भे परिपूरेन्ति; महासोब्भा परिपूरा कुन्नदियो परिपूरेन्ति; कुन्नदियो परिपूरा महानदियो परिपूरेन्ति; महानदियो परिपूरा समुद्दं परिपूरेन्ति। ",
"an4.147:2.2":	"एवमेवं खो, भिक्खवे, इमे चत्तारो काला सम्मा भावियमाना सम्मा अनुपरिवत्तियमाना अनुपुब्बेन आसवानं खयं पापेन्ती”ति। ",
"an4.147:2.3":	"सत्तमं। "
}	
