{	
"an3.86:0.1":	"अङ्गुत्तर निकाय ३।८६ ",
"an3.86:0.2":	"९। समणवग्ग ",
"an3.86:0.3":	"पठमसिक्खासुत्त ",
"an3.86:1.1":	"“साधिकमिदं, भिक्खवे, दियड्ढसिक्खापदसतं अन्वद्धमासं उद्देसं आगच्छति, यत्थ अत्तकामा कुलपुत्ता सिक्खन्ति। ",
"an3.86:1.2":	"तिस्सो इमा, भिक्खवे, सिक्खा यत्थेतं सब्बं समोधानं गच्छति। ",
"an3.86:1.3":	"कतमा तिस्सो? ",
"an3.86:1.4":	"अधिसीलसिक्खा, अधिचित्तसिक्खा अधिपञ्ञासिक्खा—",
"an3.86:1.5":	"इमा खो, भिक्खवे, तिस्सो सिक्खा, यत्थेतं सब्बं समोधानं गच्छति। ",
"an3.86:2.1":	"इध, भिक्खवे, भिक्खु सीलेसु परिपूरकारी होति समाधिस्मिं मत्तसो कारी पञ्ञाय मत्तसो कारी। ",
"an3.86:2.2":	"सो यानि तानि खुद्दानुखुद्दकानि सिक्खापदानि तानि आपज्जतिपि वुट्ठातिपि। ",
"an3.86:2.3":	"तं किस्स हेतु? ",
"an3.86:2.4":	"न हि मेत्थ, भिक्खवे, अभब्बता वुत्ता। ",
"an3.86:2.5":	"यानि च खो तानि सिक्खापदानि आदिब्रह्मचरियकानि ब्रह्मचरियसारुप्पानि, तत्थ धुवसीलो च होति ठितसीलो च, समादाय सिक्खति सिक्खापदेसु। ",
"an3.86:2.6":	"सो तिण्णं संयोजनानं परिक्खया सोतापन्नो होति अविनिपातधम्मो नियतो सम्बोधिपरायणो। ",
"an3.86:3.1":	"इध पन, भिक्खवे, भिक्खु सीलेसु परिपूरकारी होति समाधिस्मिं मत्तसो कारी पञ्ञाय मत्तसो कारी। ",
"an3.86:3.2":	"सो यानि तानि खुद्दानुखुद्दकानि सिक्खापदानि तानि आपज्जतिपि वुट्ठातिपि। ",
"an3.86:3.3":	"तं किस्स हेतु? ",
"an3.86:3.4":	"न हि मेत्थ, भिक्खवे, अभब्बता वुत्ता। ",
"an3.86:3.5":	"यानि च खो तानि सिक्खापदानि आदिब्रह्मचरियकानि ब्रह्मचरियसारुप्पानि तत्थ धुवसीलो च होति ठितसीलो च, समादाय सिक्खति सिक्खापदेसु। ",
"an3.86:3.6":	"सो तिण्णं संयोजनानं परिक्खया रागदोसमोहानं तनुत्ता सकदागामी होति, सकिदेव इमं लोकं आगन्त्वा दुक्खस्सन्तं करोति। ",
"an3.86:4.1":	"इध पन, भिक्खवे, भिक्खु सीलेसु परिपूरकारी होति समाधिस्मिं परिपूरकारी पञ्ञाय मत्तसो कारी। ",
"an3.86:4.2":	"सो यानि तानि खुद्दानुखुद्दकानि सिक्खापदानि तानि आपज्जतिपि वुट्ठातिपि। ",
"an3.86:4.3":	"तं किस्स हेतु? ",
"an3.86:4.4":	"न हि मेत्थ, भिक्खवे, अभब्बता वुत्ता। ",
"an3.86:4.5":	"यानि च खो तानि सिक्खापदानि आदिब्रह्मचरियकानि ब्रह्मचरियसारुप्पानि तत्थ धुवसीलो च होति ठितसीलो च, समादाय सिक्खति सिक्खापदेसु। ",
"an3.86:4.6":	"सो पञ्चन्नं ओरम्भागियानं संयोजनानं परिक्खया ओपपातिको होति तत्थ परिनिब्बायी अनावत्तिधम्मो तस्मा लोका। ",
"an3.86:5.1":	"इध पन, भिक्खवे, भिक्खु सीलेसु परिपूरकारी होति समाधिस्मिं परिपूरकारी पञ्ञाय परिपूरकारी। ",
"an3.86:5.2":	"सो यानि तानि खुद्दानुखुद्दकानि सिक्खापदानि तानि आपज्जतिपि वुट्ठातिपि। ",
"an3.86:5.3":	"तं किस्स हेतु? ",
"an3.86:5.4":	"न हि मेत्थ, भिक्खवे, अभब्बता वुत्ता। ",
"an3.86:5.5":	"यानि च खो तानि सिक्खापदानि आदिब्रह्मचरियकानि ब्रह्मचरियसारुप्पानि तत्थ धुवसीलो च होति ठितसीलो च, समादाय सिक्खति सिक्खापदेसु। ",
"an3.86:5.6":	"सो आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरति। ",
"an3.86:6.1":	"इति खो, भिक्खवे, पदेसं पदेसकारी आराधेति परिपूरं परिपूरकारी। ",
"an3.86:6.2":	"अवञ्झानि त्वेवाहं, भिक्खवे, सिक्खापदानि वदामी”ति। ",
"an3.86:6.3":	"छट्ठं। "
}	
