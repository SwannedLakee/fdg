{	
"an8.45:0.1":	"अङ्गुत्तर निकाय ८।४५ ",
"an8.45:0.2":	"५। उपोसथवग्ग ",
"an8.45:0.3":	"बोज्झसुत्त ",
"an8.45:1.1":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"an8.45:1.2":	"अथ खो बोज्झा उपासिका येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो बोज्झं उपासिकं भगवा एतदवोच: ",
"an8.45:2.1":	"“अट्ठङ्गसमन्नागतो, बोज्झे, उपोसथो उपवुत्थो महप्फलो होति महानिसंसो महाजुतिको महाविप्फारो। ",
"an8.45:2.2":	"कथं उपवुत्थो च, बोज्झे, अट्ठङ्गसमन्नागतो उपोसथो महप्फलो होति महानिसंसो महाजुतिको महाविप्फारो? ",
"an8.45:2.3":	"इध, बोज्झे, अरियसावको इति पटिसञ्चिक्खति: ",
"an8.45:2.4":	"‘यावजीवं अरहन्तो पाणातिपातं पहाय पाणातिपाता पटिविरता निहितदण्डा निहितसत्था लज्जी दयापन्ना सब्बपाणभूतहितानुकम्पिनो विहरन्ति। ",
"an8.45:2.5":	"अहम्पज्ज इमञ्च रत्तिं इमञ्च दिवसं पाणातिपातं पहाय पाणातिपाता पटिविरतो निहितदण्डो निहितसत्थो लज्जी दयापन्नो, सब्बपाणभूतहितानुकम्पी विहरामि। ",
"an8.45:2.6":	"इमिनापङ्गेन अरहतं अनुकरोमि, उपोसथो च मे उपवुत्थो भविस्सती’ति। ",
"an8.45:2.7":	"इमिना पठमेन अङ्गेन समन्नागतो होति …पे…। ",
"an8.45:3.1":	"‘यावजीवं अरहन्तो उच्चासयनमहासयनं पहाय उच्चासयनमहासयना पटिविरता नीचसेय्यं कप्पेन्ति—मञ्चके वा तिणसन्थारके वा। ",
"an8.45:3.2":	"अहम्पज्ज इमञ्च रत्तिं इमञ्च दिवसं उच्चासयनमहासयनं पहाय उच्चासयनमहासयना पटिविरतो नीचसेय्यं कप्पेमि—मञ्चके वा तिणसन्थारके वा। ",
"an8.45:3.3":	"इमिनापङ्गेन अरहतं अनुकरोमि, उपोसथो च मे उपवुत्थो भविस्सती’ति। ",
"an8.45:3.4":	"इमिना अट्ठमेन अङ्गेन समन्नागतो होति। ",
"an8.45:3.5":	"एवं उपवुत्थो खो, बोज्झे, अट्ठङ्गसमन्नागतो उपोसथो महप्फलो होति महानिसंसो महाजुतिको महाविप्फारो। ",
"an8.45:4.1":	"कीवमहप्फलो होति, कीवमहानिसंसो, कीवमहाजुतिको, कीवमहाविप्फारो? ",
"an8.45:4.2":	"सेय्यथापि, बोज्झे, यो इमेसं सोळसन्नं महाजनपदानं पहूतरत्तरतनानं इस्सरियाधिपच्चं रज्जं कारेय्य, सेय्यथिदं—",
"an8.45:4.3":	"अङ्गानं मगधानं कासीनं कोसलानं वज्जीनं मल्लानं चेतीनं वङ्गानं कुरूनं पञ्चालानं मच्छानं सूरसेनानं अस्सकानं अवन्तीनं गन्धारानं कम्बोजानं, अट्ठङ्गसमन्नागतस्स उपोसथस्स एतं कलं नाग्घति सोळसिं। ",
"an8.45:4.4":	"तं किस्स हेतु? ",
"an8.45:4.5":	"कपणं, बोज्झे, मानुसकं रज्जं दिब्बं सुखं उपनिधाय। ",
"an8.45:5.1":	"यानि, बोज्झे, मानुसकानि पञ्ञास वस्सानि, चातुमहाराजिकानं देवानं एसो एको रत्तिन्दिवो। ",
"an8.45:5.2":	"ताय रत्तिया तिंसरत्तियो मासो। ",
"an8.45:5.3":	"तेन मासेन द्वादसमासियो संवच्छरो। ",
"an8.45:5.4":	"तेन संवच्छरेन दिब्बानि पञ्च वस्ससतानि चातुमहाराजिकानं देवानं आयुप्पमाणं। ",
"an8.45:5.5":	"ठानं खो पनेतं, बोज्झे, विज्जति यं इधेकच्चो इत्थी वा पुरिसो वा अट्ठङ्गसमन्नागतं उपोसथं उपवसित्वा कायस्स भेदा परं मरणा चातुमहाराजिकानं देवानं सहब्यतं उपपज्जेय्य। ",
"an8.45:5.6":	"इदं खो पनेतं, बोज्झे, सन्धाय भासितं: ",
"an8.45:5.7":	"‘कपणं मानुसकं रज्जं दिब्बं सुखं उपनिधाय’। ",
"an8.45:6.1":	"यं, बोज्झे, मानुसकं वस्ससतं …पे… ",
"an8.45:6.2":	"तानि, बोज्झे, मानुसकानि द्वे वस्ससतानि …पे… ",
"an8.45:6.3":	"चत्तारि वस्ससतानि …पे… ",
"an8.45:6.4":	"अट्ठ वस्ससतानि …पे… ",
"an8.45:6.5":	"सोळस वस्ससतानि परनिम्मितवसवत्तीनं देवानं एसो एको रत्तिन्दिवो। ",
"an8.45:6.6":	"ताय रत्तिया तिंसरत्तियो मासो। ",
"an8.45:6.7":	"तेन मासेन द्वादसमासियो संवच्छरो। ",
"an8.45:6.8":	"तेन संवच्छरेन दिब्बानि सोळस वस्ससहस्सानि परनिम्मितवसवत्तीनं देवानं आयुप्पमाणं। ",
"an8.45:6.9":	"ठानं खो पनेतं, बोज्झे, विज्जति यं इधेकच्चो इत्थी वा पुरिसो वा अट्ठङ्गसमन्नागतं उपोसथं उपवसित्वा कायस्स भेदा परं मरणा परनिम्मितवसवत्तीनं देवानं सहब्यतं उपपज्जेय्य। ",
"an8.45:6.10":	"इदं खो पनेतं, बोज्झे, सन्धाय भासितं: ",
"an8.45:6.11":	"‘कपणं मानुसकं रज्जं दिब्बं सुखं उपनिधाया’ति। ",
"an8.45:7.1":	"पाणं न हञ्ञे न चदिन्नमादिये, ",
"an8.45:7.2":	"मुसा न भासे न च मज्जपो सिया; ",
"an8.45:7.3":	"अब्रह्मचरिया विरमेय्य मेथुना, ",
"an8.45:7.4":	"रत्तिं न भुञ्जेय्य विकालभोजनं। ",
"an8.45:8.1":	"मालं न धारे न च गन्धमाचरे, ",
"an8.45:8.2":	"मञ्चे छमायं व सयेथ सन्थते; ",
"an8.45:8.3":	"एतञ्हि अट्ठङ्गिकमाहुपोसथं, ",
"an8.45:8.4":	"बुद्धेन दुक्खन्तगुना पकासितं। ",
"an8.45:9.1":	"चन्दो च सुरियो च उभो सुदस्सना, ",
"an8.45:9.2":	"ओभासयं अनुपरियन्ति यावता; ",
"an8.45:9.3":	"तमोनुदा ते पन अन्तलिक्खगा, ",
"an8.45:9.4":	"नभे पभासन्ति दिसाविरोचना। ",
"an8.45:10.1":	"एतस्मिं यं विज्जति अन्तरे धनं, ",
"an8.45:10.2":	"मुत्ता मणि वेळुरियञ्च भद्दकं; ",
"an8.45:10.3":	"सिङ्गीसुवण्णं अथ वापि कञ्चनं, ",
"an8.45:10.4":	"यं जातरूपं हटकन्ति वुच्चति। ",
"an8.45:11.1":	"अट्ठङ्गुपेतस्स उपोसथस्स, ",
"an8.45:11.2":	"कलम्पि ते नानुभवन्ति सोळसिं; ",
"an8.45:11.3":	"चन्दप्पभा तारगणा च सब्बे। ",
"an8.45:12.1":	"तस्मा हि नारी च नरो च सीलवा, ",
"an8.45:12.2":	"अट्ठङ्गुपेतं उपवस्सुपोसथं; ",
"an8.45:12.3":	"पुञ्ञानि कत्वान सुखुद्रयानि, ",
"an8.45:12.4":	"अनिन्दिता सग्गमुपेन्ति ठानन्”ति। ",
"an8.45:12.5":	"पञ्चमं। "
}	
