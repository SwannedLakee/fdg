{	
"an10.93:0.1":	"अङ्गुत्तर निकाय १०।९३ ",
"an10.93:0.2":	"१०। उपालिवग्ग ",
"an10.93:0.3":	"किंदिट्ठिकसुत्त ",
"an10.93:1.1":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"an10.93:1.2":	"अथ खो अनाथपिण्डिको गहपति दिवा दिवस्स सावत्थिया निक्खमि भगवन्तं दस्सनाय। ",
"an10.93:1.3":	"अथ खो अनाथपिण्डिकस्स गहपतिस्स एतदहोसि: ",
"an10.93:1.4":	"“अकालो खो ताव भगवन्तं दस्सनाय। ",
"an10.93:1.5":	"पटिसल्लीनो भगवा। ",
"an10.93:1.6":	"मनोभावनीयानम्पि भिक्खूनं अकालो दस्सनाय। ",
"an10.93:1.7":	"पटिसल्लीना मनोभावनीया भिक्खू। ",
"an10.93:1.8":	"यन्नूनाहं येन अञ्ञतित्थियानं परिब्बाजकानं आरामो तेनुपसङ्कमेय्यन्”ति। ",
"an10.93:2.1":	"अथ खो अनाथपिण्डिको गहपति येन अञ्ञतित्थियानं परिब्बाजकानं आरामो तेनुपसङ्कमि। ",
"an10.93:2.2":	"तेन खो पन समयेन अञ्ञतित्थिया परिब्बाजका सङ्गम्म समागम्म उन्नादिनो उच्चासद्दमहासद्दा अनेकविहितं तिरच्छानकथं कथेन्ता निसिन्ना होन्ति। ",
"an10.93:2.3":	"अद्दसंसु खो ते अञ्ञतित्थिया परिब्बाजका अनाथपिण्डिकं गहपतिं दूरतोव आगच्छन्तं। ",
"an10.93:2.4":	"दिस्वान अञ्ञमञ्ञं सण्ठापेसुं: ",
"an10.93:2.5":	"“अप्पसद्दा भोन्तो होन्तु, मा भोन्तो सद्दमकत्थ। ",
"an10.93:2.6":	"अयं अनाथपिण्डिको गहपति आरामं आगच्छति समणस्स गोतमस्स सावको। ",
"an10.93:2.7":	"यावता खो पन समणस्स गोतमस्स सावका गिही ओदातवसना सावत्थियं पटिवसन्ति, अयं तेसं अञ्ञतरो अनाथपिण्डिको गहपति। ",
"an10.93:2.8":	"अप्पसद्दकामा खो पन ते आयस्मन्तो अप्पसद्दविनीता अप्पसद्दस्स वण्णवादिनो। ",
"an10.93:2.9":	"अप्पेव नाम अप्पसद्दं परिसं विदित्वा उपसङ्कमितब्बं मञ्ञेय्या”ति। ",
"an10.93:3.1":	"अथ खो ते अञ्ञतित्थिया परिब्बाजका तुण्ही अहेसुं। ",
"an10.93:3.2":	"अथ खो अनाथपिण्डिको गहपति येन ते अञ्ञतित्थिया परिब्बाजका तेनुपसङ्कमि; उपसङ्कमित्वा तेहि अञ्ञतित्थियेहि परिब्बाजकेहि सद्धिं सम्मोदि। ",
"an10.93:3.3":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नं खो अनाथपिण्डिकं गहपतिं ते अञ्ञतित्थिया परिब्बाजका एतदवोचुं: ",
"an10.93:3.4":	"“वदेहि, गहपति, किंदिट्ठिको समणो गोतमो”ति? ",
"an10.93:3.5":	"“न खो अहं, भन्ते, भगवतो सब्बं दिट्ठिं जानामी”ति। ",
"an10.93:4.1":	"“इति किर त्वं, गहपति, न समणस्स गोतमस्स सब्बं दिट्ठिं जानासि; ",
"an10.93:4.2":	"वदेहि, गहपति, किंदिट्ठिका भिक्खू”ति? ",
"an10.93:4.3":	"“भिक्खूनम्पि खो अहं, भन्ते, न सब्बं दिट्ठिं जानामी”ति। ",
"an10.93:5.1":	"“इति किर त्वं, गहपति, न समणस्स गोतमस्स सब्बं दिट्ठिं जानासि नपि भिक्खूनं सब्बं दिट्ठिं जानासि; ",
"an10.93:5.2":	"वदेहि, गहपति, किंदिट्ठिकोसि तुवन्”ति? ",
"an10.93:5.3":	"“एतं खो, भन्ते, अम्हेहि न दुक्करं ब्याकातुं यंदिट्ठिका मयं। ",
"an10.93:5.4":	"इङ्घ ताव आयस्मन्तो यथासकानि दिट्ठिगतानि ब्याकरोन्तु, पच्छापेतं अम्हेहि न दुक्करं भविस्सति ब्याकातुं यंदिट्ठिका मयन्”ति। ",
"an10.93:6.1":	"एवं वुत्ते, अञ्ञतरो परिब्बाजको अनाथपिण्डिकं गहपतिं एतदवोच: ",
"an10.93:6.2":	"“सस्सतो लोको, इदमेव सच्चं मोघमञ्ञन्ति—",
"an10.93:6.3":	"एवंदिट्ठिको अहं, गहपती”ति। ",
"an10.93:7.1":	"अञ्ञतरोपि खो परिब्बाजको अनाथपिण्डिकं गहपतिं एतदवोच: ",
"an10.93:7.2":	"“असस्सतो लोको, इदमेव सच्चं मोघमञ्ञन्ति—",
"an10.93:7.3":	"एवंदिट्ठिको अहं, गहपती”ति। ",
"an10.93:8.1":	"अञ्ञतरोपि खो परिब्बाजको अनाथपिण्डिकं गहपतिं एतदवोच: ",
"an10.93:8.2":	"“अन्तवा लोको …पे… ",
"an10.93:8.3":	"अनन्तवा लोको … ",
"an10.93:8.4":	"तं जीवं तं सरीरं … ",
"an10.93:8.5":	"अञ्ञं जीवं अञ्ञं सरीरं … ",
"an10.93:8.6":	"होति तथागतो परं मरणा … ",
"an10.93:8.7":	"न होति तथागतो परं मरणा … ",
"an10.93:8.8":	"होति च न च होति तथागतो परं मरणा … ",
"an10.93:8.9":	"नेव होति न न होति तथागतो परं मरणा, इदमेव सच्चं मोघमञ्ञन्ति—",
"an10.93:8.10":	"एवंदिट्ठिको अहं, गहपती”ति। ",
"an10.93:9.1":	"एवं वुत्ते, अनाथपिण्डिको गहपति ते परिब्बाजके एतदवोच: ",
"an10.93:9.2":	"“य्वायं, भन्ते, आयस्मा एवमाह: ",
"an10.93:9.3":	"‘सस्सतो लोको, इदमेव सच्चं मोघमञ्ञन्ति—",
"an10.93:9.4":	"एवंदिट्ठिको अहं, गहपती’ति, ",
"an10.93:9.5":	"इमस्स अयमायस्मतो दिट्ठि अत्तनो वा अयोनिसोमनसिकारहेतु उप्पन्ना परतोघोसपच्चया वा। ",
"an10.93:9.6":	"सा खो पनेसा दिट्ठि भूता सङ्खता चेतयिता पटिच्चसमुप्पन्ना। ",
"an10.93:9.7":	"यं खो पन किञ्चि भूतं सङ्खतं चेतयितं पटिच्चसमुप्पन्नं तदनिच्चं। ",
"an10.93:9.8":	"यदनिच्चं तं दुक्खं। ",
"an10.93:9.9":	"यं दुक्खं तदेवेसो आयस्मा अल्लीनो, तदेवेसो आयस्मा अज्झुपगतो। ",
"an10.93:10.1":	"योपायं, भन्ते, आयस्मा एवमाह: ",
"an10.93:10.2":	"‘असस्सतो लोको, इदमेव सच्चं मोघमञ्ञन्ति—",
"an10.93:10.3":	"एवंदिट्ठिको अहं, गहपती’ति, ",
"an10.93:10.4":	"इमस्सापि अयमायस्मतो दिट्ठि अत्तनो वा अयोनिसोमनसिकारहेतु उप्पन्ना परतोघोसपच्चया वा। ",
"an10.93:10.5":	"सा खो पनेसा दिट्ठि भूता सङ्खता चेतयिता पटिच्चसमुप्पन्ना। ",
"an10.93:10.6":	"यं खो पन किञ्चि भूतं सङ्खतं चेतयितं पटिच्चसमुप्पन्नं तदनिच्चं। ",
"an10.93:10.7":	"यदनिच्चं तं दुक्खं। ",
"an10.93:10.8":	"यं दुक्खं तदेवेसो आयस्मा अल्लीनो, तदेवेसो आयस्मा अज्झुपगतो। ",
"an10.93:11.1":	"योपायं, भन्ते, आयस्मा एवमाह: ",
"an10.93:11.2":	"‘अन्तवा लोको …पे… ",
"an10.93:11.3":	"अनन्तवा लोको … ",
"an10.93:11.4":	"तं जीवं तं सरीरं … ",
"an10.93:11.5":	"अञ्ञं जीवं अञ्ञं सरीरं … ",
"an10.93:11.6":	"होति तथागतो परं मरणा … ",
"an10.93:11.7":	"न होति तथागतो परं मरणा … ",
"an10.93:11.8":	"होति च न च होति तथागतो परं मरणा … ",
"an10.93:11.9":	"नेव होति न न होति तथागतो परं मरणा, इदमेव सच्चं मोघमञ्ञन्ति—",
"an10.93:11.10":	"एवंदिट्ठिको अहं, गहपती’ति, ",
"an10.93:11.11":	"इमस्सापि अयमायस्मतो दिट्ठि अत्तनो वा अयोनिसोमनसिकारहेतु उप्पन्ना परतोघोसपच्चया वा। ",
"an10.93:11.12":	"सा खो पनेसा दिट्ठि भूता सङ्खता चेतयिता पटिच्चसमुप्पन्ना। ",
"an10.93:11.13":	"यं खो पन किञ्चि भूतं सङ्खतं चेतयितं पटिच्चसमुप्पन्नं तदनिच्चं। ",
"an10.93:11.14":	"यदनिच्चं तं दुक्खं। ",
"an10.93:11.15":	"यं दुक्खं तदेवेसो आयस्मा अल्लीनो, तदेवेसो आयस्मा अज्झुपगतो”ति। ",
"an10.93:12.1":	"एवं वुत्ते ते परिब्बाजका अनाथपिण्डिकं गहपतिं एतदवोचुं: ",
"an10.93:12.2":	"“ब्याकतानि खो, गहपति, अम्हेहि सब्बेहेव यथासकानि दिट्ठिगतानि। ",
"an10.93:12.3":	"वदेहि, गहपति, किंदिट्ठिकोसि तुवन्”ति? ",
"an10.93:12.4":	"“यं खो, भन्ते, किञ्चि भूतं सङ्खतं चेतयितं पटिच्चसमुप्पन्नं तदनिच्चं। ",
"an10.93:12.5":	"यदनिच्चं तं दुक्खं। ",
"an10.93:12.6":	"‘यं दुक्खं तं नेतं मम, नेसोहमस्मि, न मेसो अत्ता’ति—",
"an10.93:12.7":	"एवंदिट्ठिको अहं, भन्ते”ति। ",
"an10.93:13.1":	"“यं खो, गहपति, किञ्चि भूतं सङ्खतं चेतयितं पटिच्चसमुप्पन्नं तदनिच्चं। ",
"an10.93:13.2":	"यदनिच्चं तं दुक्खं। ",
"an10.93:13.3":	"यं दुक्खं तदेव त्वं, गहपति, अल्लीनो, तदेव त्वं, गहपति, अज्झुपगतो”ति। ",
"an10.93:14.1":	"“यं खो, भन्ते, किञ्चि भूतं सङ्खतं चेतयितं पटिच्चसमुप्पन्नं तदनिच्चं। ",
"an10.93:14.2":	"यदनिच्चं तं दुक्खं। ",
"an10.93:14.3":	"‘यं दुक्खं तं नेतं मम, नेसोहमस्मि, नमेसो अत्ता’ति—एवमेतं यथाभूतं सम्मप्पञ्ञाय सुदिट्ठं। ",
"an10.93:14.4":	"तस्स च उत्तरि निस्सरणं यथाभूतं पजानामी”ति। ",
"an10.93:15.1":	"एवं वुत्ते ते परिब्बाजका तुण्हीभूता मङ्कुभूता पत्तक्खन्धा अधोमुखा पज्झायन्ता अप्पटिभाना निसीदिंसु। ",
"an10.93:15.2":	"अथ खो अनाथपिण्डिको गहपति ते परिब्बाजके तुण्हीभूते मङ्कुभूते पत्तक्खन्धे अधोमुखे पज्झायन्ते अप्पटिभाने विदित्वा उट्ठायासना येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो अनाथपिण्डिको गहपति यावतको अहोसि तेहि अञ्ञतित्थियेहि परिब्बाजकेहि सद्धिं कथासल्लापो तं सब्बं भगवतो आरोचेसि। ",
"an10.93:15.3":	"“साधु साधु, गहपति। ",
"an10.93:15.4":	"एवं खो ते, गहपति, मोघपुरिसा कालेन कालं सहधम्मेन सुनिग्गहितं निग्गहेतब्बा”ति। ",
"an10.93:16.1":	"अथ खो भगवा अनाथपिण्डिकं गहपतिं धम्मिया कथाय सन्दस्सेसि समादपेसि समुत्तेजेसि सम्पहंसेसि। ",
"an10.93:16.2":	"अथ खो अनाथपिण्डिको गहपति भगवता धम्मिया कथाय सन्दस्सितो समादपितो समुत्तेजितो सम्पहंसितो उट्ठायासना भगवन्तं अभिवादेत्वा पदक्खिणं कत्वा पक्कामि। ",
"an10.93:17.1":	"अथ खो भगवा अचिरपक्कन्ते अनाथपिण्डिके गहपतिम्हि भिक्खू आमन्तेसि: ",
"an10.93:17.2":	"“योपि सो, भिक्खवे, भिक्खु वस्ससतुपसम्पन्नो इमस्मिं धम्मविनये, सोपि एवमेवं अञ्ञतित्थिये परिब्बाजके सहधम्मेन सुनिग्गहितं निग्गण्हेय्य यथा तं अनाथपिण्डिकेन गहपतिना निग्गहिता”ति। ",
"an10.93:17.3":	"ततियं। "
}	
