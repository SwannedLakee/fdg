{	
"an8.14:0.1":	"अङ्गुत्तर निकाय ८।१४ ",
"an8.14:0.2":	"२। महावग्ग ",
"an8.14:0.3":	"अस्सखळुङ्कसुत्त ",
"an8.14:1.1":	"“अट्ठ च, भिक्खवे, अस्सखळुङ्के देसेस्सामि अट्ठ च अस्सदोसे, अट्ठ च पुरिसखळुङ्के अट्ठ च पुरिसदोसे। ",
"an8.14:1.2":	"तं सुणाथ, साधुकं मनसि करोथ, भासिस्सामी”ति। ",
"an8.14:1.3":	"“एवं, भन्ते”ति खो ते भिक्खू भगवतो पच्चस्सोसुं। ",
"an8.14:1.4":	"भगवा एतदवोच: ",
"an8.14:2.1":	"“कतमे च, भिक्खवे, अट्ठ अस्सखळुङ्का अट्ठ च अस्सदोसा? ",
"an8.14:2.2":	"इध, भिक्खवे, एकच्चो अस्सखळुङ्को ‘पेही’ति वुत्तो, विद्धो समानो चोदितो सारथिना पच्छतो पटिक्कमति, पिट्ठितो रथं पवत्तेति। ",
"an8.14:2.3":	"एवरूपोपि, भिक्खवे, इधेकच्चो अस्सखळुङ्को होति। ",
"an8.14:2.4":	"अयं, भिक्खवे, पठमो अस्सदोसो। ",
"an8.14:3.1":	"पुन चपरं, भिक्खवे, इधेकच्चो अस्सखळुङ्को ‘पेही’ति वुत्तो, विद्धो समानो चोदितो सारथिना पच्छा लङ्घति, कुब्बरं हनति, तिदण्डं भञ्जति। ",
"an8.14:3.2":	"एवरूपोपि, भिक्खवे, इधेकच्चो अस्सखळुङ्को होति। ",
"an8.14:3.3":	"अयं, भिक्खवे, दुतियो अस्सदोसो। ",
"an8.14:4.1":	"पुन चपरं, भिक्खवे, इधेकच्चो अस्सखळुङ्को ‘पेही’ति वुत्तो, विद्धो समानो चोदितो सारथिना रथीसाय सत्थिं उस्सज्जित्वा रथीसंयेव अज्झोमद्दति। ",
"an8.14:4.2":	"एवरूपोपि, भिक्खवे, इधेकच्चो अस्सखळुङ्को होति। ",
"an8.14:4.3":	"अयं, भिक्खवे, ततियो अस्सदोसो। ",
"an8.14:5.1":	"पुन चपरं, भिक्खवे, इधेकच्चो अस्सखळुङ्को ‘पेही’ति वुत्तो, विद्धो समानो चोदितो सारथिना उम्मग्गं गण्हति, उब्बटुमं रथं करोति। ",
"an8.14:5.2":	"एवरूपोपि, भिक्खवे, इधेकच्चो अस्सखळुङ्को होति। ",
"an8.14:5.3":	"अयं, भिक्खवे, चतुत्थो अस्सदोसो। ",
"an8.14:6.1":	"पुन चपरं, भिक्खवे, इधेकच्चो अस्सखळुङ्को ‘पेही’ति वुत्तो, विद्धो समानो चोदितो सारथिना लङ्घति पुरिमकायं पग्गण्हति पुरिमे पादे। ",
"an8.14:6.2":	"एवरूपोपि, भिक्खवे, इधेकच्चो अस्सखळुङ्को होति। ",
"an8.14:6.3":	"अयं, भिक्खवे, पञ्चमो अस्सदोसो। ",
"an8.14:7.1":	"पुन चपरं, भिक्खवे, इधेकच्चो अस्सखळुङ्को ‘पेही’ति वुत्तो, विद्धो समानो चोदितो सारथिना अनादियित्वा सारथिं अनादियित्वा पतोदलट्ठिं दन्तेहि मुखाधानं विधंसित्वा येन कामं पक्कमति। ",
"an8.14:7.2":	"एवरूपोपि, भिक्खवे, इधेकच्चो अस्सखळुङ्को होति। ",
"an8.14:7.3":	"अयं, भिक्खवे, छट्ठो अस्सदोसो। ",
"an8.14:8.1":	"पुन चपरं, भिक्खवे, इधेकच्चो अस्सखळुङ्को ‘पेही’ति वुत्तो, विद्धो समानो चोदितो सारथिना नेव अभिक्कमति नो पटिक्कमति तत्थेव खीलट्ठायी ठितो होति। ",
"an8.14:8.2":	"एवरूपोपि, भिक्खवे, इधेकच्चो अस्सखळुङ्को होति। ",
"an8.14:8.3":	"अयं, भिक्खवे, सत्तमो अस्सदोसो। ",
"an8.14:9.1":	"पुन चपरं, भिक्खवे, इधेकच्चो अस्सखळुङ्को ‘पेही’ति वुत्तो, विद्धो समानो चोदितो सारथिना पुरिमे च पादे संहरित्वा पच्छिमे च पादे संहरित्वा तत्थेव चत्तारो पादे अभिनिसीदति। ",
"an8.14:9.2":	"एवरूपोपि, भिक्खवे, इधेकच्चो अस्सखळुङ्को होति। ",
"an8.14:9.3":	"अयं, भिक्खवे, अट्ठमो अस्सदोसो। ",
"an8.14:9.4":	"इमे खो, भिक्खवे, अट्ठ अस्सखळुङ्का अट्ठ च अस्सदोसा। ",
"an8.14:10.1":	"कतमे च, भिक्खवे, अट्ठ पुरिसखळुङ्का अट्ठ च पुरिसदोसा? ",
"an8.14:10.2":	"इध, भिक्खवे, भिक्खू भिक्खुं आपत्तिया चोदेन्ति। ",
"an8.14:10.3":	"सो भिक्खु भिक्खूहि आपत्तिया चोदियमानो ‘न सरामी’ति असतिया निब्बेठेति। ",
"an8.14:10.4":	"सेय्यथापि सो, भिक्खवे, अस्सखळुङ्को ‘पेही’ति वुत्तो, विद्धो समानो चोदितो सारथिना पच्छतो पटिक्कमति, पिट्ठितो रथं वत्तेति; ",
"an8.14:10.5":	"तथूपमाहं, भिक्खवे, इमं पुग्गलं वदामि। ",
"an8.14:10.6":	"एवरूपोपि, भिक्खवे, इधेकच्चो पुरिसखळुङ्को होति। ",
"an8.14:10.7":	"अयं, भिक्खवे, पठमो पुरिसदोसो। ",
"an8.14:11.1":	"पुन चपरं, भिक्खवे, भिक्खू भिक्खुं आपत्तिया चोदेन्ति। ",
"an8.14:11.2":	"सो भिक्खु भिक्खूहि आपत्तिया चोदियमानो चोदकंयेव पटिप्फरति: ",
"an8.14:11.3":	"‘किं नु खो तुय्हं बालस्स अब्यत्तस्स भणितेन। ",
"an8.14:11.4":	"त्वम्पि नाम भणितब्बं मञ्ञसी’ति। ",
"an8.14:11.5":	"सेय्यथापि सो, भिक्खवे, अस्सखळुङ्को ‘पेही’ति वुत्तो, विद्धो समानो चोदितो सारथिना पच्छा लङ्घति, कुब्बरं हनति, तिदण्डं भञ्जति; ",
"an8.14:11.6":	"तथूपमाहं, भिक्खवे, इमं पुग्गलं वदामि। ",
"an8.14:11.7":	"एवरूपोपि, भिक्खवे, इधेकच्चो पुरिसखळुङ्को होति। ",
"an8.14:11.8":	"अयं, भिक्खवे, दुतियो पुरिसदोसो। ",
"an8.14:12.1":	"पुन चपरं, भिक्खवे, भिक्खू भिक्खुं आपत्तिया चोदेन्ति। ",
"an8.14:12.2":	"सो भिक्खु भिक्खूहि आपत्तिया चोदियमानो चोदकस्सेव पच्चारोपेति: ",
"an8.14:12.3":	"‘त्वं खोसि इत्थन्नामं आपत्तिं आपन्नो, त्वं ताव पठमं पटिकरोही’ति। ",
"an8.14:12.4":	"सेय्यथापि सो, भिक्खवे, अस्सखळुङ्को ‘पेही’ति वुत्तो, विद्धो समानो चोदितो सारथिना रथीसाय सत्थिं उस्सज्जित्वा रथीसंयेव अज्झोमद्दति; ",
"an8.14:12.5":	"तथूपमाहं, भिक्खवे, इमं पुग्गलं वदामि। ",
"an8.14:12.6":	"एवरूपोपि, भिक्खवे, इधेकच्चो पुरिसखळुङ्को होति। ",
"an8.14:12.7":	"अयं, भिक्खवे, ततियो पुरिसदोसो। ",
"an8.14:13.1":	"पुन चपरं, भिक्खवे, भिक्खू भिक्खुं आपत्तिया चोदेन्ति। ",
"an8.14:13.2":	"सो भिक्खु भिक्खूहि आपत्तिया चोदियमानो अञ्ञेनाञ्ञं पटिचरति, बहिद्धा कथं अपनामेति, कोपञ्च दोसञ्च अप्पच्चयञ्च पातुकरोति। ",
"an8.14:13.3":	"सेय्यथापि सो, भिक्खवे, अस्सखळुङ्को ‘पेही’ति वुत्तो, विद्धो समानो चोदितो सारथिना उम्मग्गं गण्हति, उब्बटुमं रथं करोति; ",
"an8.14:13.4":	"तथूपमाहं, भिक्खवे, इमं पुग्गलं वदामि। ",
"an8.14:13.5":	"एवरूपोपि, भिक्खवे, इधेकच्चो पुरिसखळुङ्को होति। ",
"an8.14:13.6":	"अयं, भिक्खवे, चतुत्थो पुरिसदोसो। ",
"an8.14:14.1":	"पुन चपरं, भिक्खवे, भिक्खू भिक्खुं आपत्तिया चोदेन्ति। ",
"an8.14:14.2":	"सो भिक्खु भिक्खूहि आपत्तिया चोदियमानो सङ्घमज्झे बाहुविक्खेपं करोति। ",
"an8.14:14.3":	"सेय्यथापि सो, भिक्खवे, अस्सखळुङ्को ‘पेही’ति वुत्तो, विद्धो समानो चोदितो सारथिना लङ्घति, पुरिमकायं पग्गण्हति पुरिमे पादे; ",
"an8.14:14.4":	"तथूपमाहं, भिक्खवे, इमं पुग्गलं वदामि। ",
"an8.14:14.5":	"एवरूपोपि, भिक्खवे, इधेकच्चो पुरिसखळुङ्को होति। ",
"an8.14:14.6":	"अयं, भिक्खवे, पञ्चमो पुरिसदोसो। ",
"an8.14:15.1":	"पुन चपरं, भिक्खवे, भिक्खू भिक्खुं आपत्तिया चोदेन्ति। ",
"an8.14:15.2":	"सो भिक्खु भिक्खूहि आपत्तिया चोदियमानो अनादियित्वा सङ्घं अनादियित्वा चोदकं सापत्तिकोव येन कामं पक्कमति। ",
"an8.14:15.3":	"सेय्यथापि सो, भिक्खवे, अस्सखळुङ्को ‘पेही’ति वुत्तो, विद्धो समानो चोदितो सारथिना अनादियित्वा सारथिं अनादियित्वा पतोदलट्ठिं दन्तेहि मुखाधानं विधंसित्वा येन कामं पक्कमति; ",
"an8.14:15.4":	"तथूपमाहं, भिक्खवे, इमं पुग्गलं वदामि। ",
"an8.14:15.5":	"एवरूपोपि, भिक्खवे, इधेकच्चो पुरिसखळुङ्को होति। ",
"an8.14:15.6":	"अयं, भिक्खवे, छट्ठो पुरिसदोसो। ",
"an8.14:16.1":	"पुन चपरं, भिक्खवे, भिक्खू भिक्खुं आपत्तिया चोदेन्ति। ",
"an8.14:16.2":	"सो भिक्खु भिक्खूहि आपत्तिया चोदियमानो ‘नेवाहं आपन्नोम्हि, न पनाहं आपन्नोम्ही’ति सो तुण्हीभावेन सङ्घं विहेठेति। ",
"an8.14:16.3":	"सेय्यथापि सो, भिक्खवे, अस्सखळुङ्को ‘पेही’ति वुत्तो, विद्धो समानो चोदितो सारथिना नेव अभिक्कमति नो पटिक्कमति तत्थेव खीलट्ठायी ठितो होति; ",
"an8.14:16.4":	"तथूपमाहं, भिक्खवे, इमं पुग्गलं वदामि। ",
"an8.14:16.5":	"एवरूपोपि, भिक्खवे, इधेकच्चो पुरिसखळुङ्को होति। ",
"an8.14:16.6":	"अयं, भिक्खवे, सत्तमो पुरिसदोसो। ",
"an8.14:17.1":	"पुन चपरं, भिक्खवे, भिक्खू भिक्खुं आपत्तिया चोदेन्ति। ",
"an8.14:17.2":	"सो भिक्खु भिक्खूहि आपत्तिया चोदियमानो एवमाह: ",
"an8.14:17.3":	"‘किं नु खो तुम्हे आयस्मन्तो अतिबाळ्हं मयि ब्यावटा याव इदानाहं सिक्खं पच्चक्खाय हीनायावत्तिस्सामी’ति। ",
"an8.14:17.4":	"सो सिक्खं पच्चक्खाय हीनायावत्तित्वा एवमाह: ",
"an8.14:17.5":	"‘इदानि खो तुम्हे आयस्मन्तो अत्तमना होथा’ति? ",
"an8.14:17.6":	"सेय्यथापि सो, भिक्खवे, अस्सखळुङ्को ‘पेही’ति वुत्तो, विद्धो समानो चोदितो सारथिना पुरिमे च पादे संहरित्वा पच्छिमे च पादे संहरित्वा तत्थेव चत्तारो पादे अभिनिसीदति; ",
"an8.14:17.7":	"तथूपमाहं, भिक्खवे, इमं पुग्गलं वदामि। ",
"an8.14:17.8":	"एवरूपोपि, भिक्खवे, इधेकच्चो पुरिसखळुङ्को होति। ",
"an8.14:17.9":	"अयं, भिक्खवे, अट्ठमो पुरिसदोसो। ",
"an8.14:17.10":	"इमे खो, भिक्खवे, अट्ठ पुरिसखळुङ्का अट्ठ च पुरिसदोसा”ति। ",
"an8.14:17.11":	"चतुत्थं। "
}	
