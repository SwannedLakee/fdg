{	
"an8.53:0.1":	"अङ्गुत्तर निकाय ८।५३ ",
"an8.53:0.2":	"६। गोतमीवग्ग ",
"an8.53:0.3":	"सङ्खित्तसुत्त ",
"an8.53:1.1":	"एकं समयं भगवा वेसालियं विहरति महावने कूटागारसालायं। ",
"an8.53:1.2":	"अथ खो महापजापती गोतमी येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं अट्ठासि। एकमन्तं ठिता खो सा महापजापती गोतमी भगवन्तं एतदवोच: ",
"an8.53:2.1":	"“साधु मे, भन्ते, भगवा सङ्खित्तेन धम्मं देसेतु, यमहं भगवतो धम्मं सुत्वा एका वूपकट्ठा अप्पमत्ता आतापिनी पहितत्ता विहरेय्यन्”ति। ",
"an8.53:2.2":	"“ये खो त्वं, गोतमि, धम्मे जानेय्यासि: ",
"an8.53:2.3":	"‘इमे धम्मा सरागाय संवत्तन्ति, नो विरागाय; ",
"an8.53:2.4":	"संयोगाय संवत्तन्ति, नो विसंयोगाय; ",
"an8.53:2.5":	"आचयाय संवत्तन्ति, नो अपचयाय; ",
"an8.53:2.6":	"महिच्छताय संवत्तन्ति, नो अप्पिच्छताय; ",
"an8.53:2.7":	"असन्तुट्ठिया संवत्तन्ति, नो सन्तुट्ठिया; ",
"an8.53:2.8":	"सङ्गणिकाय संवत्तन्ति, नो पविवेकाय; ",
"an8.53:2.9":	"कोसज्जाय संवत्तन्ति, नो वीरियारम्भाय; ",
"an8.53:2.10":	"दुब्भरताय संवत्तन्ति, नो सुभरताया’ति, ",
"an8.53:2.11":	"एकंसेन, गोतमि, धारेय्यासि: ",
"an8.53:2.12":	"‘नेसो धम्मो, नेसो विनयो, नेतं सत्थुसासनन्’ति। ",
"an8.53:3.1":	"ये च खो त्वं, गोतमि, धम्मे जानेय्यासि: ",
"an8.53:3.2":	"‘इमे धम्मा विरागाय संवत्तन्ति, नो सरागाय; ",
"an8.53:3.3":	"विसंयोगाय संवत्तन्ति, नो संयोगाय; ",
"an8.53:3.4":	"अपचयाय संवत्तन्ति, नो आचयाय; ",
"an8.53:3.5":	"अप्पिच्छताय संवत्तन्ति, नो महिच्छताय; ",
"an8.53:3.6":	"सन्तुट्ठिया संवत्तन्ति, नो असन्तुट्ठिया; ",
"an8.53:3.7":	"पविवेकाय संवत्तन्ति, नो सङ्गणिकाय; ",
"an8.53:3.8":	"वीरियारम्भाय संवत्तन्ति, नो कोसज्जाय; ",
"an8.53:3.9":	"सुभरताय संवत्तन्ति, नो दुब्भरताया’ति, ",
"an8.53:3.10":	"एकंसेन, गोतमि, धारेय्यासि: ",
"an8.53:3.11":	"‘एसो धम्मो, एसो विनयो, एतं सत्थुसासनन्’”ति। ",
"an8.53:3.12":	"ततियं। "
}	
