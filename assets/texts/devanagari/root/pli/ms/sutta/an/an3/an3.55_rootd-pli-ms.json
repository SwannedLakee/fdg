{	
"an3.55:0.1":	"अङ्गुत्तर निकाय ३।५५ ",
"an3.55:0.2":	"६। ब्राह्मणवग्ग ",
"an3.55:0.3":	"निब्बुतसुत्त ",
"an3.55:1.1":	"अथ खो जाणुस्सोणि ब्राह्मणो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो जाणुस्सोणि ब्राह्मणो भगवन्तं एतदवोच: ",
"an3.55:1.2":	"“‘सन्दिट्ठिकं निब्बानं सन्दिट्ठिकं निब्बानन्’ति, भो गोतम, वुच्चति। ",
"an3.55:1.3":	"कित्तावता नु खो, भो गोतम, सन्दिट्ठिकं निब्बानं होति अकालिकं एहिपस्सिकं ओपनेय्यिकं पच्चत्तं वेदितब्बं विञ्ञूही”ति? ",
"an3.55:2.1":	"रत्तो खो, ब्राह्मण, रागेन अभिभूतो परियादिन्नचित्तो अत्तब्याबाधायपि चेतेति, परब्याबाधायपि चेतेति, उभयब्याबाधायपि चेतेति, चेतसिकम्पि दुक्खं दोमनस्सं पटिसंवेदेति। ",
"an3.55:2.2":	"रागे पहीने नेवत्तब्याबाधायपि चेतेति, न परब्याबाधायपि चेतेति, न उभयब्याबाधायपि चेतेति, न चेतसिकम्पि दुक्खं दोमनस्सं पटिसंवेदेति। ",
"an3.55:2.3":	"एवम्पि खो, ब्राह्मण, सन्दिट्ठिकं निब्बानं होति। ",
"an3.55:3.1":	"दुट्ठो खो, ब्राह्मण …पे… ",
"an3.55:3.2":	"मूळ्हो खो, ब्राह्मण, मोहेन अभिभूतो परियादिन्नचित्तो अत्तब्याबाधायपि चेतेति, परब्याबाधायपि चेतेति, उभयब्याबाधायपि चेतेति, चेतसिकम्पि दुक्खं दोमनस्सं पटिसंवेदेति। ",
"an3.55:3.3":	"मोहे पहीने नेवत्तब्याबाधायपि चेतेति, न परब्याबाधायपि चेतेति, न उभयब्याबाधायपि चेतेति, न चेतसिकं दुक्खं दोमनस्सं पटिसंवेदेति। ",
"an3.55:3.4":	"एवम्पि खो, ब्राह्मण, सन्दिट्ठिकं निब्बानं होति। ",
"an3.55:4.1":	"यतो खो अयं, ब्राह्मण, अनवसेसं रागक्खयं पटिसंवेदेति, अनवसेसं दोसक्खयं पटिसंवेदेति, अनवसेसं मोहक्खयं पटिसंवेदेति; ",
"an3.55:4.2":	"एवं खो, ब्राह्मण, सन्दिट्ठिकं निब्बानं होति अकालिकं एहिपस्सिकं ओपनेय्यिकं पच्चत्तं वेदितब्बं विञ्ञूही”ति। ",
"an3.55:5.1":	"“अभिक्कन्तं, भो गोतम …पे… ",
"an3.55:5.2":	"उपासकं मं भवं गोतमो धारेतु अज्जतग्गे पाणुपेतं सरणं गतन्”ति। ",
"an3.55:5.3":	"पञ्चमं। "
}	
