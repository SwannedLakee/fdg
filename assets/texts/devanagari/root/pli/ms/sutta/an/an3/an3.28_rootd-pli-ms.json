{	
"an3.28:0.1":	"अङ्गुत्तर निकाय ३।२८ ",
"an3.28:0.2":	"३। पुग्गलवग्ग ",
"an3.28:0.3":	"गूथभाणीसुत्त ",
"an3.28:1.1":	"“तयोमे, भिक्खवे, पुग्गला सन्तो संविज्जमाना लोकस्मिं। ",
"an3.28:1.2":	"कतमे तयो? ",
"an3.28:1.3":	"गूथभाणी, पुप्फभाणी, मधुभाणी। ",
"an3.28:1.4":	"कतमो च, भिक्खवे, पुग्गलो गूथभाणी? ",
"an3.28:1.5":	"इध, भिक्खवे, एकच्चो पुग्गलो सभग्गतो वा परिसग्गतो वा ञातिमज्झगतो वा पूगमज्झगतो वा राजकुलमज्झगतो वा अभिनीतो सक्खिपुट्ठो: ‘एहम्भो पुरिस, यं जानासि तं वदेही’ति। सो अजानं वा आह: ‘जानामी’ति, जानं वा आह: ‘न जानामी’ति, अपस्सं वा आह: ‘पस्सामी’ति, पस्सं वा आह: ‘न पस्सामी’ति; इति अत्तहेतु वा परहेतु वा आमिसकिञ्चिक्खहेतु वा सम्पजानमुसा भासिता होति। ",
"an3.28:1.6":	"अयं वुच्चति, भिक्खवे, पुग्गलो गूथभाणी। ",
"an3.28:2.1":	"कतमो च, भिक्खवे, पुग्गलो पुप्फभाणी? ",
"an3.28:2.2":	"इध, भिक्खवे, एकच्चो पुग्गलो सभग्गतो वा परिसग्गतो वा ञातिमज्झगतो वा पूगमज्झगतो वा राजकुलमज्झगतो वा अभिनीतो सक्खिपुट्ठो: ‘एहम्भो पुरिस, यं पजानासि तं वदेही’ति, सो अजानं वा आह: ‘न जानामी’ति, जानं वा आह: ‘जानामी’ति, अपस्सं वा आह: ‘न पस्सामी’ति, पस्सं वा आह: ‘पस्सामी’ति; इति अत्तहेतु वा परहेतु वा आमिसकिञ्चिक्खहेतु वा न सम्पजानमुसा भासिता होति। ",
"an3.28:2.3":	"अयं वुच्चति, भिक्खवे, पुग्गलो पुप्फभाणी। ",
"an3.28:3.1":	"कतमो च, भिक्खवे, पुग्गलो मधुभाणी? ",
"an3.28:3.2":	"इध, भिक्खवे, एकच्चो पुग्गलो फरुसं वाचं पहाय फरुसाय वाचाय पटिविरतो होति; ",
"an3.28:3.3":	"या सा वाचा नेला कण्णसुखा पेमनीया हदयङ्गमा पोरी बहुजनकन्ता बहुजनमनापा तथारूपिं वाचं भासिता होति। ",
"an3.28:3.4":	"अयं वुच्चति, भिक्खवे, पुग्गलो मधुभाणी। ",
"an3.28:3.5":	"इमे खो, भिक्खवे, तयो पुग्गला सन्तो संविज्जमाना लोकस्मिन्”ति। ",
"an3.28:3.6":	"अट्ठमं। "
}	
