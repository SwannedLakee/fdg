{	
"an5.27:0.1":	"अङ्गुत्तर निकाय ५।२७ ",
"an5.27:0.2":	"३। पञ्चङ्गिकवग्ग ",
"an5.27:0.3":	"समाधिसुत्त ",
"an5.27:1.1":	"“समाधिं, भिक्खवे, भावेथ अप्पमाणं निपका पतिस्सता। ",
"an5.27:1.2":	"समाधिं, भिक्खवे, भावयतं अप्पमाणं निपकानं पतिस्सतानं पञ्च ञाणानि पच्चत्तञ्ञेव उप्पज्जन्ति। ",
"an5.27:1.3":	"कतमानि पञ्च? ",
"an5.27:1.4":	"‘अयं समाधि पच्चुप्पन्नसुखो चेव आयतिञ्च सुखविपाको’ति पच्चत्तञ्ञेव ञाणं उप्पज्जति, ",
"an5.27:1.5":	"‘अयं समाधि अरियो निरामिसो’ति पच्चत्तञ्ञेव ञाणं उप्पज्जति, ",
"an5.27:1.6":	"‘अयं समाधि अकापुरिससेवितो’ति पच्चत्तञ्ञेव ञाणं उप्पज्जति, ",
"an5.27:1.7":	"‘अयं समाधि सन्तो पणीतो पटिप्पस्सद्धलद्धो एकोदिभावाधिगतो, न ससङ्खारनिग्गय्हवारितगतो’ति पच्चत्तञ्ञेव ञाणं उप्पज्जति, ",
"an5.27:1.8":	"‘सतो खो पनाहं इमं समापज्जामि सतो वुट्ठहामी’ति पच्चत्तञ्ञेव ञाणं उप्पज्जति। ",
"an5.27:2.1":	"समाधिं, भिक्खवे, भावेथ अप्पमाणं निपका पतिस्सता। ",
"an5.27:2.2":	"समाधिं, भिक्खवे, भावयतं अप्पमाणं निपकानं पतिस्सतानं इमानि पञ्च ञाणानि पच्चत्तञ्ञेव उप्पज्जन्ती”ति। ",
"an5.27:2.3":	"सत्तमं। "
}	
