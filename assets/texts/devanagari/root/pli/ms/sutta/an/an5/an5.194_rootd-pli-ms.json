{	
"an5.194:0.1":	"अङ्गुत्तर निकाय ५।१९४ ",
"an5.194:0.2":	"२०। ब्राह्मणवग्ग ",
"an5.194:0.3":	"कारणपालीसुत्त ",
"an5.194:1.1":	"एकं समयं भगवा वेसालियं विहरति महावने कूटागारसालायं। ",
"an5.194:1.2":	"तेन खो पन समयेन कारणपाली ब्राह्मणो लिच्छवीनं कम्मन्तं कारेति। ",
"an5.194:1.3":	"अद्दसा खो कारणपाली ब्राह्मणो पिङ्गियानिं ब्राह्मणं दूरतोव आगच्छन्तं; ",
"an5.194:1.4":	"दिस्वा पिङ्गियानिं ब्राह्मणं एतदवोच: ",
"an5.194:2.1":	"“हन्द कुतो नु भवं पिङ्गियानी आगच्छति दिवा दिवस्सा”ति? ",
"an5.194:2.2":	"“इतोहं, भो, आगच्छामि समणस्स गोतमस्स सन्तिका”ति। ",
"an5.194:2.3":	"“तं किं मञ्ञति भवं पिङ्गियानी समणस्स गोतमस्स पञ्ञावेय्यत्तियं? पण्डितो मञ्ञे”ति? ",
"an5.194:2.4":	"“को चाहं, भो, को च समणस्स गोतमस्स पञ्ञावेय्यत्तियं जानिस्सामि। ",
"an5.194:2.5":	"सोपि नूनस्स तादिसोव यो समणस्स गोतमस्स पञ्ञावेय्यत्तियं जानेय्या”ति। ",
"an5.194:2.6":	"“उळाराय खलु भवं पिङ्गियानी समणं गोतमं पसंसाय पसंसती”ति। ",
"an5.194:2.7":	"“को चाहं, भो, को च समणं गोतमं पसंसिस्सामि। ",
"an5.194:2.8":	"पसत्थप्पसत्थोव सो भवं गोतमो सेट्ठो देवमनुस्सानन्”ति। ",
"an5.194:2.9":	"“किं पन भवं पिङ्गियानी अत्थवसं सम्पस्समानो समणे गोतमे एवं अभिप्पसन्नो”ति? ",
"an5.194:3.1":	"“सेय्यथापि, भो, पुरिसो अग्गरसपरितित्तो न अञ्ञेसं हीनानं रसानं पिहेति; ",
"an5.194:3.2":	"एवमेवं खो, भो, यतो यतो तस्स भोतो गोतमस्स धम्मं सुणाति—",
"an5.194:3.3":	"यदि सुत्तसो, यदि गेय्यसो, यदि वेय्याकरणसो, यदि अब्भुतधम्मसो—",
"an5.194:3.4":	"ततो ततो न अञ्ञेसं पुथुसमणब्राह्मणप्पवादानं पिहेति। ",
"an5.194:4.1":	"सेय्यथापि, भो, पुरिसो जिघच्छादुब्बल्यपरेतो मधुपिण्डिकं अधिगच्छेय्य। ",
"an5.194:4.2":	"सो यतो यतो सायेथ, लभतेव सादुरसं असेचनकं; ",
"an5.194:4.3":	"एवमेवं खो, भो, यतो यतो तस्स भोतो गोतमस्स धम्मं सुणाति—",
"an5.194:4.4":	"यदि सुत्तसो, यदि गेय्यसो, यदि वेय्याकरणसो, यदि अब्भुतधम्मसो—",
"an5.194:4.5":	"ततो ततो लभतेव अत्तमनतं, लभति चेतसो पसादं। ",
"an5.194:5.1":	"सेय्यथापि, भो, पुरिसो चन्दनघटिकं अधिगच्छेय्य—",
"an5.194:5.2":	"हरिचन्दनस्स वा लोहितचन्दनस्स वा। ",
"an5.194:5.3":	"सो यतो यतो घायेथ—",
"an5.194:5.4":	"यदि मूलतो, यदि मज्झतो, यदि अग्गतो—",
"an5.194:5.5":	"अधिगच्छतेव सुरभिगन्धं असेचनकं; ",
"an5.194:5.6":	"एवमेवं खो, भो, यतो यतो तस्स भोतो गोतमस्स धम्मं सुणाति—",
"an5.194:5.7":	"यदि सुत्तसो, यदि गेय्यसो, यदि वेय्याकरणसो, यदि अब्भुतधम्मसो—",
"an5.194:5.8":	"ततो ततो अधिगच्छति पामोज्जं अधिगच्छति सोमनस्सं। ",
"an5.194:6.1":	"सेय्यथापि, भो, पुरिसो आबाधिको दुक्खितो बाळ्हगिलानो। ",
"an5.194:6.2":	"तस्स कुसलो भिसक्को ठानसो आबाधं नीहरेय्य; ",
"an5.194:6.3":	"एवमेवं खो, भो, यतो यतो तस्स भोतो गोतमस्स धम्मं सुणाति—",
"an5.194:6.4":	"यदि सुत्तसो, यदि गेय्यसो, यदि वेय्याकरणसो, यदि अब्भुतधम्मसो—",
"an5.194:6.5":	"ततो ततो सोकपरिदेवदुक्खदोमनस्सुपायासा अब्भत्थं गच्छन्ति। ",
"an5.194:7.1":	"सेय्यथापि, भो, पोक्खरणी अच्छोदका सातोदका सीतोदका सेतका सुपतित्था रमणीया। ",
"an5.194:7.2":	"अथ पुरिसो आगच्छेय्य घम्माभितत्तो घम्मपरेतो किलन्तो तसितो पिपासितो। ",
"an5.194:7.3":	"सो तं पोक्खरणिं ओगाहेत्वा न्हात्वा च पिवित्वा च सब्बदरथकिलमथपरिळाहं पटिप्पस्सम्भेय्य। ",
"an5.194:7.4":	"एवमेवं खो, भो, यतो यतो तस्स भोतो गोतमस्स धम्मं सुणाति—",
"an5.194:7.5":	"यदि सुत्तसो, यदि गेय्यसो, यदि वेय्याकरणसो, यदि अब्भुतधम्मसो—",
"an5.194:7.6":	"ततो ततो सब्बदरथकिलमथपरिळाहा पटिप्पस्सम्भन्ती”ति। ",
"an5.194:8.1":	"एवं वुत्ते, कारणपाली ब्राह्मणो उट्ठायासना एकंसं उत्तरासङ्गं करित्वा दक्खिणं जाणुमण्डलं पथवियं निहन्त्वा येन भगवा तेनञ्जलिं पणामेत्वा तिक्खत्तुं उदानं उदानेसि: ",
"an5.194:9.1":	"“नमो तस्स भगवतो अरहतो सम्मासम्बुद्धस्स। ",
"an5.194:10.1":	"नमो तस्स भगवतो अरहतो सम्मासम्बुद्धस्स। ",
"an5.194:11.1":	"नमो तस्स भगवतो अरहतो सम्मासम्बुद्धस्साति। ",
"an5.194:12.1":	"अभिक्कन्तं, भो पिङ्गियानि, अभिक्कन्तं, भो पिङ्गियानि। ",
"an5.194:12.2":	"सेय्यथापि, भो पिङ्गियानि, निक्कुज्जितं वा उक्कुज्जेय्य पटिच्छन्नं वा विवरेय्य, मूळ्हस्स वा मग्गं आचिक्खेय्य अन्धकारे वा तेलपज्जोतं धारेय्य: ‘चक्खुमन्तो रूपानि दक्खन्ती’ति; एवमेवं भोता पिङ्गियानिना अनेकपरियायेन धम्मो पकासितो। ",
"an5.194:12.3":	"एसाहं, भो पिङ्गियानि, तं भवन्तं गोतमं सरणं गच्छामि धम्मञ्च भिक्खुसङ्घञ्च। ",
"an5.194:12.4":	"उपासकं मं भवं पिङ्गियानी धारेतु, अज्जतग्गे पाणुपेतं सरणं गतन्”ति। ",
"an5.194:12.5":	"चतुत्थं। "
}	
