{	
"an6.49:0.1":	"अङ्गुत्तर निकाय ६।४९ ",
"an6.49:0.2":	"५। धम्मिकवग्ग ",
"an6.49:0.3":	"खेमसुत्त ",
"an6.49:1.1":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"an6.49:1.2":	"तेन खो पन समयेन आयस्मा च खेमो आयस्मा च सुमनो सावत्थियं विहरन्ति अन्धवनस्मिं। ",
"an6.49:1.3":	"अथ खो आयस्मा च खेमो आयस्मा च सुमनो येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्नो खो आयस्मा खेमो भगवन्तं एतदवोच: ",
"an6.49:2.1":	"“यो सो, भन्ते, भिक्खु अरहं खीणासवो वुसितवा कतकरणीयो ओहितभारो अनुप्पत्तसदत्थो परिक्खीणभवसंयोजनो सम्मदञ्ञाविमुत्तो तस्स न एवं होति: ",
"an6.49:2.2":	"‘अत्थि मे सेय्योति वा अत्थि मे सदिसोति वा अत्थि मे हीनोति वा’”ति। ",
"an6.49:2.3":	"इदमवोचायस्मा खेमो। ",
"an6.49:2.4":	"समनुञ्ञो सत्था अहोसि। ",
"an6.49:2.5":	"अथ खो आयस्मा खेमो “समनुञ्ञो मे सत्था”ति उट्ठायासना भगवन्तं अभिवादेत्वा पदक्खिणं कत्वा पक्कामि। ",
"an6.49:3.1":	"अथ खो आयस्मा सुमनो अचिरपक्कन्ते आयस्मन्ते खेमे भगवन्तं एतदवोच: ",
"an6.49:3.2":	"“यो सो, भन्ते, भिक्खु अरहं खीणासवो वुसितवा कतकरणीयो ओहितभारो अनुप्पत्तसदत्थो परिक्खीणभवसंयोजनो सम्मदञ्ञाविमुत्तो तस्स न एवं होति: ",
"an6.49:3.3":	"‘नत्थि मे सेय्योति वा नत्थि मे सदिसोति वा नत्थि मे हीनोति वा’”ति। ",
"an6.49:3.4":	"इदमवोचायस्मा सुमनो। ",
"an6.49:3.5":	"समनुञ्ञो सत्था अहोसि। ",
"an6.49:3.6":	"अथ खो आयस्मा सुमनो “समनुञ्ञो मे सत्था”ति उट्ठायासना भगवन्तं अभिवादेत्वा पदक्खिणं कत्वा पक्कामि। ",
"an6.49:4.1":	"अथ खो भगवा अचिरपक्कन्तेसु आयस्मन्ते च खेमे आयस्मन्ते च सुमने भिक्खू आमन्तेसि: ",
"an6.49:4.2":	"“एवं खो, भिक्खवे, कुलपुत्ता अञ्ञं ब्याकरोन्ति। ",
"an6.49:4.3":	"अत्थो च वुत्तो अत्ता च अनुपनीतो। ",
"an6.49:4.4":	"अथ च पन इधेकच्चे मोघपुरिसा हसमानका मञ्ञे अञ्ञं ब्याकरोन्ति। ",
"an6.49:4.5":	"ते पच्छा विघातं आपज्जन्तीति। ",
"an6.49:5.1":	"न उस्सेसु न ओमेसु, ",
"an6.49:5.2":	"समत्ते नोपनीयरे; ",
"an6.49:5.3":	"खीणा जाति वुसितं ब्रह्मचरियं, ",
"an6.49:5.4":	"चरन्ति संयोजनविप्पमुत्ता”ति। ",
"an6.49:5.5":	"सत्तमं। "
}	
