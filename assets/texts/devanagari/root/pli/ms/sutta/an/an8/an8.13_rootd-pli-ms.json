{	
"an8.13:0.1":	"अङ्गुत्तर निकाय ८।१३ ",
"an8.13:0.2":	"२। महावग्ग ",
"an8.13:0.3":	"अस्साजानीयसुत्त ",
"an8.13:1.1":	"“अट्ठहि, भिक्खवे, अङ्गेहि समन्नागतो रञ्ञो भद्दो अस्साजानीयो राजारहो होति राजभोग्गो, रञ्ञो अङ्गन्तेव सङ्खं गच्छति। ",
"an8.13:1.2":	"कतमेहि अट्ठहि? ",
"an8.13:1.3":	"इध, भिक्खवे, रञ्ञो भद्दो अस्साजानीयो उभतो सुजातो होति—",
"an8.13:1.4":	"मातितो च पितितो च। ",
"an8.13:1.5":	"यस्सं दिसायं अञ्ञेपि भद्दा अस्साजानीया जायन्ति, तस्सं दिसायं जातो होति। ",
"an8.13:1.6":	"यं खो पनस्स भोजनं देन्ति—",
"an8.13:1.7":	"अल्लं वा सुक्खं वा—",
"an8.13:1.8":	"तं सक्कच्चंयेव परिभुञ्जति अविकिरन्तो। ",
"an8.13:1.9":	"जेगुच्छी होति उच्चारं वा पस्सावं वा अभिनिसीदितुं वा अभिनिपज्जितुं वा। ",
"an8.13:1.10":	"सोरतो होति सुखसंवासो, न च अञ्ञे अस्से उब्बेजेता। ",
"an8.13:1.11":	"यानि खो पनस्स होन्ति साठेय्यानि कूटेय्यानि जिम्हेय्यानि वङ्केय्यानि, तानि यथाभूतं सारथिस्स आविकत्ता होति। ",
"an8.13:1.12":	"तेसमस्स सारथि अभिनिम्मदनाय वायमति। ",
"an8.13:1.13":	"वाही खो पन होति। ",
"an8.13:1.14":	"‘कामञ्ञे अस्सा वहन्तु वा मा वा, अहमेत्थ वहिस्सामी’ति चित्तं उप्पादेति। ",
"an8.13:1.15":	"गच्छन्तो खो पन उजुमग्गेनेव गच्छति। ",
"an8.13:1.16":	"थामवा होति याव जीवितमरणपरियादाना थामं उपदंसेता। ",
"an8.13:1.17":	"इमेहि खो, भिक्खवे, अट्ठहि अङ्गेहि समन्नागतो रञ्ञो भद्दो अस्साजानीयो राजारहो होति राजभोग्गो, रञ्ञो अङ्गन्तेव सङ्खं गच्छति। ",
"an8.13:2.1":	"एवमेवं खो, भिक्खवे, अट्ठहि धम्मेहि समन्नागतो भिक्खु आहुनेय्यो होति …पे… अनुत्तरं पुञ्ञक्खेत्तं लोकस्स। ",
"an8.13:2.2":	"कतमेहि अट्ठहि? ",
"an8.13:2.3":	"इध, भिक्खवे, भिक्खु सीलवा होति, पातिमोक्खसंवरसंवुतो विहरति आचारगोचरसम्पन्नो अणुमत्तेसु वज्जेसु भयदस्सावी, समादाय सिक्खति सिक्खापदेसु। ",
"an8.13:2.4":	"यं खो पनस्स भोजनं देन्ति—",
"an8.13:2.5":	"लूखं वा पणीतं वा—",
"an8.13:2.6":	"तं सक्कच्चंयेव परिभुञ्जति अविहञ्ञमानो। ",
"an8.13:2.7":	"जेगुच्छी होति कायदुच्चरितेन वचीदुच्चरितेन मनोदुच्चरितेन; ",
"an8.13:2.8":	"जेगुच्छी होति अनेकविहितानं पापकानं अकुसलानं धम्मानं समापत्तिया। ",
"an8.13:2.9":	"सोरतो होति सुखसंवासो, न अञ्ञे भिक्खू उब्बेजेता। ",
"an8.13:2.10":	"यानि खो पनस्स होन्ति साठेय्यानि कूटेय्यानि जिम्हेय्यानि वङ्केय्यानि, तानि यथाभूतं आविकत्ता होति सत्थरि वा विञ्ञूसु वा सब्रह्मचारीसु। ",
"an8.13:2.11":	"तेसमस्स सत्था वा विञ्ञू वा सब्रह्मचारी अभिनिम्मदनाय वायमति। ",
"an8.13:2.12":	"सिक्खिता खो पन होति। ",
"an8.13:2.13":	"‘कामञ्ञे भिक्खू सिक्खन्तु वा मा वा, अहमेत्थ सिक्खिस्सामी’ति चित्तं उप्पादेति। ",
"an8.13:2.14":	"गच्छन्तो खो पन उजुमग्गेनेव गच्छति; ",
"an8.13:2.15":	"तत्रायं उजुमग्गो, सेय्यथिदं—",
"an8.13:2.16":	"सम्मादिट्ठि …पे… सम्मासमाधि। ",
"an8.13:2.17":	"आरद्धवीरियो विहरति: ",
"an8.13:2.18":	"‘कामं तचो च न्हारु च अट्ठि च अवसिस्सतु, सरीरे उपस्सुस्सतु मंसलोहितं; यं तं पुरिसथामेन पुरिसवीरियेन पुरिसपरक्कमेन पत्तब्बं, न तं अपापुणित्वा वीरियस्स सण्ठानं भविस्सती’ति। ",
"an8.13:2.19":	"इमेहि खो, भिक्खवे, अट्ठहि धम्मेहि समन्नागतो भिक्खु आहुनेय्यो होति …पे… अनुत्तरं पुञ्ञक्खेत्तं लोकस्सा”ति। ",
"an8.13:2.20":	"ततियं। "
}	
