{	
"an9.14:0.1":	"अङ्गुत्तर निकाय ९।१४ ",
"an9.14:0.2":	"२। सीहनादवग्ग ",
"an9.14:0.3":	"समिद्धिसुत्त ",
"an9.14:1.1":	"अथ खो आयस्मा समिद्धि येनायस्मा सारिपुत्तो तेनुपसङ्कमि; उपसङ्कमित्वा आयस्मन्तं सारिपुत्तं अभिवादेत्वा एकमन्तं निसीदि। एकमन्तं निसिन्नं खो आयस्मन्तं समिद्धिं आयस्मा सारिपुत्तो एतदवोच: ",
"an9.14:2.1":	"“किमारम्मणा, समिद्धि, पुरिसस्स सङ्कप्पवितक्का उप्पज्जन्ती”ति? ",
"an9.14:2.2":	"“नामरूपारम्मणा, भन्ते”ति। ",
"an9.14:3.1":	"“ते पन, समिद्धि, क्व नानत्तं गच्छन्ती”ति? ",
"an9.14:3.2":	"“धातूसु, भन्ते”ति। ",
"an9.14:4.1":	"“ते पन, समिद्धि, किंसमुदया”ति? ",
"an9.14:4.2":	"“फस्ससमुदया, भन्ते”ति। ",
"an9.14:5.1":	"“ते पन, समिद्धि, किंसमोसरणा”ति? ",
"an9.14:5.2":	"“वेदनासमोसरणा, भन्ते”ति। ",
"an9.14:6.1":	"“ते पन, समिद्धि, किंपमुखा”ति? ",
"an9.14:6.2":	"“समाधिप्पमुखा, भन्ते”ति। ",
"an9.14:7.1":	"“ते पन, समिद्धि, किंअधिपतेय्या”ति? ",
"an9.14:7.2":	"“सताधिपतेय्या, भन्ते”ति। ",
"an9.14:8.1":	"“ते पन, समिद्धि, किंउत्तरा”ति? ",
"an9.14:8.2":	"“पञ्ञुत्तरा, भन्ते”ति। ",
"an9.14:9.1":	"“ते पन, समिद्धि, किंसारा”ति? ",
"an9.14:9.2":	"“विमुत्तिसारा, भन्ते”ति। ",
"an9.14:10.1":	"“ते पन, समिद्धि, किंओगधा”ति? ",
"an9.14:10.2":	"“अमतोगधा, भन्ते”ति। ",
"an9.14:11.1":	"“‘किमारम्मणा, समिद्धि, पुरिसस्स सङ्कप्पवितक्का उप्पज्जन्ती’ति, इति पुट्ठो समानो ‘नामरूपारम्मणा, भन्ते’ति वदेसि। ",
"an9.14:11.2":	"‘ते पन, समिद्धि, क्व नानत्तं गच्छन्ती’ति, इति पुट्ठो समानो ‘धातूसु, भन्ते’ति वदेसि। ",
"an9.14:11.3":	"‘ते पन, समिद्धि, किंसमुदया’ति, इति पुट्ठो समानो ‘फस्ससमुदया, भन्ते’ति वदेसि। ",
"an9.14:11.4":	"‘ते पन, समिद्धि, किंसमोसरणा’ति, इति पुट्ठो समानो ‘वेदनासमोसरणा, भन्ते’ति वदेसि। ",
"an9.14:11.5":	"‘ते पन, समिद्धि, किंपमुखा’ति, इति पुट्ठो समानो ‘समाधिप्पमुखा, भन्ते’ति वदेसि। ",
"an9.14:11.6":	"‘ते पन, समिद्धि, किंअधिपतेय्या’ति, इति पुट्ठो समानो ‘सताधिपतेय्या, भन्ते’ति वदेसि। ",
"an9.14:11.7":	"‘ते पन, समिद्धि, किंउत्तरा’ति, इति पुट्ठो समानो ‘पञ्ञुत्तरा, भन्ते’ति वदेसि। ",
"an9.14:11.8":	"‘ते पन, समिद्धि, किंसारा’ति, इति पुट्ठो समानो ‘विमुत्तिसारा, भन्ते’ति वदेसि। ",
"an9.14:11.9":	"‘ते पन, समिद्धि, किंओगधा’ति, इति पुट्ठो समानो ‘अमतोगधा, भन्ते’ति वदेसि। ",
"an9.14:11.10":	"साधु साधु, समिद्धि। ",
"an9.14:11.11":	"साधु खो त्वं, समिद्धि, पुट्ठो पुट्ठो विस्सज्जेसि, तेन च मा मञ्ञी”ति। ",
"an9.14:11.12":	"चतुत्थं। "
}	
