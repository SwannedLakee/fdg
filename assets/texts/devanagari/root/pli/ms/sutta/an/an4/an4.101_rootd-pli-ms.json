{	
"an4.101:0.1":	"अङ्गुत्तर निकाय ४।१०१ ",
"an4.101:0.2":	"११। वलाहकवग्ग ",
"an4.101:0.3":	"पठमवलाहकसुत्त ",
"an4.101:1.1":	"एवं मे सुतं—",
"an4.101:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"an4.101:1.3":	"तत्र खो भगवा भिक्खू आमन्तेसि: ",
"an4.101:1.4":	"“भिक्खवो”ति। ",
"an4.101:1.5":	"“भदन्ते”ति ते भिक्खू भगवतो पच्चस्सोसुं। ",
"an4.101:1.6":	"भगवा एतदवोच: ",
"an4.101:2.1":	"“चत्तारोमे, भिक्खवे, वलाहका। ",
"an4.101:2.2":	"कतमे चत्तारो? ",
"an4.101:2.3":	"गज्जिता नो वस्सिता, ",
"an4.101:2.4":	"वस्सिता नो गज्जिता, ",
"an4.101:2.5":	"नेव गज्जिता नो वस्सिता, ",
"an4.101:2.6":	"गज्जिता च वस्सिता च। ",
"an4.101:2.7":	"इमे खो, भिक्खवे, चत्तारो वलाहका। ",
"an4.101:2.8":	"एवमेवं खो, भिक्खवे, चत्तारो वलाहकूपमा पुग्गला सन्तो संविज्जमाना लोकस्मिं। ",
"an4.101:2.9":	"कतमे चत्तारो? ",
"an4.101:2.10":	"गज्जिता नो वस्सिता, ",
"an4.101:2.11":	"वस्सिता नो गज्जिता, ",
"an4.101:2.12":	"नेव गज्जिता नो वस्सिता, ",
"an4.101:2.13":	"गज्जिता च वस्सिता च। ",
"an4.101:3.1":	"कथञ्च, भिक्खवे, पुग्गलो गज्जिता होति नो वस्सिता? ",
"an4.101:3.2":	"इध, भिक्खवे, एकच्चो पुग्गलो भासिता होति, नो कत्ता। ",
"an4.101:3.3":	"एवं खो, भिक्खवे, पुग्गलो गज्जिता होति, नो वस्सिता। ",
"an4.101:3.4":	"सेय्यथापि सो, भिक्खवे, वलाहको गज्जिता, नो वस्सिता; ",
"an4.101:3.5":	"तथूपमाहं, भिक्खवे, इमं पुग्गलं वदामि। ",
"an4.101:4.1":	"कथञ्च, भिक्खवे, पुग्गलो वस्सिता होति, नो गज्जिता? ",
"an4.101:4.2":	"इध, भिक्खवे, एकच्चो पुग्गलो कत्ता होति, नो भासिता। ",
"an4.101:4.3":	"एवं खो, भिक्खवे, पुग्गलो वस्सिता होति, नो गज्जिता। ",
"an4.101:4.4":	"सेय्यथापि सो, भिक्खवे, वलाहको वस्सिता, नो गज्जिता; ",
"an4.101:4.5":	"तथूपमाहं, भिक्खवे, इमं पुग्गलं वदामि। ",
"an4.101:5.1":	"कथञ्च, भिक्खवे, पुग्गलो नेव गज्जिता होति, नो वस्सिता? ",
"an4.101:5.2":	"इध, भिक्खवे, एकच्चो पुग्गलो नेव भासिता होति, नो कत्ता। ",
"an4.101:5.3":	"एवं खो, भिक्खवे, पुग्गलो नेव गज्जिता होति, नो वस्सिता। ",
"an4.101:5.4":	"सेय्यथापि सो, भिक्खवे, वलाहको नेव गज्जिता, नो वस्सिता; ",
"an4.101:5.5":	"तथूपमाहं, भिक्खवे, इमं पुग्गलं वदामि। ",
"an4.101:6.1":	"कथञ्च, भिक्खवे, पुग्गलो गज्जिता च होति वस्सिता च? ",
"an4.101:6.2":	"इध, भिक्खवे, एकच्चो पुग्गलो भासिता च होति कत्ता च। ",
"an4.101:6.3":	"एवं खो, भिक्खवे, पुग्गलो गज्जिता च होति वस्सिता च। ",
"an4.101:6.4":	"सेय्यथापि सो, भिक्खवे, वलाहको गज्जिता च वस्सिता च; ",
"an4.101:6.5":	"तथूपमाहं, भिक्खवे, इमं पुग्गलं वदामि। ",
"an4.101:6.6":	"इमे खो, भिक्खवे, चत्तारो वलाहकूपमा पुग्गला सन्तो संविज्जमाना लोकस्मिन्”ति। ",
"an4.101:6.7":	"पठमं। "
}	
