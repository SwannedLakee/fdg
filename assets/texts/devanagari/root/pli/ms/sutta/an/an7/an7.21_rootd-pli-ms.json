{	
"an7.21:0.1":	"अङ्गुत्तर निकाय ७।२१ ",
"an7.21:0.2":	"३। वज्जिसत्तकवग्ग ",
"an7.21:0.3":	"सारन्ददसुत्त ",
"an7.21:1.1":	"एवं मे सुतं—",
"an7.21:1.2":	"एकं समयं भगवा वेसालियं विहरति सारन्ददे चेतिये। ",
"an7.21:1.3":	"अथ खो सम्बहुला लिच्छवी येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ने खो ते लिच्छवी भगवा एतदवोच: ",
"an7.21:1.4":	"“सत्त वो, लिच्छवी, अपरिहानिये धम्मे देसेस्सामि। ",
"an7.21:1.5":	"तं सुणाथ, साधुकं मनसि करोथ, भासिस्सामी”ति। ",
"an7.21:1.6":	"“एवं, भन्ते”ति खो ते लिच्छवी भगवतो पच्चस्सोसुं। ",
"an7.21:1.7":	"भगवा एतदवोच: ",
"an7.21:2.1":	"“कतमे च, लिच्छवी, सत्त अपरिहानिया धम्मा? ",
"an7.21:2.2":	"यावकीवञ्च, लिच्छवी, वज्जी अभिण्हं सन्निपाता भविस्सन्ति सन्निपातबहुला; ",
"an7.21:2.3":	"वुद्धियेव, लिच्छवी, वज्जीनं पाटिकङ्खा, नो परिहानि। ",
"an7.21:3.1":	"यावकीवञ्च, लिच्छवी, वज्जी समग्गा सन्निपतिस्सन्ति, समग्गा वुट्ठहिस्सन्ति, समग्गा वज्जिकरणीयानि करिस्सन्ति; ",
"an7.21:3.2":	"वुद्धियेव, लिच्छवी, वज्जीनं पाटिकङ्खा, नो परिहानि। ",
"an7.21:4.1":	"यावकीवञ्च, लिच्छवी, वज्जी अपञ्ञत्तं न पञ्ञापेस्सन्ति, पञ्ञत्तं न समुच्छिन्दिस्सन्ति, यथापञ्ञत्ते पोराणे वज्जिधम्मे समादाय वत्तिस्सन्ति; ",
"an7.21:4.2":	"वुद्धियेव, लिच्छवी, वज्जीनं पाटिकङ्खा, नो परिहानि। ",
"an7.21:5.1":	"यावकीवञ्च, लिच्छवी, वज्जी ये ते वज्जीनं वज्जिमहल्लका ते सक्करिस्सन्ति गरुं करिस्सन्ति मानेस्सन्ति पूजेस्सन्ति, तेसञ्च सोतब्बं मञ्ञिस्सन्ति; ",
"an7.21:5.2":	"वुद्धियेव, लिच्छवी, वज्जीनं पाटिकङ्खा, नो परिहानि। ",
"an7.21:6.1":	"यावकीवञ्च, लिच्छवी, वज्जी या ता कुलित्थियो कुलकुमारियो ता न ओकस्स पसय्ह वासेस्सन्ति; ",
"an7.21:6.2":	"वुद्धियेव, लिच्छवी, वज्जीनं पाटिकङ्खा, नो परिहानि। ",
"an7.21:7.1":	"यावकीवञ्च, लिच्छवी, वज्जी यानि तानि वज्जीनं वज्जिचेतियानि अब्भन्तरानि चेव बाहिरानि च तानि सक्करिस्सन्ति गरुं करिस्सन्ति मानेस्सन्ति पूजेस्सन्ति, तेसञ्च दिन्नपुब्बं कतपुब्बं धम्मिकं बलिं नो परिहापेस्सन्ति; ",
"an7.21:7.2":	"वुद्धियेव, लिच्छवी, वज्जीनं पाटिकङ्खा, नो परिहानि। ",
"an7.21:8.1":	"यावकीवञ्च, लिच्छवी, वज्जीनं अरहन्तेसु धम्मिका रक्खावरणगुत्ति सुसंविहिता भविस्सति: ",
"an7.21:8.2":	"‘किन्ति अनागता च अरहन्तो विजितं आगच्छेय्युं, आगता च अरहन्तो विजिते फासुं विहरेय्युन्’ति; ",
"an7.21:8.3":	"वुद्धियेव, लिच्छवी, वज्जीनं पाटिकङ्खा, नो परिहानि। ",
"an7.21:9.1":	"यावकीवञ्च, लिच्छवी, इमे सत्त अपरिहानिया धम्मा वज्जीसु ठस्सन्ति, इमेसु च सत्तसु अपरिहानियेसु धम्मेसु वज्जी सन्दिस्सिस्सन्ति; ",
"an7.21:9.2":	"वुद्धियेव, लिच्छवी, वज्जीनं पाटिकङ्खा, नो परिहानी”ति। ",
"an7.21:9.3":	"पठमं। "
}	
