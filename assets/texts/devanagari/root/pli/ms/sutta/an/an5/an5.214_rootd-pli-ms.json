{	
"an5.214:0.1":	"अङ्गुत्तर निकाय ५।२१४ ",
"an5.214:0.2":	"२२। अक्कोसकवग्ग ",
"an5.214:0.3":	"बहुभाणिसुत्त ",
"an5.214:1.1":	"“पञ्चिमे, भिक्खवे, आदीनवा बहुभाणिस्मिं पुग्गले। ",
"an5.214:1.2":	"कतमे पञ्च? ",
"an5.214:1.3":	"मुसा भणति, पिसुणं भणति, फरुसं भणति, सम्फप्पलापं भणति, कायस्स भेदा परं मरणा अपायं दुग्गतिं विनिपातं निरयं उपपज्जति। ",
"an5.214:1.4":	"इमे खो, भिक्खवे, पञ्च आदीनवा बहुभाणिस्मिं पुग्गले। ",
"an5.214:2.1":	"पञ्चिमे, भिक्खवे, आनिसंसा मन्तभाणिस्मिं पुग्गले। ",
"an5.214:2.2":	"कतमे पञ्च? ",
"an5.214:2.3":	"न मुसा भणति, न पिसुणं भणति, न फरुसं भणति, न सम्फप्पलापं भणति, कायस्स भेदा परं मरणा सुगतिं सग्गं लोकं उपपज्जति। ",
"an5.214:2.4":	"इमे खो, भिक्खवे, पञ्च आनिसंसा मन्तभाणिस्मिं पुग्गले”ति। ",
"an5.214:2.5":	"चतुत्थं। "
}	
