{	
"an3.12:0.1":	"अङ्गुत्तर निकाय ३।१२ ",
"an3.12:0.2":	"२। रथकारवग्ग ",
"an3.12:0.3":	"सारणीयसुत्त ",
"an3.12:1.1":	"“तीणिमानि, भिक्खवे, रञ्ञो खत्तियस्स मुद्धावसित्तस्स यावजीवं सारणीयानि भवन्ति। ",
"an3.12:1.2":	"कतमानि तीणि? ",
"an3.12:1.3":	"यस्मिं, भिक्खवे, पदेसे राजा खत्तियो मुद्धावसित्तो जातो होति। ",
"an3.12:1.4":	"इदं, भिक्खवे, पठमं रञ्ञो खत्तियस्स मुद्धावसित्तस्स यावजीवं सारणीयं होति। ",
"an3.12:2.1":	"पुन चपरं, भिक्खवे, यस्मिं पदेसे राजा खत्तियो मुद्धावसित्तो होति। ",
"an3.12:2.2":	"इदं, भिक्खवे, दुतियं रञ्ञो खत्तियस्स मुद्धावसित्तस्स यावजीवं सारणीयं होति। ",
"an3.12:3.1":	"पुन चपरं, भिक्खवे, यस्मिं पदेसे राजा खत्तियो मुद्धावसित्तो सङ्गामं अभिविजिनित्वा विजितसङ्गामो तमेव सङ्गामसीसं अज्झावसति। ",
"an3.12:3.2":	"इदं, भिक्खवे, ततियं रञ्ञो खत्तियस्स मुद्धावसित्तस्स यावजीवं सारणीयं होति। ",
"an3.12:3.3":	"इमानि खो, भिक्खवे, तीणि रञ्ञो खत्तियस्स मुद्धावसित्तस्स यावजीवं सारणीयानि भवन्ति। ",
"an3.12:4.1":	"एवमेवं खो, भिक्खवे, तीणिमानि भिक्खुस्स यावजीवं सारणीयानि भवन्ति। ",
"an3.12:4.2":	"कतमानि तीणि? ",
"an3.12:4.3":	"यस्मिं, भिक्खवे, पदेसे भिक्खु केसमस्सुं ओहारेत्वा कासायानि वत्थानि अच्छादेत्वा अगारस्मा अनगारियं पब्बजितो होति। ",
"an3.12:4.4":	"इदं, भिक्खवे, पठमं भिक्खुस्स यावजीवं सारणीयं होति। ",
"an3.12:5.1":	"पुन चपरं, भिक्खवे, यस्मिं पदेसे भिक्खु ‘इदं दुक्खन्’ति यथाभूतं पजानाति, ‘अयं दुक्खसमुदयो’ति यथाभूतं पजानाति, ‘अयं दुक्खनिरोधो’ति यथाभूतं पजानाति, ‘अयं दुक्खनिरोधगामिनी पटिपदा’ति यथाभूतं पजानाति। ",
"an3.12:5.2":	"इदं, भिक्खवे, दुतियं भिक्खुस्स यावजीवं सारणीयं होति। ",
"an3.12:6.1":	"पुन चपरं, भिक्खवे, यस्मिं पदेसे भिक्खु आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरति। ",
"an3.12:6.2":	"इदं, भिक्खवे, ततियं भिक्खुस्स यावजीवं सारणीयं होति। ",
"an3.12:6.3":	"इमानि खो, भिक्खवे, तीणि भिक्खुस्स यावजीवं सारणीयानि भवन्ती”ति। ",
"an3.12:6.4":	"दुतियं। "
}	
