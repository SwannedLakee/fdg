{	
"an6.46:0.1":	"अङ्गुत्तर निकाय ६।४६ ",
"an6.46:0.2":	"५। धम्मिकवग्ग ",
"an6.46:0.3":	"महाचुन्दसुत्त ",
"an6.46:1.1":	"एवं मे सुतं—",
"an6.46:1.2":	"एकं समयं आयस्मा महाचुन्दो चेतीसु विहरति सयंजातियं। ",
"an6.46:1.3":	"तत्र खो आयस्मा महाचुन्दो भिक्खू आमन्तेसि: ",
"an6.46:1.4":	"“आवुसो भिक्खवे”ति। ",
"an6.46:1.5":	"“आवुसो”ति खो ते भिक्खू आयस्मतो महाचुन्दस्स पच्चस्सोसुं। ",
"an6.46:1.6":	"आयस्मा महाचुन्दो एतदवोच: ",
"an6.46:2.1":	"“इधावुसो, धम्मयोगा भिक्खू झायी भिक्खू अपसादेन्ति: ",
"an6.46:2.2":	"‘इमे पन झायिनोम्हा, झायिनोम्हाति झायन्ति पज्झायन्ति निज्झायन्ति अवज्झायन्ति। ",
"an6.46:2.3":	"किमिमे झायन्ति, किन्तिमे झायन्ति, कथं इमे झायन्ती’ति? ",
"an6.46:2.4":	"तत्थ धम्मयोगा च भिक्खू नप्पसीदन्ति, झायी च भिक्खू नप्पसीदन्ति, न च बहुजनहिताय पटिपन्ना होन्ति बहुजनसुखाय बहुनो जनस्स अत्थाय हिताय सुखाय देवमनुस्सानं। ",
"an6.46:3.1":	"इध पनावुसो, झायी भिक्खू धम्मयोगे भिक्खू अपसादेन्ति: ",
"an6.46:3.2":	"‘इमे पन धम्मयोगम्हा, धम्मयोगम्हाति उद्धता उन्नळा चपला मुखरा विकिण्णवाचा मुट्ठस्सती असम्पजाना असमाहिता विब्भन्तचित्ता पाकतिन्द्रिया। ",
"an6.46:3.3":	"किमिमे धम्मयोगा, किन्तिमे धम्मयोगा, कथं इमे धम्मयोगा’ति? ",
"an6.46:3.4":	"तत्थ झायी च भिक्खू नप्पसीदन्ति, धम्मयोगा च भिक्खू नप्पसीदन्ति, न च बहुजनहिताय पटिपन्ना होन्ति बहुजनसुखाय बहुनो जनस्स अत्थाय हिताय सुखाय देवमनुस्सानं। ",
"an6.46:4.1":	"इध पनावुसो, धम्मयोगा भिक्खू धम्मयोगानञ्ञेव भिक्खूनं वण्णं भासन्ति, नो झायीनं भिक्खूनं वण्णं भासन्ति। ",
"an6.46:4.2":	"तत्थ धम्मयोगा च भिक्खू नप्पसीदन्ति, झायी च भिक्खू नप्पसीदन्ति, न च बहुजनहिताय पटिपन्ना होन्ति बहुजनसुखाय बहुनो जनस्स अत्थाय हिताय सुखाय देवमनुस्सानं। ",
"an6.46:5.1":	"इध पनावुसो, झायी भिक्खू झायीनञ्ञेव भिक्खूनं वण्णं भासन्ति, नो धम्मयोगानं भिक्खूनं वण्णं भासन्ति। ",
"an6.46:5.2":	"तत्थ झायी च भिक्खू नप्पसीदन्ति, धम्मयोगा च भिक्खू नप्पसीदन्ति, न च बहुजनहिताय पटिपन्ना होन्ति बहुजनसुखाय बहुनो जनस्स अत्थाय हिताय सुखाय देवमनुस्सानं। ",
"an6.46:6.1":	"तस्मातिहावुसो, एवं सिक्खितब्बं: ",
"an6.46:6.2":	"‘धम्मयोगा समाना झायीनं भिक्खूनं वण्णं भासिस्सामा’ति। ",
"an6.46:6.3":	"एवञ्हि वो, आवुसो, सिक्खितब्बं। ",
"an6.46:6.4":	"तं किस्स हेतु? ",
"an6.46:6.5":	"अच्छरिया हेते, आवुसो, पुग्गला दुल्लभा लोकस्मिं, ये अमतं धातुं कायेन फुसित्वा विहरन्ति। ",
"an6.46:7.1":	"तस्मातिहावुसो, एवं सिक्खितब्बं: ",
"an6.46:7.2":	"‘झायी समाना धम्मयोगानं भिक्खूनं वण्णं भासिस्सामा’ति। ",
"an6.46:7.3":	"एवञ्हि वो, आवुसो, सिक्खितब्बं। ",
"an6.46:7.4":	"तं किस्स हेतु? ",
"an6.46:7.5":	"अच्छरिया हेते, आवुसो, पुग्गला दुल्लभा लोकस्मिं ये गम्भीरं अत्थपदं पञ्ञाय अतिविज्झ पस्सन्ती”ति। ",
"an6.46:7.6":	"चतुत्थं। "
}	
