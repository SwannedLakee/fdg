{	
"an5.148:0.1":	"अङ्गुत्तर निकाय ५।१४८ ",
"an5.148:0.2":	"१५। तिकण्डकीवग्ग ",
"an5.148:0.3":	"सप्पुरिसदानसुत्त ",
"an5.148:1.1":	"“पञ्चिमानि, भिक्खवे, सप्पुरिसदानानि। ",
"an5.148:1.2":	"कतमानि पञ्च? ",
"an5.148:1.3":	"सद्धाय दानं देति, सक्कच्चं दानं देति, कालेन दानं देति, अनुग्गहितचित्तो दानं देति, अत्तानञ्च परञ्च अनुपहच्च दानं देति। ",
"an5.148:2.1":	"सद्धाय खो पन, भिक्खवे, दानं दत्वा यत्थ यत्थ तस्स दानस्स विपाको निब्बत्तति, अड्ढो च होति महद्धनो महाभोगो, अभिरूपो च होति दस्सनीयो पासादिको परमाय वण्णपोक्खरताय समन्नागतो। ",
"an5.148:3.1":	"सक्कच्चं खो पन, भिक्खवे, दानं दत्वा यत्थ यत्थ तस्स दानस्स विपाको निब्बत्तति, अड्ढो च होति महद्धनो महाभोगो। ",
"an5.148:3.2":	"येपिस्स ते होन्ति पुत्ताति वा दाराति वा दासाति वा पेस्साति वा कम्मकराति वा, तेपि सुस्सूसन्ति सोतं ओदहन्ति अञ्ञा चित्तं उपट्ठपेन्ति। ",
"an5.148:4.1":	"कालेन खो पन, भिक्खवे, दानं दत्वा यत्थ यत्थ तस्स दानस्स विपाको निब्बत्तति, अड्ढो च होति महद्धनो महाभोगो; ",
"an5.148:4.2":	"कालागता चस्स अत्था पचुरा होन्ति। ",
"an5.148:5.1":	"अनुग्गहितचित्तो खो पन, भिक्खवे, दानं दत्वा यत्थ यत्थ तस्स दानस्स विपाको निब्बत्तति, अड्ढो च होति महद्धनो महाभोगो; ",
"an5.148:5.2":	"उळारेसु च पञ्चसु कामगुणेसु भोगाय चित्तं नमति। ",
"an5.148:6.1":	"अत्तानञ्च परञ्च अनुपहच्च खो पन, भिक्खवे, दानं दत्वा यत्थ यत्थ तस्स दानस्स विपाको निब्बत्तति, अड्ढो च होति महद्धनो महाभोगो; ",
"an5.148:6.2":	"न चस्स कुतोचि भोगानं उपघातो आगच्छति अग्गितो वा उदकतो वा राजतो वा चोरतो वा अप्पियतो वा दायादतो। ",
"an5.148:6.3":	"इमानि खो, भिक्खवे, पञ्च सप्पुरिसदानानी”ति। ",
"an5.148:6.4":	"अट्ठमं। "
}	
