{	
"an5.192:0.1":	"अङ्गुत्तर निकाय ५।१९२ ",
"an5.192:0.2":	"२०। ब्राह्मणवग्ग ",
"an5.192:0.3":	"दोणब्राह्मणसुत्त ",
"an5.192:1.1":	"अथ खो दोणो ब्राह्मणो येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"an5.192:1.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो दोणो ब्राह्मणो भगवन्तं एतदवोच: ",
"an5.192:2.1":	"“सुतं मेतं, भो गोतम: ",
"an5.192:2.2":	"‘न समणो गोतमो ब्राह्मणे जिण्णे वुड्ढे महल्लके अद्धगते वयोअनुप्पत्ते अभिवादेति वा पच्चुट्ठेति वा आसनेन वा निमन्तेती’ति। ",
"an5.192:2.3":	"तयिदं, भो गोतम, तथेव। ",
"an5.192:2.4":	"न हि भवं गोतमो ब्राह्मणे जिण्णे वुड्ढे महल्लके अद्धगते वयोअनुप्पत्ते अभिवादेति वा पच्चुट्ठेति वा आसनेन वा निमन्तेति। ",
"an5.192:2.5":	"तयिदं, भो गोतम, न सम्पन्नमेवा”ति। ",
"an5.192:2.6":	"“त्वम्पि नो, दोण, ब्राह्मणो पटिजानासी”ति? ",
"an5.192:2.7":	"“यञ्हि तं, भो गोतम, सम्मा वदमानो वदेय्य: ",
"an5.192:2.8":	"‘ब्राह्मणो उभतो सुजातो—",
"an5.192:2.9":	"मातितो च पितितो च, संसुद्धगहणिको, याव सत्तमा पितामहयुगा अक्खित्तो अनुपक्कुट्ठो जातिवादेन, अज्झायको मन्तधरो, तिण्णं वेदानं पारगू सनिघण्डुकेटुभानं साक्खरप्पभेदानं इतिहासपञ्चमानं, पदको वेय्याकरणो लोकायतमहापुरिसलक्खणेसु अनवयो’ति, ममेव तं, भो गोतम, सम्मा वदमानो वदेय्य। ",
"an5.192:2.10":	"अहञ्हि, भो गोतम, ब्राह्मणो उभतो सुजातो—",
"an5.192:2.11":	"मातितो च पितितो च, संसुद्धगहणिको, याव सत्तमा पितामहयुगा अक्खित्तो अनुपक्कुट्ठो जातिवादेन, अज्झायको मन्तधरो, तिण्णं वेदानं पारगू सनिघण्डुकेटुभानं साक्खरप्पभेदानं इतिहासपञ्चमानं, पदको वेय्याकरणो लोकायतमहापुरिसलक्खणेसु अनवयो”ति। ",
"an5.192:3.1":	"“ये खो ते, दोण, ब्राह्मणानं पुब्बका इसयो मन्तानं कत्तारो मन्तानं पवत्तारो, येसमिदं एतरहि ब्राह्मणा पोराणं मन्तपदं गीतं पवुत्तं समिहितं तदनुगायन्ति तदनुभासन्ति भासितमनुभासन्ति सज्झायितमनुसज्झायन्ति वाचितमनुवाचेन्ति, सेय्यथिदं—अट्ठको, वामको, वामदेवो, वेस्सामित्तो, यमदग्गि, अङ्गीरसो, भारद्वाजो, वासेट्ठो, कस्सपो, भगु; ",
"an5.192:3.2":	"त्यास्सुमे पञ्च ब्राह्मणे पञ्ञापेन्ति—",
"an5.192:3.3":	"ब्रह्मसमं, देवसमं, मरियादं, सम्भिन्नमरियादं, ब्राह्मणचण्डालंयेव पञ्चमं। ",
"an5.192:3.4":	"तेसं त्वं दोण, कतमो”ति? ",
"an5.192:4.1":	"“न खो मयं, भो गोतम, पञ्च ब्राह्मणे जानाम, अथ खो मयं ब्राह्मणात्वेव जानाम। ",
"an5.192:4.2":	"साधु मे भवं गोतमो तथा धम्मं देसेतु यथा अहं इमे पञ्च ब्राह्मणे जानेय्यन्”ति। ",
"an5.192:4.3":	"“तेन हि, ब्राह्मण, सुणोहि, साधुकं मनसि करोहि; भासिस्सामी”ति। ",
"an5.192:4.4":	"“एवं, भो”ति खो दोणो ब्राह्मणो भगवतो पच्चस्सोसि। ",
"an5.192:4.5":	"भगवा एतदवोच: ",
"an5.192:5.1":	"“कथञ्च, दोण, ब्राह्मणो ब्रह्मसमो होति? ",
"an5.192:5.2":	"इध, दोण, ब्राह्मणो उभतो सुजातो होति—",
"an5.192:5.3":	"मातितो च पितितो च, संसुद्धगहणिको, याव सत्तमा पितामहयुगा अक्खित्तो अनुपक्कुट्ठो जातिवादेन। ",
"an5.192:5.4":	"सो अट्ठचत्तालीसवस्सानि कोमारब्रह्मचरियं चरति मन्ते अधीयमानो। ",
"an5.192:5.5":	"अट्ठचत्तालीसवस्सानि कोमारब्रह्मचरियं चरित्वा मन्ते अधीयित्वा आचरियस्स आचरियधनं परियेसति धम्मेनेव, नो अधम्मेन। ",
"an5.192:6.1":	"तत्थ च, दोण, को धम्मो? ",
"an5.192:6.2":	"नेव कसिया न वणिज्जाय न गोरक्खेन न इस्सत्थेन न राजपोरिसेन न सिप्पञ्ञतरेन, केवलं भिक्खाचरियाय कपालं अनतिमञ्ञमानो। ",
"an5.192:6.3":	"सो आचरियस्स आचरियधनं निय्यादेत्वा केसमस्सुं ओहारेत्वा कासायानि वत्थानि अच्छादेत्वा अगारस्मा अनगारियं पब्बजति। ",
"an5.192:6.4":	"सो एवं पब्बजितो समानो मेत्तासहगतेन चेतसा एकं दिसं फरित्वा विहरति, तथा दुतियं तथा ततियं तथा चतुत्थं, इति उद्धमधो तिरियं सब्बधि सब्बत्तताय सब्बावन्तं लोकं मेत्तासहगतेन चेतसा विपुलेन महग्गतेन अप्पमाणेन अवेरेन अब्यापज्जेन फरित्वा विहरति। ",
"an5.192:6.5":	"करुणा …पे… ",
"an5.192:6.6":	"मुदिता … ",
"an5.192:6.7":	"उपेक्खासहगतेन चेतसा एकं दिसं फरित्वा विहरति, तथा दुतियं तथा ततियं तथा चतुत्थं, इति उद्धमधो तिरियं सब्बधि सब्बत्तताय सब्बावन्तं लोकं उपेक्खासहगतेन चेतसा विपुलेन महग्गतेन अप्पमाणेन अवेरेन अब्यापज्जेन फरित्वा विहरति। ",
"an5.192:6.8":	"सो इमे चत्तारो ब्रह्मविहारे भावेत्वा कायस्स भेदा परं मरणा सुगतिं ब्रह्मलोकं उपपज्जति। ",
"an5.192:6.9":	"एवं खो, दोण, ब्राह्मणो ब्रह्मसमो होति। ",
"an5.192:7.1":	"कथञ्च, दोण, ब्राह्मणो देवसमो होति? ",
"an5.192:7.2":	"इध, दोण, ब्राह्मणो उभतो सुजातो होति—",
"an5.192:7.3":	"मातितो च पितितो च, संसुद्धगहणिको, याव सत्तमा पितामहयुगा अक्खित्तो अनुपक्कुट्ठो जातिवादेन। ",
"an5.192:7.4":	"सो अट्ठचत्तालीसवस्सानि कोमारब्रह्मचरियं चरति मन्ते अधीयमानो। ",
"an5.192:7.5":	"अट्ठचत्तालीसवस्सानि कोमारब्रह्मचरियं चरित्वा मन्ते अधीयित्वा आचरियस्स आचरियधनं परियेसति धम्मेनेव, नो अधम्मेन। ",
"an5.192:7.6":	"तत्थ च, दोण, को धम्मो? ",
"an5.192:7.7":	"नेव कसिया न वणिज्जाय न गोरक्खेन न इस्सत्थेन न राजपोरिसेन न सिप्पञ्ञतरेन, केवलं भिक्खाचरियाय कपालं अनतिमञ्ञमानो। ",
"an5.192:7.8":	"सो आचरियस्स आचरियधनं निय्यादेत्वा दारं परियेसति धम्मेनेव, नो अधम्मेन। ",
"an5.192:8.1":	"तत्थ च, दोण, को धम्मो? ",
"an5.192:8.2":	"नेव कयेन न विक्कयेन, ब्राह्मणिंयेव उदकूपस्सट्ठं। ",
"an5.192:8.3":	"सो ब्राह्मणिंयेव गच्छति, न खत्तियिं न वेस्सिं न सुद्दिं न चण्डालिं न नेसादिं न वेनिं न रथकारिं न पुक्कुसिं गच्छति, न गब्भिनिं गच्छति, न पायमानं गच्छति, न अनुतुनिं गच्छति। ",
"an5.192:8.4":	"कस्मा च, दोण, ब्राह्मणो न गब्भिनिं गच्छति? ",
"an5.192:8.5":	"सचे, दोण, ब्राह्मणो गब्भिनिं गच्छति, अतिमीळ्हजो नाम सो होति माणवको वा माणविका वा। ",
"an5.192:8.6":	"तस्मा, दोण, ब्राह्मणो न गब्भिनिं गच्छति। ",
"an5.192:8.7":	"कस्मा च, दोण, ब्राह्मणो न पायमानं गच्छति? ",
"an5.192:8.8":	"सचे, दोण, ब्राह्मणो पायमानं गच्छति, असुचिपटिपीळितो नाम सो होति माणवको वा माणविका वा। ",
"an5.192:8.9":	"तस्मा, दोण, ब्राह्मणो न पायमानं गच्छति। ",
"an5.192:8.10":	"तस्स सा होति ब्राह्मणी नेव कामत्था न दवत्था न रतत्था, पजत्थाव ब्राह्मणस्स ब्राह्मणी होति। ",
"an5.192:8.11":	"सो मेथुनं उप्पादेत्वा केसमस्सुं ओहारेत्वा कासायानि वत्थानि अच्छादेत्वा अगारस्मा अनगारियं पब्बजति। ",
"an5.192:8.12":	"सो एवं पब्बजितो समानो विविच्चेव कामेहि …पे… चतुत्थं झानं उपसम्पज्ज विहरति। ",
"an5.192:8.13":	"सो इमे चत्तारो झाने भावेत्वा कायस्स भेदा परं मरणा सुगतिं सग्गं लोकं उपपज्जति। ",
"an5.192:8.14":	"एवं खो, दोण, ब्राह्मणो देवसमो होति। ",
"an5.192:9.1":	"कथञ्च, दोण, ब्राह्मणो मरियादो होति? ",
"an5.192:9.2":	"इध, दोण, ब्राह्मणो उभतो सुजातो होति—",
"an5.192:9.3":	"मातितो च पितितो च, संसुद्धगहणिको, याव सत्तमा पितामहयुगा अक्खित्तो अनुपक्कुट्ठो जातिवादेन। ",
"an5.192:9.4":	"सो अट्ठचत्तालीसवस्सानि कोमारब्रह्मचरियं चरति मन्ते अधीयमानो। ",
"an5.192:9.5":	"अट्ठचत्तालीसवस्सानि कोमारब्रह्मचरियं चरित्वा मन्ते अधीयित्वा आचरियस्स आचरियधनं परियेसति धम्मेनेव, नो अधम्मेन। ",
"an5.192:9.6":	"तत्थ च, दोण, को धम्मो? ",
"an5.192:9.7":	"नेव कसिया न वणिज्जाय न गोरक्खेन न इस्सत्थेन न राजपोरिसेन न सिप्पञ्ञतरेन, केवलं भिक्खाचरियाय कपालं अनतिमञ्ञमानो। ",
"an5.192:9.8":	"सो आचरियस्स आचरियधनं निय्यादेत्वा दारं परियेसति धम्मेनेव, नो अधम्मेन। ",
"an5.192:10.1":	"तत्थ च, दोण, को धम्मो? ",
"an5.192:10.2":	"नेव कयेन न विक्कयेन, ब्राह्मणिंयेव उदकूपस्सट्ठं। ",
"an5.192:10.3":	"सो ब्राह्मणिंयेव गच्छति, न खत्तियिं न वेस्सिं न सुद्दिं न चण्डालिं न नेसादिं न वेनिं न रथकारिं न पुक्कुसिं गच्छति, न गब्भिनिं गच्छति, न पायमानं गच्छति, न अनुतुनिं गच्छति। ",
"an5.192:10.4":	"कस्मा च, दोण, ब्राह्मणो न गब्भिनिं गच्छति? ",
"an5.192:10.5":	"सचे, दोण, ब्राह्मणो गब्भिनिं गच्छति, अतिमीळ्हजो नाम सो होति माणवको वा माणविका वा। ",
"an5.192:10.6":	"तस्मा, दोण, ब्राह्मणो न गब्भिनिं गच्छति। ",
"an5.192:10.7":	"कस्मा च, दोण, ब्राह्मणो न पायमानं गच्छति? ",
"an5.192:10.8":	"सचे, दोण, ब्राह्मणो पायमानं गच्छति, असुचिपटिपीळितो नाम सो होति माणवको वा माणविका वा। ",
"an5.192:10.9":	"तस्मा, दोण, ब्राह्मणो न पायमानं गच्छति। ",
"an5.192:10.10":	"तस्स सा होति ब्राह्मणी नेव कामत्था न दवत्था न रतत्था, पजत्थाव ब्राह्मणस्स ब्राह्मणी होति। ",
"an5.192:10.11":	"सो मेथुनं उप्पादेत्वा तमेव पुत्तस्सादं निकामयमानो कुटुम्बं अज्झावसति, न अगारस्मा अनगारियं पब्बजति। ",
"an5.192:10.12":	"याव पोराणानं ब्राह्मणानं मरियादो तत्थ तिट्ठति, तं न वीतिक्कमति। ",
"an5.192:10.13":	"‘याव पोराणानं ब्राह्मणानं मरियादो तत्थ ब्राह्मणो ठितो तं न वीतिक्कमती’ति, खो, दोण, तस्मा ब्राह्मणो मरियादोति वुच्चति। ",
"an5.192:10.14":	"एवं खो, दोण, ब्राह्मणो मरियादो होति। ",
"an5.192:11.1":	"कथञ्च, दोण, ब्राह्मणो सम्भिन्नमरियादो होति? ",
"an5.192:11.2":	"इध, दोण, ब्राह्मणो उभतो सुजातो होति—",
"an5.192:11.3":	"मातितो च पितितो च, संसुद्धगहणिको, याव सत्तमा पितामहयुगा अक्खित्तो अनुपक्कुट्ठो जातिवादेन। ",
"an5.192:11.4":	"सो अट्ठचत्तालीसवस्सानि कोमारब्रह्मचरियं चरति मन्ते अधीयमानो। ",
"an5.192:11.5":	"अट्ठचत्तालीसवस्सानि कोमारब्रह्मचरियं चरित्वा मन्ते अधीयित्वा आचरियस्स आचरियधनं परियेसति धम्मेनेव, नो अधम्मेन। ",
"an5.192:12.1":	"तत्थ च, दोण, को धम्मो? ",
"an5.192:12.2":	"नेव कसिया न वणिज्जाय न गोरक्खेन न इस्सत्थेन न राजपोरिसेन न सिप्पञ्ञतरेन, केवलं भिक्खाचरियाय कपालं अनतिमञ्ञमानो। ",
"an5.192:12.3":	"सो आचरियस्स आचरियधनं निय्यादेत्वा दारं परियेसति धम्मेनपि अधम्मेनपि कयेनपि विक्कयेनपि ब्राह्मणिम्पि उदकूपस्सट्ठं। ",
"an5.192:12.4":	"सो ब्राह्मणिम्पि गच्छति खत्तियिम्पि गच्छति वेस्सिम्पि गच्छति सुद्दिम्पि गच्छति चण्डालिम्पि गच्छति नेसादिम्पि गच्छति वेनिम्पि गच्छति रथकारिम्पि गच्छति पुक्कुसिम्पि गच्छति गब्भिनिम्पि गच्छति पायमानम्पि गच्छति उतुनिम्पि गच्छति अनुतुनिम्पि गच्छति। ",
"an5.192:12.5":	"तस्स सा होति ब्राह्मणी कामत्थापि दवत्थापि रतत्थापि पजत्थापि ब्राह्मणस्स ब्राह्मणी होति। ",
"an5.192:12.6":	"याव पोराणानं ब्राह्मणानं मरियादो तत्थ न तिट्ठति, तं वीतिक्कमति। ",
"an5.192:12.7":	"‘याव पोराणानं ब्राह्मणानं मरियादो तत्थ ब्राह्मणो न ठितो तं वीतिक्कमती’ति खो, दोण, तस्मा ब्राह्मणो सम्भिन्नमरियादोति वुच्चति। ",
"an5.192:12.8":	"एवं खो, दोण, ब्राह्मणो सम्भिन्नमरियादो होति। ",
"an5.192:13.1":	"कथञ्च, दोण, ब्राह्मणो ब्राह्मणचण्डालो होति? ",
"an5.192:13.2":	"इध, दोण, ब्राह्मणो उभतो सुजातो होति—",
"an5.192:13.3":	"मातितो च पितितो च, संसुद्धगहणिको, याव सत्तमा पितामहयुगा अक्खित्तो अनुपक्कुट्ठो जातिवादेन। ",
"an5.192:13.4":	"सो अट्ठचत्तालीसवस्सानि कोमारब्रह्मचरियं चरति मन्ते अधीयमानो। ",
"an5.192:13.5":	"अट्ठचत्तालीसवस्सानि कोमारब्रह्मचरियं चरित्वा मन्ते अधीयित्वा आचरियस्स आचरियधनं परियेसति धम्मेनपि अधम्मेनपि ",
"an5.192:13.6":	"कसियापि वणिज्जायपि गोरक्खेनपि इस्सत्थेनपि राजपोरिसेनपि सिप्पञ्ञतरेनपि, केवलम्पि भिक्खाचरियाय, कपालं अनतिमञ्ञमानो। ",
"an5.192:14.1":	"सो आचरियस्स आचरियधनं निय्यादेत्वा दारं परियेसति धम्मेनपि अधम्मेनपि कयेनपि विक्कयेनपि ब्राह्मणिम्पि उदकूपस्सट्ठं। ",
"an5.192:14.2":	"सो ब्राह्मणिम्पि गच्छति खत्तियिम्पि गच्छति वेस्सिम्पि गच्छति सुद्दिम्पि गच्छति चण्डालिम्पि गच्छति नेसादिम्पि गच्छति वेनिम्पि गच्छति रथकारिम्पि गच्छति पुक्कुसिम्पि गच्छति गब्भिनिम्पि गच्छति पायमानम्पि गच्छति उतुनिम्पि गच्छति अनुतुनिम्पि गच्छति। ",
"an5.192:14.3":	"तस्स सा होति ब्राह्मणी कामत्थापि दवत्थापि रतत्थापि पजत्थापि ब्राह्मणस्स ब्राह्मणी होति। ",
"an5.192:14.4":	"सो सब्बकम्मेहि जीविकं कप्पेति। ",
"an5.192:14.5":	"तमेनं ब्राह्मणा एवमाहंसु: ",
"an5.192:14.6":	"‘कस्मा भवं ब्राह्मणो पटिजानमानो सब्बकम्मेहि जीविकं कप्पेती’ति? ",
"an5.192:14.7":	"सो एवमाह: ",
"an5.192:14.8":	"‘सेय्यथापि, भो, अग्गि सुचिम्पि डहति असुचिम्पि डहति, न च तेन अग्गि उपलिप्पति; ",
"an5.192:14.9":	"एवमेवं खो, भो, सब्बकम्मेहि चेपि ब्राह्मणो जीविकं कप्पेति, न च तेन ब्राह्मणो उपलिप्पति। ",
"an5.192:14.10":	"सब्बकम्मेहि जीविकं कप्पेती’ति खो, दोण, तस्मा ब्राह्मणो ब्राह्मणचण्डालोति वुच्चति। ",
"an5.192:14.11":	"एवं खो, दोण, ब्राह्मणो ब्राह्मणचण्डालो होति। ",
"an5.192:15.1":	"ये खो ते, दोण, ब्राह्मणानं पुब्बका इसयो मन्तानं कत्तारो मन्तानं पवत्तारो येसमिदं एतरहि ब्राह्मणा पोराणं मन्तपदं गीतं पवुत्तं समीहितं तदनुगायन्ति तदनुभासन्ति भासितमनुभासन्ति सज्झायितमनुसज्झायन्ति वाचितमनुवाचेन्ति, सेय्यथिदं—अट्ठको, वामको, वामदेवो, वेस्सामित्तो, यमदग्गि, अङ्गीरसो, भारद्वाजो, वासेट्ठो, कस्सपो, भगु; ",
"an5.192:15.2":	"त्यस्सुमे पञ्च ब्राह्मणे पञ्ञापेन्ति—",
"an5.192:15.3":	"ब्रह्मसमं, देवसमं, मरियादं, सम्भिन्नमरियादं, ब्राह्मणचण्डालंयेव पञ्चमं। ",
"an5.192:15.4":	"तेसं त्वं, दोण, कतमोति? ",
"an5.192:16.1":	"एवं सन्ते मयं, भो गोतम, ब्राह्मणचण्डालम्पि न पूरेम। ",
"an5.192:16.2":	"अभिक्कन्तं, भो गोतम …पे… उपासकं मं भवं गोतमो धारेतु अज्जतग्गे पाणुपेतं सरणं गतन्”ति। ",
"an5.192:16.3":	"दुतियं। "
}	
