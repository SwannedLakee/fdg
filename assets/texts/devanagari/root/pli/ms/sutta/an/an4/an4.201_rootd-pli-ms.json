{	
"an4.201:0.1":	"अङ्गुत्तर निकाय ४।२०१ ",
"an4.201:0.2":	"२१। सप्पुरिसवग्ग ",
"an4.201:0.3":	"सिक्खापदसुत्त ",
"an4.201:1.1":	"“असप्पुरिसञ्च वो, भिक्खवे, देसेस्सामि, असप्पुरिसेन असप्पुरिसतरञ्च; ",
"an4.201:1.2":	"सप्पुरिसञ्च, सप्पुरिसेन सप्पुरिसतरञ्च। ",
"an4.201:1.3":	"तं सुणाथ, साधुकं मनसि करोथ, भासिस्सामी”ति। ",
"an4.201:1.4":	"“एवं, भन्ते”ति खो ते भिक्खू भगवतो पच्चस्सोसुं। ",
"an4.201:1.5":	"भगवा एतदवोच: ",
"an4.201:2.1":	"“कतमो च, भिक्खवे, असप्पुरिसो? ",
"an4.201:2.2":	"इध, भिक्खवे, एकच्चो पाणातिपाती होति, अदिन्नादायी होति, कामेसुमिच्छाचारी होति, मुसावादी होति, सुरामेरयमज्जपमादट्ठायी होति। ",
"an4.201:2.3":	"अयं वुच्चति, भिक्खवे, असप्पुरिसो। ",
"an4.201:3.1":	"कतमो च, भिक्खवे, असप्पुरिसेन असप्पुरिसतरो? ",
"an4.201:3.2":	"इध, भिक्खवे, एकच्चो अत्तना च पाणातिपाती होति, परञ्च पाणातिपाते समादपेति; ",
"an4.201:3.3":	"अत्तना च अदिन्नादायी होति, परञ्च अदिन्नादाने समादपेति; ",
"an4.201:3.4":	"अत्तना च कामेसुमिच्छाचारी होति, परञ्च कामेसुमिच्छाचारे समादपेति; ",
"an4.201:3.5":	"अत्तना च मुसावादी होति, परञ्च मुसावादे समादपेति; ",
"an4.201:3.6":	"अत्तना च सुरामेरयमज्जपमादट्ठायी होति, परञ्च सुरामेरयमज्जपमादट्ठाने समादपेति। ",
"an4.201:3.7":	"अयं वुच्चति, भिक्खवे, असप्पुरिसेन असप्पुरिसतरो। ",
"an4.201:4.1":	"कतमो च, भिक्खवे, सप्पुरिसो? ",
"an4.201:4.2":	"इध, भिक्खवे, एकच्चो पाणातिपाता पटिविरतो होति, अदिन्नादाना पटिविरतो होति, कामेसुमिच्छाचारा पटिविरतो होति, मुसावादा पटिविरतो होति, सुरामेरयमज्जपमादट्ठाना पटिविरतो होति। ",
"an4.201:4.3":	"अयं वुच्चति, भिक्खवे, सप्पुरिसो। ",
"an4.201:5.1":	"कतमो च, भिक्खवे, सप्पुरिसेन सप्पुरिसतरो? ",
"an4.201:5.2":	"इध, भिक्खवे, एकच्चो अत्तना च पाणातिपाता पटिविरतो होति, परञ्च पाणातिपाता वेरमणिया समादपेति; ",
"an4.201:5.3":	"अत्तना च अदिन्नादाना पटिविरतो होति, परञ्च अदिन्नादाना वेरमणिया समादपेति; ",
"an4.201:5.4":	"अत्तना च कामेसुमिच्छाचारा पटिविरतो होति, परञ्च कामेसुमिच्छाचारा वेरमणिया समादपेति; ",
"an4.201:5.5":	"अत्तना च मुसावादा पटिविरतो होति, परञ्च मुसावादा वेरमणिया समादपेति; ",
"an4.201:5.6":	"अत्तना च सुरामेरयमज्जपमादट्ठाना पटिविरतो होति, परञ्च सुरामेरयमज्जपमादट्ठाना वेरमणिया समादपेति। ",
"an4.201:5.7":	"अयं वुच्चति, भिक्खवे, सप्पुरिसेन सप्पुरिसतरो”ति। ",
"an4.201:5.8":	"पठमं। "
}	
