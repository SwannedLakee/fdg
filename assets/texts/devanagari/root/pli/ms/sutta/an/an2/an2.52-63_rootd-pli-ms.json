{	
"an2.52:0.1":	"अङ्गुत्तर निकाय २ ",
"an2.52:0.2":	"६। पुग्गलवग्ग ",
"an2.52:1.0":	"५२ ",
"an2.52:1.1":	"“द्वेमे, भिक्खवे, पुग्गला लोके उप्पज्जमाना उप्पज्जन्ति बहुजनहिताय बहुजनसुखाय, बहुनो जनस्स अत्थाय हिताय सुखाय देवमनुस्सानं। ",
"an2.52:1.2":	"कतमे द्वे? ",
"an2.52:1.3":	"तथागतो च अरहं सम्मासम्बुद्धो, राजा च चक्कवत्ती। ",
"an2.52:1.4":	"इमे खो, भिक्खवे, द्वे पुग्गला लोके उप्पज्जमाना उप्पज्जन्ति बहुजनहिताय बहुजनसुखाय, बहुनो जनस्स अत्थाय हिताय सुखाय देवमनुस्सानन्”ति। ",
"an2.53:1.0":	"५३ ",
"an2.53:1.1":	"“द्वेमे, भिक्खवे, पुग्गला लोके उप्पज्जमाना उप्पज्जन्ति अच्छरियमनुस्सा। ",
"an2.53:1.2":	"कतमे द्वे? ",
"an2.53:1.3":	"तथागतो च अरहं सम्मासम्बुद्धो, राजा च चक्कवत्ती। ",
"an2.53:1.4":	"इमे खो, भिक्खवे, द्वे पुग्गला लोके उप्पज्जमाना उप्पज्जन्ति अच्छरियमनुस्सा”ति। ",
"an2.54:1.0":	"५४ ",
"an2.54:1.1":	"“द्विन्नं, भिक्खवे, पुग्गलानं कालकिरिया बहुनो जनस्स अनुतप्पा होति। ",
"an2.54:1.2":	"कतमेसं द्विन्नं? ",
"an2.54:1.3":	"तथागतस्स च अरहतो सम्मासम्बुद्धस्स, रञ्ञो च चक्कवत्तिस्स। ",
"an2.54:1.4":	"इमेसं खो, भिक्खवे, द्विन्नं पुग्गलानं कालकिरिया बहुनो जनस्स अनुतप्पा होती”ति। ",
"an2.55:1.0":	"५५ ",
"an2.55:1.1":	"“द्वेमे, भिक्खवे, थूपारहा। ",
"an2.55:1.2":	"कतमे द्वे? ",
"an2.55:1.3":	"तथागतो च अरहं सम्मासम्बुद्धो, राजा च चक्कवत्ती। ",
"an2.55:1.4":	"इमे खो, भिक्खवे, द्वे थूपारहा”ति। ",
"an2.56:1.0":	"५६ ",
"an2.56:1.1":	"“द्वेमे, भिक्खवे, बुद्धा। ",
"an2.56:1.2":	"कतमे द्वे? ",
"an2.56:1.3":	"तथागतो च अरहं सम्मासम्बुद्धो, पच्चेकबुद्धो च। ",
"an2.56:1.4":	"इमे खो, भिक्खवे, द्वे बुद्धा”ति। ",
"an2.57:1.0":	"५७ ",
"an2.57:1.1":	"“द्वेमे, भिक्खवे, असनिया फलन्तिया न सन्तसन्ति। ",
"an2.57:1.2":	"कतमे द्वे? ",
"an2.57:1.3":	"भिक्खु च खीणासवो, हत्थाजानीयो च। ",
"an2.57:1.4":	"इमे खो, भिक्खवे, द्वे असनिया फलन्तिया न सन्तसन्ती”ति। ",
"an2.58:1.0":	"५८ ",
"an2.58:1.1":	"“द्वेमे, भिक्खवे, असनिया फलन्तिया न सन्तसन्ति। ",
"an2.58:1.2":	"कतमे द्वे? ",
"an2.58:1.3":	"भिक्खु च खीणासवो, अस्साजानीयो च। ",
"an2.58:1.4":	"इमे खो, भिक्खवे, द्वे असनिया फलन्तिया न सन्तसन्ती”ति। ",
"an2.59:1.0":	"५९ ",
"an2.59:1.1":	"“द्वेमे, भिक्खवे, असनिया फलन्तिया न सन्तसन्ति। ",
"an2.59:1.2":	"कतमे द्वे? ",
"an2.59:1.3":	"भिक्खु च खीणासवो, सीहो च मिगराजा। ",
"an2.59:1.4":	"इमे खो, भिक्खवे, द्वे असनिया फलन्तिया न सन्तसन्ती”ति। ",
"an2.60:1.0":	"६० ",
"an2.60:1.1":	"“द्वेमे, भिक्खवे, अत्थवसे सम्पस्समाना किंपुरिसा मानुसिं वाचं न भासन्ति। ",
"an2.60:1.2":	"कतमे द्वे? ",
"an2.60:1.3":	"मा च मुसा भणिम्हा, मा च परं अभूतेन अब्भाचिक्खिम्हाति। ",
"an2.60:1.4":	"इमे खो, भिक्खवे, द्वे अत्थवसे सम्पस्समाना किंपुरिसा मानुसिं वाचं न भासन्ती”ति। ",
"an2.61:1.0":	"६१ ",
"an2.61:1.1":	"“द्विन्नं धम्मानं, भिक्खवे, अतित्तो अप्पटिवानो मातुगामो कालं करोति। ",
"an2.61:1.2":	"कतमेसं द्विन्नं? ",
"an2.61:1.3":	"मेथुनसमापत्तिया च विजायनस्स च। ",
"an2.61:1.4":	"इमेसं खो, भिक्खवे, द्विन्नं धम्मानं अतित्तो अप्पटिवानो मातुगामो कालं करोती”ति। ",
"an2.62:1.0":	"६२ ",
"an2.62:1.1":	"“असन्तसन्निवासञ्च वो, भिक्खवे, देसेस्सामि सन्तसन्निवासञ्च। ",
"an2.62:1.2":	"तं सुणाथ, साधुकं मनसि करोथ, भासिस्सामी”ति। ",
"an2.62:1.3":	"“एवं, भन्ते”ति खो ते भिक्खू भगवतो पच्चस्सोसुं। ",
"an2.62:1.4":	"भगवा एतदवोच: ",
"an2.62:2.1":	"“कथञ्च, भिक्खवे, असन्तसन्निवासो होति, कथञ्च असन्तो सन्निवसन्ति? ",
"an2.62:2.2":	"इध, भिक्खवे, थेरस्स भिक्खुनो एवं होति: ",
"an2.62:2.3":	"‘थेरोपि मं न वदेय्य, मज्झिमोपि मं न वदेय्य, नवोपि मं न वदेय्य; ",
"an2.62:2.4":	"थेरम्पाहं न वदेय्यं, मज्झिमम्पाहं न वदेय्यं, नवम्पाहं न वदेय्यं। ",
"an2.62:2.5":	"थेरो चेपि मं वदेय्य अहितानुकम्पी मं वदेय्य नो हितानुकम्पी, नोति नं वदेय्यं विहेठेय्यं पस्सम्पिस्स नप्पटिकरेय्यं। ",
"an2.62:2.6":	"मज्झिमो चेपि मं वदेय्य …पे… नवो चेपि मं वदेय्य, अहितानुकम्पी मं वदेय्य नो हितानुकम्पी, नोति नं वदेय्यं विहेठेय्यं पस्सम्पिस्स नप्पटिकरेय्यं’। ",
"an2.62:2.7":	"मज्झिमस्सपि भिक्खुनो एवं होति …पे… नवस्सपि भिक्खुनो एवं होति: ",
"an2.62:2.8":	"‘थेरोपि मं न वदेय्य, मज्झिमोपि मं न वदेय्य, नवोपि मं न वदेय्य; ",
"an2.62:2.9":	"थेरम्पाहं न वदेय्यं, मज्झिमम्पाहं न वदेय्यं, नवम्पाहं न वदेय्यं। ",
"an2.62:2.10":	"थेरो चेपि मं वदेय्य अहितानुकम्पी मं वदेय्य नो हितानुकम्पी नोति नं वदेय्यं विहेठेय्यं पस्सम्पिस्स नप्पटिकरेय्यं। ",
"an2.62:2.11":	"मज्झिमो चेपि मं वदेय्य … नवो चेपि मं वदेय्य अहितानुकम्पी मं वदेय्य नो हितानुकम्पी, नोति नं वदेय्यं विहेठेय्यं पस्सम्पिस्स नप्पटिकरेय्यं’। ",
"an2.62:2.12":	"एवं खो, भिक्खवे, असन्तसन्निवासो होति, एवञ्च असन्तो सन्निवसन्ति। ",
"an2.62:3.1":	"कथञ्च, भिक्खवे, सन्तसन्निवासो होति, कथञ्च सन्तो सन्निवसन्ति? ",
"an2.62:3.2":	"इध, भिक्खवे, थेरस्स भिक्खुनो एवं होति: ",
"an2.62:3.3":	"‘थेरोपि मं वदेय्य, मज्झिमोपि मं वदेय्य, नवोपि मं वदेय्य; ",
"an2.62:3.4":	"थेरम्पाहं वदेय्यं, मज्झिमम्पाहं वदेय्यं, नवम्पाहं वदेय्यं। ",
"an2.62:3.5":	"थेरो चेपि मं वदेय्य हितानुकम्पी मं वदेय्य नो अहितानुकम्पी, साधूति नं वदेय्यं न नं विहेठेय्यं पस्सम्पिस्स पटिकरेय्यं। ",
"an2.62:3.6":	"मज्झिमो चेपि मं वदेय्य …पे… नवो चेपि मं वदेय्य हितानुकम्पी मं वदेय्य नो अहितानुकम्पी, साधूति नं वदेय्यं न नं विहेठेय्यं पस्सम्पिस्स पटिकरेय्यं’। ",
"an2.62:3.7":	"मज्झिमस्सपि भिक्खुनो एवं होति …पे… नवस्सपि भिक्खुनो एवं होति: ",
"an2.62:3.8":	"‘थेरोपि मं वदेय्य, मज्झिमोपि मं वदेय्य, नवोपि मं वदेय्य; ",
"an2.62:3.9":	"थेरम्पाहं वदेय्यं, मज्झिमम्पाहं वदेय्यं, नवम्पाहं वदेय्यं। ",
"an2.62:3.10":	"थेरो चेपि मं वदेय्य हितानुकम्पी मं वदेय्य नो अहितानुकम्पी, साधूति नं वदेय्यं न नं विहेठेय्यं पस्सम्पिस्स पटिकरेय्यं। ",
"an2.62:3.11":	"मज्झिमो चेपि मं वदेय्य …पे… नवो चेपि मं वदेय्य हितानुकम्पी मं वदेय्य नो अहितानुकम्पी, साधूति नं वदेय्यं न नं विहेठेय्यं पस्सम्पिस्स पटिकरेय्यं’। ",
"an2.62:3.12":	"एवं खो, भिक्खवे, सन्तसन्निवासो होति, एवञ्च सन्तो सन्निवसन्ती”ति। ",
"an2.63:1.0":	"६३ ",
"an2.63:1.1":	"“यस्मिं, भिक्खवे, अधिकरणे उभतो वचीसंसारो दिट्ठिपळासो चेतसो आघातो अप्पच्चयो अनभिरद्धि अज्झत्तं अवूपसन्तं होति, तस्मेतं, भिक्खवे, अधिकरणे पाटिकङ्खं: ",
"an2.63:1.2":	"‘दीघत्ताय खरत्ताय वाळत्ताय संवत्तिस्सति, भिक्खू च न फासुं विहरिस्सन्ति’। ",
"an2.63:2.1":	"यस्मिञ्च खो, भिक्खवे, अधिकरणे उभतो वचीसंसारो दिट्ठिपळासो चेतसो आघातो अप्पच्चयो अनभिरद्धि अज्झत्तं सुवूपसन्तं होति, तस्मेतं, भिक्खवे, अधिकरणे पाटिकङ्खं: ",
"an2.63:2.2":	"‘न दीघत्ताय खरत्ताय वाळत्ताय संवत्तिस्सति, भिक्खू च फासुं विहरिस्सन्ती’”ति। ",
"an2.63:2.3":	"पुग्गलवग्गो पठमो। "
}	
