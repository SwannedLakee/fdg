{	
"an3.40:0.1":	"अङ्गुत्तर निकाय ३।४० ",
"an3.40:0.2":	"४। देवदूतवग्ग ",
"an3.40:0.3":	"आधिपतेय्यसुत्त ",
"an3.40:1.1":	"“तीणिमानि, भिक्खवे, आधिपतेय्यानि। ",
"an3.40:1.2":	"कतमानि तीणि? ",
"an3.40:1.3":	"अत्ताधिपतेय्यं, लोकाधिपतेय्यं, धम्माधिपतेय्यं। ",
"an3.40:1.4":	"कतमञ्च, भिक्खवे, अत्ताधिपतेय्यं? ",
"an3.40:1.5":	"इध, भिक्खवे, भिक्खु अरञ्ञगतो वा रुक्खमूलगतो वा सुञ्ञागारगतो वा इति पटिसञ्चिक्खति: ",
"an3.40:1.6":	"‘न खो पनाहं चीवरहेतु अगारस्मा अनगारियं पब्बजितो। ",
"an3.40:1.7":	"न पिण्डपातहेतु, न सेनासनहेतु, न इतिभवाभवहेतु अगारस्मा अनगारियं पब्बजितो। ",
"an3.40:1.8":	"अपि च खोम्हि ओतिण्णो जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, दुक्खोतिण्णो दुक्खपरेतो। ",
"an3.40:1.9":	"अप्पेव नाम इमस्स केवलस्स दुक्खक्खन्धस्स अन्तकिरिया पञ्ञायेथाति। ",
"an3.40:1.10":	"अहञ्चेव खो पन यादिसके कामे ओहाय अगारस्मा अनगारियं पब्बजितो तादिसके वा कामे परियेसेय्यं ततो वा पापिट्ठतरे, न मेतं पतिरूपन्’ति। ",
"an3.40:1.11":	"सो इति पटिसञ्चिक्खति: ",
"an3.40:1.12":	"‘आरद्धं खो पन मे वीरियं भविस्सति असल्लीनं, उपट्ठिता सति असम्मुट्ठा, पस्सद्धो कायो असारद्धो, समाहितं चित्तं एकग्गन्’ति। ",
"an3.40:1.13":	"सो अत्तानंयेव अधिपतिं करित्वा अकुसलं पजहति, कुसलं भावेति, सावज्जं पजहति, अनवज्जं भावेति, सुद्धं अत्तानं परिहरति। ",
"an3.40:1.14":	"इदं वुच्चति, भिक्खवे, अत्ताधिपतेय्यं। ",
"an3.40:2.1":	"कतमञ्च, भिक्खवे, लोकाधिपतेय्यं? ",
"an3.40:2.2":	"इध, भिक्खवे, भिक्खु अरञ्ञगतो वा रुक्खमूलगतो वा सुञ्ञागारगतो वा इति पटिसञ्चिक्खति: ",
"an3.40:2.3":	"‘न खो पनाहं चीवरहेतु अगारस्मा अनगारियं पब्बजितो। ",
"an3.40:2.4":	"न पिण्डपातहेतु, न सेनासनहेतु, न इतिभवाभवहेतु अगारस्मा अनगारियं पब्बजितो। ",
"an3.40:2.5":	"अपि च खोम्हि ओतिण्णो जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, दुक्खोतिण्णो दुक्खपरेतो। ",
"an3.40:2.6":	"अप्पेव नाम इमस्स केवलस्स दुक्खक्खन्धस्स अन्तकिरिया पञ्ञायेथा’ति। ",
"an3.40:2.7":	"अहञ्चेव खो पन एवं पब्बजितो समानो कामवितक्कं वा वितक्केय्यं, ब्यापादवितक्कं वा वितक्केय्यं, विहिंसावितक्कं वा वितक्केय्यं, महा खो पनायं लोकसन्निवासो। ",
"an3.40:2.8":	"महन्तस्मिं खो पन लोकसन्निवासे सन्ति समणब्राह्मणा इद्धिमन्तो दिब्बचक्खुका परचित्तविदुनो। ",
"an3.40:2.9":	"ते दूरतोपि पस्सन्ति, आसन्नापि न दिस्सन्ति, चेतसापि चित्तं पजानन्ति। ",
"an3.40:2.10":	"तेपि मं एवं जानेय्युं: ",
"an3.40:2.11":	"‘पस्सथ, भो, इमं कुलपुत्तं सद्धा अगारस्मा अनगारियं पब्बजितो समानो वोकिण्णो विहरति पापकेहि अकुसलेहि धम्मेही’ति। ",
"an3.40:2.12":	"देवतापि खो सन्ति इद्धिमन्तिनियो दिब्बचक्खुका परचित्तविदुनियो। ",
"an3.40:2.13":	"ता दूरतोपि पस्सन्ति, आसन्नापि न दिस्सन्ति, चेतसापि चित्तं जानन्ति। ",
"an3.40:2.14":	"तापि मं एवं जानेय्युं: ",
"an3.40:2.15":	"‘पस्सथ, भो, इमं कुलपुत्तं सद्धा अगारस्मा अनगारियं पब्बजितो समानो वोकिण्णो विहरति पापकेहि अकुसलेहि धम्मेही’ति। ",
"an3.40:2.16":	"सो इति पटिसञ्चिक्खति: ",
"an3.40:2.17":	"‘आरद्धं खो पन मे वीरियं भविस्सति असल्लीनं, उपट्ठिता सति असम्मुट्ठा, पस्सद्धो कायो असारद्धो, समाहितं चित्तं एकग्गन्’ति। ",
"an3.40:2.18":	"सो लोकंयेव अधिपतिं करित्वा अकुसलं पजहति, कुसलं भावेति, सावज्जं पजहति, अनवज्जं भावेति, सुद्धं अत्तानं परिहरति। ",
"an3.40:2.19":	"इदं वुच्चति, भिक्खवे, लोकाधिपतेय्यं। ",
"an3.40:3.1":	"कतमञ्च, भिक्खवे, धम्माधिपतेय्यं? ",
"an3.40:3.2":	"इध, भिक्खवे, भिक्खु अरञ्ञगतो वा रुक्खमूलगतो वा सुञ्ञागारगतो वा इति पटिसञ्चिक्खति: ",
"an3.40:3.3":	"‘न खो पनाहं चीवरहेतु अगारस्मा अनगारियं पब्बजितो। ",
"an3.40:3.4":	"न पिण्डपातहेतु, न सेनासनहेतु, न इतिभवाभवहेतु अगारस्मा अनगारियं पब्बजितो। ",
"an3.40:3.5":	"अपि च खोम्हि ओतिण्णो जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, दुक्खोतिण्णो दुक्खपरेतो। ",
"an3.40:3.6":	"अप्पेव नाम इमस्स केवलस्स दुक्खक्खन्धस्स अन्तकिरिया पञ्ञायेथाति। ",
"an3.40:3.7":	"स्वाक्खातो भगवता धम्मो सन्दिट्ठिको अकालिको एहिपस्सिको ओपनेय्यिको पच्चत्तं वेदितब्बो विञ्ञूहीति। ",
"an3.40:3.8":	"सन्ति खो पन मे सब्रह्मचारी जानं पस्सं विहरन्ति। ",
"an3.40:3.9":	"अहञ्चेव खो पन एवं स्वाक्खाते धम्मविनये पब्बजितो समानो कुसीतो विहरेय्यं पमत्तो, न मेतं अस्स पतिरूपन्’ति। ",
"an3.40:3.10":	"सो इति पटिसञ्चिक्खति: ",
"an3.40:3.11":	"‘आरद्धं खो पन मे वीरियं भविस्सति असल्लीनं, उपट्ठिता सति असम्मुट्ठा, पस्सद्धो कायो असारद्धो, समाहितं चित्तं एकग्गन्’ति। ",
"an3.40:3.12":	"सो धम्मंयेव अधिपतिं करित्वा अकुसलं पजहति, कुसलं भावेति, सावज्जं पजहति, अनवज्जं भावेति, सुद्धं अत्तानं परिहरति। ",
"an3.40:3.13":	"इदं वुच्चति, भिक्खवे, धम्माधिपतेय्यं। ",
"an3.40:3.14":	"इमानि खो, भिक्खवे, तीणि आधिपतेय्यानीति। ",
"an3.40:4.1":	"नत्थि लोके रहो नाम, ",
"an3.40:4.2":	"पापकम्मं पकुब्बतो; ",
"an3.40:4.3":	"अत्ता ते पुरिस जानाति, ",
"an3.40:4.4":	"सच्चं वा यदि वा मुसा। ",
"an3.40:5.1":	"कल्याणं वत भो सक्खि, ",
"an3.40:5.2":	"अत्तानं अतिमञ्ञसि; ",
"an3.40:5.3":	"यो सन्तं अत्तनि पापं, ",
"an3.40:5.4":	"अत्तानं परिगूहसि। ",
"an3.40:6.1":	"पस्सन्ति देवा च तथागता च, ",
"an3.40:6.2":	"लोकस्मिं बालं विसमं चरन्तं; ",
"an3.40:6.3":	"तस्मा हि अत्ताधिपतेय्यको च, ",
"an3.40:6.4":	"लोकाधिपो च निपको च झायी; ",
"an3.40:6.5":	"धम्माधिपो च अनुधम्मचारी, ",
"an3.40:6.6":	"न हीयति सच्चपरक्कमो मुनि। ",
"an3.40:7.1":	"पसय्ह मारं अभिभुय्य अन्तकं, ",
"an3.40:7.2":	"यो च फुसी जातिक्खयं पधानवा; ",
"an3.40:7.3":	"सो तादिसो लोकविदू सुमेधो, ",
"an3.40:7.4":	"सब्बेसु धम्मेसु अतम्मयो मुनी”ति। ",
"an3.40:7.5":	"दसमं। ",
"an3.40:7.6":	"देवदूतवग्गो चतुत्थो। ",
"an3.40:8.0":	"तस्सुद्दानं ",
"an3.40:8.1":	"ब्रह्म आनन्द सारिपुत्तो, ",
"an3.40:8.2":	"निदानं हत्थकेन च; ",
"an3.40:8.3":	"दूता दुवे च राजानो, ",
"an3.40:8.4":	"सुखुमालाधिपतेय्येन चाति। "
}	
