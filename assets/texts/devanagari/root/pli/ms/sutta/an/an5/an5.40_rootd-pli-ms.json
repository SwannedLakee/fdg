{	
"an5.40:0.1":	"अङ्गुत्तर निकाय ५।४० ",
"an5.40:0.2":	"४। सुमनवग्ग ",
"an5.40:0.3":	"महासालपुत्तसुत्त ",
"an5.40:1.1":	"“हिमवन्तं, भिक्खवे, पब्बतराजं निस्साय महासाला पञ्चहि वड्ढीहि वड्ढन्ति। ",
"an5.40:1.2":	"कतमाहि पञ्चहि? ",
"an5.40:1.3":	"साखापत्तपलासेन वड्ढन्ति; ",
"an5.40:1.4":	"तचेन वड्ढन्ति; ",
"an5.40:1.5":	"पपटिकाय वड्ढन्ति; ",
"an5.40:1.6":	"फेग्गुना वड्ढन्ति; ",
"an5.40:1.7":	"सारेन वड्ढन्ति। ",
"an5.40:1.8":	"हिमवन्तं, भिक्खवे, पब्बतराजं निस्साय महासाला इमाहि पञ्चहि वड्ढीहि वड्ढन्ति। ",
"an5.40:1.9":	"एवमेवं खो, भिक्खवे, सद्धं कुलपुत्तं निस्साय अन्तोजनो पञ्चहि वड्ढीहि वड्ढति। ",
"an5.40:1.10":	"कतमाहि पञ्चहि? ",
"an5.40:1.11":	"सद्धाय वड्ढति; ",
"an5.40:1.12":	"सीलेन वड्ढति; ",
"an5.40:1.13":	"सुतेन वड्ढति; ",
"an5.40:1.14":	"चागेन वड्ढति; ",
"an5.40:1.15":	"पञ्ञाय वड्ढति। ",
"an5.40:1.16":	"सद्धं, भिक्खवे, कुलपुत्तं निस्साय अन्तोजनो इमाहि पञ्चहि वड्ढीहि वड्ढतीति। ",
"an5.40:2.1":	"यथा हि पब्बतो सेलो, ",
"an5.40:2.2":	"अरञ्ञस्मिं ब्रहावने; ",
"an5.40:2.3":	"तं रुक्खा उपनिस्साय, ",
"an5.40:2.4":	"वड्ढन्ते ते वनप्पती। ",
"an5.40:3.1":	"तथेव सीलसम्पन्नं, ",
"an5.40:3.2":	"सद्धं कुलपुत्तं इमं; ",
"an5.40:3.3":	"उपनिस्साय वड्ढन्ति, ",
"an5.40:3.4":	"पुत्तदारा च बन्धवा; ",
"an5.40:3.5":	"अमच्चा ञातिसङ्घा च, ",
"an5.40:3.6":	"ये चस्स अनुजीविनो। ",
"an5.40:4.1":	"त्यस्स सीलवतो सीलं, ",
"an5.40:4.2":	"चागं सुचरितानि च; ",
"an5.40:4.3":	"पस्समानानुकुब्बन्ति, ",
"an5.40:4.4":	"ये भवन्ति विचक्खणा। ",
"an5.40:5.1":	"इध धम्मं चरित्वान, ",
"an5.40:5.2":	"मग्गं सुगतिगामिनं; ",
"an5.40:5.3":	"नन्दिनो देवलोकस्मिं, ",
"an5.40:5.4":	"मोदन्ति कामकामिनो”ति। ",
"an5.40:5.5":	"दसमं। ",
"an5.40:5.6":	"सुमनवग्गो चतुत्थो। ",
"an5.40:6.0":	"तस्सुद्दानं ",
"an5.40:6.1":	"सुमना चुन्दी उग्गहो, ",
"an5.40:6.2":	"सीहो दानानिसंसको; ",
"an5.40:6.3":	"कालभोजनसद्धा च, ",
"an5.40:6.4":	"पुत्तसालेहि ते दसाति। "
}	
