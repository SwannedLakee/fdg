{	
"an8.54:0.1":	"अङ्गुत्तर निकाय ८।५४ ",
"an8.54:0.2":	"६। गोतमीवग्ग ",
"an8.54:0.3":	"दीघजाणुसुत्त ",
"an8.54:1.1":	"एकं समयं भगवा कोलियेसु विहरति कक्करपत्तं नाम कोलियानं निगमो। ",
"an8.54:1.2":	"अथ खो दीघजाणु कोलियपुत्तो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो दीघजाणु कोलियपुत्तो भगवन्तं एतदवोच: ",
"an8.54:1.3":	"“मयं, भन्ते, गिही कामभोगिनो पुत्तसम्बाधसयनं अज्झावसाम, कासिकचन्दनं पच्चनुभोम, मालागन्धविलेपनं धारयाम, जातरूपरजतं सादयाम। ",
"an8.54:1.4":	"तेसं नो, भन्ते, भगवा अम्हाकं तथा धम्मं देसेतु ये अम्हाकं अस्सु धम्मा दिट्ठधम्महिताय दिट्ठधम्मसुखाय, सम्परायहिताय सम्परायसुखाया”ति। ",
"an8.54:2.1":	"“चत्तारोमे, ब्यग्घपज्ज, धम्मा कुलपुत्तस्स दिट्ठधम्महिताय संवत्तन्ति दिट्ठधम्मसुखाय। ",
"an8.54:2.2":	"कतमे चत्तारो? ",
"an8.54:2.3":	"उट्ठानसम्पदा, आरक्खसम्पदा, कल्याणमित्तता, समजीविता। ",
"an8.54:2.4":	"कतमा च, ब्यग्घपज्ज, उट्ठानसम्पदा? ",
"an8.54:2.5":	"इध, ब्यग्घपज्ज, कुलपुत्तो येन कम्मट्ठानेन जीविकं कप्पेति—",
"an8.54:2.6":	"यदि कसिया, यदि वणिज्जाय, यदि गोरक्खेन, यदि इस्सत्तेन, यदि राजपोरिसेन, यदि सिप्पञ्ञतरेन—",
"an8.54:2.7":	"तत्थ दक्खो होति अनलसो, तत्रुपायाय वीमंसाय समन्नागतो, अलं कातुं अलं संविधातुं। ",
"an8.54:2.8":	"अयं वुच्चति, ब्यग्घपज्ज, उट्ठानसम्पदा। ",
"an8.54:3.1":	"कतमा च, ब्यग्घपज्ज, आरक्खसम्पदा? ",
"an8.54:3.2":	"इध, ब्यग्घपज्ज, कुलपुत्तस्स भोगा होन्ति उट्ठानवीरियाधिगता बाहाबलपरिचिता, सेदावक्खित्ता, धम्मिका धम्मलद्धा। ",
"an8.54:3.3":	"ते आरक्खेन गुत्तिया सम्पादेति: ",
"an8.54:3.4":	"‘किन्ति मे इमे भोगे नेव राजानो हरेय्युं, न चोरा हरेय्युं, न अग्गि डहेय्य, न उदकं वहेय्य, न अप्पिया दायादा हरेय्युन्’ति। ",
"an8.54:3.5":	"अयं वुच्चति, ब्यग्घपज्ज, आरक्खसम्पदा। ",
"an8.54:4.1":	"कतमा च, ब्यग्घपज्ज, कल्याणमित्तता? ",
"an8.54:4.2":	"इध, ब्यग्घपज्ज, कुलपुत्तो यस्मिं गामे वा निगमे वा पटिवसति, तत्थ ये ते होन्ति—गहपती वा गहपतिपुत्ता वा दहरा वा वुद्धसीलिनो, वुद्धा वा वुद्धसीलिनो, सद्धासम्पन्ना, सीलसम्पन्ना, चागसम्पन्ना, पञ्ञासम्पन्ना—तेहि सद्धिं सन्तिट्ठति सल्लपति साकच्छं समापज्जति; यथारूपानं सद्धासम्पन्नानं सद्धासम्पदं अनुसिक्खति, यथारूपानं सीलसम्पन्नानं सीलसम्पदं अनुसिक्खति, यथारूपानं चागसम्पन्नानं चागसम्पदं अनुसिक्खति, यथारूपानं पञ्ञासम्पन्नानं पञ्ञासम्पदं अनुसिक्खति। ",
"an8.54:4.3":	"अयं वुच्चति, ब्यग्घपज्ज, कल्याणमित्तता। ",
"an8.54:5.1":	"कतमा च, ब्यग्घपज्ज, समजीविता? ",
"an8.54:5.2":	"इध, ब्यग्घपज्ज, कुलपुत्तो आयञ्च भोगानं विदित्वा, वयञ्च भोगानं विदित्वा, समं जीविकं कप्पेति नाच्चोगाळ्हं नातिहीनं: ‘एवं मे आयो वयं परियादाय ठस्सति, न च मे वयो आयं परियादाय ठस्सती’ति। ",
"an8.54:5.3":	"सेय्यथापि, ब्यग्घपज्ज, तुलाधारो वा तुलाधारन्तेवासी वा तुलं पग्गहेत्वा जानाति: ‘एत्तकेन वा ओनतं, एत्तकेन वा उन्नतन्’ति; ",
"an8.54:5.4":	"एवमेवं खो, ब्यग्घपज्ज, कुलपुत्तो आयञ्च भोगानं विदित्वा, वयञ्च भोगानं विदित्वा, समं जीविकं कप्पेति नाच्चोगाळ्हं नातिहीनं: ‘एवं मे आयो वयं परियादाय ठस्सति, न च मे वयो आयं परियादाय ठस्सती’ति। ",
"an8.54:5.5":	"सचायं, ब्यग्घपज्ज, कुलपुत्तो अप्पायो समानो उळारं जीविकं कप्पेति, तस्स भवन्ति वत्तारो: ‘उदुम्बरखादीवायं कुलपुत्तो भोगे खादती’ति। ",
"an8.54:5.6":	"सचे पनायं, ब्यग्घपज्ज, कुलपुत्तो महायो समानो कसिरं जीविकं कप्पेति, तस्स भवन्ति वत्तारो: ‘अजेट्ठमरणंवायं कुलपुत्तो मरिस्सती’ति। ",
"an8.54:5.7":	"यतो च खोयं, ब्यग्घपज्ज, कुलपुत्तो आयञ्च भोगानं विदित्वा, वयञ्च भोगानं विदित्वा, समं जीविकं कप्पेति नाच्चोगाळ्हं नातिहीनं: ‘एवं मे आयो वयं परियादाय ठस्सति, न च मे वयो आयं परियादाय ठस्सती’ति। ",
"an8.54:5.8":	"अयं वुच्चति, ब्यग्घपज्ज, समजीविता। ",
"an8.54:6.1":	"एवं समुप्पन्नानं, ब्यग्घपज्ज, भोगानं चत्तारि अपायमुखानि होन्ति—",
"an8.54:6.2":	"इत्थिधुत्तो, सुराधुत्तो, अक्खधुत्तो, पापमित्तो पापसहायो पापसम्पवङ्को। ",
"an8.54:6.3":	"सेय्यथापि, ब्यग्घपज्ज, महतो तळाकस्स चत्तारि चेव आयमुखानि, चत्तारि च अपायमुखानि। ",
"an8.54:6.4":	"तस्स पुरिसो यानि चेव आयमुखानि तानि पिदहेय्य, यानि च अपायमुखानि तानि विवरेय्य; ",
"an8.54:6.5":	"देवो च न सम्मा धारं अनुप्पवेच्छेय्य। ",
"an8.54:6.6":	"एवञ्हि तस्स, ब्यग्घपज्ज, महतो तळाकस्स परिहानियेव पाटिकङ्खा, नो वुद्धि; ",
"an8.54:6.7":	"एवमेवं, ब्यग्घपज्ज, एवं समुप्पन्नानं भोगानं चत्तारि अपायमुखानि होन्ति—",
"an8.54:6.8":	"इत्थिधुत्तो, सुराधुत्तो, अक्खधुत्तो, पापमित्तो पापसहायो पापसम्पवङ्को। ",
"an8.54:7.1":	"एवं समुप्पन्नानं, ब्यग्घपज्ज, भोगानं चत्तारि आयमुखानि होन्ति—",
"an8.54:7.2":	"न इत्थिधुत्तो, न सुराधुत्तो, न अक्खधुत्तो, कल्याणमित्तो कल्याणसहायो कल्याणसम्पवङ्को। ",
"an8.54:7.3":	"सेय्यथापि, ब्यग्घपज्ज, महतो तळाकस्स चत्तारि चेव आयमुखानि, चत्तारि च अपायमुखानि। ",
"an8.54:7.4":	"तस्स पुरिसो यानि चेव आयमुखानि तानि विवरेय्य, यानि च अपायमुखानि तानि पिदहेय्य; ",
"an8.54:7.5":	"देवो च सम्मा धारं अनुप्पवेच्छेय्य। ",
"an8.54:7.6":	"एवञ्हि तस्स, ब्यग्घपज्ज, महतो तळाकस्स वुद्धियेव पाटिकङ्खा, नो परिहानि; ",
"an8.54:7.7":	"एवमेवं खो, ब्यग्घपज्ज, एवं समुप्पन्नानं भोगानं चत्तारि आयमुखानि होन्ति—",
"an8.54:7.8":	"न इत्थिधुत्तो, न सुराधुत्तो, न अक्खधुत्तो, कल्याणमित्तो कल्याणसहायो कल्याणसम्पवङ्को। ",
"an8.54:8.1":	"इमे खो, ब्यग्घपज्ज, चत्तारो धम्मा कुलपुत्तस्स दिट्ठधम्महिताय संवत्तन्ति दिट्ठधम्मसुखाय। ",
"an8.54:9.1":	"चत्तारोमे, ब्यग्घपज्ज, धम्मा कुलपुत्तस्स सम्परायहिताय संवत्तन्ति सम्परायसुखाय। ",
"an8.54:9.2":	"कतमे चत्तारो? ",
"an8.54:9.3":	"सद्धासम्पदा, सीलसम्पदा, चागसम्पदा, पञ्ञासम्पदा। ",
"an8.54:10.1":	"कतमा च, ब्यग्घपज्ज, सद्धासम्पदा? ",
"an8.54:10.2":	"इध, ब्यग्घपज्ज, कुलपुत्तो सद्धो होति, सद्दहति तथागतस्स बोधिं: ",
"an8.54:10.3":	"‘इतिपि सो भगवा …पे… सत्था देवमनुस्सानं बुद्धो भगवा’ति। ",
"an8.54:10.4":	"अयं वुच्चति, ब्यग्घपज्ज, सद्धासम्पदा। ",
"an8.54:11.1":	"कतमा च, ब्यग्घपज्ज, सीलसम्पदा? ",
"an8.54:11.2":	"इध, ब्यग्घपज्ज, कुलपुत्तो पाणातिपाता पटिविरतो होति …पे… सुरामेरयमज्जपमादट्ठाना पटिविरतो होति। ",
"an8.54:11.3":	"अयं वुच्चति, ब्यग्घपज्ज, सीलसम्पदा। ",
"an8.54:12.1":	"कतमा च, ब्यग्घपज्ज, चागसम्पदा? ",
"an8.54:12.2":	"इध, ब्यग्घपज्ज, कुलपुत्तो विगतमलमच्छेरेन चेतसा अगारं अज्झावसति मुत्तचागो पयतपाणि वोस्सग्गरतो याचयोगो दानसंविभागरतो। ",
"an8.54:12.3":	"अयं वुच्चति, ब्यग्घपज्ज, चागसम्पदा। ",
"an8.54:13.1":	"कतमा च, ब्यग्घपज्ज, पञ्ञासम्पदा? ",
"an8.54:13.2":	"इध, ब्यग्घपज्ज, कुलपुत्तो पञ्ञवा होति, उदयत्थगामिनिया पञ्ञाय समन्नागतो अरियाय निब्बेधिकाय सम्मा दुक्खक्खयगामिनिया। ",
"an8.54:13.3":	"अयं वुच्चति, ब्यग्घपज्ज, पञ्ञासम्पदा। ",
"an8.54:14.1":	"इमे खो, ब्यग्घपज्ज, चत्तारो धम्मा कुलपुत्तस्स सम्परायहिताय संवत्तन्ति सम्परायसुखायाति। ",
"an8.54:15.1":	"उट्ठाता कम्मधेय्येसु, ",
"an8.54:15.2":	"अप्पमत्तो विधानवा; ",
"an8.54:15.3":	"समं कप्पेति जीविकं, ",
"an8.54:15.4":	"सम्भतं अनुरक्खति। ",
"an8.54:16.1":	"सद्धो सीलेन सम्पन्नो, ",
"an8.54:16.2":	"वदञ्ञू वीतमच्छरो; ",
"an8.54:16.3":	"निच्चं मग्गं विसोधेति, ",
"an8.54:16.4":	"सोत्थानं सम्परायिकं। ",
"an8.54:17.1":	"इच्चेते अट्ठ धम्मा च, ",
"an8.54:17.2":	"सद्धस्स घरमेसिनो; ",
"an8.54:17.3":	"अक्खाता सच्चनामेन, ",
"an8.54:17.4":	"उभयत्थ सुखावहा। ",
"an8.54:18.1":	"दिट्ठधम्महितत्थाय, ",
"an8.54:18.2":	"सम्परायसुखाय च; ",
"an8.54:18.3":	"एवमेतं गहट्ठानं, ",
"an8.54:18.4":	"चागो पुञ्ञं पवड्ढती”ति। ",
"an8.54:18.5":	"चतुत्थं। "
}	
