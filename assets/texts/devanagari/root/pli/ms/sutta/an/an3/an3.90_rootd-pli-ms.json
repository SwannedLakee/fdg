{	
"an3.90:0.1":	"अङ्गुत्तर निकाय ३।९० ",
"an3.90:0.2":	"९। समणवग्ग ",
"an3.90:0.3":	"दुतियसिक्खत्तयसुत्त ",
"an3.90:1.1":	"“तिस्सो इमा, भिक्खवे, सिक्खा। ",
"an3.90:1.2":	"कतमा तिस्सो? ",
"an3.90:1.3":	"अधिसीलसिक्खा, अधिचित्तसिक्खा, अधिपञ्ञासिक्खा। ",
"an3.90:2.1":	"कतमा च, भिक्खवे, अधिसीलसिक्खा? ",
"an3.90:2.2":	"इध, भिक्खवे, भिक्खु सीलवा होति …पे… समादाय सिक्खति सिक्खापदेसु। ",
"an3.90:2.3":	"अयं वुच्चति, भिक्खवे, अधिसीलसिक्खा। ",
"an3.90:3.1":	"कतमा च, भिक्खवे, अधिचित्तसिक्खा? ",
"an3.90:3.2":	"इध, भिक्खवे, भिक्खु विविच्चेव कामेहि …पे… चतुत्थं झानं उपसम्पज्ज विहरति। ",
"an3.90:3.3":	"अयं वुच्चति, भिक्खवे, अधिचित्तसिक्खा। ",
"an3.90:4.1":	"कतमा च, भिक्खवे, अधिपञ्ञासिक्खा? ",
"an3.90:4.2":	"इध, भिक्खवे, भिक्खु आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरति। ",
"an3.90:4.3":	"अयं वुच्चति, भिक्खवे, अधिपञ्ञासिक्खा। ",
"an3.90:4.4":	"इमा खो, भिक्खवे, तिस्सो सिक्खाति। ",
"an3.90:5.1":	"अधिसीलं अधिचित्तं, ",
"an3.90:5.2":	"अधिपञ्ञञ्च वीरियवा; ",
"an3.90:5.3":	"थामवा धितिमा झायी, ",
"an3.90:5.4":	"सतो गुत्तिन्द्रियो चरे। ",
"an3.90:6.1":	"यथा पुरे तथा पच्छा, ",
"an3.90:6.2":	"यथा पच्छा तथा पुरे; ",
"an3.90:6.3":	"यथा अधो तथा उद्धं, ",
"an3.90:6.4":	"यथा उद्धं तथा अधो। ",
"an3.90:7.1":	"यथा दिवा तथा रत्तिं, ",
"an3.90:7.2":	"यथा रत्तिं तथा दिवा; ",
"an3.90:7.3":	"अभिभुय्य दिसा सब्बा, ",
"an3.90:7.4":	"अप्पमाणसमाधिना। ",
"an3.90:8.1":	"तमाहु सेखं पटिपदं, ",
"an3.90:8.2":	"अथो संसुद्धचारियं; ",
"an3.90:8.3":	"तमाहु लोके सम्बुद्धं, ",
"an3.90:8.4":	"धीरं पटिपदन्तगुं। ",
"an3.90:9.1":	"विञ्ञाणस्स निरोधेन, ",
"an3.90:9.2":	"तण्हाक्खयविमुत्तिनो; ",
"an3.90:9.3":	"पज्जोतस्सेव निब्बानं, ",
"an3.90:9.4":	"विमोक्खो होति चेतसो”ति। ",
"an3.90:9.5":	"दसमं। "
}	
