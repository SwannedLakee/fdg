{	
"an8.3:0.1":	"अङ्गुत्तर निकाय ८।३ ",
"an8.3:0.2":	"१। मेत्तावग्ग ",
"an8.3:0.3":	"पठमअप्पियसुत्त ",
"an8.3:1.1":	"“अट्ठहि, भिक्खवे, धम्मेहि समन्नागतो भिक्खु सब्रह्मचारीनं अप्पियो च होति अमनापो च अगरु च अभावनीयो च। ",
"an8.3:1.2":	"कतमेहि अट्ठहि? ",
"an8.3:1.3":	"इध, भिक्खवे, भिक्खु अप्पियपसंसी च होति, पियगरही च, लाभकामो च, सक्कारकामो च, अहिरिको च, अनोत्तप्पी च, पापिच्छो च, मिच्छादिट्ठि च। ",
"an8.3:1.4":	"इमेहि खो, भिक्खवे, अट्ठहि धम्मेहि समन्नागतो भिक्खु सब्रह्मचारीनं अप्पियो च होति अमनापो च अगरु च अभावनीयो च। ",
"an8.3:2.1":	"अट्ठहि, भिक्खवे, धम्मेहि समन्नागतो भिक्खु सब्रह्मचारीनं पियो च होति मनापो च गरु च भावनीयो च। ",
"an8.3:2.2":	"कतमेहि अट्ठहि? ",
"an8.3:2.3":	"इध, भिक्खवे, भिक्खु न अप्पियपसंसी च होति, न पियगरही च, न लाभकामो च, न सक्कारकामो च, हिरीमा च होति, ओत्तप्पी च, अप्पिच्छो च, सम्मादिट्ठि च। ",
"an8.3:2.4":	"इमेहि खो, भिक्खवे, अट्ठहि धम्मेहि समन्नागतो भिक्खु सब्रह्मचारीनं पियो च होति मनापो च गरु च भावनीयो चा”ति। ",
"an8.3:2.5":	"ततियं। "
}	
