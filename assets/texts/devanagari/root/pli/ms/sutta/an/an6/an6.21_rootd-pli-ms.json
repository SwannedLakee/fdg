{	
"an6.21:0.1":	"अङ्गुत्तर निकाय ६।२१ ",
"an6.21:0.2":	"३। अनुत्तरियवग्ग ",
"an6.21:0.3":	"सामकसुत्त ",
"an6.21:1.1":	"एकं समयं भगवा सक्केसु विहरति सामगामके पोक्खरणियायं। ",
"an6.21:1.2":	"अथ खो अञ्ञतरा देवता अभिक्कन्ताय रत्तिया अभिक्कन्तवण्णा केवलकप्पं पोक्खरणियं ओभासेत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं अट्ठासि। एकमन्तं ठिता खो सा देवता भगवन्तं एतदवोच: ",
"an6.21:2.1":	"“तयोमे, भन्ते, धम्मा भिक्खुनो परिहानाय संवत्तन्ति। ",
"an6.21:2.2":	"कतमे तयो? ",
"an6.21:2.3":	"कम्मारामता, भस्सारामता, निद्दारामता—",
"an6.21:2.4":	"इमे खो, भन्ते, तयो धम्मा भिक्खुनो परिहानाय संवत्तन्ती”ति। ",
"an6.21:2.5":	"इदमवोच सा देवता। ",
"an6.21:2.6":	"समनुञ्ञो सत्था अहोसि। ",
"an6.21:2.7":	"अथ खो सा देवता “समनुञ्ञो मे सत्था”ति भगवन्तं अभिवादेत्वा पदक्खिणं कत्वा तत्थेवन्तरधायि। ",
"an6.21:3.1":	"अथ खो भगवा तस्सा रत्तिया अच्चयेन भिक्खू आमन्तेसि: ",
"an6.21:3.2":	"“इमं, भिक्खवे, रत्तिं अञ्ञतरा देवता अभिक्कन्ताय रत्तिया अभिक्कन्तवण्णा केवलकप्पं पोक्खरणियं ओभासेत्वा येनाहं तेनुपसङ्कमि; उपसङ्कमित्वा मं अभिवादेत्वा एकमन्तं अट्ठासि। एकमन्तं ठिता खो, भिक्खवे, सा देवता मं एतदवोच: ",
"an6.21:3.3":	"‘तयोमे, भन्ते, धम्मा भिक्खुनो परिहानाय संवत्तन्ति। ",
"an6.21:3.4":	"कतमे तयो? ",
"an6.21:3.5":	"कम्मारामता, भस्सारामता, निद्दारामता—",
"an6.21:3.6":	"इमे खो, भन्ते, तयो धम्मा भिक्खुनो परिहानाय संवत्तन्ती’ति। ",
"an6.21:3.7":	"इदमवोच, भिक्खवे, सा देवता। ",
"an6.21:3.8":	"इदं वत्वा मं अभिवादेत्वा पदक्खिणं कत्वा तत्थेवन्तरधायि। ",
"an6.21:3.9":	"तेसं वो, भिक्खवे, अलाभा तेसं दुल्लद्धं, ये वो देवतापि जानन्ति कुसलेहि धम्मेहि परिहायमाने। ",
"an6.21:4.1":	"अपरेपि, भिक्खवे, तयो परिहानिये धम्मे देसेस्सामि। ",
"an6.21:4.2":	"तं सुणाथ, साधुकं मनसि करोथ, भासिस्सामी”ति। ",
"an6.21:4.3":	"“एवं, भन्ते”ति खो ते भिक्खू भगवतो पच्चस्सोसुं। ",
"an6.21:4.4":	"भगवा एतदवोच: ",
"an6.21:4.5":	"“कतमे च, भिक्खवे, तयो परिहानिया धम्मा? ",
"an6.21:4.6":	"सङ्गणिकारामता, दोवचस्सता, पापमित्तता—",
"an6.21:4.7":	"इमे खो, भिक्खवे, तयो परिहानिया धम्मा। ",
"an6.21:5.1":	"ये हि केचि, भिक्खवे, अतीतमद्धानं परिहायिंसु कुसलेहि धम्मेहि, सब्बेते इमेहेव छहि धम्मेहि परिहायिंसु कुसलेहि धम्मेहि। ",
"an6.21:5.2":	"येपि हि केचि, भिक्खवे, अनागतमद्धानं परिहायिस्सन्ति कुसलेहि धम्मेहि, सब्बेते इमेहेव छहि धम्मेहि परिहायिस्सन्ति कुसलेहि धम्मेहि। ",
"an6.21:5.3":	"येपि हि केचि, भिक्खवे, एतरहि परिहायन्ति कुसलेहि धम्मेहि, सब्बेते इमेहेव छहि धम्मेहि परिहायन्ति कुसलेहि धम्मेही”ति। ",
"an6.21:5.4":	"पठमं। "
}	
