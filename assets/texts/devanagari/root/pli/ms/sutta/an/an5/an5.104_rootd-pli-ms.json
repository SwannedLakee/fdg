{	
"an5.104:0.1":	"अङ्गुत्तर निकाय ५।१०४ ",
"an5.104:0.2":	"११। फासुविहारवग्ग ",
"an5.104:0.3":	"समणसुखुमालसुत्त ",
"an5.104:1.1":	"“पञ्चहि, भिक्खवे, धम्मेहि समन्नागतो भिक्खु समणेसु समणसुखुमालो होति। ",
"an5.104:2.1":	"कतमेहि पञ्चहि? ",
"an5.104:2.2":	"इध, भिक्खवे, भिक्खु याचितोव बहुलं चीवरं परिभुञ्जति, अप्पं अयाचितो; याचितोव बहुलं पिण्डपातं परिभुञ्जति, अप्पं अयाचितो; याचितोव बहुलं सेनासनं परिभुञ्जति, अप्पं अयाचितो; याचितोव बहुलं गिलानपच्चयभेसज्जपरिक्खारं परिभुञ्जति, अप्पं अयाचितो। ",
"an5.104:2.3":	"येहि खो पन सब्रह्मचारीहि सद्धिं विहरति, त्यस्स मनापेनेव बहुलं कायकम्मेन समुदाचरन्ति, अप्पं अमनापेन; मनापेनेव बहुलं वचीकम्मेन समुदाचरन्ति, अप्पं अमनापेन; मनापेनेव बहुलं मनोकम्मेन समुदाचरन्ति, अप्पं अमनापेन; ",
"an5.104:2.4":	"मनापंयेव उपहारं उपहरन्ति, अप्पं अमनापं। ",
"an5.104:2.5":	"यानि खो पन तानि वेदयितानि पित्तसमुट्ठानानि वा सेम्हसमुट्ठानानि वा वातसमुट्ठानानि वा सन्निपातिकानि वा उतुपरिणामजानि वा विसमपरिहारजानि वा ओपक्कमिकानि वा कम्मविपाकजानि वा, तानिस्स न बहुदेव उप्पज्जन्ति। ",
"an5.104:2.6":	"अप्पाबाधो होति, चतुन्नं झानानं आभिचेतसिकानं दिट्ठधम्मसुखविहारानं निकामलाभी होति अकिच्छलाभी अकसिरलाभी, ",
"an5.104:2.7":	"आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरति। ",
"an5.104:2.8":	"इमेहि खो, भिक्खवे, पञ्चहि धम्मेहि समन्नागतो भिक्खु समणेसु समणसुखुमालो होति। ",
"an5.104:3.1":	"यञ्हि तं, भिक्खवे, सम्मा वदमानो वदेय्य: ‘समणेसु समणसुखुमालो’ति, ममेव तं, भिक्खवे, सम्मा वदमानो वदेय्य: ‘समणेसु समणसुखुमालो’ति। ",
"an5.104:3.2":	"अहञ्हि, भिक्खवे, याचितोव बहुलं चीवरं परिभुञ्जामि, अप्पं अयाचितो; याचितोव बहुलं पिण्डपातं परिभुञ्जामि, अप्पं अयाचितो; याचितोव बहुलं सेनासनं परिभुञ्जामि, अप्पं अयाचितो; याचितोव बहुलं गिलानपच्चयभेसज्जपरिक्खारं परिभुञ्जामि, अप्पं अयाचितो। ",
"an5.104:3.3":	"येहि खो पन भिक्खूहि सद्धिं विहरामि, ते मं मनापेनेव बहुलं कायकम्मेन समुदाचरन्ति, अप्पं अमनापेन; मनापेनेव बहुलं वचीकम्मेन समुदाचरन्ति, अप्पं अमनापेन; मनापेनेव बहुलं मनोकम्मेन समुदाचरन्ति, अप्पं अमनापेन; ",
"an5.104:3.4":	"मनापंयेव उपहारं उपहरन्ति, अप्पं अमनापं। ",
"an5.104:3.5":	"यानि खो पन तानि वेदयितानि—पित्तसमुट्ठानानि वा सेम्हसमुट्ठानानि वा वातसमुट्ठानानि वा सन्निपातिकानि वा उतुपरिणामजानि वा विसमपरिहारजानि वा ओपक्कमिकानि वा कम्मविपाकजानि वा—तानि मे न बहुदेव उप्पज्जन्ति। अप्पाबाधोहमस्मि। ",
"an5.104:3.6":	"चतुन्नं खो पनस्मि झानानं आभिचेतसिकानं दिट्ठधम्मसुखविहारानं निकामलाभी अकिच्छलाभी अकसिरलाभी, ",
"an5.104:3.7":	"आसवानं खया …पे… सच्छिकत्वा उपसम्पज्ज विहरामि। ",
"an5.104:4.1":	"यञ्हि तं, भिक्खवे, सम्मा वदमानो वदेय्य: ‘समणेसु समणसुखुमालो’ति, ममेव तं, भिक्खवे, सम्मा वदमानो वदेय्य: ‘समणेसु समणसुखुमालो’”ति। ",
"an5.104:4.2":	"चतुत्थं। "
}	
