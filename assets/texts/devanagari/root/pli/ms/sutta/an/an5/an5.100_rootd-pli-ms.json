{	
"an5.100:0.1":	"अङ्गुत्तर निकाय ५।१०० ",
"an5.100:0.2":	"१०। ककुधवग्ग ",
"an5.100:0.3":	"ककुधथेरसुत्त ",
"an5.100:1.1":	"एवं मे सुतं—",
"an5.100:1.2":	"एकं समयं भगवा कोसम्बियं विहरति घोसितारामे। ",
"an5.100:1.3":	"तेन खो पन समयेन ककुधो नाम कोलियपुत्तो आयस्मतो महामोग्गल्लानस्स उपट्ठाको अधुनाकालङ्कतो अञ्ञतरं मनोमयं कायं उपपन्नो। ",
"an5.100:1.4":	"तस्स एवरूपो अत्तभावपटिलाभो होति—सेय्यथापि नाम द्वे वा तीणि वा मागधकानि गामक्खेत्तानि। ",
"an5.100:1.5":	"सो तेन अत्तभावपटिलाभेन नेव अत्तानं नो परं ब्याबाधेति। ",
"an5.100:2.1":	"अथ खो ककुधो देवपुत्तो येनायस्मा महामोग्गल्लानो तेनुपसङ्कमि; उपसङ्कमित्वा आयस्मन्तं महामोग्गल्लानं अभिवादेत्वा एकमन्तं अट्ठासि। एकमन्तं ठितो खो ककुधो देवपुत्तो आयस्मन्तं महामोग्गल्लानं एतदवोच: ",
"an5.100:2.2":	"“देवदत्तस्स, भन्ते, एवरूपं इच्छागतं उप्पज्जि: ",
"an5.100:2.3":	"‘अहं भिक्खुसङ्घं परिहरिस्सामी’ति। ",
"an5.100:2.4":	"सहचित्तुप्पादा च, भन्ते, देवदत्तो तस्सा इद्धिया परिहीनो”ति। ",
"an5.100:2.5":	"इदमवोच ककुधो देवपुत्तो। ",
"an5.100:2.6":	"इदं वत्वा आयस्मन्तं महामोग्गल्लानं अभिवादेत्वा पदक्खिणं कत्वा तत्थेवन्तरधायि। ",
"an5.100:3.1":	"अथ खो आयस्मा महामोग्गल्लानो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा महामोग्गल्लानो भगवन्तं एतदवोच: ",
"an5.100:4.1":	"“ककुधो नाम, भन्ते, कोलियपुत्तो ममं उपट्ठाको अधुनाकालङ्कतो अञ्ञतरं मनोमयं कायं उपपन्नो होति। ",
"an5.100:4.2":	"तस्स एवरूपो अत्तभावपटिलाभो—सेय्यथापि नाम द्वे वा तीणि वा मागधकानि गामक्खेत्तानि। ",
"an5.100:4.3":	"सो तेन अत्तभावपटिलाभेन नेव अत्तानं नो परं ब्याबाधेति। ",
"an5.100:4.4":	"अथ खो, भन्ते, ककुधो देवपुत्तो येनाहं तेनुपसङ्कमि; उपसङ्कमित्वा मं अभिवादेत्वा एकमन्तं अट्ठासि। एकमन्तं ठितो खो, भन्ते, ककुधो देवपुत्तो मं एतदवोच: ",
"an5.100:4.5":	"‘देवदत्तस्स, भन्ते, एवरूपं इच्छागतं उप्पज्जि—",
"an5.100:4.6":	"अहं भिक्खुसङ्घं परिहरिस्सामीति। ",
"an5.100:4.7":	"सहचित्तुप्पादा च, भन्ते, देवदत्तो तस्सा इद्धिया परिहीनो’ति। ",
"an5.100:4.8":	"इदमवोच, भन्ते, ककुधो देवपुत्तो। ",
"an5.100:4.9":	"इदं वत्वा मं अभिवादेत्वा पदक्खिणं कत्वा तत्थेवन्तरधायी”ति। ",
"an5.100:5.1":	"“किं पन ते, मोग्गल्लान, ककुधो देवपुत्तो चेतसा चेतो परिच्च विदितो: ",
"an5.100:5.2":	"‘यं किञ्चि ककुधो देवपुत्तो भासति सब्बं तं तथेव होति, नो अञ्ञथा’”ति? ",
"an5.100:5.3":	"“चेतसा चेतो परिच्च विदितो मे, भन्ते, ककुधो देवपुत्तो: ",
"an5.100:5.4":	"‘यं किञ्चि ककुधो देवपुत्तो भासति सब्बं तं तथेव होति, नो अञ्ञथा’”ति। ",
"an5.100:5.5":	"“रक्खस्सेतं, मोग्गल्लान, वाचं। ",
"an5.100:5.6":	"रक्खस्सेतं, मोग्गल्लान, वाचं। ",
"an5.100:5.7":	"इदानि सो मोघपुरिसो अत्तनाव अत्तानं पातुकरिस्सति। ",
"an5.100:6.1":	"पञ्चिमे, मोग्गल्लान, सत्थारो सन्तो संविज्जमाना लोकस्मिं। ",
"an5.100:6.2":	"कतमे पञ्च? ",
"an5.100:6.3":	"इध, मोग्गल्लान, एकच्चो सत्था अपरिसुद्धसीलो समानो ‘परिसुद्धसीलोम्ही’ति पटिजानाति ‘परिसुद्धं मे सीलं परियोदातं असङ्किलिट्ठन्’ति। ",
"an5.100:6.4":	"तमेनं सावका एवं जानन्ति: ",
"an5.100:6.5":	"‘अयं खो भवं सत्था अपरिसुद्धसीलो समानो परिसुद्धसीलोम्ही’ति पटिजानाति ‘परिसुद्धं मे सीलं परियोदातं असङ्किलिट्ठन्’ति। ",
"an5.100:6.6":	"मयञ्चेव खो पन गिहीनं आरोचेय्याम, नास्सस्स मनापं। ",
"an5.100:6.7":	"यं खो पनस्स अमनापं, कथं नं मयं तेन समुदाचरेय्याम: ",
"an5.100:6.8":	"‘सम्मन्नति खो पन चीवरपिण्डपातसेनासनगिलानप्पच्चयभेसज्जपरिक्खारेन; ",
"an5.100:6.9":	"यं तुमो करिस्सति तुमोव तेन पञ्ञायिस्सती’ति। ",
"an5.100:6.10":	"एवरूपं खो, मोग्गल्लान, सत्थारं सावका सीलतो रक्खन्ति; ",
"an5.100:6.11":	"एवरूपो च पन सत्था सावकेहि सीलतो रक्खं पच्चासीसति। ",
"an5.100:7.1":	"पुन चपरं, मोग्गल्लान, इधेकच्चो सत्था अपरिसुद्धाजीवो समानो ‘परिसुद्धाजीवोम्ही’ति पटिजानाति ‘परिसुद्धो मे आजीवो परियोदातो असङ्किलिट्ठो’ति। ",
"an5.100:7.2":	"तमेनं सावका एवं जानन्ति: ",
"an5.100:7.3":	"‘अयं खो भवं सत्था अपरिसुद्धाजीवो समानो परिसुद्धाजीवोम्ही’ति पटिजानाति ‘परिसुद्धो मे आजीवो परियोदातो असङ्किलिट्ठो’ति। ",
"an5.100:7.4":	"मयञ्चेव खो पन गिहीनं आरोचेय्याम, नास्सस्स मनापं। ",
"an5.100:7.5":	"यं खो पनस्स अमनापं, कथं नं मयं तेन समुदाचरेय्याम: ",
"an5.100:7.6":	"‘सम्मन्नति खो पन चीवरपिण्डपातसेनासनगिलानप्पच्चयभेसज्जपरिक्खारेन; ",
"an5.100:7.7":	"यं तुमो करिस्सति तुमोव तेन पञ्ञायिस्सती’ति। ",
"an5.100:7.8":	"एवरूपं खो, मोग्गल्लान, सत्थारं सावका आजीवतो रक्खन्ति; ",
"an5.100:7.9":	"एवरूपो च पन सत्था सावकेहि आजीवतो रक्खं पच्चासीसति। ",
"an5.100:8.1":	"पुन चपरं, मोग्गल्लान, इधेकच्चो सत्था अपरिसुद्धधम्मदेसनो समानो ‘परिसुद्धधम्मदेसनोम्ही’ति पटिजानाति ‘परिसुद्धा मे धम्मदेसना परियोदाता असङ्किलिट्ठा’ति। ",
"an5.100:8.2":	"तमेनं सावका एवं जानन्ति: ",
"an5.100:8.3":	"‘अयं खो भवं सत्था अपरिसुद्धधम्मदेसनो समानो परिसुद्धधम्मदेसनोम्ही’ति पटिजानाति ‘परिसुद्धा मे धम्मदेसना परियोदाता असङ्किलिट्ठा’ति। ",
"an5.100:8.4":	"मयञ्चेव खो पन गिहीनं आरोचेय्याम, नास्सस्स मनापं। ",
"an5.100:8.5":	"यं खो पनस्स अमनापं, कथं नं मयं तेन समुदाचरेय्याम: ",
"an5.100:8.6":	"‘सम्मन्नति खो पन चीवरपिण्डपातसेनासनगिलानप्पच्चयभेसज्जपरिक्खारेन; ",
"an5.100:8.7":	"यं तुमो करिस्सति तुमोव तेन पञ्ञायिस्सती’ति। ",
"an5.100:8.8":	"एवरूपं खो, मोग्गल्लान, सत्थारं सावका धम्मदेसनतो रक्खन्ति; ",
"an5.100:8.9":	"एवरूपो च पन सत्था सावकेहि धम्मदेसनतो रक्खं पच्चासीसति। ",
"an5.100:9.1":	"पुन चपरं, मोग्गल्लान, इधेकच्चो सत्था अपरिसुद्धवेय्याकरणो समानो ‘परिसुद्धवेय्याकरणोम्ही’ति पटिजानाति ‘परिसुद्धं मे वेय्याकरणं परियोदातं असङ्किलिट्ठन्’ति। ",
"an5.100:9.2":	"तमेनं सावका एवं जानन्ति: ",
"an5.100:9.3":	"‘अयं खो भवं सत्था अपरिसुद्धवेय्याकरणो समानो परिसुद्धवेय्याकरणोम्ही’ति पटिजानाति ‘परिसुद्धं मे वेय्याकरणं परियोदातं असङ्किलिट्ठन्’ति। ",
"an5.100:9.4":	"मयञ्चेव खो पन गिहीनं आरोचेय्याम, नास्सस्स मनापं। ",
"an5.100:9.5":	"यं खो पनस्स अमनापं, कथं नं मयं तेन समुदाचरेय्याम: ",
"an5.100:9.6":	"‘सम्मन्नति खो पन चीवरपिण्डपातसेनासनगिलानप्पच्चयभेसज्जपरिक्खारेन; ",
"an5.100:9.7":	"यं तुमो करिस्सति तुमोव तेन पञ्ञायिस्सती’ति। ",
"an5.100:9.8":	"एवरूपं खो, मोग्गल्लान, सत्थारं सावका वेय्याकरणतो रक्खन्ति; ",
"an5.100:9.9":	"एवरूपो च पन सत्था सावकेहि वेय्याकरणतो रक्खं पच्चासीसति। ",
"an5.100:10.1":	"पुन चपरं, मोग्गल्लान, इधेकच्चो सत्था अपरिसुद्धञाणदस्सनो समानो ‘परिसुद्धञाणदस्सनोम्ही’ति पटिजानाति ‘परिसुद्धं मे ञाणदस्सनं परियोदातं असङ्किलिट्ठन्’ति। ",
"an5.100:10.2":	"तमेनं सावका एवं जानन्ति: ",
"an5.100:10.3":	"‘अयं खो भवं सत्था अपरिसुद्धञाणदस्सनो समानो परिसुद्धञाणदस्सनोम्ही’ति पटिजानाति ‘परिसुद्धं मे ञाणदस्सनं परियोदातं असङ्किलिट्ठन्’ति। ",
"an5.100:10.4":	"मयञ्चेव खो पन गिहीनं आरोचेय्याम, नास्सस्स मनापं। ",
"an5.100:10.5":	"यं खो पनस्स अमनापं, कथं नं मयं तेन समुदाचरेय्याम: ",
"an5.100:10.6":	"‘सम्मन्नति खो पन चीवरपिण्डपातसेनासनगिलानप्पच्चयभेसज्जपरिक्खारेन; ",
"an5.100:10.7":	"यं तुमो करिस्सति तुमोव तेन पञ्ञायिस्सती’ति। ",
"an5.100:10.8":	"एवरूपं खो, मोग्गल्लान, सत्थारं सावका ञाणदस्सनतो रक्खन्ति; ",
"an5.100:10.9":	"एवरूपो च पन सत्था सावकेहि ञाणदस्सनतो रक्खं पच्चासीसति। ",
"an5.100:10.10":	"इमे खो, मोग्गल्लान, पञ्च सत्थारो सन्तो संविज्जमाना लोकस्मिं। ",
"an5.100:11.1":	"अहं खो पन, मोग्गल्लान, परिसुद्धसीलो समानो ‘परिसुद्धसीलोम्ही’ति पटिजानामि ‘परिसुद्धं मे सीलं परियोदातं असङ्किलिट्ठन्’ति। ",
"an5.100:11.2":	"न च मं सावका सीलतो रक्खन्ति, न चाहं सावकेहि सीलतो रक्खं पच्चासीसामि। ",
"an5.100:11.3":	"परिसुद्धाजीवो समानो ‘परिसुद्धाजीवोम्ही’ति पटिजानामि ‘परिसुद्धो मे आजीवो परियोदातो असङ्किलिट्ठो’ति। ",
"an5.100:11.4":	"न च मं सावका आजीवतो रक्खन्ति, न चाहं सावकेहि आजीवतो रक्खं पच्चासीसामि। ",
"an5.100:11.5":	"परिसुद्धधम्मदेसनो समानो ‘परिसुद्धधम्मदेसनोम्ही’ति पटिजानामि ‘परिसुद्धा मे धम्मदेसना परियोदाता असङ्किलिट्ठा’ति। ",
"an5.100:11.6":	"न च मं सावका धम्मदेसनतो रक्खन्ति, न चाहं सावकेहि धम्मदेसनतो रक्खं पच्चासीसामि। ",
"an5.100:11.7":	"परिसुद्धवेय्याकरणो समानो ‘परिसुद्धवेय्याकरणोम्ही’ति पटिजानामि ‘परिसुद्धं मे वेय्याकरणं परियोदातं असङ्किलिट्ठन्’ति। ",
"an5.100:11.8":	"न च मं सावका वेय्याकरणतो रक्खन्ति, न चाहं सावकेहि वेय्याकरणतो रक्खं पच्चासीसामि। ",
"an5.100:11.9":	"परिसुद्धञाणदस्सनो समानो ‘परिसुद्धञाणदस्सनोम्ही’ति पटिजानामि ‘परिसुद्धं मे ञाणदस्सनं परियोदातं असङ्किलिट्ठन्’ति। ",
"an5.100:11.10":	"न च मं सावका ञाणदस्सनतो रक्खन्ति, न चाहं सावकेहि ञाणदस्सनतो रक्खं पच्चासीसामी”ति। ",
"an5.100:11.11":	"दसमं। ",
"an5.100:11.12":	"ककुधवग्गो पञ्चमो। ",
"an5.100:12.0":	"तस्सुद्दानं ",
"an5.100:12.1":	"द्वे सम्पदा ब्याकरणं, ",
"an5.100:12.2":	"फासु अकुप्पपञ्चमं; ",
"an5.100:12.3":	"सुतं कथा आरञ्ञको, ",
"an5.100:12.4":	"सीहो च ककुधो दसाति। ",
"an5.100:12.5":	"दुतियो पण्णासको समत्तो। "
}	
