{	
"an8.22:0.1":	"अङ्गुत्तर निकाय ८।२२ ",
"an8.22:0.2":	"३। गहपतिवग्ग ",
"an8.22:0.3":	"दुतियौग्गसुत्त ",
"an8.22:1.1":	"एकं समयं भगवा वज्जीसु विहरति हत्थिगामे। ",
"an8.22:1.2":	"तत्र खो भगवा भिक्खू आमन्तेसि: ",
"an8.22:1.3":	"“अट्ठहि, भिक्खवे, अच्छरियेहि अब्भुतेहि धम्मेहि समन्नागतं उग्गं गहपतिं हत्थिगामकं धारेथा”ति। ",
"an8.22:1.4":	"इदमवोच भगवा। ",
"an8.22:1.5":	"इदं वत्वान सुगतो उट्ठायासना विहारं पाविसि। ",
"an8.22:2.1":	"अथ खो अञ्ञतरो भिक्खु पुब्बण्हसमयं निवासेत्वा पत्तचीवरमादाय येन उग्गस्स गहपतिनो हत्थिगामकस्स निवेसनं तेनुपसङ्कमि; उपसङ्कमित्वा पञ्ञत्ते आसने निसीदि। ",
"an8.22:2.2":	"अथ खो उग्गो गहपति हत्थिगामको येन सो भिक्खु तेनुपसङ्कमि; उपसङ्कमित्वा तं भिक्खुं अभिवादेत्वा एकमन्तं निसीदि। एकमन्तं निसिन्नं खो उग्गं गहपतिं हत्थिगामकं सो भिक्खु एतदवोच: ",
"an8.22:2.3":	"“अट्ठहि खो त्वं, गहपति, अच्छरियेहि अब्भुतेहि धम्मेहि समन्नागतो भगवता ब्याकतो। ",
"an8.22:2.4":	"कतमे ते, गहपति, अट्ठ अच्छरिया अब्भुता धम्मा, येहि त्वं समन्नागतो भगवता ब्याकतो”ति? ",
"an8.22:3.1":	"“न खो अहं, भन्ते, जानामि: ",
"an8.22:3.2":	"‘कतमेहि अट्ठहि अच्छरियेहि अब्भुतेहि धम्मेहि समन्नागतो भगवता ब्याकतो’ति। ",
"an8.22:3.3":	"अपि च, भन्ते, ये मे अट्ठ अच्छरिया अब्भुता धम्मा संविज्जन्ति, ",
"an8.22:3.4":	"तं सुणाहि, साधुकं मनसि करोहि; भासिस्सामी”ति। ",
"an8.22:3.5":	"“एवं, गहपती”ति खो सो भिक्खु उग्गस्स गहपतिनो हत्थिगामकस्स पच्चस्सोसि। ",
"an8.22:3.6":	"उग्गो गहपति हत्थिगामको एतदवोच: ",
"an8.22:3.7":	"“यदाहं, भन्ते, नागवने परिचरन्तो भगवन्तं पठमं दूरतोव अद्दसं; ",
"an8.22:3.8":	"सह दस्सनेनेव मे, भन्ते, भगवतो चित्तं पसीदि, सुरामदो च पहीयि। ",
"an8.22:3.9":	"अयं खो मे, भन्ते, पठमो अच्छरियो अब्भुतो धम्मो संविज्जति। ",
"an8.22:4.1":	"सो खो अहं, भन्ते, पसन्नचित्तो भगवन्तं पयिरुपासिं। ",
"an8.22:4.2":	"तस्स मे भगवा अनुपुब्बिं कथं कथेसि, सेय्यथिदं—",
"an8.22:4.3":	"दानकथं सीलकथं सग्गकथं; कामानं आदीनवं ओकारं सङ्किलेसं, नेक्खम्मे आनिसंसं पकासेसि। ",
"an8.22:4.4":	"यदा मं भगवा अञ्ञासि कल्लचित्तं मुदुचित्तं विनीवरणचित्तं उदग्गचित्तं पसन्नचित्तं, अथ या बुद्धानं सामुक्कंसिका धम्मदेसना तं पकासेसि—",
"an8.22:4.5":	"दुक्खं, समुदयं, निरोधं, मग्गं। ",
"an8.22:4.6":	"सेय्यथापि नाम सुद्धं वत्थं अपगतकाळकं सम्मदेव रजनं पटिग्गण्हेय्य; ",
"an8.22:4.7":	"एवमेवं खो मे तस्मिंयेव आसने विरजं वीतमलं धम्मचक्खुं उदपादि: ",
"an8.22:4.8":	"‘यं किञ्चि समुदयधम्मं सब्बं तं निरोधधम्मन्’ति। ",
"an8.22:4.9":	"सो खो अहं, भन्ते, दिट्ठधम्मो पत्तधम्मो विदितधम्मो परियोगाळ्हधम्मो तिण्णविचिकिच्छो विगतकथङ्कथो वेसारज्जप्पत्तो अपरप्पच्चयो सत्थुसासने तत्थेव बुद्धञ्च धम्मञ्च सङ्घञ्च सरणं अगमासिं, ब्रह्मचरियपञ्चमानि च सिक्खापदानि समादियिं। ",
"an8.22:4.10":	"अयं खो मे, भन्ते, दुतियो अच्छरियो अब्भुतो धम्मो संविज्जति। ",
"an8.22:5.1":	"तस्स मय्हं, भन्ते, चतस्सो कोमारियो पजापतियो अहेसुं। ",
"an8.22:5.2":	"अथ ख्वाहं, भन्ते, येन ता पजापतियो तेनुपसङ्कमिं; उपसङ्कमित्वा ता पजापतियो एतदवचं: ",
"an8.22:5.3":	"‘मया खो, भगिनियो, ब्रह्मचरियपञ्चमानि सिक्खापदानि समादिन्नानि। ",
"an8.22:5.4":	"या इच्छति सा इधेव भोगे च भुञ्जतु पुञ्ञानि च करोतु, सकानि वा ञातिकुलानि गच्छतु। ",
"an8.22:5.5":	"होति वा पन पुरिसाधिप्पायो, कस्स वो दम्मी’ति? ",
"an8.22:5.6":	"एवं वुत्ते, सा, भन्ते, जेट्ठा पजापति मं एतदवोच: ",
"an8.22:5.7":	"‘इत्थन्नामस्स मं, अय्यपुत्त, पुरिसस्स देही’ति। ",
"an8.22:5.8":	"अथ खो अहं, भन्ते, तं पुरिसं पक्कोसापेत्वा वामेन हत्थेन पजापतिं गहेत्वा दक्खिणेन हत्थेन भिङ्गारं गहेत्वा तस्स पुरिसस्स ओणोजेसिं। ",
"an8.22:5.9":	"कोमारिं खो पनाहं, भन्ते, दारं परिच्चजन्तो नाभिजानामि चित्तस्स अञ्ञथत्तं। ",
"an8.22:5.10":	"अयं खो मे, भन्ते, ततियो अच्छरियो अब्भुतो धम्मो संविज्जति। ",
"an8.22:6.1":	"संविज्जन्ति खो पन मे, भन्ते, कुले भोगा। ",
"an8.22:6.2":	"ते च खो अप्पटिविभत्ता सीलवन्तेहि कल्याणधम्मेहि। ",
"an8.22:6.3":	"अयं खो मे, भन्ते, चतुत्थो अच्छरियो अब्भुतो धम्मो संविज्जति। ",
"an8.22:7.1":	"यं खो पनाहं, भन्ते, भिक्खुं पयिरुपासामि; ",
"an8.22:7.2":	"सक्कच्चंयेव पयिरुपासामि, नो असक्कच्चं। ",
"an8.22:7.3":	"सो चे मे आयस्मा धम्मं देसेति; ",
"an8.22:7.4":	"सक्कच्चंयेव सुणोमि, नो असक्कच्चं। ",
"an8.22:7.5":	"नो चे मे सो आयस्मा धम्मं देसेति, अहमस्स धम्मं देसेमि। ",
"an8.22:7.6":	"अयं खो मे, भन्ते, पञ्चमो अच्छरियो अब्भुतो धम्मो संविज्जति। ",
"an8.22:8.1":	"अनच्छरियं खो पन, भन्ते, सङ्घे निमन्तिते देवता उपसङ्कमित्वा आरोचेन्ति: ",
"an8.22:8.2":	"‘असुको, गहपति, भिक्खु उभतोभागविमुत्तो असुको पञ्ञाविमुत्तो असुको कायसक्खी असुको दिट्ठिप्पत्तो असुको सद्धाविमुत्तो असुको धम्मानुसारी असुको सद्धानुसारी असुको सीलवा कल्याणधम्मो असुको दुस्सीलो पापधम्मो’ति। ",
"an8.22:8.3":	"सङ्घं खो पनाहं, भन्ते, परिविसन्तो नाभिजानामि एवं चित्तं उप्पादेन्तो: ",
"an8.22:8.4":	"‘इमस्स वा थोकं देमि इमस्स वा बहुकन्’ति। ",
"an8.22:8.5":	"अथ ख्वाहं, भन्ते, समचित्तोव देमि। ",
"an8.22:8.6":	"अयं खो मे, भन्ते, छट्ठो अच्छरियो अब्भुतो धम्मो संविज्जति। ",
"an8.22:9.1":	"अनच्छरियं खो पन मं, भन्ते, देवता उपसङ्कमित्वा आरोचेन्ति: ",
"an8.22:9.2":	"‘स्वाक्खातो, गहपति, भगवता धम्मो’ति। ",
"an8.22:9.3":	"एवं वुत्ते, अहं, भन्ते, ता देवता एवं वदेमि: ",
"an8.22:9.4":	"‘वदेय्याथ वा एवं खो तुम्हे देवता नो वा वदेय्याथ, अथ खो स्वाक्खातो भगवता धम्मो’ति। ",
"an8.22:9.5":	"न खो पनाहं, भन्ते, अभिजानामि ततोनिदानं चित्तस्स उन्नतिं: ",
"an8.22:9.6":	"‘मं ता देवता उपसङ्कमन्ति, अहं वा देवताहि सद्धिं सल्लपामी’ति। ",
"an8.22:9.7":	"अयं खो मे, भन्ते, सत्तमो अच्छरियो अब्भुतो धम्मो संविज्जति। ",
"an8.22:10.1":	"सचे खो पनाहं, भन्ते, भगवतो पठमतरं कालं करेय्यं, अनच्छरियं खो पनेतं यं मं भगवा एवं ब्याकरेय्य: ",
"an8.22:10.2":	"‘नत्थि तं संयोजनं येन संयुत्तो उग्गो गहपति हत्थिगामको पुन इमं लोकं आगच्छेय्या’ति। ",
"an8.22:10.3":	"अयं खो मे, भन्ते, अट्ठमो अच्छरियो अब्भुतो धम्मो संविज्जति। ",
"an8.22:11.1":	"इमे खो मे, भन्ते, अट्ठ अच्छरिया अब्भुता धम्मा संविज्जन्ति। ",
"an8.22:11.2":	"न च खो अहं जानामि: ",
"an8.22:11.3":	"‘कतमेहि चाहं अट्ठहि अच्छरियेहि अब्भुतेहि धम्मेहि समन्नागतो भगवता ब्याकतो’”ति। ",
"an8.22:12.1":	"अथ खो सो भिक्खु उग्गस्स गहपतिनो हत्थिगामकस्स निवेसने पिण्डपातं गहेत्वा उट्ठायासना पक्कामि। ",
"an8.22:12.2":	"अथ खो सो भिक्खु पच्छाभत्तं पिण्डपातपटिक्कन्तो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। ",
"an8.22:12.3":	"एकमन्तं निसिन्नो खो सो भिक्खु यावतको अहोसि उग्गेन गहपतिना हत्थिगामकेन सद्धिं कथासल्लापो, तं सब्बं भगवतो आरोचेसि। ",
"an8.22:13.1":	"“साधु साधु, भिक्खु। ",
"an8.22:13.2":	"यथा तं उग्गो गहपति हत्थिगामको सम्मा ब्याकरमानो ब्याकरेय्य, इमेहेव खो, भिक्खु, अट्ठहि अच्छरियेहि अब्भुतेहि धम्मेहि समन्नागतो उग्गो गहपति हत्थिगामको मया ब्याकतो। ",
"an8.22:13.3":	"इमेहि च पन, भिक्खु, अट्ठहि अच्छरियेहि अब्भुतेहि धम्मेहि समन्नागतं उग्गं गहपतिं हत्थिगामकं धारेही”ति। ",
"an8.22:13.4":	"दुतियं। "
}	
