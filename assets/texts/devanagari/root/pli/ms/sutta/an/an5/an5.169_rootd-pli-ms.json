{	
"an5.169:0.1":	"अङ्गुत्तर निकाय ५।१६९ ",
"an5.169:0.2":	"१७। आघातवग्ग ",
"an5.169:0.3":	"खिप्पनिसन्तिसुत्त ",
"an5.169:1.1":	"अथ खो आयस्मा आनन्दो येनायस्मा सारिपुत्तो तेनुपसङ्कमि; उपसङ्कमित्वा आयस्मता सारिपुत्तेन सद्धिं सम्मोदि। ",
"an5.169:1.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो आयस्मा आनन्दो आयस्मन्तं सारिपुत्तं एतदवोच: ",
"an5.169:2.1":	"“कित्तावता नु खो, आवुसो सारिपुत्त, भिक्खु खिप्पनिसन्ति च होति, कुसलेसु धम्मेसु सुग्गहितग्गाही च, बहुञ्च गण्हाति, गहितञ्चस्स नप्पमुस्सती”ति? ",
"an5.169:2.2":	"“आयस्मा खो आनन्दो बहुस्सुतो। ",
"an5.169:2.3":	"पटिभातु आयस्मन्तंयेव आनन्दन्”ति। ",
"an5.169:2.4":	"“तेनहावुसो सारिपुत्त, सुणाहि, साधुकं मनसि करोहि; भासिस्सामी”ति। ",
"an5.169:2.5":	"“एवमावुसो”ति खो आयस्मा सारिपुत्तो आयस्मतो आनन्दस्स पच्चस्सोसि। ",
"an5.169:2.6":	"आयस्मा आनन्दो एतदवोच: ",
"an5.169:3.1":	"“इधावुसो सारिपुत्त, भिक्खु अत्थकुसलो च होति, धम्मकुसलो च, ब्यञ्जनकुसलो च, निरुत्तिकुसलो च, पुब्बापरकुसलो च। ",
"an5.169:3.2":	"एत्तावता खो, आवुसो सारिपुत्त, भिक्खु खिप्पनिसन्ति च होति कुसलेसु धम्मेसु, सुग्गहितग्गाही च, बहुञ्च गण्हाति, गहितञ्चस्स नप्पमुस्सती”ति। ",
"an5.169:3.3":	"“अच्छरियं, आवुसो, अब्भुतं, आवुसो। ",
"an5.169:3.4":	"याव सुभासितञ्चिदं आयस्मता आनन्देन। ",
"an5.169:3.5":	"इमेहि च मयं पञ्चहि धम्मेहि समन्नागतं आयस्मन्तं आनन्दं धारेम: ",
"an5.169:3.6":	"‘आयस्मा आनन्दो अत्थकुसलो धम्मकुसलो ब्यञ्जनकुसलो निरुत्तिकुसलो पुब्बापरकुसलो’”ति। ",
"an5.169:3.7":	"नवमं। "
}	
