{	
"an4.6:0.1":	"अङ्गुत्तर निकाय ४।६ ",
"an4.6:0.2":	"१। भण्डगामवग्ग ",
"an4.6:0.3":	"अप्पस्सुतसुत्त ",
"an4.6:1.1":	"“चत्तारोमे, भिक्खवे, पुग्गला सन्तो संविज्जमाना लोकस्मिं। ",
"an4.6:1.2":	"कतमे चत्तारो? ",
"an4.6:1.3":	"अप्पस्सुतो सुतेन अनुपपन्नो, ",
"an4.6:1.4":	"अप्पस्सुतो सुतेन उपपन्नो, ",
"an4.6:1.5":	"बहुस्सुतो सुतेन अनुपपन्नो, ",
"an4.6:1.6":	"बहुस्सुतो सुतेन उपपन्नो। ",
"an4.6:1.7":	"कथञ्च, भिक्खवे, पुग्गलो अप्पस्सुतो होति सुतेन अनुपपन्नो? ",
"an4.6:1.8":	"इध, भिक्खवे, एकच्चस्स पुग्गलस्स अप्पकं सुतं होति—",
"an4.6:1.9":	"सुत्तं गेय्यं वेय्याकरणं गाथा उदानं इतिवुत्तकं जातकं अब्भुतधम्मं वेदल्लं। ",
"an4.6:1.10":	"सो तस्स अप्पकस्स सुतस्स न अत्थमञ्ञाय धम्ममञ्ञाय धम्मानुधम्मप्पटिपन्नो होति। ",
"an4.6:1.11":	"एवं खो, भिक्खवे, पुग्गलो अप्पस्सुतो होति सुतेन अनुपपन्नो। ",
"an4.6:2.1":	"कथञ्च, भिक्खवे, पुग्गलो अप्पस्सुतो होति सुतेन उपपन्नो? ",
"an4.6:2.2":	"इध, भिक्खवे, एकच्चस्स पुग्गलस्स अप्पकं सुतं होति—",
"an4.6:2.3":	"सुत्तं गेय्यं वेय्याकरणं गाथा उदानं इतिवुत्तकं जातकं अब्भुतधम्मं वेदल्लं। ",
"an4.6:2.4":	"सो तस्स अप्पकस्स सुतस्स अत्थमञ्ञाय धम्ममञ्ञाय धम्मानुधम्मप्पटिपन्नो होति। ",
"an4.6:2.5":	"एवं खो, भिक्खवे, पुग्गलो अप्पस्सुतो होति सुतेन उपपन्नो। ",
"an4.6:3.1":	"कथञ्च, भिक्खवे, पुग्गलो बहुस्सुतो होति सुतेन अनुपपन्नो? ",
"an4.6:3.2":	"इध, भिक्खवे, एकच्चस्स पुग्गलस्स बहुकं सुतं होति—",
"an4.6:3.3":	"सुत्तं गेय्यं वेय्याकरणं गाथा उदानं इतिवुत्तकं जातकं अब्भुतधम्मं वेदल्लं। ",
"an4.6:3.4":	"सो तस्स बहुकस्स सुतस्स न अत्थमञ्ञाय धम्ममञ्ञाय धम्मानुधम्मप्पटिपन्नो होति। ",
"an4.6:3.5":	"एवं खो, भिक्खवे, पुग्गलो बहुस्सुतो होति सुतेन अनुपपन्नो। ",
"an4.6:4.1":	"कथञ्च, भिक्खवे, पुग्गलो बहुस्सुतो होति सुतेन उपपन्नो? ",
"an4.6:4.2":	"इध, भिक्खवे, एकच्चस्स पुग्गलस्स बहुकं सुतं होति—",
"an4.6:4.3":	"सुत्तं गेय्यं वेय्याकरणं गाथा उदानं इतिवुत्तकं जातकं अब्भुतधम्मं वेदल्लं। ",
"an4.6:4.4":	"सो तस्स बहुकस्स सुतस्स अत्थमञ्ञाय धम्ममञ्ञाय धम्मानुधम्मप्पटिपन्नो होति। ",
"an4.6:4.5":	"एवं खो, भिक्खवे, पुग्गलो बहुस्सुतो होति सुतेन उपपन्नो। ",
"an4.6:4.6":	"इमे खो, भिक्खवे, चत्तारो पुग्गला सन्तो संविज्जमाना लोकस्मिन्ति। ",
"an4.6:5.1":	"अप्पस्सुतोपि चे होति, ",
"an4.6:5.2":	"सीलेसु असमाहितो; ",
"an4.6:5.3":	"उभयेन नं गरहन्ति, ",
"an4.6:5.4":	"सीलतो च सुतेन च। ",
"an4.6:6.1":	"अप्पस्सुतोपि चे होति, ",
"an4.6:6.2":	"सीलेसु सुसमाहितो; ",
"an4.6:6.3":	"सीलतो नं पसंसन्ति, ",
"an4.6:6.4":	"तस्स सम्पज्जते सुतं। ",
"an4.6:7.1":	"बहुस्सुतोपि चे होति, ",
"an4.6:7.2":	"सीलेसु असमाहितो; ",
"an4.6:7.3":	"सीलतो नं गरहन्ति, ",
"an4.6:7.4":	"नास्स सम्पज्जते सुतं। ",
"an4.6:8.1":	"बहुस्सुतोपि चे होति, ",
"an4.6:8.2":	"सीलेसु सुसमाहितो; ",
"an4.6:8.3":	"उभयेन नं पसंसन्ति, ",
"an4.6:8.4":	"सीलतो च सुतेन च। ",
"an4.6:9.1":	"बहुस्सुतं धम्मधरं, ",
"an4.6:9.2":	"सप्पञ्ञं बुद्धसावकं; ",
"an4.6:9.3":	"नेक्खं जम्बोनदस्सेव, ",
"an4.6:9.4":	"को तं निन्दितुमरहति; ",
"an4.6:9.5":	"देवापि नं पसंसन्ति, ",
"an4.6:9.6":	"ब्रह्मुनापि पसंसितो”ति। ",
"an4.6:9.7":	"छट्ठं। "
}	
