{	
"an5.76:0.1":	"अङ्गुत्तर निकाय ५।७६ ",
"an5.76:0.2":	"८। योधाजीववग्ग ",
"an5.76:0.3":	"दुतिययोधाजीवसुत्त ",
"an5.76:1.1":	"“पञ्चिमे, भिक्खवे, योधाजीवा सन्तो संविज्जमाना लोकस्मिं। ",
"an5.76:1.2":	"कतमे पञ्च? ",
"an5.76:1.3":	"इध, भिक्खवे, एकच्चो योधाजीवो असिचम्मं गहेत्वा धनुकलापं सन्नय्हित्वा वियूळ्हं सङ्गामं ओतरति। ",
"an5.76:1.4":	"सो तस्मिं सङ्गामे उस्सहति वायमति। ",
"an5.76:1.5":	"तमेनं उस्सहन्तं वायमन्तं परे हनन्ति परियापादेन्ति। ",
"an5.76:1.6":	"एवरूपोपि, भिक्खवे, इधेकच्चो योधाजीवो होति। ",
"an5.76:1.7":	"अयं, भिक्खवे, पठमो योधाजीवो सन्तो संविज्जमानो लोकस्मिं। ",
"an5.76:2.1":	"पुन चपरं, भिक्खवे, इधेकच्चो योधाजीवो असिचम्मं गहेत्वा धनुकलापं सन्नय्हित्वा वियूळ्हं सङ्गामं ओतरति। ",
"an5.76:2.2":	"सो तस्मिं सङ्गामे उस्सहति वायमति। ",
"an5.76:2.3":	"तमेनं उस्सहन्तं वायमन्तं परे उपलिक्खन्ति, तमेनं अपनेन्ति; ",
"an5.76:2.4":	"अपनेत्वा ञातकानं नेन्ति। ",
"an5.76:2.5":	"सो ञातकेहि नीयमानो अप्पत्वाव ञातके अन्तरामग्गे कालं करोति। ",
"an5.76:2.6":	"एवरूपोपि, भिक्खवे, इधेकच्चो योधाजीवो होति। ",
"an5.76:2.7":	"अयं, भिक्खवे, दुतियो योधाजीवो सन्तो संविज्जमानो लोकस्मिं। ",
"an5.76:3.1":	"पुन चपरं, भिक्खवे, इधेकच्चो योधाजीवो असिचम्मं गहेत्वा धनुकलापं सन्नय्हित्वा वियूळ्हं सङ्गामं ओतरति। ",
"an5.76:3.2":	"सो तस्मिं सङ्गामे उस्सहति वायमति। ",
"an5.76:3.3":	"तमेनं उस्सहन्तं वायमन्तं परे उपलिक्खन्ति, तमेनं अपनेन्ति; ",
"an5.76:3.4":	"अपनेत्वा ञातकानं नेन्ति। ",
"an5.76:3.5":	"तमेनं ञातका उपट्ठहन्ति परिचरन्ति। ",
"an5.76:3.6":	"सो ञातकेहि उपट्ठहियमानो परिचरियमानो तेनेव आबाधेन कालं करोति। ",
"an5.76:3.7":	"एवरूपोपि, भिक्खवे, इधेकच्चो योधाजीवो होति। ",
"an5.76:3.8":	"अयं, भिक्खवे, ततियो योधाजीवो सन्तो संविज्जमानो लोकस्मिं। ",
"an5.76:4.1":	"पुन चपरं, भिक्खवे, इधेकच्चो योधाजीवो असिचम्मं गहेत्वा धनुकलापं सन्नय्हित्वा वियूळ्हं सङ्गामं ओतरति। ",
"an5.76:4.2":	"सो तस्मिं सङ्गामे उस्सहति वायमति। ",
"an5.76:4.3":	"तमेनं उस्सहन्तं वायमन्तं परे उपलिक्खन्ति, तमेनं अपनेन्ति; ",
"an5.76:4.4":	"अपनेत्वा ञातकानं नेन्ति। ",
"an5.76:4.5":	"तमेनं ञातका उपट्ठहन्ति परिचरन्ति। ",
"an5.76:4.6":	"सो ञातकेहि उपट्ठहियमानो परिचरियमानो वुट्ठाति तम्हा आबाधा। ",
"an5.76:4.7":	"एवरूपोपि, भिक्खवे, इधेकच्चो योधाजीवो होति। ",
"an5.76:4.8":	"अयं, भिक्खवे, चतुत्थो योधाजीवो सन्तो संविज्जमानो लोकस्मिं। ",
"an5.76:5.1":	"पुन चपरं, भिक्खवे, इधेकच्चो योधाजीवो असिचम्मं गहेत्वा धनुकलापं सन्नय्हित्वा वियूळ्हं सङ्गामं ओतरति। ",
"an5.76:5.2":	"सो तं सङ्गामं अभिविजिनित्वा विजितसङ्गामो तमेव सङ्गामसीसं अज्झावसति। ",
"an5.76:5.3":	"एवरूपोपि, भिक्खवे, इधेकच्चो योधाजीवो होति। ",
"an5.76:5.4":	"अयं, भिक्खवे, पञ्चमो योधाजीवो सन्तो संविज्जमानो लोकस्मिं। ",
"an5.76:5.5":	"इमे खो, भिक्खवे, पञ्च योधाजीवा सन्तो संविज्जमाना लोकस्मिं। ",
"an5.76:6.1":	"एवमेवं खो, भिक्खवे, पञ्चिमे योधाजीवूपमा पुग्गला सन्तो संविज्जमाना भिक्खूसु। ",
"an5.76:6.2":	"कतमे पञ्च? ",
"an5.76:6.3":	"इध, भिक्खवे, भिक्खु अञ्ञतरं गामं वा निगमं वा उपनिस्साय विहरति। ",
"an5.76:6.4":	"सो पुब्बण्हसमयं निवासेत्वा पत्तचीवरमादाय तमेव गामं वा निगमं वा पिण्डाय पविसति अरक्खितेनेव कायेन अरक्खिताय वाचाय अरक्खितेन चित्तेन अनुपट्ठिताय सतिया असंवुतेहि इन्द्रियेहि। ",
"an5.76:6.5":	"सो तत्थ पस्सति मातुगामं दुन्निवत्थं वा दुप्पारुतं वा। ",
"an5.76:6.6":	"तस्स तं मातुगामं दिस्वा दुन्निवत्थं वा दुप्पारुतं वा रागो चित्तं अनुद्धंसेति। ",
"an5.76:6.7":	"सो रागानुद्धंसितेन चित्तेन सिक्खं अपच्चक्खाय दुब्बल्यं अनाविकत्वा मेथुनं धम्मं पटिसेवति। ",
"an5.76:7.1":	"सेय्यथापि सो, भिक्खवे, योधाजीवो असिचम्मं गहेत्वा धनुकलापं सन्नय्हित्वा वियूळ्हं सङ्गामं ओतरति, सो तस्मिं सङ्गामे उस्सहति वायमति, तमेनं उस्सहन्तं वायमन्तं परे हनन्ति परियापादेन्ति; तथूपमाहं, भिक्खवे, इमं पुग्गलं वदामि। एवरूपोपि, भिक्खवे, इधेकच्चो पुग्गलो होति। ",
"an5.76:7.2":	"अयं, भिक्खवे, पठमो योधाजीवूपमो पुग्गलो सन्तो संविज्जमानो भिक्खूसु। ",
"an5.76:8.1":	"पुन चपरं, भिक्खवे, भिक्खु अञ्ञतरं गामं वा निगमं वा उपनिस्साय विहरति। ",
"an5.76:8.2":	"सो पुब्बण्हसमयं निवासेत्वा पत्तचीवरमादाय तमेव गामं वा निगमं वा पिण्डाय पविसति अरक्खितेनेव कायेन अरक्खिताय वाचाय अरक्खितेन चित्तेन अनुपट्ठिताय सतिया असंवुतेहि इन्द्रियेहि। ",
"an5.76:8.3":	"सो तत्थ पस्सति मातुगामं दुन्निवत्थं वा दुप्पारुतं वा। ",
"an5.76:8.4":	"तस्स तं मातुगामं दिस्वा दुन्निवत्थं वा दुप्पारुतं वा रागो चित्तं अनुद्धंसेति। ",
"an5.76:8.5":	"सो रागानुद्धंसितेन चित्तेन परिडय्हतेव कायेन परिडय्हति चेतसा। ",
"an5.76:8.6":	"तस्स एवं होति: ",
"an5.76:8.7":	"‘यन्नूनाहं आरामं गन्त्वा भिक्खूनं आरोचेय्यं—",
"an5.76:8.8":	"रागपरियुट्ठितोम्हि, आवुसो, रागपरेतो, न सक्कोमि ब्रह्मचरियं सन्धारेतुं; ",
"an5.76:8.9":	"सिक्खादुब्बल्यं आविकत्वा सिक्खं पच्चक्खाय हीनायावत्तिस्सामी’ति। ",
"an5.76:8.10":	"सो आरामं गच्छन्तो अप्पत्वाव आरामं अन्तरामग्गे सिक्खादुब्बल्यं आविकत्वा सिक्खं पच्चक्खाय हीनायावत्तति। ",
"an5.76:9.1":	"सेय्यथापि सो, भिक्खवे, योधाजीवो असिचम्मं गहेत्वा धनुकलापं सन्नय्हित्वा वियूळ्हं सङ्गामं ओतरति, सो तस्मिं सङ्गामे उस्सहति वायमति, तमेनं उस्सहन्तं वायमन्तं परे उपलिक्खन्ति, तमेनं अपनेन्ति; अपनेत्वा ञातकानं नेन्ति। सो ञातकेहि नीयमानो अप्पत्वाव ञातके अन्तरामग्गे कालं करोति; तथूपमाहं, भिक्खवे, इमं पुग्गलं वदामि। एवरूपोपि, भिक्खवे, इधेकच्चो पुग्गलो होति। ",
"an5.76:9.2":	"अयं, भिक्खवे, दुतियो योधाजीवूपमो पुग्गलो सन्तो संविज्जमानो भिक्खूसु। ",
"an5.76:10.1":	"पुन चपरं, भिक्खवे, भिक्खु अञ्ञतरं गामं वा निगमं वा उपनिस्साय विहरति। ",
"an5.76:10.2":	"सो पुब्बण्हसमयं निवासेत्वा पत्तचीवरमादाय तमेव गामं वा निगमं वा पिण्डाय पविसति अरक्खितेनेव कायेन अरक्खिताय वाचाय अरक्खितेन चित्तेन अनुपट्ठिताय सतिया असंवुतेहि इन्द्रियेहि। ",
"an5.76:10.3":	"सो तत्थ पस्सति मातुगामं दुन्निवत्थं वा दुप्पारुतं वा। ",
"an5.76:10.4":	"तस्स तं मातुगामं दिस्वा दुन्निवत्थं वा दुप्पारुतं वा रागो चित्तं अनुद्धंसेति। ",
"an5.76:10.5":	"सो रागानुद्धंसितेन चित्तेन परिडय्हतेव कायेन परिडय्हति चेतसा। ",
"an5.76:10.6":	"तस्स एवं होति: ",
"an5.76:10.7":	"‘यन्नूनाहं आरामं गन्त्वा भिक्खूनं आरोचेय्यं—",
"an5.76:10.8":	"रागपरियुट्ठितोम्हि, आवुसो, रागपरेतो, न सक्कोमि ब्रह्मचरियं सन्धारेतुं; ",
"an5.76:10.9":	"सिक्खादुब्बल्यं आविकत्वा सिक्खं पच्चक्खाय हीनायावत्तिस्सामी’ति। ",
"an5.76:10.10":	"सो आरामं गन्त्वा भिक्खूनं आरोचेति: ",
"an5.76:10.11":	"‘रागपरियुट्ठितोम्हि, आवुसो, रागपरेतो, न सक्कोमि ब्रह्मचरियं सन्धारेतुं; ",
"an5.76:10.12":	"सिक्खादुब्बल्यं आविकत्वा सिक्खं पच्चक्खाय हीनायावत्तिस्सामी’ति। ",
"an5.76:11.1":	"तमेनं सब्रह्मचारी ओवदन्ति अनुसासन्ति: ",
"an5.76:11.2":	"‘अप्पस्सादा, आवुसो, कामा वुत्ता भगवता बहुदुक्खा बहुपायासा, आदीनवो एत्थ भिय्यो। ",
"an5.76:11.3":	"अट्ठिकङ्कलूपमा कामा वुत्ता भगवता बहुदुक्खा बहुपायासा, आदीनवो एत्थ भिय्यो। ",
"an5.76:11.4":	"मंसपेसूपमा कामा वुत्ता भगवता बहुदुक्खा बहुपायासा, आदीनवो एत्थ भिय्यो। ",
"an5.76:11.5":	"तिणुक्कूपमा कामा वुत्ता भगवता बहुदुक्खा बहुपायासा, आदीनवो एत्थ भिय्यो। ",
"an5.76:11.6":	"अङ्गारकासूपमा कामा वुत्ता भगवता बहुदुक्खा बहुपायासा, आदीनवो एत्थ भिय्यो। ",
"an5.76:11.7":	"सुपिनकूपमा कामा वुत्ता भगवता बहुदुक्खा बहुपायासा, आदीनवो एत्थ भिय्यो। ",
"an5.76:11.8":	"याचितकूपमा कामा वुत्ता भगवता बहुदुक्खा बहुपायासा, आदीनवो एत्थ भिय्यो। ",
"an5.76:11.9":	"रुक्खफलूपमा कामा वुत्ता भगवता बहुदुक्खा बहुपायासा, आदीनवो एत्थ भिय्यो। ",
"an5.76:11.10":	"असिसूनूपमा कामा वुत्ता भगवता बहुदुक्खा बहुपायासा, आदीनवो एत्थ भिय्यो। ",
"an5.76:11.11":	"सत्तिसूलूपमा कामा वुत्ता भगवता बहुदुक्खा बहुपायासा, आदीनवो एत्थ भिय्यो। ",
"an5.76:11.12":	"सप्पसिरूपमा कामा वुत्ता भगवता बहुदुक्खा बहुपायासा, आदीनवो एत्थ भिय्यो। ",
"an5.76:11.13":	"अभिरमतायस्मा ब्रह्मचरिये; ",
"an5.76:11.14":	"मायस्मा सिक्खादुब्बल्यं आविकत्वा सिक्खं पच्चक्खाय हीनायावत्ती’ति। ",
"an5.76:12.1":	"सो सब्रह्मचारीहि एवं ओवदियमानो एवं अनुसासियमानो एवमाह: ",
"an5.76:12.2":	"‘किञ्चापि, आवुसो, अप्पस्सादा कामा वुत्ता भगवता बहुदुक्खा बहुपायासा, आदीनवो एत्थ भिय्यो; ",
"an5.76:12.3":	"अथ खो नेवाहं सक्कोमि ब्रह्मचरियं सन्धारेतुं, सिक्खादुब्बल्यं आविकत्वा सिक्खं पच्चक्खाय हीनायावत्तिस्सामी’ति। ",
"an5.76:12.4":	"सो सिक्खादुब्बल्यं आविकत्वा सिक्खं पच्चक्खाय हीनायावत्तति। ",
"an5.76:13.1":	"सेय्यथापि सो, भिक्खवे, योधाजीवो असिचम्मं गहेत्वा धनुकलापं सन्नय्हित्वा वियूळ्हं सङ्गामं ओतरति, सो तस्मिं सङ्गामे उस्सहति वायमति, तमेनं उस्सहन्तं वायमन्तं परे उपलिक्खन्ति, तमेनं अपनेन्ति; अपनेत्वा ञातकानं नेन्ति, तमेनं ञातका उपट्ठहन्ति परिचरन्ति। सो ञातकेहि उपट्ठहियमानो परिचरियमानो तेनेव आबाधेन कालं करोति; तथूपमाहं, भिक्खवे, इमं पुग्गलं वदामि। एवरूपोपि, भिक्खवे, इधेकच्चो पुग्गलो होति। ",
"an5.76:13.2":	"अयं, भिक्खवे, ततियो योधाजीवूपमो पुग्गलो सन्तो संविज्जमानो भिक्खूसु। ",
"an5.76:14.1":	"पुन चपरं, भिक्खवे, भिक्खु अञ्ञतरं गामं वा निगमं वा उपनिस्साय विहरति। ",
"an5.76:14.2":	"सो पुब्बण्हसमयं निवासेत्वा पत्तचीवरमादाय तमेव गामं वा निगमं वा पिण्डाय पविसति अरक्खितेनेव कायेन अरक्खिताय वाचाय अरक्खितेन चित्तेन अनुपट्ठिताय सतिया असंवुतेहि इन्द्रियेहि। ",
"an5.76:14.3":	"सो तत्थ पस्सति मातुगामं दुन्निवत्थं वा दुप्पारुतं वा। ",
"an5.76:14.4":	"तस्स तं मातुगामं दिस्वा दुन्निवत्थं वा दुप्पारुतं वा रागो चित्तं अनुद्धंसेति। ",
"an5.76:14.5":	"सो रागानुद्धंसितेन चित्तेन परिडय्हतेव कायेन परिडय्हति चेतसा। ",
"an5.76:14.6":	"तस्स एवं होति: ",
"an5.76:14.7":	"‘यन्नूनाहं आरामं गन्त्वा भिक्खूनं आरोचेय्यं—",
"an5.76:14.8":	"रागपरियुट्ठितोम्हि, आवुसो, रागपरेतो, न सक्कोमि ब्रह्मचरियं सन्धारेतुं; ",
"an5.76:14.9":	"सिक्खादुब्बल्यं आविकत्वा सिक्खं पच्चक्खाय हीनायावत्तिस्सामी’ति। ",
"an5.76:14.10":	"सो आरामं गन्त्वा भिक्खूनं आरोचेति: ",
"an5.76:14.11":	"‘रागपरियुट्ठितोम्हि, आवुसो, रागपरेतो, न सक्कोमि ब्रह्मचरियं सन्धारेतुं; ",
"an5.76:14.12":	"सिक्खादुब्बल्यं आविकत्वा सिक्खं पच्चक्खाय हीनायावत्तिस्सामी’ति। ",
"an5.76:15.1":	"तमेनं सब्रह्मचारी ओवदन्ति अनुसासन्ति: ",
"an5.76:15.2":	"‘अप्पस्सादा, आवुसो, कामा वुत्ता भगवता बहुदुक्खा बहुपायासा, आदीनवो एत्थ भिय्यो। ",
"an5.76:15.3":	"अट्ठिकङ्कलूपमा कामा वुत्ता भगवता बहुदुक्खा बहुपायासा, आदीनवो एत्थ भिय्यो। ",
"an5.76:15.4":	"मंसपेसूपमा कामा वुत्ता भगवता …पे… तिणुक्कूपमा कामा वुत्ता भगवता … अङ्गारकासूपमा कामा वुत्ता भगवता … सुपिनकूपमा कामा वुत्ता भगवता … याचितकूपमा कामा वुत्ता भगवता … रुक्खफलूपमा कामा वुत्ता भगवता … असिसूनूपमा कामा वुत्ता भगवता … सत्तिसूलूपमा कामा वुत्ता भगवता … सप्पसिरूपमा कामा वुत्ता भगवता बहुदुक्खा बहुपायासा, आदीनवो एत्थ भिय्यो। ",
"an5.76:15.5":	"अभिरमतायस्मा ब्रह्मचरिये; ",
"an5.76:15.6":	"मायस्मा सिक्खादुब्बल्यं आविकत्वा सिक्खं पच्चक्खाय हीनायावत्ती’ति। ",
"an5.76:16.1":	"सो सब्रह्मचारीहि एवं ओवदियमानो एवं अनुसासियमानो एवमाह: ",
"an5.76:16.2":	"‘उस्सहिस्सामि, आवुसो, वायमिस्सामि, आवुसो, अभिरमिस्सामि, आवुसो। ",
"an5.76:16.3":	"न दानाहं, आवुसो, सिक्खादुब्बल्यं आविकत्वा सिक्खं पच्चक्खाय हीनायावत्तिस्सामी’ति। ",
"an5.76:17.1":	"सेय्यथापि सो, भिक्खवे, योधाजीवो असिचम्मं गहेत्वा धनुकलापं सन्नय्हित्वा वियूळ्हं सङ्गामं ओतरति, सो तस्मिं सङ्गामे उस्सहति वायमति, तमेनं उस्सहन्तं वायमन्तं परे उपलिक्खन्ति, तमेनं अपनेन्ति; अपनेत्वा ञातकानं नेन्ति, तमेनं ञातका उपट्ठहन्ति परिचरन्ति। सो ञातकेहि उपट्ठहियमानो परिचरियमानो वुट्ठाति तम्हा आबाधा; तथूपमाहं, भिक्खवे, इमं पुग्गलं वदामि। ",
"an5.76:17.2":	"एवरूपोपि, भिक्खवे, इधेकच्चो पुग्गलो होति। ",
"an5.76:17.3":	"अयं, भिक्खवे, चतुत्थो योधाजीवूपमो पुग्गलो सन्तो संविज्जमानो भिक्खूसु। ",
"an5.76:18.1":	"पुन चपरं, भिक्खवे, भिक्खु अञ्ञतरं गामं वा निगमं वा उपनिस्साय विहरति। ",
"an5.76:18.2":	"सो पुब्बण्हसमयं निवासेत्वा पत्तचीवरमादाय तमेव गामं वा निगमं वा पिण्डाय पविसति रक्खितेनेव कायेन रक्खिताय वाचाय रक्खितेन चित्तेन उपट्ठिताय सतिया संवुतेहि इन्द्रियेहि। ",
"an5.76:18.3":	"सो चक्खुना रूपं दिस्वा न निमित्तग्गाही होति नानुब्यञ्जनग्गाही। ",
"an5.76:18.4":	"यत्वाधिकरणमेनं चक्खुन्द्रियं असंवुतं विहरन्तं अभिज्झादोमनस्सा पापका अकुसला धम्मा अन्वास्सवेय्युं, तस्स संवराय पटिपज्जति; रक्खति चक्खुन्द्रियं; चक्खुन्द्रिये संवरं आपज्जति। ",
"an5.76:18.5":	"सोतेन सद्दं सुत्वा … ",
"an5.76:18.6":	"घानेन गन्धं घायित्वा … ",
"an5.76:18.7":	"जिव्हाय रसं सायित्वा … ",
"an5.76:18.8":	"कायेन फोट्ठब्बं फुसित्वा … ",
"an5.76:18.9":	"मनसा धम्मं विञ्ञाय न निमित्तग्गाही होति नानुब्यञ्जनग्गाही। ",
"an5.76:18.10":	"यत्वाधिकरणमेनं मनिन्द्रियं असंवुतं विहरन्तं अभिज्झादोमनस्सा पापका अकुसला धम्मा अन्वास्सवेय्युं, तस्स संवराय पटिपज्जति; रक्खति मनिन्द्रियं; मनिन्द्रिये संवरं आपज्जति। ",
"an5.76:18.11":	"सो पच्छाभत्तं पिण्डपातपटिक्कन्तो ",
"an5.76:18.12":	"विवित्तं सेनासनं भजति अरञ्ञं रुक्खमूलं पब्बतं कन्दरं गिरिगुहं सुसानं वनपत्थं अब्भोकासं पलालपुञ्जं। ",
"an5.76:18.13":	"सो अरञ्ञगतो वा रुक्खमूलगतो वा सुञ्ञागारगतो वा निसीदति पल्लङ्कं आभुजित्वा उजुं कायं पणिधाय परिमुखं सतिं उपट्ठपेत्वा। ",
"an5.76:18.14":	"सो अभिज्झं लोके पहाय …पे… सो इमे पञ्च नीवरणे पहाय चेतसो उपक्किलेसे पञ्ञाय दुब्बलीकरणे ",
"an5.76:18.15":	"विविच्चेव कामेहि …पे… चतुत्थं झानं उपसम्पज्ज विहरति। ",
"an5.76:19.1":	"सो एवं समाहिते चित्ते परिसुद्धे परियोदाते अनङ्गणे विगतूपक्किलेसे मुदुभूते कम्मनिये ठिते आनेञ्जप्पत्ते आसवानं खयञाणाय चित्तं अभिनिन्नामेति। ",
"an5.76:19.2":	"सो ‘इदं दुक्खन्’ति यथाभूतं पजानाति …पे… ",
"an5.76:19.3":	"नापरं इत्थत्तायाति पजानाति। ",
"an5.76:20.1":	"सेय्यथापि सो, भिक्खवे, योधाजीवो असिचम्मं गहेत्वा धनुकलापं सन्नय्हित्वा वियूळ्हं सङ्गामं ओतरति, सो तं सङ्गामं अभिविजिनित्वा विजितसङ्गामो तमेव सङ्गामसीसं अज्झावसति; तथूपमाहं, भिक्खवे, इमं पुग्गलं वदामि। ",
"an5.76:20.2":	"एवरूपोपि, भिक्खवे, इधेकच्चो पुग्गलो होति। ",
"an5.76:20.3":	"अयं, भिक्खवे, पञ्चमो योधाजीवूपमो पुग्गलो सन्तो संविज्जमानो भिक्खूसु। ",
"an5.76:20.4":	"इमे खो, भिक्खवे, पञ्च योधाजीवूपमा पुग्गला सन्तो संविज्जमाना भिक्खूसू”ति। ",
"an5.76:20.5":	"छट्ठं। "
}	
