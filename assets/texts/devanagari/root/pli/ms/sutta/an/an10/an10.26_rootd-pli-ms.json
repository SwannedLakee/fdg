{	
"an10.26:0.1":	"अङ्गुत्तर निकाय १०।२६ ",
"an10.26:0.2":	"३। महावग्ग ",
"an10.26:0.3":	"काळीसुत्त ",
"an10.26:1.1":	"एकं समयं आयस्मा महाकच्चानो अवन्तीसु विहरति कुररघरे पवत्ते पब्बते। ",
"an10.26:1.2":	"अथ खो काळी उपासिका कुररघरिका येनायस्मा महाकच्चानो तेनुपसङ्कमि; उपसङ्कमित्वा आयस्मन्तं महाकच्चानं अभिवादेत्वा एकमन्तं निसीदि। एकमन्तं निसिन्ना खो काळी उपासिका कुररघरिका आयस्मन्तं महाकच्चानं एतदवोच: ",
"an10.26:1.3":	"“वुत्तमिदं, भन्ते, भगवता कुमारिपञ्हेसु: ",
"an10.26:2.1":	"‘अत्थस्स पत्तिं हदयस्स सन्तिं, ",
"an10.26:2.2":	"जेत्वान सेनं पियसातरूपं; ",
"an10.26:2.3":	"एकोहं झायं सुखमनुबोधिं, ",
"an10.26:2.4":	"तस्मा जनेन न करोमि सक्खिं; ",
"an10.26:2.5":	"सक्खी न सम्पज्जति केनचि मे’ति। ",
"an10.26:3.1":	"इमस्स खो, भन्ते, भगवता सङ्खित्तेन भासितस्स कथं वित्थारेन अत्थो दट्ठब्बो”ति? ",
"an10.26:4.1":	"“पथवीकसिणसमापत्तिपरमा खो, भगिनि, एके समणब्राह्मणा ‘अत्थो’ति अभिनिब्बत्तेसुं। ",
"an10.26:4.2":	"यावता खो, भगिनि, पथवीकसिणसमापत्तिपरमता, तदभिञ्ञासि भगवा। ",
"an10.26:4.3":	"तदभिञ्ञाय भगवा अस्सादमद्दस आदीनवमद्दस निस्सरणमद्दस मग्गामग्गञाणदस्सनमद्दस। ",
"an10.26:4.4":	"तस्स अस्साददस्सनहेतु आदीनवदस्सनहेतु निस्सरणदस्सनहेतु मग्गामग्गञाणदस्सनहेतु अत्थस्स पत्ति हदयस्स सन्ति विदिता होति। ",
"an10.26:5.1":	"आपोकसिणसमापत्तिपरमा खो, भगिनि …पे… ",
"an10.26:5.2":	"तेजोकसिणसमापत्तिपरमा खो, भगिनि … ",
"an10.26:5.3":	"वायोकसिणसमापत्तिपरमा खो, भगिनि … ",
"an10.26:5.4":	"नीलकसिणसमापत्तिपरमा खो, भगिनि … ",
"an10.26:5.5":	"पीतकसिणसमापत्तिपरमा खो, भगिनि … ",
"an10.26:5.6":	"लोहितकसिणसमापत्तिपरमा खो, भगिनि … ",
"an10.26:5.7":	"ओदातकसिणसमापत्तिपरमा खो, भगिनि … ",
"an10.26:5.8":	"आकासकसिणसमापत्तिपरमा खो, भगिनि … ",
"an10.26:5.9":	"विञ्ञाणकसिणसमापत्तिपरमा खो, भगिनि, एके समणब्राह्मणा ‘अत्थो’ति अभिनिब्बत्तेसुं। ",
"an10.26:5.10":	"यावता खो, भगिनि, विञ्ञाणकसिणसमापत्तिपरमता, तदभिञ्ञासि भगवा। ",
"an10.26:5.11":	"तदभिञ्ञाय भगवा अस्सादमद्दस … आदीनवमद्दस … निस्सरणमद्दस … मग्गामग्गञाणदस्सनमद्दस … ",
"an10.26:5.12":	"तस्स अस्साददस्सनहेतु आदीनवदस्सनहेतु निस्सरणदस्सनहेतु मग्गामग्गञाणदस्सनहेतु अत्थस्स पत्ति हदयस्स सन्ति विदिता होति। ",
"an10.26:5.13":	"इति खो, भगिनि, यं तं वुत्तं भगवता कुमारिपञ्हेसु: ",
"an10.26:6.1":	"‘अत्थस्स पत्तिं हदयस्स सन्तिं, ",
"an10.26:6.2":	"जेत्वान सेनं पियसातरूपं; ",
"an10.26:6.3":	"एकोहं झायं सुखमनुबोधिं, ",
"an10.26:6.4":	"तस्मा जनेन न करोमि सक्खिं; ",
"an10.26:6.5":	"सक्खी न सम्पज्जति केनचि मे’ति। ",
"an10.26:7.1":	"इमस्स खो, भगिनि, भगवता सङ्खित्तेन भासितस्स एवं वित्थारेन अत्थो दट्ठब्बो”ति। ",
"an10.26:7.2":	"छट्ठं। "
}	
