{	
"an4.241:0.1":	"अङ्गुत्तर निकाय ४।२४१ ",
"an4.241:0.2":	"२४। कम्मवग्ग ",
"an4.241:0.3":	"समणसुत्त ",
"an4.241:1.1":	"“‘इधेव, भिक्खवे, पठमो समणो, इध दुतियो समणो, इध ततियो समणो, इध चतुत्थो समणो; ",
"an4.241:1.2":	"सुञ्ञा परप्पवादा समणेहि अञ्ञेही’ति—",
"an4.241:1.3":	"एवमेतं, भिक्खवे, सम्मा सीहनादं नदथ। ",
"an4.241:2.1":	"कतमो च, भिक्खवे, पठमो समणो? ",
"an4.241:2.2":	"इध, भिक्खवे, भिक्खु तिण्णं संयोजनानं परिक्खया सोतापन्नो होति अविनिपातधम्मो नियतो सम्बोधिपरायणो। ",
"an4.241:2.3":	"अयं, भिक्खवे, पठमो समणो। ",
"an4.241:3.1":	"कतमो च, भिक्खवे, दुतियो समणो? ",
"an4.241:3.2":	"इध, भिक्खवे, भिक्खु तिण्णं संयोजनानं परिक्खया रागदोसमोहानं तनुत्ता सकदागामी होति, सकिदेव इमं लोकं आगन्त्वा दुक्खस्सन्तं करोति। ",
"an4.241:3.3":	"अयं, भिक्खवे, दुतियो समणो। ",
"an4.241:4.1":	"कतमो च, भिक्खवे, ततियो समणो? ",
"an4.241:4.2":	"इध, भिक्खवे, भिक्खु पञ्चन्नं ओरम्भागियानं संयोजनानं परिक्खया ओपपातिको होति तत्थ परिनिब्बायी अनावत्तिधम्मो तस्मा लोका। ",
"an4.241:4.3":	"अयं, भिक्खवे, ततियो समणो। ",
"an4.241:5.1":	"कतमो च, भिक्खवे, चतुत्थो समणो? ",
"an4.241:5.2":	"इध, भिक्खवे, भिक्खु आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरति। ",
"an4.241:5.3":	"अयं, भिक्खवे, चतुत्थो समणो। ",
"an4.241:6.1":	"‘इधेव, भिक्खवे, पठमो समणो, इध दुतियो समणो, इध ततियो समणो, इध चतुत्थो समणो; ",
"an4.241:6.2":	"सुञ्ञा परप्पवादा समणेभि अञ्ञेही’ति—",
"an4.241:6.3":	"एवमेतं, भिक्खवे, सम्मा सीहनादं नदथा”ति। ",
"an4.241:6.4":	"दसमं। "
}	
