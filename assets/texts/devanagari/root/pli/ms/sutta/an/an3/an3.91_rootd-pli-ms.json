{	
"an3.91:0.1":	"अङ्गुत्तर निकाय ३।९१ ",
"an3.91:0.2":	"९। समणवग्ग ",
"an3.91:0.3":	"सङ्कवासुत्त ",
"an3.91:1.1":	"एकं समयं भगवा कोसलेसु चारिकं चरमानो महता भिक्खुसङ्घेन सद्धिं येन सङ्कवा नाम कोसलानं निगमो तदवसरि। ",
"an3.91:1.2":	"तत्र सुदं भगवा सङ्कवायं विहरति। ",
"an3.91:1.3":	"तेन खो पन समयेन कस्सपगोत्तो नाम भिक्खु सङ्कवायं आवासिको होति। ",
"an3.91:1.4":	"तत्र सुदं भगवा सिक्खापदपटिसंयुत्ताय धम्मिया कथाय भिक्खू सन्दस्सेति समादपेति समुत्तेजेति सम्पहंसेति। ",
"an3.91:1.5":	"अथ खो कस्सपगोत्तस्स भिक्खुनो भगवति सिक्खापदपटिसंयुत्ताय धम्मिया कथाय भिक्खू सन्दस्सेन्ते समादपेन्ते समुत्तेजेन्ते सम्पहंसेन्ते अहुदेव अक्खन्ति अहु अप्पच्चयो: ",
"an3.91:1.6":	"“अधिसल्लिखतेवायं समणो”ति। ",
"an3.91:1.7":	"अथ खो भगवा सङ्कवायं यथाभिरन्तं विहरित्वा येन राजगहं तेन चारिकं पक्कामि। ",
"an3.91:1.8":	"अनुपुब्बेन चारिकं चरमानो येन राजगहं तदवसरि। ",
"an3.91:1.9":	"तत्र सुदं भगवा राजगहे विहरति। ",
"an3.91:2.1":	"अथ खो कस्सपगोत्तस्स भिक्खुनो अचिरपक्कन्तस्स भगवतो अहुदेव कुक्कुच्चं अहु विप्पटिसारो: ",
"an3.91:2.2":	"“अलाभा वत मे, न वत मे लाभा; दुल्लद्धं वत मे, न वत मे सुलद्धं; ",
"an3.91:2.3":	"यस्स मे भगवति सिक्खापदपटिसंयुत्ताय धम्मिया कथाय भिक्खू सन्दस्सेन्ते समादपेन्ते समुत्तेजेन्ते सम्पहंसेन्ते अहुदेव अक्खन्ति अहु अप्पच्चयो: ",
"an3.91:2.4":	"‘अधिसल्लिखतेवायं समणो’ति। ",
"an3.91:2.5":	"यन्नूनाहं येन भगवा तेनुपसङ्कमेय्यं; उपसङ्कमित्वा भगवतो सन्तिके अच्चयं अच्चयतो देसेय्यन्”ति। ",
"an3.91:2.6":	"अथ खो कस्सपगोत्तो भिक्खु सेनासनं संसामेत्वा पत्तचीवरमादाय येन राजगहं तेन पक्कामि। ",
"an3.91:2.7":	"अनुपुब्बेन येन राजगहं येन गिज्झकूटो पब्बतो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो कस्सपगोत्तो भिक्खु भगवन्तं एतदवोच: ",
"an3.91:3.1":	"“एकमिदं, भन्ते, समयं भगवा सङ्कवायं विहरति, सङ्कवा नाम कोसलानं निगमो। ",
"an3.91:3.2":	"तत्र, भन्ते, भगवा सिक्खापदपटिसंयुत्ताय धम्मिया कथाय भिक्खू सन्दस्सेसि समादपेसि समुत्तेजेसि सम्पहंसेसि। ",
"an3.91:3.3":	"तस्स मय्हं भगवति सिक्खापदपटिसंयुत्ताय धम्मिया कथाय भिक्खू सन्दस्सेन्ते समादपेन्ते समुत्तेजेन्ते सम्पहंसेन्ते अहुदेव अक्खन्ति अहु अप्पच्चयो: ",
"an3.91:3.4":	"‘अधिसल्लिखतेवायं समणो’ति। ",
"an3.91:3.5":	"अथ खो भगवा सङ्कवायं यथाभिरन्तं विहरित्वा येन राजगहं तेन चारिकं पक्कामि। (…) ",
"an3.91:3.6":	"तस्स मय्हं, भन्ते, अचिरपक्कन्तस्स भगवतो अहुदेव कुक्कुच्चं अहु विप्पटिसारो: ",
"an3.91:3.7":	"‘अलाभा वत मे, न वत मे लाभा; दुल्लद्धं वत मे, न वत मे सुलद्धं; ",
"an3.91:3.8":	"यस्स मे भगवति सिक्खापदपटिसंयुत्ताय धम्मिया कथाय भिक्खू सन्दस्सेन्ते समादपेन्ते समुत्तेजेन्ते सम्पहंसेन्ते अहुदेव अक्खन्ति अहु अप्पच्चयो: ",
"an3.91:3.9":	"“अधिसल्लिखतेवायं समणो”ति। ",
"an3.91:3.10":	"यन्नूनाहं येन भगवा तेनुपसङ्कमेय्यं; उपसङ्कमित्वा भगवतो सन्तिके अच्चयं अच्चयतो देसेय्यन्’ति। ",
"an3.91:3.11":	"अच्चयो मं, भन्ते, अच्चगमा यथाबालं यथामूळ्हं यथाअकुसलं यस्स मे भगवति सिक्खापदपटिसंयुत्ताय धम्मिया कथाय भिक्खू सन्दस्सेन्ते समादपेन्ते समुत्तेजेन्ते सम्पहंसेन्ते अहुदेव अक्खन्ति अहु अप्पच्चयो: ",
"an3.91:3.12":	"‘अधिसल्लिखतेवायं समणो’ति। ",
"an3.91:3.13":	"तस्स मे, भन्ते, भगवा अच्चयं अच्चयतो पटिग्गण्हातु, आयतिं संवराया”ति। ",
"an3.91:4.1":	"“तग्घ तं, कस्सप, अच्चयो अच्चगमा यथाबालं यथामूळ्हं यथाअकुसलं, यस्स ते मयि सिक्खापदपटिसंयुत्ताय धम्मिया कथाय भिक्खू सन्दस्सेन्ते समादपेन्ते समुत्तेजेन्ते सम्पहंसेन्ते अहुदेव अक्खन्ति अहु अप्पच्चयो: ",
"an3.91:4.2":	"‘अधिसल्लिखतेवायं समणो’ति। ",
"an3.91:4.3":	"यतो च खो त्वं, कस्सप, अच्चयं अच्चयतो दिस्वा यथाधम्मं पटिकरोसि, तं ते मयं पटिग्गण्हाम। ",
"an3.91:4.4":	"वुद्धिहेसा, कस्सप, अरियस्स विनये यो अच्चयं अच्चयतो दिस्वा यथाधम्मं पटिकरोति, आयतिं संवरं आपज्जति। ",
"an3.91:5.1":	"थेरो चेपि, कस्सप, भिक्खु होति न सिक्खाकामो न सिक्खासमादानस्स वण्णवादी, ये चञ्ञे भिक्खू न सिक्खाकामा ते च न सिक्खाय समादपेति, ये चञ्ञे भिक्खू सिक्खाकामा तेसञ्च न वण्णं भणति भूतं तच्छं कालेन, एवरूपस्साहं, कस्सप, थेरस्स भिक्खुनो न वण्णं भणामि। ",
"an3.91:5.2":	"तं किस्स हेतु? ",
"an3.91:5.3":	"सत्था हिस्स वण्णं भणतीति अञ्ञे नं भिक्खू भजेय्युं, ये नं भजेय्युं त्यास्स दिट्ठानुगतिं आपज्जेय्युं, य्यास्स दिट्ठानुगतिं आपज्जेय्युं तेसं तं अस्स दीघरत्तं अहिताय दुक्खायाति। ",
"an3.91:5.4":	"तस्माहं, कस्सप, एवरूपस्स थेरस्स भिक्खुनो न वण्णं भणामि। ",
"an3.91:6.1":	"मज्झिमो चेपि, कस्सप, भिक्खु होति …पे… ",
"an3.91:6.2":	"नवो चेपि, कस्सप, भिक्खु होति न सिक्खाकामो न सिक्खासमादानस्स वण्णवादी, ये चञ्ञे भिक्खू न सिक्खाकामा ते च न सिक्खाय समादपेति, ये चञ्ञे भिक्खू सिक्खाकामा तेसञ्च न वण्णं भणति भूतं तच्छं कालेन, एवरूपस्साहं, कस्सप, नवस्स भिक्खुनो न वण्णं भणामि। ",
"an3.91:6.3":	"तं किस्स हेतु? ",
"an3.91:6.4":	"सत्था हिस्स वण्णं भणतीति अञ्ञे नं भिक्खू भजेय्युं, ये नं भजेय्युं त्यास्स दिट्ठानुगतिं आपज्जेय्युं, य्यास्स दिट्ठानुगतिं आपज्जेय्युं तेसं तं अस्स दीघरत्तं अहिताय दुक्खायाति। ",
"an3.91:6.5":	"तस्माहं, कस्सप, एवरूपस्स नवस्स भिक्खुनो न वण्णं भणामि। ",
"an3.91:7.1":	"थेरो चेपि, कस्सप, भिक्खु होति सिक्खाकामो सिक्खासमादानस्स वण्णवादी, ये चञ्ञे भिक्खू न सिक्खाकामा ते च सिक्खाय समादपेति, ये चञ्ञे भिक्खू सिक्खाकामा तेसञ्च वण्णं भणति भूतं तच्छं कालेन, एवरूपस्साहं, कस्सप, थेरस्स भिक्खुनो वण्णं भणामि। ",
"an3.91:7.2":	"तं किस्स हेतु? ",
"an3.91:7.3":	"सत्था हिस्स वण्णं भणतीति अञ्ञे नं भिक्खू भजेय्युं, ये नं भजेय्युं त्यास्स दिट्ठानुगतिं आपज्जेय्युं, य्यास्स दिट्ठानुगतिं आपज्जेय्युं तेसं तं अस्स दीघरत्तं हिताय सुखायाति। ",
"an3.91:7.4":	"तस्माहं, कस्सप, एवरूपस्स थेरस्स भिक्खुनो वण्णं भणामि। ",
"an3.91:8.1":	"मज्झिमो चेपि, कस्सप, भिक्खु होति सिक्खाकामो …पे… ",
"an3.91:8.2":	"नवो चेपि, कस्सप, भिक्खु होति सिक्खाकामो सिक्खासमादानस्स वण्णवादी, ये चञ्ञे भिक्खू न सिक्खाकामा ते च सिक्खाय समादपेति, ये चञ्ञे भिक्खू सिक्खाकामा तेसञ्च वण्णं भणति भूतं तच्छं कालेन, एवरूपस्साहं, कस्सप, नवस्स भिक्खुनो वण्णं भणामि। ",
"an3.91:8.3":	"तं किस्स हेतु? ",
"an3.91:8.4":	"सत्था हिस्स वण्णं भणतीति अञ्ञे नं भिक्खू भजेय्युं, ये नं भजेय्युं त्यास्स दिट्ठानुगतिं आपज्जेय्युं, य्यास्स दिट्ठानुगतिं आपज्जेय्युं तेसं तं अस्स दीघरत्तं हिताय सुखायाति। ",
"an3.91:8.5":	"तस्माहं, कस्सप, एवरूपस्स नवस्स भिक्खुनो वण्णं भणामी”ति। ",
"an3.91:8.6":	"एकादसमं। ",
"an3.91:8.7":	"समणवग्गो चतुत्थो। ",
"an3.91:9.0":	"तस्सुद्दानं ",
"an3.91:9.1":	"समणो गद्रभो खेत्तं, ",
"an3.91:9.2":	"वज्जिपुत्तो च सेक्खकं; ",
"an3.91:9.3":	"तयो च सिक्खना वुत्ता, ",
"an3.91:9.4":	"द्वे सिक्खा सङ्कवाय चाति। "
}	
