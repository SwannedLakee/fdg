{	
"an7.54:0.1":	"अङ्गुत्तर निकाय ७।५४ ",
"an7.54:0.2":	"६। अब्याकतवग्ग ",
"an7.54:0.3":	"अब्याकतसुत्त ",
"an7.54:1.1":	"अथ खो अञ्ञतरो भिक्खु येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो सो भिक्खु भगवन्तं एतदवोच: ",
"an7.54:1.2":	"“को नु खो, भन्ते, हेतु को पच्चयो येन सुतवतो अरियसावकस्स विचिकिच्छा नुप्पज्जति अब्याकतवत्थूसू”ति? ",
"an7.54:2.1":	"“दिट्ठिनिरोधा खो, भिक्खु, सुतवतो अरियसावकस्स विचिकिच्छा नुप्पज्जति अब्याकतवत्थूसु। ",
"an7.54:2.2":	"‘होति तथागतो परं मरणा’ति खो, भिक्खु, दिट्ठिगतमेतं; ",
"an7.54:2.3":	"‘न होति तथागतो परं मरणा’ति खो, भिक्खु, दिट्ठिगतमेतं; ",
"an7.54:2.4":	"‘होति च न च होति तथागतो परं मरणा’ति खो, भिक्खु, दिट्ठिगतमेतं; ",
"an7.54:2.5":	"‘नेव होति न न होति तथागतो परं मरणा’ति खो, भिक्खु, दिट्ठिगतमेतं। ",
"an7.54:2.6":	"अस्सुतवा, भिक्खु, पुथुज्जनो दिट्ठिं नप्पजानाति, दिट्ठिसमुदयं नप्पजानाति, दिट्ठिनिरोधं नप्पजानाति, दिट्ठिनिरोधगामिनिं पटिपदं नप्पजानाति। ",
"an7.54:2.7":	"तस्स सा दिट्ठि पवड्ढति, सो न परिमुच्चति जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, न परिमुच्चति दुक्खस्माति वदामि। ",
"an7.54:3.1":	"सुतवा च खो, भिक्खु, अरियसावको दिट्ठिं पजानाति, दिट्ठिसमुदयं पजानाति, दिट्ठिनिरोधं पजानाति, दिट्ठिनिरोधगामिनिं पटिपदं पजानाति। ",
"an7.54:3.2":	"तस्स सा दिट्ठि निरुज्झति, सो परिमुच्चति जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, परिमुच्चति दुक्खस्माति वदामि। ",
"an7.54:3.3":	"एवं जानं खो, भिक्खु, सुतवा अरियसावको एवं पस्सं ‘होति तथागतो परं मरणा’तिपि न ब्याकरोति; ",
"an7.54:3.4":	"‘न होति तथागतो परं मरणा’तिपि न ब्याकरोति; ",
"an7.54:3.5":	"‘होति च न च होति तथागतो परं मरणा’तिपि न ब्याकरोति; ",
"an7.54:3.6":	"‘नेव होति न न होति तथागतो परं मरणा’तिपि न ब्याकरोति। ",
"an7.54:3.7":	"एवं जानं खो, भिक्खु, सुतवा अरियसावको एवं पस्सं एवं अब्याकरणधम्मो होति अब्याकतवत्थूसु। ",
"an7.54:3.8":	"एवं जानं खो, भिक्खु, सुतवा अरियसावको एवं पस्सं न छम्भति, न कम्पति, न वेधति, न सन्तासं आपज्जति अब्याकतवत्थूसु। ",
"an7.54:4.1":	"‘होति तथागतो परं मरणा’ति खो, भिक्खु, तण्हागतमेतं …पे… ",
"an7.54:4.2":	"सञ्ञागतमेतं …पे… ",
"an7.54:4.3":	"मञ्ञितमेतं …पे… ",
"an7.54:4.4":	"पपञ्चितमेतं …पे… ",
"an7.54:4.5":	"उपादानगतमेतं …पे… ",
"an7.54:4.6":	"‘होति तथागतो परं मरणा’ति खो, भिक्खु, विप्पटिसारो एसो; ",
"an7.54:4.7":	"‘न होति तथागतो परं मरणा’ति खो, भिक्खु, विप्पटिसारो एसो; ",
"an7.54:4.8":	"‘होति च न च होति तथागतो परं मरणा’ति खो, भिक्खु, विप्पटिसारो एसो; ",
"an7.54:4.9":	"‘नेव होति न न होति तथागतो परं मरणा’ति खो, भिक्खु, विप्पटिसारो एसो। ",
"an7.54:4.10":	"अस्सुतवा, भिक्खु, पुथुज्जनो विप्पटिसारं नप्पजानाति, विप्पटिसारसमुदयं नप्पजानाति, विप्पटिसारनिरोधं नप्पजानाति, विप्पटिसारनिरोधगामिनिं पटिपदं नप्पजानाति। ",
"an7.54:4.11":	"तस्स सो विप्पटिसारो पवड्ढति, सो न परिमुच्चति जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, न परिमुच्चति दुक्खस्माति वदामि। ",
"an7.54:5.1":	"सुतवा च खो, भिक्खु, अरियसावको विप्पटिसारं पजानाति, विप्पटिसारसमुदयं पजानाति, विप्पटिसारनिरोधं पजानाति, विप्पटिसारनिरोधगामिनिं पटिपदं पजानाति। ",
"an7.54:5.2":	"तस्स सो विप्पटिसारो निरुज्झति, सो परिमुच्चति जातिया …पे… दुक्खस्माति वदामि। ",
"an7.54:5.3":	"एवं जानं खो, भिक्खु, सुतवा अरियसावको एवं पस्सं ‘होति तथागतो परं मरणा’तिपि न ब्याकरोति …पे… ",
"an7.54:5.4":	"‘नेव होति न न होति तथागतो परं मरणा’तिपि न ब्याकरोति। ",
"an7.54:5.5":	"एवं जानं खो, भिक्खु, सुतवा अरियसावको एवं पस्सं एवं अब्याकरणधम्मो होति अब्याकतवत्थूसु। ",
"an7.54:5.6":	"एवं जानं खो, भिक्खु, सुतवा अरियसावको एवं पस्सं न छम्भति, न कम्पति, न वेधति, न सन्तासं आपज्जति अब्याकतवत्थूसु। ",
"an7.54:5.7":	"अयं खो, भिक्खु, हेतु अयं पच्चयो येन सुतवतो अरियसावकस्स विचिकिच्छा नुप्पज्जति अब्याकतवत्थूसू”ति। ",
"an7.54:5.8":	"पठमं। "
}	
