{	
"an10.2:0.1":	"अङ्गुत्तर निकाय १०।२ ",
"an10.2:0.2":	"१। आनिसंसवग्ग ",
"an10.2:0.3":	"चेतनाकरणीयसुत्त ",
"an10.2:1.1":	"“सीलवतो, भिक्खवे, सीलसम्पन्नस्स न चेतनाय करणीयं: ",
"an10.2:1.2":	"‘अविप्पटिसारो मे उप्पज्जतू’ति। ",
"an10.2:1.3":	"धम्मता एसा, भिक्खवे, यं सीलवतो सीलसम्पन्नस्स अविप्पटिसारो उप्पज्जति। ",
"an10.2:1.4":	"अविप्पटिसारिस्स, भिक्खवे, न चेतनाय करणीयं: ",
"an10.2:1.5":	"‘पामोज्जं मे उप्पज्जतू’ति। ",
"an10.2:1.6":	"धम्मता एसा, भिक्खवे, यं अविप्पटिसारिस्स पामोज्जं जायति। ",
"an10.2:1.7":	"पमुदितस्स, भिक्खवे, न चेतनाय करणीयं: ",
"an10.2:1.8":	"‘पीति मे उप्पज्जतू’ति। ",
"an10.2:1.9":	"धम्मता एसा, भिक्खवे, यं पमुदितस्स पीति उप्पज्जति। ",
"an10.2:1.10":	"पीतिमनस्स, भिक्खवे, न चेतनाय करणीयं: ",
"an10.2:1.11":	"‘कायो मे पस्सम्भतू’ति। ",
"an10.2:1.12":	"धम्मता एसा, भिक्खवे, यं पीतिमनस्स कायो पस्सम्भति। ",
"an10.2:1.13":	"पस्सद्धकायस्स, भिक्खवे, न चेतनाय करणीयं: ",
"an10.2:1.14":	"‘सुखं वेदियामी’ति। ",
"an10.2:1.15":	"धम्मता एसा, भिक्खवे, यं पस्सद्धकायो सुखं वेदियति। ",
"an10.2:1.16":	"सुखिनो, भिक्खवे, न चेतनाय करणीयं: ",
"an10.2:1.17":	"‘चित्तं मे समाधियतू’ति। ",
"an10.2:1.18":	"धम्मता एसा, भिक्खवे, यं सुखिनो चित्तं समाधियति। ",
"an10.2:1.19":	"समाहितस्स, भिक्खवे, न चेतनाय करणीयं: ",
"an10.2:1.20":	"‘यथाभूतं जानामि पस्सामी’ति। ",
"an10.2:1.21":	"धम्मता एसा, भिक्खवे, यं समाहितो यथाभूतं जानाति पस्सति। ",
"an10.2:1.22":	"यथाभूतं, भिक्खवे, जानतो पस्सतो न चेतनाय करणीयं: ",
"an10.2:1.23":	"‘निब्बिन्दामि विरज्जामी’ति। ",
"an10.2:1.24":	"धम्मता एसा, भिक्खवे, यं यथाभूतं जानं पस्सं निब्बिन्दति विरज्जति। ",
"an10.2:1.25":	"निब्बिन्नस्स, भिक्खवे, विरत्तस्स न चेतनाय करणीयं: ",
"an10.2:1.26":	"‘विमुत्तिञाणदस्सनं सच्छिकरोमी’ति। ",
"an10.2:1.27":	"धम्मता एसा, भिक्खवे, यं निब्बिन्नो विरत्तो विमुत्तिञाणदस्सनं सच्छिकरोति। ",
"an10.2:2.1":	"इति खो, भिक्खवे, निब्बिदाविरागो विमुत्तिञाणदस्सनत्थो विमुत्तिञाणदस्सनानिसंसो; ",
"an10.2:2.2":	"यथाभूतञाणदस्सनं निब्बिदाविरागत्थं निब्बिदाविरागानिसंसं; ",
"an10.2:2.3":	"समाधि यथाभूतञाणदस्सनत्थो यथाभूतञाणदस्सनानिसंसो; ",
"an10.2:2.4":	"सुखं समाधत्थं समाधानिसंसं; ",
"an10.2:2.5":	"पस्सद्धि सुखत्था सुखानिसंसा; ",
"an10.2:2.6":	"पीति पस्सद्धत्था पस्सद्धानिसंसा; ",
"an10.2:2.7":	"पामोज्जं पीतत्थं पीतानिसंसं; ",
"an10.2:2.8":	"अविप्पटिसारो पामोज्जत्थो पामोज्जानिसंसो; ",
"an10.2:2.9":	"कुसलानि सीलानि अविप्पटिसारत्थानि अविप्पटिसारानिसंसानि। ",
"an10.2:2.10":	"इति खो, भिक्खवे, धम्मा धम्मे अभिसन्देन्ति, धम्मा धम्मे परिपूरेन्ति अपारा पारं गमनाया”ति। ",
"an10.2:2.11":	"दुतियं। "
}	
