{	
"an3.73:0.1":	"अङ्गुत्तर निकाय ३।७३ ",
"an3.73:0.2":	"८। आनन्दवग्ग ",
"an3.73:0.3":	"महानामसक्कसुत्त ",
"an3.73:1.1":	"एवं मे सुतं—",
"an3.73:1.2":	"एकं समयं भगवा सक्केसु विहरति कपिलवत्थुस्मिं निग्रोधारामे। ",
"an3.73:1.3":	"तेन खो पन समयेन भगवा गिलाना वुट्ठितो होति अचिरवुट्ठितो गेलञ्ञा। ",
"an3.73:1.4":	"अथ खो महानामो सक्को येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो महानामो सक्को भगवन्तं एतदवोच: ",
"an3.73:1.5":	"“दीघरत्ताहं, भन्ते, भगवता एवं धम्मं देसितं आजानामि: ",
"an3.73:1.6":	"‘समाहितस्स ञाणं, नो असमाहितस्सा’ति। ",
"an3.73:1.7":	"समाधि नु खो, भन्ते, पुब्बे, पच्छा ञाणं; ",
"an3.73:1.8":	"उदाहु ञाणं पुब्बे, पच्छा समाधी”ति? ",
"an3.73:1.9":	"अथ खो आयस्मतो आनन्दस्स एतदहोसि: ",
"an3.73:1.10":	"“भगवा खो गिलानवुट्ठितो अचिरवुट्ठितो गेलञ्ञा। ",
"an3.73:1.11":	"अयञ्च महानामो सक्को भगवन्तं अतिगम्भीरं पञ्हं पुच्छति। ",
"an3.73:1.12":	"यन्नूनाहं महानामं सक्कं एकमन्तं अपनेत्वा धम्मं देसेय्यन्”ति। ",
"an3.73:2.1":	"अथ खो आयस्मा आनन्दो महानामं सक्कं बाहायं गहेत्वा एकमन्तं अपनेत्वा महानामं सक्कं एतदवोच: ",
"an3.73:2.2":	"“सेखम्पि खो, महानाम, सीलं वुत्तं भगवता, असेखम्पि सीलं वुत्तं भगवता; सेखोपि समाधि वुत्तो भगवता, असेखोपि समाधि वुत्तो भगवता; सेखापि पञ्ञा वुत्ता भगवता, असेखापि पञ्ञा वुत्ता भगवता। ",
"an3.73:2.3":	"कतमञ्च, महानाम, सेखं सीलं? ",
"an3.73:2.4":	"इध, महानाम, भिक्खु सीलवा होति पातिमोक्खसंवरसंवुतो विहरति …पे… समादाय सिक्खति सिक्खापदेसु। ",
"an3.73:2.5":	"इदं वुच्चति, महानाम, सेखं सीलं। ",
"an3.73:3.1":	"कतमो च, महानाम, सेखो समाधि? ",
"an3.73:3.2":	"इध, महानाम, भिक्खु विविच्चेव कामेहि …पे… चतुत्थं झानं उपसम्पज्ज विहरति। ",
"an3.73:3.3":	"अयं वुच्चति, महानाम, सेखो समाधि। ",
"an3.73:4.1":	"कतमा च, महानाम, सेखा पञ्ञा? ",
"an3.73:4.2":	"इध, महानाम, भिक्खु ‘इदं दुक्खन्’ति यथाभूतं पजानाति …पे… ‘अयं दुक्खनिरोधगामिनी पटिपदा’ति यथाभूतं पजानाति। ",
"an3.73:4.3":	"अयं वुच्चति, महानाम, सेखा पञ्ञा। ",
"an3.73:5.1":	"स खो सो, महानाम, अरियसावको एवं सीलसम्पन्नो एवं समाधिसम्पन्नो एवं पञ्ञासम्पन्नो आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरति। ",
"an3.73:5.2":	"एवं खो, महानाम, सेखम्पि सीलं वुत्तं भगवता, असेखम्पि सीलं वुत्तं भगवता; सेखोपि समाधि वुत्तो भगवता, असेखोपि समाधि वुत्तो भगवता; सेखापि पञ्ञा वुत्ता भगवता, असेखापि पञ्ञा वुत्ता भगवता”ति। ",
"an3.73:5.3":	"ततियं। "
}	
