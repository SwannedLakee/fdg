{	
"an5.216:0.1":	"अङ्गुत्तर निकाय ५।२१६ ",
"an5.216:0.2":	"२२। अक्कोसकवग्ग ",
"an5.216:0.3":	"दुतियअक्खन्तिसुत्त ",
"an5.216:1.1":	"“पञ्चिमे, भिक्खवे, आदीनवा अक्खन्तिया। ",
"an5.216:1.2":	"कतमे पञ्च? ",
"an5.216:1.3":	"बहुनो जनस्स अप्पियो होति अमनापो, लुद्दो च होति, विप्पटिसारी च, सम्मूळ्हो कालं करोति, कायस्स भेदा परं मरणा अपायं दुग्गतिं विनिपातं निरयं उपपज्जति। ",
"an5.216:1.4":	"इमे खो, भिक्खवे, पञ्च आदीनवा अक्खन्तिया। ",
"an5.216:2.1":	"पञ्चिमे, भिक्खवे, आनिसंसा खन्तिया। ",
"an5.216:2.2":	"कतमे पञ्च? ",
"an5.216:2.3":	"बहुनो जनस्स पियो होति मनापो, अलुद्दो च होति, अविप्पटिसारी च, असम्मूळ्हो कालं करोति, कायस्स भेदा परं मरणा सुगतिं सग्गं लोकं उपपज्जति। ",
"an5.216:2.4":	"इमे खो, भिक्खवे, पञ्च आनिसंसा खन्तिया”ति। ",
"an5.216:2.5":	"छट्ठं। "
}	
