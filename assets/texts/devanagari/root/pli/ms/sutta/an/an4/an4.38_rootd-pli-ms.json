{	
"an4.38:0.1":	"अङ्गुत्तर निकाय ४।३८ ",
"an4.38:0.2":	"४। चक्कवग्ग ",
"an4.38:0.3":	"पतिलीनसुत्त ",
"an4.38:1.1":	"“पनुण्णपच्चेकसच्चो, भिक्खवे, भिक्खु ‘समवयसट्ठेसनो पस्सद्धकायसङ्खारो पतिलीनो’ति वुच्चति। ",
"an4.38:1.2":	"कथञ्च, भिक्खवे, भिक्खु पनुण्णपच्चेकसच्चो होति? ",
"an4.38:1.3":	"इध, भिक्खवे, भिक्खुनो यानि तानि पुथुसमणब्राह्मणानं पुथुपच्चेकसच्चानि, सेय्यथिदं—",
"an4.38:1.4":	"सस्सतो लोकोति वा, असस्सतो लोकोति वा, अन्तवा लोकोति वा, अनन्तवा लोकोति वा, तं जीवं तं सरीरन्ति वा, अञ्ञं जीवं अञ्ञं सरीरन्ति वा, होति तथागतो परं मरणाति वा, न होति तथागतो परं मरणाति वा, होति च न च होति तथागतो परं मरणाति वा, नेव होति न न होति तथागतो परं मरणाति वा; ",
"an4.38:1.5":	"सब्बानि तानि नुण्णानि होन्ति पनुण्णानि चत्तानि वन्तानि मुत्तानि पहीनानि पटिनिस्सट्ठानि। ",
"an4.38:1.6":	"एवं खो, भिक्खवे, भिक्खु पनुण्णपच्चेकसच्चो होति। ",
"an4.38:2.1":	"कथञ्च, भिक्खवे, भिक्खु समवयसट्ठेसनो होति? ",
"an4.38:2.2":	"इध, भिक्खवे, भिक्खुनो कामेसना पहीना होति, भवेसना पहीना होति, ब्रह्मचरियेसना पटिप्पस्सद्धा। ",
"an4.38:2.3":	"एवं खो, भिक्खवे, भिक्खु समवयसट्ठेसनो होति। ",
"an4.38:3.1":	"कथञ्च, भिक्खवे, भिक्खु पस्सद्धकायसङ्खारो होति? ",
"an4.38:3.2":	"इध, भिक्खवे, भिक्खु सुखस्स च पहाना दुक्खस्स च पहाना पुब्बेव सोमनस्सदोमनस्सानं अत्थङ्गमा अदुक्खमसुखं उपेक्खासतिपारिसुद्धिं चतुत्थं झानं उपसम्पज्ज विहरति। ",
"an4.38:3.3":	"एवं खो, भिक्खवे, भिक्खु पस्सद्धकायसङ्खारो होति। ",
"an4.38:4.1":	"कथञ्च, भिक्खवे, भिक्खु पतिलीनो होति? ",
"an4.38:4.2":	"इध, भिक्खवे, भिक्खुनो अस्मिमानो पहीनो होति उच्छिन्नमूलो तालावत्थुकतो अनभावङ्कतो आयतिं अनुप्पादधम्मो। ",
"an4.38:4.3":	"एवं खो, भिक्खवे, भिक्खु पतिलीनो होति। ",
"an4.38:4.4":	"पनुण्णपच्चेकसच्चो, भिक्खवे, भिक्खु ‘समवयसट्ठेसनो पस्सद्धकायसङ्खारो पतिलीनो’ति वुच्चतीति। ",
"an4.38:5.1":	"कामेसना भवेसना, ",
"an4.38:5.2":	"ब्रह्मचरियेसना सह; ",
"an4.38:5.3":	"इति सच्चपरामासो, ",
"an4.38:5.4":	"दिट्ठिट्ठाना समुस्सया। ",
"an4.38:6.1":	"सब्बरागविरत्तस्स, ",
"an4.38:6.2":	"तण्हक्खयविमुत्तिनो; ",
"an4.38:6.3":	"एसना पटिनिस्सट्ठा, ",
"an4.38:6.4":	"दिट्ठिट्ठाना समूहता। ",
"an4.38:7.1":	"स वे सन्तो सतो भिक्खु, ",
"an4.38:7.2":	"पस्सद्धो अपराजितो; ",
"an4.38:7.3":	"मानाभिसमया बुद्धो, ",
"an4.38:7.4":	"पतिलीनोति वुच्चती”ति। ",
"an4.38:7.5":	"अट्ठमं। "
}	
