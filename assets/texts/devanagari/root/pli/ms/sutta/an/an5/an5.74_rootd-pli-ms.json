{	
"an5.74:0.1":	"अङ्गुत्तर निकाय ५।७४ ",
"an5.74:0.2":	"८। योधाजीववग्ग ",
"an5.74:0.3":	"दुतियधम्मविहारीसुत्त ",
"an5.74:1.1":	"अथ खो अञ्ञतरो भिक्खु येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो सो भिक्खु भगवन्तं एतदवोच: ",
"an5.74:1.2":	"“‘धम्मविहारी, धम्मविहारी’ति, भन्ते, वुच्चति। ",
"an5.74:1.3":	"कित्तावता नु खो, भन्ते, भिक्खु धम्मविहारी होती”ति? ",
"an5.74:2.1":	"“इध, भिक्खु, भिक्खु धम्मं परियापुणाति—",
"an5.74:2.2":	"सुत्तं, गेय्यं, वेय्याकरणं, गाथं, उदानं, इतिवुत्तकं, जातकं, अब्भुतधम्मं, वेदल्लं; ",
"an5.74:2.3":	"उत्तरि चस्स पञ्ञाय अत्थं नप्पजानाति। ",
"an5.74:2.4":	"अयं वुच्चति, भिक्खु: ‘भिक्खु परियत्तिबहुलो, नो धम्मविहारी’। ",
"an5.74:3.1":	"पुन चपरं, भिक्खु, भिक्खु यथासुतं यथापरियत्तं धम्मं वित्थारेन परेसं देसेति, उत्तरि चस्स पञ्ञाय अत्थं नप्पजानाति। ",
"an5.74:3.2":	"अयं वुच्चति, भिक्खु: ‘भिक्खु पञ्ञत्तिबहुलो, नो धम्मविहारी’। ",
"an5.74:4.1":	"पुन चपरं, भिक्खु, भिक्खु यथासुतं यथापरियत्तं धम्मं वित्थारेन सज्झायं करोति, उत्तरि चस्स पञ्ञाय अत्थं नप्पजानाति। ",
"an5.74:4.2":	"अयं वुच्चति, भिक्खु: ‘भिक्खु सज्झायबहुलो, नो धम्मविहारी’। ",
"an5.74:5.1":	"पुन चपरं, भिक्खु, भिक्खु यथासुतं यथापरियत्तं धम्मं चेतसा अनुवितक्केति अनुविचारेति मनसानुपेक्खति, उत्तरि चस्स पञ्ञाय अत्थं नप्पजानाति। ",
"an5.74:5.2":	"अयं वुच्चति, भिक्खु: ‘भिक्खु वितक्कबहुलो, नो धम्मविहारी’। ",
"an5.74:6.1":	"इध, भिक्खु, भिक्खु धम्मं परियापुणाति—",
"an5.74:6.2":	"सुत्तं, गेय्यं, वेय्याकरणं, गाथं, उदानं, इतिवुत्तकं, जातकं, अब्भुतधम्मं, वेदल्लं; ",
"an5.74:6.3":	"उत्तरि चस्स पञ्ञाय अत्थं पजानाति। ",
"an5.74:6.4":	"एवं खो, भिक्खु, भिक्खु धम्मविहारी होति। ",
"an5.74:7.1":	"इति खो, भिक्खु, देसितो मया परियत्तिबहुलो, देसितो पञ्ञत्तिबहुलो, देसितो सज्झायबहुलो, देसितो वितक्कबहुलो, देसितो धम्मविहारी। ",
"an5.74:7.2":	"यं खो, भिक्खु, सत्थारा करणीयं सावकानं हितेसिना अनुकम्पकेन अनुकम्पं उपादाय, कतं वो तं मया। ",
"an5.74:7.3":	"एतानि, भिक्खु, रुक्खमूलानि, एतानि सुञ्ञागारानि। झायथ भिक्खु, मा पमादत्थ, मा पच्छा विप्पटिसारिनो अहुवत्थ। अयं वो अम्हाकं अनुसासनी”ति। ",
"an5.74:7.4":	"चतुत्थं। "
}	
