{	
"an3.50:0.1":	"अङ्गुत्तर निकाय ३।५० ",
"an3.50:0.2":	"५। चूळवग्ग ",
"an3.50:0.3":	"महाचोरसुत्त ",
"an3.50:1.1":	"“तीहि, भिक्खवे, अङ्गेहि समन्नागतो महाचोरो सन्धिम्पि छिन्दति, निल्लोपम्पि हरति, एकागारिकम्पि करोति, परिपन्थेपि तिट्ठति। ",
"an3.50:1.2":	"कतमेहि तीहि? ",
"an3.50:1.3":	"इध, भिक्खवे, महाचोरो विसमनिस्सितो च होति, गहननिस्सितो च होति, बलवनिस्सितो च होति। ",
"an3.50:1.4":	"कथञ्च, भिक्खवे, महाचोरो विसमनिस्सितो होति? ",
"an3.50:1.5":	"इध, भिक्खवे, महाचोरो नदीविदुग्गं वा निस्सितो होति पब्बतविसमं वा। ",
"an3.50:1.6":	"एवं खो, भिक्खवे, महाचोरो विसमनिस्सितो होति। ",
"an3.50:2.1":	"कथञ्च, भिक्खवे, महाचोरो गहननिस्सितो होति? ",
"an3.50:2.2":	"इध, भिक्खवे, महाचोरो तिणगहनं वा निस्सितो होति, रुक्खगहनं वा रोधं वा महावनसण्डं वा। ",
"an3.50:2.3":	"एवं खो, भिक्खवे, महाचोरो गहननिस्सितो होति। ",
"an3.50:3.1":	"कथञ्च, भिक्खवे, महाचोरो बलवनिस्सितो होति? ",
"an3.50:3.2":	"इध, भिक्खवे, महाचोरो राजानं वा राजमहामत्तानं वा निस्सितो होति। ",
"an3.50:3.3":	"तस्स एवं होति: ",
"an3.50:3.4":	"‘सचे मं कोचि किञ्चि वक्खति, इमे मे राजानो वा राजमहामत्ता वा परियोधाय अत्थं भणिस्सन्ती’ति। ",
"an3.50:3.5":	"सचे नं कोचि किञ्चि आह, त्यास्स राजानो वा राजमहामत्ता वा परियोधाय अत्थं भणन्ति। ",
"an3.50:3.6":	"एवं खो, भिक्खवे, महाचोरो बलवनिस्सितो होति। ",
"an3.50:3.7":	"इमे खो, भिक्खवे, तीहि अङ्गेहि समन्नागतो महाचोरो सन्धिम्पि छिन्दति, निल्लोपम्पि हरति, एकागारिकम्पि करोति, परिपन्थेपि तिट्ठति। ",
"an3.50:4.1":	"एवमेवं खो, भिक्खवे, तीहि अङ्गेहि समन्नागतो पापभिक्खु खतं उपहतं अत्तानं परिहरति, सावज्जो च होति सानुवज्जो च विञ्ञूनं, बहुञ्च अपुञ्ञं पसवति। ",
"an3.50:4.2":	"कतमेहि तीहि? ",
"an3.50:4.3":	"इध, भिक्खवे, पापभिक्खु विसमनिस्सितो च होति गहननिस्सितो च बलवनिस्सितो च। ",
"an3.50:5.1":	"कथञ्च, भिक्खवे, पापभिक्खु विसमनिस्सितो होति? ",
"an3.50:5.2":	"इध, भिक्खवे, पापभिक्खु विसमेन कायकम्मेन समन्नागतो होति, विसमेन वचीकम्मेन समन्नागतो होति, विसमेन मनोकम्मेन समन्नागतो होति। ",
"an3.50:5.3":	"एवं खो, भिक्खवे, पापभिक्खु विसमनिस्सितो होति। ",
"an3.50:6.1":	"कथञ्च, भिक्खवे, पापभिक्खु गहननिस्सितो होति? ",
"an3.50:6.2":	"इध, भिक्खवे, पापभिक्खु मिच्छादिट्ठिको होति, अन्तग्गाहिकाय दिट्ठिया समन्नागतो होति। ",
"an3.50:6.3":	"एवं खो, भिक्खवे, पापभिक्खु गहननिस्सितो होति। ",
"an3.50:7.1":	"कथञ्च, भिक्खवे, पापभिक्खु बलवनिस्सितो होति? ",
"an3.50:7.2":	"इध, भिक्खवे, पापभिक्खु राजानं वा राजमहामत्तानं वा निस्सितो होति। ",
"an3.50:7.3":	"तस्स एवं होति: ",
"an3.50:7.4":	"‘सचे मं कोचि किञ्चि वक्खति, इमे मे राजानो वा राजमहामत्ता वा परियोधाय अत्थं भणिस्सन्ती’ति। ",
"an3.50:7.5":	"सचे नं कोचि किञ्चि आह, त्यास्स राजानो वा राजमहामत्ता वा परियोधाय अत्थं भणन्ति। ",
"an3.50:7.6":	"एवं खो, भिक्खवे, पापभिक्खु बलवनिस्सितो होति। ",
"an3.50:7.7":	"इमेहि खो, भिक्खवे, तीहि धम्मेहि समन्नागतो पापभिक्खु खतं उपहतं अत्तानं परिहरति, सावज्जो च होति सानुवज्जो च विञ्ञूनं, बहुञ्च अपुञ्ञं पसवती”ति। ",
"an3.50:7.8":	"एकादसमं। ",
"an3.50:7.9":	"चूळवग्गो पञ्चमो। ",
"an3.50:8.0":	"तस्सुद्दानं ",
"an3.50:8.1":	"सम्मुखी ठानत्थवसं, ",
"an3.50:8.2":	"पवत्ति पण्डित सीलवं; ",
"an3.50:8.3":	"सङ्खतं पब्बतातप्पं, ",
"an3.50:8.4":	"महाचोरेनेकादसाति। ",
"an3.50:8.5":	"पठमो पण्णासको समत्तो। "
}	
