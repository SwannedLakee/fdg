{	
"an3.30:0.1":	"अङ्गुत्तर निकाय ३।३० ",
"an3.30:0.2":	"३। पुग्गलवग्ग ",
"an3.30:0.3":	"अवकुज्जसुत्त ",
"an3.30:1.1":	"“तयोमे, भिक्खवे, पुग्गला सन्तो संविज्जमाना लोकस्मिं। ",
"an3.30:1.2":	"कतमे तयो? ",
"an3.30:1.3":	"अवकुज्जपञ्ञो पुग्गलो, उच्छङ्गपञ्ञो पुग्गलो, पुथुपञ्ञो पुग्गलो। ",
"an3.30:1.4":	"कतमो च, भिक्खवे, अवकुज्जपञ्ञो पुग्गलो? ",
"an3.30:1.5":	"इध, भिक्खवे, एकच्चो पुग्गलो आरामं गन्ता होति अभिक्खणं भिक्खूनं सन्तिके धम्मस्सवनाय। ",
"an3.30:1.6":	"तस्स भिक्खू धम्मं देसेन्ति आदिकल्याणं मज्झेकल्याणं परियोसानकल्याणं सात्थं सब्यञ्जनं, केवलपरिपुण्णं परिसुद्धं ब्रह्मचरियं पकासेन्ति। ",
"an3.30:1.7":	"सो तस्मिं आसने निसिन्नो तस्सा कथाय नेव आदिं मनसि करोति, न मज्झं मनसि करोति, न परियोसानं मनसि करोति; ",
"an3.30:1.8":	"वुट्ठितोपि तम्हा आसना तस्सा कथाय नेव आदिं मनसि करोति, न मज्झं मनसि करोति, न परियोसानं मनसि करोति। ",
"an3.30:1.9":	"सेय्यथापि, भिक्खवे, कुम्भो निकुज्जो तत्र उदकं आसित्तं विवट्टति, नो सण्ठाति; ",
"an3.30:1.10":	"एवमेवं खो, भिक्खवे, इधेकच्चो पुग्गलो आरामं गन्ता होति अभिक्खणं भिक्खूनं सन्तिके धम्मस्सवनाय। ",
"an3.30:1.11":	"तस्स भिक्खू धम्मं देसेन्ति आदिकल्याणं मज्झेकल्याणं परियोसानकल्याणं सात्थं सब्यञ्जनं, केवलपरिपुण्णं परिसुद्धं ब्रह्मचरियं पकासेन्ति। ",
"an3.30:1.12":	"सो तस्मिं आसने निसिन्नो तस्सा कथाय नेव आदिं मनसि करोति, न मज्झं मनसि करोति, न परियोसानं मनसि करोति; ",
"an3.30:1.13":	"वुट्ठितोपि तम्हा आसना तस्सा कथाय नेव आदिं मनसि करोति, न मज्झं मनसि करोति, न परियोसानं मनसि करोति। ",
"an3.30:1.14":	"अयं वुच्चति, भिक्खवे, अवकुज्जपञ्ञो पुग्गलो। ",
"an3.30:2.1":	"कतमो च, भिक्खवे, उच्छङ्गपञ्ञो पुग्गलो? ",
"an3.30:2.2":	"इध, भिक्खवे, एकच्चो पुग्गलो आरामं गन्ता होति अभिक्खणं भिक्खूनं सन्तिके धम्मस्सवनाय। ",
"an3.30:2.3":	"तस्स भिक्खू धम्मं देसेन्ति आदिकल्याणं मज्झेकल्याणं परियोसानकल्याणं सात्थं सब्यञ्जनं, केवलपरिपुण्णं परिसुद्धं ब्रह्मचरियं पकासेन्ति। ",
"an3.30:2.4":	"सो तस्मिं आसने निसिन्नो तस्सा कथाय आदिम्पि मनसि करोति, मज्झम्पि मनसि करोति, परियोसानम्पि मनसि करोति; ",
"an3.30:2.5":	"वुट्ठितो च खो तम्हा आसना तस्सा कथाय नेव आदिं मनसि करोति, न मज्झं मनसि करोति, न परियोसानं मनसि करोति। ",
"an3.30:2.6":	"सेय्यथापि, भिक्खवे, पुरिसस्स उच्छङ्गे नानाखज्जकानि आकिण्णानि—",
"an3.30:2.7":	"तिला तण्डुला मोदका बदरा। ",
"an3.30:2.8":	"सो तम्हा आसना वुट्ठहन्तो सतिसम्मोसा पकिरेय्य। ",
"an3.30:2.9":	"एवमेवं खो, भिक्खवे, इधेकच्चो पुग्गलो आरामं गन्ता होति अभिक्खणं भिक्खूनं सन्तिके धम्मस्सवनाय। ",
"an3.30:2.10":	"तस्स भिक्खू धम्मं देसेन्ति आदिकल्याणं मज्झेकल्याणं परियोसानकल्याणं सात्थं सब्यञ्जनं, केवलपरिपुण्णं परिसुद्धं ब्रह्मचरियं पकासेन्ति। ",
"an3.30:2.11":	"सो तस्मिं आसने निसिन्नो तस्सा कथाय आदिम्पि मनसि करोति, मज्झम्पि मनसि करोति, परियोसानम्पि मनसि करोति; ",
"an3.30:2.12":	"वुट्ठितो च खो तम्हा आसना तस्सा कथाय नेव आदिं मनसि करोति, न मज्झं मनसि करोति, न परियोसानं मनसि करोति। ",
"an3.30:2.13":	"अयं वुच्चति, भिक्खवे, उच्छङ्गपञ्ञो पुग्गलो। ",
"an3.30:3.1":	"कतमो च, भिक्खवे, पुथुपञ्ञो पुग्गलो? ",
"an3.30:3.2":	"इध, भिक्खवे, एकच्चो पुग्गलो आरामं गन्ता होति अभिक्खणं भिक्खूनं सन्तिके धम्मस्सवनाय। ",
"an3.30:3.3":	"तस्स भिक्खू धम्मं देसेन्ति आदिकल्याणं मज्झेकल्याणं परियोसानकल्याणं सात्थं सब्यञ्जनं, केवलपरिपुण्णं परिसुद्धं ब्रह्मचरियं पकासेन्ति। ",
"an3.30:3.4":	"सो तस्मिं आसने निसिन्नो तस्सा कथाय आदिम्पि मनसि करोति, मज्झम्पि मनसि करोति, परियोसानम्पि मनसि करोति; ",
"an3.30:3.5":	"वुट्ठितोपि तम्हा आसना तस्सा कथाय आदिम्पि मनसि करोति, मज्झम्पि मनसि करोति, परियोसानम्पि मनसि करोति। ",
"an3.30:3.6":	"सेय्यथापि, भिक्खवे, कुम्भो उक्कुज्जो तत्र उदकं आसित्तं सण्ठाति नो विवट्टति; ",
"an3.30:3.7":	"एवमेवं खो, भिक्खवे, इधेकच्चो पुग्गलो आरामं गन्ता होति अभिक्खणं भिक्खूनं सन्तिके धम्मस्सवनाय। ",
"an3.30:3.8":	"तस्स भिक्खू धम्मं देसेन्ति आदिकल्याणं मज्झेकल्याणं परियोसानकल्याणं सात्थं सब्यञ्जनं, केवलपरिपुण्णं परिसुद्धं ब्रह्मचरियं पकासेन्ति। ",
"an3.30:3.9":	"सो तस्मिं आसने निसिन्नो तस्सा कथाय आदिम्पि मनसि करोति, मज्झम्पि मनसि करोति, परियोसानम्पि मनसि करोति; ",
"an3.30:3.10":	"वुट्ठितोपि तम्हा आसना तस्सा कथाय आदिम्पि मनसि करोति, मज्झम्पि मनसि करोति, परियोसानम्पि मनसि करोति। ",
"an3.30:3.11":	"अयं वुच्चति, भिक्खवे, पुथुपञ्ञो पुग्गलो। ",
"an3.30:3.12":	"इमे खो, भिक्खवे, तयो पुग्गला सन्तो संविज्जमाना लोकस्मिन्ति। ",
"an3.30:4.1":	"अवकुज्जपञ्ञो पुरिसो, ",
"an3.30:4.2":	"दुम्मेधो अविचक्खणो; ",
"an3.30:4.3":	"अभिक्खणम्पि चे होति, ",
"an3.30:4.4":	"गन्ता भिक्खून सन्तिके। ",
"an3.30:5.1":	"आदिं कथाय मज्झञ्च, ",
"an3.30:5.2":	"परियोसानञ्च तादिसो; ",
"an3.30:5.3":	"उग्गहेतुं न सक्कोति, ",
"an3.30:5.4":	"पञ्ञा हिस्स न विज्जति। ",
"an3.30:6.1":	"उच्छङ्गपञ्ञो पुरिसो, ",
"an3.30:6.2":	"सेय्यो एतेन वुच्चति; ",
"an3.30:6.3":	"अभिक्खणम्पि चे होति, ",
"an3.30:6.4":	"गन्ता भिक्खून सन्तिके। ",
"an3.30:7.1":	"आदिं कथाय मज्झञ्च, ",
"an3.30:7.2":	"परियोसानञ्च तादिसो; ",
"an3.30:7.3":	"निसिन्नो आसने तस्मिं, ",
"an3.30:7.4":	"उग्गहेत्वान ब्यञ्जनं; ",
"an3.30:7.5":	"वुट्ठितो नप्पजानाति, ",
"an3.30:7.6":	"गहितं हिस्स मुस्सति। ",
"an3.30:8.1":	"पुथुपञ्ञो च पुरिसो, ",
"an3.30:8.2":	"सेय्यो एतेहि वुच्चति; ",
"an3.30:8.3":	"अभिक्खणम्पि चे होति, ",
"an3.30:8.4":	"गन्ता भिक्खून सन्तिके। ",
"an3.30:9.1":	"आदिं कथाय मज्झञ्च, ",
"an3.30:9.2":	"परियोसानञ्च तादिसो; ",
"an3.30:9.3":	"निसिन्नो आसने तस्मिं, ",
"an3.30:9.4":	"उग्गहेत्वान ब्यञ्जनं। ",
"an3.30:10.1":	"धारेति सेट्ठसङ्कप्पो, ",
"an3.30:10.2":	"अब्यग्गमानसो नरो; ",
"an3.30:10.3":	"धम्मानुधम्मप्पटिपन्नो, ",
"an3.30:10.4":	"दुक्खस्सन्तकरो सिया”ति। ",
"an3.30:10.5":	"दसमं। ",
"an3.30:10.6":	"पुग्गलवग्गो ततियो। ",
"an3.30:11.0":	"तस्सुद्दानं ",
"an3.30:11.1":	"समिद्ध गिलान सङ्खारा, ",
"an3.30:11.2":	"बहुकारा वजिरेन च; ",
"an3.30:11.3":	"सेवि जिगुच्छ गूथभाणी, ",
"an3.30:11.4":	"अन्धो च अवकुज्जताति। "
}	
