{	
"an5.180:0.1":	"अङ्गुत्तर निकाय ५।१८० ",
"an5.180:0.2":	"१८। उपासकवग्ग ",
"an5.180:0.3":	"गवेसीसुत्त ",
"an5.180:1.1":	"एकं समयं भगवा कोसलेसु चारिकं चरति महता भिक्खुसङ्घेन सद्धिं। ",
"an5.180:1.2":	"अद्दसा खो भगवा अद्धानमग्गप्पटिपन्नो अञ्ञतरस्मिं पदेसे महन्तं सालवनं; ",
"an5.180:1.3":	"दिस्वान मग्गा ओक्कम्म येन तं सालवनं तेनुपसङ्कमि; उपसङ्कमित्वा तं सालवनं अज्झोगाहेत्वा अञ्ञतरस्मिं पदेसे सितं पात्वाकासि। ",
"an5.180:2.1":	"अथ खो आयस्मतो आनन्दस्स एतदहोसि: ",
"an5.180:2.2":	"“को नु खो हेतु को पच्चयो भगवतो सितस्स पातुकम्माय? ",
"an5.180:2.3":	"न अकारणेन तथागता सितं पातुकरोन्ती”ति। ",
"an5.180:2.4":	"अथ खो आयस्मा आनन्दो भगवन्तं एतदवोच: ",
"an5.180:2.5":	"“को नु खो, भन्ते, हेतु को पच्चयो भगवतो सितस्स पातुकम्माय? ",
"an5.180:2.6":	"न अकारणेन तथागता सितं पातुकरोन्ती”ति। ",
"an5.180:3.1":	"“भूतपुब्बं, आनन्द, इमस्मिं पदेसे नगरं अहोसि इद्धञ्चेव फीतञ्च बहुजनं आकिण्णमनुस्सं। ",
"an5.180:3.2":	"तं खो पनानन्द, नगरं कस्सपो भगवा अरहं सम्मासम्बुद्धो उपनिस्साय विहासि। ",
"an5.180:3.3":	"कस्सपस्स खो पनानन्द, भगवतो अरहतो सम्मासम्बुद्धस्स गवेसी नाम उपासको अहोसि सीलेसु अपरिपूरकारी। ",
"an5.180:3.4":	"गवेसिना खो, आनन्द, उपासकेन पञ्चमत्तानि उपासकसतानि पटिदेसितानि समादपितानि अहेसुं सीलेसु अपरिपूरकारिनो। ",
"an5.180:3.5":	"अथ खो, आनन्द, गवेसिस्स उपासकस्स एतदहोसि: ",
"an5.180:3.6":	"‘अहं खो इमेसं पञ्चन्नं उपासकसतानं बहूपकारो पुब्बङ्गमो समादपेता, अहञ्चम्हि सीलेसु अपरिपूरकारी, इमानि च पञ्च उपासकसतानि सीलेसु अपरिपूरकारिनो। ",
"an5.180:3.7":	"इच्चेतं समसमं, नत्थि किञ्चि अतिरेकं; ",
"an5.180:3.8":	"हन्दाहं अतिरेकाया’ति। ",
"an5.180:4.1":	"अथ खो, आनन्द, गवेसी उपासको येन तानि पञ्च उपासकसतानि तेनुपसङ्कमि; उपसङ्कमित्वा तानि पञ्च उपासकसतानि एतदवोच: ",
"an5.180:4.2":	"‘अज्जतग्गे मं आयस्मन्तो सीलेसु परिपूरकारिं धारेथा’ति। ",
"an5.180:4.3":	"अथ खो, आनन्द, तेसं पञ्चन्नं उपासकसतानं एतदहोसि: ",
"an5.180:4.4":	"‘अय्यो खो गवेसी अम्हाकं बहूपकारो पुब्बङ्गमो समादपेता। ",
"an5.180:4.5":	"अय्यो हि नाम गवेसी सीलेसु परिपूरकारी भविस्सति। ",
"an5.180:4.6":	"किमङ्गं पन मयन्’ति। ",
"an5.180:4.7":	"अथ खो, आनन्द, तानि पञ्च उपासकसतानि येन गवेसी उपासको तेनुपसङ्कमिंसु; उपसङ्कमित्वा गवेसिं उपासकं एतदवोचुं: ",
"an5.180:4.8":	"‘अज्जतग्गे अय्यो गवेसी इमानिपि पञ्च उपासकसतानि सीलेसु परिपूरकारिनो धारेतू’ति। ",
"an5.180:4.9":	"अथ खो, आनन्द, गवेसिस्स उपासकस्स एतदहोसि: ",
"an5.180:4.10":	"‘अहं खो इमेसं पञ्चन्नं उपासकसतानं बहूपकारो पुब्बङ्गमो समादपेता, अहञ्चम्हि सीलेसु परिपूरकारी, इमानिपि पञ्च उपासकसतानि सीलेसु परिपूरकारिनो। ",
"an5.180:4.11":	"इच्चेतं समसमं, नत्थि किञ्चि अतिरेकं; ",
"an5.180:4.12":	"हन्दाहं अतिरेकाया’ति। ",
"an5.180:5.1":	"अथ खो, आनन्द, गवेसी उपासको येन तानि पञ्च उपासकसतानि तेनुपसङ्कमि; उपसङ्कमित्वा तानि पञ्च उपासकसतानि एतदवोच: ",
"an5.180:5.2":	"‘अज्जतग्गे मं आयस्मन्तो ब्रह्मचारिं धारेथ आराचारिं विरतं मेथुना गामधम्मा’ति। ",
"an5.180:5.3":	"अथ खो, आनन्द, तेसं पञ्चन्नं उपासकसतानं एतदहोसि: ",
"an5.180:5.4":	"‘अय्यो खो गवेसी अम्हाकं बहूपकारो पुब्बङ्गमो समादपेता। ",
"an5.180:5.5":	"अय्यो हि नाम गवेसी ब्रह्मचारी भविस्सति आराचारी विरतो मेथुना गामधम्मा। ",
"an5.180:5.6":	"किमङ्गं पन मयन्’ति। ",
"an5.180:5.7":	"अथ खो, आनन्द, तानि पञ्च उपासकसतानि येन गवेसी उपासको तेनुपसङ्कमिंसु; उपसङ्कमित्वा गवेसिं उपासकं एतदवोचुं: ",
"an5.180:5.8":	"‘अज्जतग्गे अय्यो गवेसी इमानिपि पञ्च उपासकसतानि ब्रह्मचारिनो धारेतु आराचारिनो विरता मेथुना गामधम्मा’ति। ",
"an5.180:5.9":	"अथ खो, आनन्द, गवेसिस्स उपासकस्स एतदहोसि: ",
"an5.180:5.10":	"‘अहं खो इमेसं पञ्चन्नं उपासकसतानं बहूपकारो पुब्बङ्गमो समादपेता। ",
"an5.180:5.11":	"अहञ्चम्हि सीलेसु परिपूरकारी। ",
"an5.180:5.12":	"इमानिपि पञ्च उपासकसतानि सीलेसु परिपूरकारिनो। ",
"an5.180:5.13":	"अहञ्चम्हि ब्रह्मचारी आराचारी विरतो मेथुना गामधम्मा। ",
"an5.180:5.14":	"इमानिपि पञ्च उपासकसतानि ब्रह्मचारिनो आराचारिनो विरता मेथुना गामधम्मा। ",
"an5.180:5.15":	"इच्चेतं समसमं, नत्थि किञ्चि अतिरेकं; ",
"an5.180:5.16":	"हन्दाहं अतिरेकाया’ति। ",
"an5.180:6.1":	"अथ खो, आनन्द, गवेसी उपासको येन तानि पञ्च उपासकसतानि तेनुपसङ्कमि; उपसङ्कमित्वा तानि पञ्च उपासकसतानि एतदवोच: ",
"an5.180:6.2":	"‘अज्जतग्गे मं आयस्मन्तो एकभत्तिकं धारेथ रत्तूपरतं विरतं विकालभोजना’ति। ",
"an5.180:6.3":	"अथ खो, आनन्द, तेसं पञ्चन्नं उपासकसतानं एतदहोसि: ",
"an5.180:6.4":	"‘अय्यो खो गवेसी बहूपकारो पुब्बङ्गमो समादपेता। ",
"an5.180:6.5":	"अय्यो हि नाम गवेसी एकभत्तिको भविस्सति रत्तूपरतो विरतो विकालभोजना। ",
"an5.180:6.6":	"किमङ्गं पन मयन्’ति। ",
"an5.180:6.7":	"अथ खो, आनन्द, तानि पञ्च उपासकसतानि येन गवेसी उपासको तेनुपसङ्कमिंसु; उपसङ्कमित्वा गवेसिं उपासकं एतदवोचुं: ",
"an5.180:6.8":	"‘अज्जतग्गे अय्यो गवेसी इमानिपि पञ्च उपासकसतानि एकभत्तिके धारेतु रत्तूपरते विरते विकालभोजना’ति। ",
"an5.180:6.9":	"अथ खो, आनन्द, गवेसिस्स उपासकस्स एतदहोसि: ",
"an5.180:6.10":	"‘अहं खो इमेसं पञ्चन्नं उपासकसतानं बहूपकारो पुब्बङ्गमो समादपेता। ",
"an5.180:6.11":	"अहञ्चम्हि सीलेसु परिपूरकारी। ",
"an5.180:6.12":	"इमानिपि पञ्च उपासकसतानि सीलेसु परिपूरकारिनो। ",
"an5.180:6.13":	"अहञ्चम्हि ब्रह्मचारी आराचारी विरतो मेथुना गामधम्मा। ",
"an5.180:6.14":	"इमानिपि पञ्च उपासकसतानि ब्रह्मचारिनो आराचारिनो विरता मेथुना गामधम्मा। ",
"an5.180:6.15":	"अहञ्चम्हि एकभत्तिको रत्तूपरतो विरतो विकालभोजना। ",
"an5.180:6.16":	"इमानिपि पञ्च उपासकसतानि एकभत्तिका रत्तूपरता विरता विकालभोजना। ",
"an5.180:6.17":	"इच्चेतं समसमं, नत्थि किञ्चि अतिरेकं; ",
"an5.180:6.18":	"हन्दाहं अतिरेकाया’ति। ",
"an5.180:7.1":	"अथ खो, आनन्द, गवेसी उपासको येन कस्सपो भगवा अरहं सम्मासम्बुद्धो तेनुपसङ्कमि; उपसङ्कमित्वा कस्सपं भगवन्तं अरहन्तं सम्मासम्बुद्धं एतदवोच: ",
"an5.180:7.2":	"‘लभेय्याहं, भन्ते, भगवतो सन्तिके पब्बज्जं लभेय्यं उपसम्पदन्’ति। ",
"an5.180:7.3":	"अलत्थ खो, आनन्द, गवेसी उपासको कस्सपस्स भगवतो अरहतो सम्मासम्बुद्धस्स सन्तिके पब्बज्जं, अलत्थ उपसम्पदं। ",
"an5.180:7.4":	"अचिरूपसम्पन्नो खो पनानन्द, गवेसी भिक्खु एको वूपकट्ठो अप्पमत्तो आतापी पहितत्तो विहरन्तो नचिरस्सेव—यस्सत्थाय कुलपुत्ता सम्मदेव अगारस्मा अनगारियं पब्बजन्ति, तदनुत्तरं—ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहासि। ",
"an5.180:7.5":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति अब्भञ्ञासि। ",
"an5.180:7.6":	"अञ्ञतरो च पनानन्द, गवेसी भिक्खु अरहतं अहोसि। ",
"an5.180:8.1":	"अथ खो, आनन्द, तेसं पञ्चन्नं उपासकसतानं एतदहोसि: ",
"an5.180:8.2":	"‘अय्यो खो गवेसी अम्हाकं बहूपकारो पुब्बङ्गमो समादपेता। ",
"an5.180:8.3":	"अय्यो हि नाम गवेसी केसमस्सुं ओहारेत्वा कासायानि वत्थानि अच्छादेत्वा अगारस्मा अनगारियं पब्बजिस्सति। ",
"an5.180:8.4":	"किमङ्गं पन मयन्’ति। ",
"an5.180:8.5":	"अथ खो, आनन्द, तानि पञ्च उपासकसतानि येन कस्सपो भगवा अरहं सम्मासम्बुद्धो तेनुपसङ्कमिंसु; उपसङ्कमित्वा कस्सपं भगवन्तं अरहन्तं सम्मासम्बुद्धं एतदवोचुं: ",
"an5.180:8.6":	"‘लभेय्याम मयं, भन्ते, भगवतो सन्तिके पब्बज्जं, लभेय्याम उपसम्पदन्’ति। ",
"an5.180:8.7":	"अलभिंसु खो, आनन्द, तानि पञ्च उपासकसतानि कस्सपस्स भगवतो अरहतो सम्मासम्बुद्धस्स सन्तिके पब्बज्जं, अलभिंसु उपसम्पदं। ",
"an5.180:9.1":	"अथ खो, आनन्द, गवेसिस्स भिक्खुनो एतदहोसि: ",
"an5.180:9.2":	"‘अहं खो इमस्स अनुत्तरस्स विमुत्तिसुखस्स निकामलाभी होमि अकिच्छलाभी अकसिरलाभी। ",
"an5.180:9.3":	"अहो वतिमानिपि पञ्च भिक्खुसतानि इमस्स अनुत्तरस्स विमुत्तिसुखस्स निकामलाभिनो अस्सु अकिच्छलाभिनो अकसिरलाभिनो’ति। ",
"an5.180:9.4":	"अथ खो, आनन्द, तानि पञ्च भिक्खुसतानि वूपकट्ठा अप्पमत्ता आतापिनो पहितत्ता विहरन्ता नचिरस्सेव—यस्सत्थाय कुलपुत्ता सम्मदेव अगारस्मा अनगारियं पब्बजन्ति, तदनुत्तरं—",
"an5.180:9.5":	"ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहरिंसु। ",
"an5.180:9.6":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति अब्भञ्ञिंसु। ",
"an5.180:10.1":	"इति खो, आनन्द, तानि पञ्च भिक्खुसतानि गवेसीपमुखानि उत्तरुत्तरि पणीतपणीतं वायममाना अनुत्तरं विमुत्तिं सच्छाकंसु। ",
"an5.180:10.2":	"तस्मातिह, आनन्द, एवं सिक्खितब्बं: ",
"an5.180:10.3":	"‘उत्तरुत्तरि पणीतपणीतं वायममाना अनुत्तरं विमुत्तिं सच्छिकरिस्सामा’ति। ",
"an5.180:10.4":	"एवञ्हि वो, आनन्द, सिक्खितब्बन्”ति। ",
"an5.180:10.5":	"दसमं। ",
"an5.180:10.6":	"उपासकवग्गो ततियो। ",
"an5.180:11.0":	"तस्सुद्दानं ",
"an5.180:11.1":	"सारज्जं विसारदो निरयं, ",
"an5.180:11.2":	"वेरं चण्डालपञ्चमं; ",
"an5.180:11.3":	"पीति वणिज्जा राजानो, ",
"an5.180:11.4":	"गिही चेव गवेसिनाति। "
}	
