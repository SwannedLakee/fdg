{	
"an3.21:0.1":	"अङ्गुत्तर निकाय ३।२१ ",
"an3.21:0.2":	"३। पुग्गलवग्ग ",
"an3.21:0.3":	"समिद्धसुत्त ",
"an3.21:1.1":	"एवं मे सुतं—",
"an3.21:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"an3.21:1.3":	"अथ खो आयस्मा च समिद्धो आयस्मा च महाकोट्ठिको येनायस्मा सारिपुत्तो तेनुपसङ्कमिंसु; उपसङ्कमित्वा आयस्मता सारिपुत्तेन सद्धिं सम्मोदिंसु। ",
"an3.21:1.4":	"सम्मोदनीयं कथं सारणीयं वीतिसारेत्वा एकमन्तं निसीदिंसु। एकमन्तं निसिन्नं खो आयस्मन्तं समिद्धं आयस्मा सारिपुत्तो एतदवोच: ",
"an3.21:2.1":	"“तयोमे, आवुसो समिद्ध, पुग्गला सन्तो संविज्जमाना लोकस्मिं। ",
"an3.21:2.2":	"कतमे तयो? ",
"an3.21:2.3":	"कायसक्खी, दिट्ठिप्पत्तो, सद्धाविमुत्तो। ",
"an3.21:2.4":	"इमे खो, आवुसो, तयो पुग्गला सन्तो संविज्जमाना लोकस्मिं। ",
"an3.21:2.5":	"इमेसं, आवुसो, तिण्णं पुग्गलानं कतमो ते पुग्गलो खमति अभिक्कन्ततरो च पणीततरो चा”ति? ",
"an3.21:3.1":	"“तयोमे, आवुसो सारिपुत्त, पुग्गला सन्तो संविज्जमाना लोकस्मिं। ",
"an3.21:3.2":	"कतमे तयो? ",
"an3.21:3.3":	"कायसक्खी, दिट्ठिप्पत्तो, सद्धाविमुत्तो। ",
"an3.21:3.4":	"इमे खो, आवुसो, तयो पुग्गला सन्तो संविज्जमाना लोकस्मिं। ",
"an3.21:3.5":	"इमेसं, आवुसो, तिण्णं पुग्गलानं य्वायं पुग्गलो सद्धाविमुत्तो, अयं मे पुग्गलो खमति इमेसं तिण्णं पुग्गलानं अभिक्कन्ततरो च पणीततरो च। ",
"an3.21:3.6":	"तं किस्स हेतु? ",
"an3.21:3.7":	"इमस्स, आवुसो, पुग्गलस्स सद्धिन्द्रियं अधिमत्तन्”ति। ",
"an3.21:4.1":	"अथ खो आयस्मा सारिपुत्तो आयस्मन्तं महाकोट्ठिकं एतदवोच: ",
"an3.21:4.2":	"“तयोमे, आवुसो कोट्ठिक, पुग्गला सन्तो संविज्जमाना लोकस्मिं। ",
"an3.21:4.3":	"कतमे तयो? ",
"an3.21:4.4":	"कायसक्खी, दिट्ठिप्पत्तो, सद्धाविमुत्तो। ",
"an3.21:4.5":	"इमे खो, आवुसो, तयो पुग्गला सन्तो संविज्जमाना लोकस्मिं। ",
"an3.21:4.6":	"इमेसं, आवुसो, तिण्णं पुग्गलानं कतमो ते पुग्गलो खमति अभिक्कन्ततरो च पणीततरो चा”ति? ",
"an3.21:5.1":	"“तयोमे, आवुसो सारिपुत्त, पुग्गला सन्तो संविज्जमाना लोकस्मिं। ",
"an3.21:5.2":	"कतमे तयो? ",
"an3.21:5.3":	"कायसक्खी, दिट्ठिप्पत्तो, सद्धाविमुत्तो। ",
"an3.21:5.4":	"इमे खो, आवुसो, तयो पुग्गला सन्तो संविज्जमाना लोकस्मिं। ",
"an3.21:5.5":	"इमेसं, आवुसो, तिण्णं पुग्गलानं य्वायं पुग्गलो कायसक्खी, अयं मे पुग्गलो खमति इमेसं तिण्णं पुग्गलानं अभिक्कन्ततरो च पणीततरो च। ",
"an3.21:5.6":	"तं किस्स हेतु? ",
"an3.21:5.7":	"इमस्स, आवुसो, पुग्गलस्स समाधिन्द्रियं अधिमत्तन्”ति। ",
"an3.21:6.1":	"अथ खो आयस्मा महाकोट्ठिको आयस्मन्तं सारिपुत्तं एतदवोच: ",
"an3.21:6.2":	"“तयोमे, आवुसो सारिपुत्त, पुग्गला सन्तो संविज्जमाना लोकस्मिं। ",
"an3.21:6.3":	"कतमे तयो? ",
"an3.21:6.4":	"कायसक्खी, दिट्ठिप्पत्तो, सद्धाविमुत्तो। ",
"an3.21:6.5":	"इमे खो, आवुसो, तयो पुग्गला सन्तो संविज्जमाना लोकस्मिं। ",
"an3.21:6.6":	"इमेसं, आवुसो, तिण्णं पुग्गलानं कतमो ते पुग्गलो खमति अभिक्कन्ततरो च पणीततरो चा”ति? ",
"an3.21:7.1":	"“तयोमे, आवुसो कोट्ठिक, पुग्गला सन्तो संविज्जमाना लोकस्मिं। ",
"an3.21:7.2":	"कतमे तयो? ",
"an3.21:7.3":	"कायसक्खी, दिट्ठिप्पत्तो, सद्धाविमुत्तो। ",
"an3.21:7.4":	"इमे खो, आवुसो, तयो पुग्गला सन्तो संविज्जमाना लोकस्मिं। ",
"an3.21:7.5":	"इमेसं, आवुसो, तिण्णं पुग्गलानं य्वायं पुग्गलो दिट्ठिप्पत्तो, अयं मे पुग्गलो खमति इमेसं तिण्णं पुग्गलानं अभिक्कन्ततरो च पणीततरो च। ",
"an3.21:7.6":	"तं किस्स हेतु? ",
"an3.21:7.7":	"इमस्स, आवुसो, पुग्गलस्स पञ्ञिन्द्रियं अधिमत्तन्”ति। ",
"an3.21:8.1":	"अथ खो आयस्मा सारिपुत्तो आयस्मन्तञ्च समिद्धं आयस्मन्तञ्च महाकोट्ठिकं एतदवोच: ",
"an3.21:8.2":	"“ब्याकतं खो, आवुसो, अम्हेहि सब्बेहेव यथासकं पटिभानं। ",
"an3.21:8.3":	"आयामावुसो, येन भगवा तेनुपसङ्कमिस्साम; उपसङ्कमित्वा भगवतो एतमत्थं आरोचेस्साम। ",
"an3.21:8.4":	"यथा नो भगवा ब्याकरिस्सति तथा नं धारेस्सामा”ति। ",
"an3.21:8.5":	"“एवमावुसो”ति खो आयस्मा च समिद्धो आयस्मा च महाकोट्ठिको आयस्मतो सारिपुत्तस्स पच्चस्सोसुं। ",
"an3.21:8.6":	"अथ खो आयस्मा च सारिपुत्तो आयस्मा च समिद्धो आयस्मा च महाकोट्ठिको येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। ",
"an3.21:8.7":	"एकमन्तं निसिन्नो खो आयस्मा सारिपुत्तो यावतको अहोसि आयस्मता च समिद्धेन आयस्मता च महाकोट्ठिकेन सद्धिं कथासल्लापो तं सब्बं भगवतो आरोचेसि। ",
"an3.21:9.1":	"“न ख्वेत्थ, सारिपुत्त, सुकरं एकंसेन ब्याकातुं: ",
"an3.21:9.2":	"‘अयं इमेसं तिण्णं पुग्गलानं अभिक्कन्ततरो च पणीततरो चा’ति। ",
"an3.21:9.3":	"ठानञ्हेतं, सारिपुत्त, विज्जति य्वायं पुग्गलो सद्धाविमुत्तो स्वास्स अरहत्ताय पटिपन्नो, य्वायं पुग्गलो कायसक्खी स्वास्स सकदागामी वा अनागामी वा, यो चायं पुग्गलो दिट्ठिप्पत्तो सोपस्स सकदागामी वा अनागामी वा। ",
"an3.21:10.1":	"न ख्वेत्थ, सारिपुत्त, सुकरं एकंसेन ब्याकातुं: ",
"an3.21:10.2":	"‘अयं इमेसं तिण्णं पुग्गलानं अभिक्कन्ततरो च पणीततरो चा’ति। ",
"an3.21:10.3":	"ठानञ्हेतं, सारिपुत्त, विज्जति य्वायं पुग्गलो कायसक्खी स्वास्स अरहत्ताय पटिपन्नो, य्वायं पुग्गलो सद्धाविमुत्तो स्वास्स सकदागामी वा अनागामी वा, यो चायं पुग्गलो दिट्ठिप्पत्तो सोपस्स सकदागामी वा अनागामी वा। ",
"an3.21:11.1":	"न ख्वेत्थ, सारिपुत्त, सुकरं एकंसेन ब्याकातुं: ",
"an3.21:11.2":	"‘अयं इमेसं तिण्णं पुग्गलानं अभिक्कन्ततरो च पणीततरो चा’ति। ",
"an3.21:11.3":	"ठानञ्हेतं, सारिपुत्त, विज्जति य्वायं पुग्गलो दिट्ठिप्पत्तो स्वास्स अरहत्ताय पटिपन्नो, य्वायं पुग्गलो सद्धाविमुत्तो स्वास्स सकदागामी वा अनागामी वा, यो चायं पुग्गलो कायसक्खी सोपस्स सकदागामी वा अनागामी वा। ",
"an3.21:12.1":	"न ख्वेत्थ, सारिपुत्त, सुकरं एकंसेन ब्याकातुं: ",
"an3.21:12.2":	"‘अयं इमेसं तिण्णं पुग्गलानं अभिक्कन्ततरो च पणीततरो चा’”ति। ",
"an3.21:12.3":	"पठमं। "
}	
