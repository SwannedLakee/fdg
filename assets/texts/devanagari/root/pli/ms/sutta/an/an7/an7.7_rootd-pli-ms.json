{	
"an7.7:0.1":	"अङ्गुत्तर निकाय ७।७ ",
"an7.7:0.2":	"१। धनवग्ग ",
"an7.7:0.3":	"उग्गसुत्त ",
"an7.7:1.1":	"अथ खो उग्गो राजमहामत्तो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो उग्गो राजमहामत्तो भगवन्तं एतदवोच: ",
"an7.7:2.1":	"“अच्छरियं, भन्ते, अब्भुतं, भन्ते। ",
"an7.7:2.2":	"याव अड्ढो चायं, भन्ते, मिगारो रोहणेय्यो याव महद्धनो याव महाभोगो”ति। ",
"an7.7:2.3":	"“कीव अड्ढो पनुग्ग, मिगारो रोहणेय्यो, कीव महद्धनो, कीव महाभोगो”ति? ",
"an7.7:2.4":	"“सतं, भन्ते, सतसहस्सानं हिरञ्ञस्स, को पन वादो रूपियस्सा”ति। ",
"an7.7:2.5":	"“अत्थि खो एतं, उग्ग, धनं नेतं ‘नत्थी’ति वदामीति। ",
"an7.7:2.6":	"तञ्च खो एतं, उग्ग, धनं साधारणं अग्गिना उदकेन राजूहि चोरेहि अप्पियेहि दायादेहि। ",
"an7.7:2.7":	"सत्त खो इमानि, उग्ग, धनानि असाधारणानि अग्गिना उदकेन राजूहि चोरेहि अप्पियेहि दायादेहि। ",
"an7.7:2.8":	"कतमानि सत्त? ",
"an7.7:2.9":	"सद्धाधनं, सीलधनं, हिरीधनं, ओत्तप्पधनं, सुतधनं, चागधनं, पञ्ञाधनं। ",
"an7.7:2.10":	"इमानि खो, उग्ग, सत्त धनानि असाधारणानि अग्गिना उदकेन राजूहि चोरेहि अप्पियेहि दायादेहीति। ",
"an7.7:3.1":	"सद्धाधनं सीलधनं, ",
"an7.7:3.2":	"हिरी ओत्तप्पियं धनं; ",
"an7.7:3.3":	"सुतधनञ्च चागो च, ",
"an7.7:3.4":	"पञ्ञा वे सत्तमं धनं। ",
"an7.7:4.1":	"यस्स एते धना अत्थि, ",
"an7.7:4.2":	"इत्थिया पुरिसस्स वा; ",
"an7.7:4.3":	"स वे महद्धनो लोके, ",
"an7.7:4.4":	"अजेय्यो देवमानुसे। ",
"an7.7:5.1":	"तस्मा सद्धञ्च सीलञ्च, ",
"an7.7:5.2":	"पसादं धम्मदस्सनं; ",
"an7.7:5.3":	"अनुयुञ्जेथ मेधावी, ",
"an7.7:5.4":	"सरं बुद्धान सासनन्”ति। ",
"an7.7:5.5":	"सत्तमं। "
}	
