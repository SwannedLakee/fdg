{	
"an4.94:0.1":	"अङ्गुत्तर निकाय ४।९४ ",
"an4.94:0.2":	"१०। असुरवग्ग ",
"an4.94:0.3":	"ततियसमाधिसुत्त ",
"an4.94:1.1":	"“चत्तारोमे, भिक्खवे, पुग्गला सन्तो संविज्जमाना लोकस्मिं। ",
"an4.94:1.2":	"कतमे चत्तारो? ",
"an4.94:1.3":	"इध, भिक्खवे, एकच्चो पुग्गलो लाभी होति अज्झत्तं चेतोसमथस्स, न लाभी अधिपञ्ञाधम्मविपस्सनाय। ",
"an4.94:1.4":	"इध पन, भिक्खवे, एकच्चो पुग्गलो लाभी होति अधिपञ्ञाधम्मविपस्सनाय, न लाभी अज्झत्तं चेतोसमथस्स। ",
"an4.94:1.5":	"इध पन, भिक्खवे, एकच्चो पुग्गलो न चेव लाभी होति अज्झत्तं चेतोसमथस्स न च लाभी अधिपञ्ञाधम्मविपस्सनाय। ",
"an4.94:1.6":	"इध पन, भिक्खवे, एकच्चो पुग्गलो लाभी चेव होति अज्झत्तं चेतोसमथस्स लाभी च अधिपञ्ञाधम्मविपस्सनाय। ",
"an4.94:2.1":	"तत्र, भिक्खवे, य्वायं पुग्गलो लाभी अज्झत्तं चेतोसमथस्स न लाभी अधिपञ्ञाधम्मविपस्सनाय, तेन, भिक्खवे, पुग्गलेन य्वायं पुग्गलो लाभी अधिपञ्ञाधम्मविपस्सनाय सो उपसङ्कमित्वा एवमस्स वचनीयो: ",
"an4.94:2.2":	"‘कथं नु खो, आवुसो, सङ्खारा दट्ठब्बा? ",
"an4.94:2.3":	"कथं सङ्खारा सम्मसितब्बा? ",
"an4.94:2.4":	"कथं सङ्खारा विपस्सितब्बा’ति? ",
"an4.94:2.5":	"तस्स सो यथादिट्ठं यथाविदितं ब्याकरोति: ",
"an4.94:2.6":	"‘एवं खो, आवुसो, सङ्खारा दट्ठब्बा, एवं सङ्खारा सम्मसितब्बा, एवं सङ्खारा विपस्सितब्बा’ति। ",
"an4.94:2.7":	"सो अपरेन समयेन लाभी चेव होति अज्झत्तं चेतोसमथस्स लाभी च अधिपञ्ञाधम्मविपस्सनाय। ",
"an4.94:3.1":	"तत्र, भिक्खवे, य्वायं पुग्गलो लाभी अधिपञ्ञाधम्मविपस्सनाय न लाभी अज्झत्तं चेतोसमथस्स, तेन, भिक्खवे, पुग्गलेन य्वायं पुग्गलो लाभी अज्झत्तं चेतोसमथस्स सो उपसङ्कमित्वा एवमस्स वचनीयो: ",
"an4.94:3.2":	"‘कथं नु खो, आवुसो, चित्तं सण्ठपेतब्बं? ",
"an4.94:3.3":	"कथं चित्तं सन्निसादेतब्बं? ",
"an4.94:3.4":	"कथं चित्तं एकोदि कातब्बं? ",
"an4.94:3.5":	"कथं चित्तं समादहातब्बन्’ति? ",
"an4.94:3.6":	"तस्स सो यथादिट्ठं यथाविदितं ब्याकरोति: ",
"an4.94:3.7":	"‘एवं खो, आवुसो, चित्तं सण्ठपेतब्बं, एवं चित्तं सन्निसादेतब्बं, एवं चित्तं एकोदि कातब्बं, एवं चित्तं समादहातब्बन्’ति। ",
"an4.94:3.8":	"सो अपरेन समये लाभी चेव होति अधिपञ्ञाधम्मविपस्सनाय लाभी च अज्झत्तं चेतोसमथस्स। ",
"an4.94:4.1":	"तत्र, भिक्खवे, य्वायं पुग्गलो न चेव लाभी अज्झत्तं चेतोसमथस्स न च लाभी अधिपञ्ञाधम्मविपस्सनाय, तेन, भिक्खवे, पुग्गलेन य्वायं पुग्गलो लाभी चेव अज्झत्तं चेतोसमथस्स लाभी च अधिपञ्ञाधम्मविपस्सनाय सो उपसङ्कमित्वा एवमस्स वचनीयो: ",
"an4.94:4.2":	"‘कथं नु खो, आवुसो, चित्तं सण्ठपेतब्बं? ",
"an4.94:4.3":	"कथं चित्तं सन्निसादेतब्बं? ",
"an4.94:4.4":	"कथं चित्तं एकोदि कातब्बं? ",
"an4.94:4.5":	"कथं चित्तं समादहातब्बं? ",
"an4.94:4.6":	"कथं सङ्खारा दट्ठब्बा? ",
"an4.94:4.7":	"कथं सङ्खारा सम्मसितब्बा? ",
"an4.94:4.8":	"कथं सङ्खारा विपस्सितब्बा’ति? ",
"an4.94:4.9":	"तस्स सो यथादिट्ठं यथाविदितं ब्याकरोति: ",
"an4.94:4.10":	"‘एवं खो, आवुसो, चित्तं सण्ठपेतब्बं, एवं चित्तं सन्निसादेतब्बं, एवं चित्तं एकोदि कातब्बं, एवं चित्तं समादहातब्बं, एवं सङ्खारा दट्ठब्बा, एवं सङ्खारा सम्मसितब्बा, एवं सङ्खारा विपस्सितब्बा’ति। ",
"an4.94:4.11":	"सो अपरेन समयेन लाभी चेव होति अज्झत्तं चेतोसमथस्स लाभी च अधिपञ्ञाधम्मविपस्सनाय। ",
"an4.94:5.1":	"तत्र, भिक्खवे, य्वायं पुग्गलो लाभी चेव होति अज्झत्तं चेतोसमथस्स लाभी च अधिपञ्ञाधम्मविपस्सनाय, तेन, भिक्खवे, पुग्गलेन तेसु चेव कुसलेसु धम्मेसु पतिट्ठाय उत्तरि आसवानं खयाय योगो करणीयो। ",
"an4.94:5.2":	"इमे खो, भिक्खवे, चत्तारो पुग्गला सन्तो संविज्जमाना लोकस्मिन्”ति। ",
"an4.94:5.3":	"चतुत्थं। "
}	
