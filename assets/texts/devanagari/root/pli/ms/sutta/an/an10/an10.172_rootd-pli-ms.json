{	
"an10.172:0.1":	"अङ्गुत्तर निकाय १०।१७२ ",
"an10.172:0.2":	"१७। जाणुस्सोणिवग्ग ",
"an10.172:0.3":	"दुतियअधम्मसुत्त ",
"an10.172:1.1":	"“अधम्मो च, भिक्खवे, वेदितब्बो धम्मो च; ",
"an10.172:1.2":	"अनत्थो च वेदितब्बो अत्थो च। ",
"an10.172:1.3":	"अधम्मञ्च विदित्वा धम्मञ्च, अनत्थञ्च विदित्वा अत्थञ्च यथा धम्मो यथा अत्थो तथा पटिपज्जितब्बन्”ति। ",
"an10.172:1.4":	"इदमवोच भगवा। ",
"an10.172:1.5":	"इदं वत्वान सुगतो उट्ठायासना विहारं पाविसि। ",
"an10.172:2.1":	"अथ खो तेसं भिक्खूनं अचिरपक्कन्तस्स भगवतो एतदहोसि: ",
"an10.172:2.2":	"“इदं खो नो, आवुसो, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"an10.172:2.3":	"‘अधम्मो च, भिक्खवे, वेदितब्बो धम्मो च; ",
"an10.172:2.4":	"अनत्थो च वेदितब्बो अत्थो च। ",
"an10.172:2.5":	"अधम्मञ्च विदित्वा धम्मञ्च, अनत्थञ्च विदित्वा अत्थञ्च यथा धम्मो यथा अत्थो तथा पटिपज्जितब्बन्’ति। ",
"an10.172:2.6":	"को नु खो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजेय्या”ति? ",
"an10.172:3.1":	"अथ खो तेसं भिक्खूनं एतदहोसि: ",
"an10.172:3.2":	"“अयं खो आयस्मा महाकच्चानो सत्थु चेव संवण्णितो, सम्भावितो च विञ्ञूनं सब्रह्मचारीनं। ",
"an10.172:3.3":	"पहोति चायस्मा महाकच्चानो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजितुं। ",
"an10.172:3.4":	"यन्नून मयं येनायस्मा महाकच्चानो तेनुपसङ्कमेय्याम; उपसङ्कमित्वा आयस्मन्तं महाकच्चानं एतमत्थं पुच्छेय्याम। ",
"an10.172:3.5":	"यथा नो आयस्मा महाकच्चानो ब्याकरिस्सति तथा नं धारेस्सामा”ति। ",
"an10.172:4.1":	"अथ खो ते भिक्खू येनायस्मा महाकच्चानो तेनुपसङ्कमिंसु; उपसङ्कमित्वा आयस्मता महाकच्चानेन सद्धिं सम्मोदिंसु। ",
"an10.172:4.2":	"सम्मोदनीयं कथं सारणीयं वीतिसारेत्वा एकमन्तं निसीदिंसु। एकमन्तं निसिन्ना खो ते भिक्खू आयस्मन्तं महाकच्चानं एतदवोचुं: ",
"an10.172:5.1":	"“इदं खो नो, आवुसो कच्चान, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"an10.172:5.2":	"‘अधम्मो च, भिक्खवे, वेदितब्बो धम्मो च; ",
"an10.172:5.3":	"अनत्थो च वेदितब्बो अत्थो च। ",
"an10.172:5.4":	"अधम्मञ्च विदित्वा धम्मञ्च, अनत्थञ्च विदित्वा अत्थञ्च यथा धम्मो यथा अत्थो तथा पटिपज्जितब्बन्’ति। ",
"an10.172:6.1":	"तेसं नो, आवुसो, अम्हाकं अचिरपक्कन्तस्स भगवतो एतदहोसि: ",
"an10.172:6.2":	"‘इदं खो नो, आवुसो, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो—",
"an10.172:6.3":	"अधम्मो च, भिक्खवे …पे… ",
"an10.172:6.4":	"तथा पटिपज्जितब्बन्ति। ",
"an10.172:6.5":	"को नु खो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजेय्या’ति? ",
"an10.172:7.1":	"तेसं नो, आवुसो, अम्हाकं एतदहोसि: ",
"an10.172:7.2":	"‘अयं खो आयस्मा महाकच्चानो सत्थु चेव संवण्णितो, सम्भावितो च विञ्ञूनं सब्रह्मचारीनं। ",
"an10.172:7.3":	"पहोति चायस्मा महाकच्चानो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजितुं। ",
"an10.172:7.4":	"यन्नून मयं येनायस्मा महाकच्चानो तेनुपसङ्कमेय्याम; उपसङ्कमित्वा आयस्मन्तं महाकच्चानं एतमत्थं पटिपुच्छेय्याम। ",
"an10.172:7.5":	"यथा नो आयस्मा महाकच्चानो ब्याकरिस्सति तथा नं धारेस्सामा’ति। ",
"an10.172:7.6":	"विभजतु आयस्मा महाकच्चानो”ति। ",
"an10.172:8.1":	"“सेय्यथापि, आवुसो, पुरिसो सारत्थिको सारं गवेसी सारपरियेसनं चरमानो महतो रुक्खस्स तिट्ठतो सारवतो अतिक्कम्मेव मूलं अतिक्कम्म खन्धं साखापलासे सारं परियेसितब्बं मञ्ञेय्य। ",
"an10.172:8.2":	"एवंसम्पदमिदं आयस्मन्तानं सत्थरि सम्मुखीभूते तं भगवन्तं अतिसित्वा अम्हे एतमत्थं पटिपुच्छितब्बं मञ्ञथ। ",
"an10.172:8.3":	"सो हावुसो, भगवा जानं जानाति पस्सं पस्सति चक्खुभूतो ञाणभूतो धम्मभूतो ब्रह्मभूतो वत्ता पवत्ता अत्थस्स निन्नेता अमतस्स दाता धम्मस्सामी तथागतो। ",
"an10.172:8.4":	"सो चेव पनेतस्स कालो अहोसि यं तुम्हे भगवन्तंयेव उपसङ्कमित्वा एतमत्थं पटिपुच्छेय्याथ। ",
"an10.172:8.5":	"यथा वो भगवा ब्याकरेय्य तथा नं धारेय्याथा”ति। ",
"an10.172:9.1":	"“अद्धा, आवुसो कच्चान, भगवा जानं जानाति पस्सं पस्सति चक्खुभूतो ञाणभूतो धम्मभूतो ब्रह्मभूतो वत्ता पवत्ता अत्थस्स निन्नेता अमतस्स दाता धम्मस्सामी तथागतो। ",
"an10.172:9.2":	"सो चेव पनेतस्स कालो अहोसि यं मयं भगवन्तंयेव उपसङ्कमित्वा एतमत्थं पटिपुच्छेय्याम। ",
"an10.172:9.3":	"यथा नो भगवा ब्याकरेय्य तथा नं धारेय्याम। ",
"an10.172:9.4":	"अपि चायस्मा महाकच्चानो सत्थु चेव संवण्णितो, सम्भावितो च विञ्ञूनं सब्रह्मचारीनं। ",
"an10.172:9.5":	"पहोति चायस्मा महाकच्चानो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजितुं। ",
"an10.172:9.6":	"विभजतायस्मा महाकच्चानो अगरुं करित्वा”ति। ",
"an10.172:10.1":	"“तेन हावुसो, सुणाथ, साधुकं मनसि करोथ, भासिस्सामी”ति। ",
"an10.172:10.2":	"“एवं, आवुसो”ति खो ते भिक्खू आयस्मतो महाकच्चानस्स पच्चस्सोसुं। ",
"an10.172:10.3":	"अथायस्मा महाकच्चानो एतदवोच: ",
"an10.172:11.1":	"“यं खो नो, आवुसो, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"an10.172:11.2":	"‘अधम्मो च, भिक्खवे, वेदितब्बो …पे… ",
"an10.172:11.3":	"तथा पटिपज्जितब्बन्’ति। ",
"an10.172:12.1":	"कतमो चावुसो, अधम्मो; कतमो च धम्मो? ",
"an10.172:12.2":	"कतमो च अनत्थो, कतमो च अत्थो? ",
"an10.172:12.3":	"पाणातिपातो, आवुसो, अधम्मो; ",
"an10.172:12.4":	"पाणातिपाता वेरमणी धम्मो; ",
"an10.172:12.5":	"ये च पाणातिपातपच्चया अनेके पापका अकुसला धम्मा सम्भवन्ति, अयं अनत्थो; ",
"an10.172:12.6":	"पाणातिपाता वेरमणिपच्चया च अनेके कुसला धम्मा भावनापारिपूरिं गच्छन्ति, अयं अत्थो। ",
"an10.172:13.1":	"अदिन्नादानं, आवुसो, अधम्मो; ",
"an10.172:13.2":	"अदिन्नादाना वेरमणी धम्मो; ",
"an10.172:13.3":	"ये च अदिन्नादानपच्चया अनेके पापका अकुसला धम्मा सम्भवन्ति, अयं अनत्थो; ",
"an10.172:13.4":	"अदिन्नादाना वेरमणिपच्चया च अनेके कुसला धम्मा भावनापारिपूरिं गच्छन्ति, अयं अत्थो। ",
"an10.172:14.1":	"कामेसुमिच्छाचारो, आवुसो, अधम्मो; ",
"an10.172:14.2":	"कामेसुमिच्छाचारा वेरमणी धम्मो; ",
"an10.172:14.3":	"ये च कामेसुमिच्छाचारपच्चया अनेके पापका अकुसला धम्मा सम्भवन्ति, अयं अनत्थो; ",
"an10.172:14.4":	"कामेसुमिच्छाचारा वेरमणिपच्चया च अनेके कुसला धम्मा भावनापारिपूरिं गच्छन्ति, अयं अत्थो। ",
"an10.172:15.1":	"मुसावादो, आवुसो, अधम्मो; ",
"an10.172:15.2":	"मुसावादा वेरमणी धम्मो; ",
"an10.172:15.3":	"ये च मुसावादपच्चया अनेके पापका अकुसला धम्मा सम्भवन्ति, अयं अनत्थो; ",
"an10.172:15.4":	"मुसावादा वेरमणिपच्चया च अनेके कुसला धम्मा भावनापारिपूरिं गच्छन्ति, अयं अत्थो। ",
"an10.172:16.1":	"पिसुणा वाचा, आवुसो, अधम्मो; ",
"an10.172:16.2":	"पिसुणाय वाचाय वेरमणी धम्मो; ",
"an10.172:16.3":	"ये च पिसुणावाचापच्चया अनेके पापका अकुसला धम्मा सम्भवन्ति, अयं अनत्थो; ",
"an10.172:16.4":	"पिसुणाय वाचाय वेरमणिपच्चया च अनेके कुसला धम्मा भावनापारिपूरिं गच्छन्ति, अयं अत्थो। ",
"an10.172:17.1":	"फरुसा वाचा, आवुसो, अधम्मो; ",
"an10.172:17.2":	"फरुसाय वाचाय वेरमणी धम्मो; ",
"an10.172:17.3":	"ये च फरुसावाचापच्चया अनेके पापका अकुसला धम्मा सम्भवन्ति, अयं अनत्थो; ",
"an10.172:17.4":	"फरुसाय वाचाय वेरमणिपच्चया च अनेके कुसला धम्मा भावनापारिपूरिं गच्छन्ति, अयं अत्थो। ",
"an10.172:18.1":	"सम्फप्पलापो, आवुसो, अधम्मो; ",
"an10.172:18.2":	"सम्फप्पलापा वेरमणी धम्मो; ",
"an10.172:18.3":	"ये च सम्फप्पलापपच्चया अनेके पापका अकुसला धम्मा सम्भवन्ति, अयं अनत्थो; ",
"an10.172:18.4":	"सम्फप्पलापा वेरमणिपच्चया च अनेके कुसला धम्मा भावनापारिपूरिं गच्छन्ति, अयं अत्थो। ",
"an10.172:19.1":	"अभिज्झा, आवुसो, अधम्मो; ",
"an10.172:19.2":	"अनभिज्झा धम्मो; ",
"an10.172:19.3":	"ये च अभिज्झापच्चया अनेके पापका अकुसला धम्मा सम्भवन्ति, अयं अनत्थो; ",
"an10.172:19.4":	"अनभिज्झापच्चया च अनेके कुसला धम्मा भावनापारिपूरिं गच्छन्ति, अयं अत्थो। ",
"an10.172:20.1":	"ब्यापादो, आवुसो, अधम्मो; ",
"an10.172:20.2":	"अब्यापादो धम्मो; ",
"an10.172:20.3":	"ये च ब्यापादपच्चया अनेके पापका अकुसला धम्मा सम्भवन्ति, अयं अनत्थो; ",
"an10.172:20.4":	"अब्यापादपच्चया च अनेके कुसला धम्मा भावनापारिपूरिं गच्छन्ति, अयं अत्थो। ",
"an10.172:21.1":	"मिच्छादिट्ठि, आवुसो, अधम्मो; ",
"an10.172:21.2":	"सम्मादिट्ठि धम्मो; ",
"an10.172:21.3":	"ये च मिच्छादिट्ठिपच्चया अनेके पापका अकुसला धम्मा सम्भवन्ति, अयं अनत्थो; ",
"an10.172:21.4":	"सम्मादिट्ठिपच्चया च अनेके कुसला धम्मा भावनापारिपूरिं गच्छन्ति, अयं अत्थो। ",
"an10.172:22.1":	"‘यं खो नो, आवुसो, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो—",
"an10.172:22.2":	"अधम्मो च, भिक्खवे, वेदितब्बो …पे… ",
"an10.172:22.3":	"तथा पटिपज्जितब्बन्’ति। ",
"an10.172:22.4":	"इमस्स खो अहं, आवुसो, भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स एवं वित्थारेन अत्थं आजानामि। ",
"an10.172:22.5":	"आकङ्खमाना च पन तुम्हे, आवुसो, भगवन्तंयेव उपसङ्कमित्वा एतमत्थं पटिपुच्छेय्याथ। ",
"an10.172:22.6":	"यथा नो भगवा ब्याकरोति तथा नं धारेय्याथा”ति। ",
"an10.172:23.1":	"“एवमावुसो”ति खो ते भिक्खू आयस्मतो महाकच्चानस्स भासितं अभिनन्दित्वा अनुमोदित्वा उट्ठायासना येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो ते भिक्खू भगवन्तं एतदवोचुं: ",
"an10.172:24.1":	"“यं खो नो, भन्ते, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"an10.172:24.2":	"‘अधम्मो च, भिक्खवे, वेदितब्बो …पे… ",
"an10.172:24.3":	"तथा पटिपज्जितब्बन्’ति। ",
"an10.172:25.1":	"तेसं नो, भन्ते, अम्हाकं अचिरपक्कन्तस्स भगवतो एतदहोसि: ",
"an10.172:25.2":	"‘इदं खो नो, आवुसो, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"an10.172:25.3":	"“अधम्मो च, भिक्खवे, वेदितब्बो …पे… ",
"an10.172:25.4":	"तथा पटिपज्जितब्बन्”ति। ",
"an10.172:25.5":	"को नु खो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजेय्या’ति? ",
"an10.172:26.1":	"तेसं नो, भन्ते, अम्हाकं एतदहोसि: ",
"an10.172:26.2":	"‘अयं खो आयस्मा महाकच्चानो सत्थु चेव संवण्णितो, सम्भावितो च विञ्ञूनं सब्रह्मचारीनं। ",
"an10.172:26.3":	"पहोति चायस्मा महाकच्चानो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजितुं। ",
"an10.172:26.4":	"यन्नून मयं येनायस्मा महाकच्चानो तेनुपसङ्कमेय्याम; उपसङ्कमित्वा आयस्मन्तं महाकच्चानं एतमत्थं पटिपुच्छेय्याम। ",
"an10.172:26.5":	"यथा नो आयस्मा महाकच्चानो ब्याकरिस्सति तथा नं धारेस्सामा’ति। ",
"an10.172:27.1":	"अथ खो मयं, भन्ते, येनायस्मा महाकच्चानो तेनुपसङ्कमिम्हा; उपसङ्कमित्वा आयस्मन्तं महाकच्चानं एतमत्थं अपुच्छिम्हा। ",
"an10.172:27.2":	"तेसं नो, भन्ते, आयस्मता महाकच्चानेन इमेहि अक्खरेहि इमेहि पदेहि इमेहि ब्यञ्जनेहि अत्थो सुविभत्तो”ति। ",
"an10.172:28.1":	"“साधु साधु, भिक्खवे। ",
"an10.172:28.2":	"पण्डितो, भिक्खवे, महाकच्चानो। महापञ्ञो, भिक्खवे, महाकच्चानो। ",
"an10.172:28.3":	"मञ्चेपि तुम्हे, भिक्खवे, उपसङ्कमित्वा एतमत्थं पटिपुच्छेय्याथ, अहम्पि चेतं एवमेवं ब्याकरेय्यं यथा तं महाकच्चानेन ब्याकतं। ",
"an10.172:28.4":	"एसो चेव तस्स अत्थो। एवञ्च नं धारेय्याथा”ति। ",
"an10.172:28.5":	"छट्ठं। "
}	
