{	
"an3.20:0.1":	"अङ्गुत्तर निकाय ३।२० ",
"an3.20:0.2":	"२। रथकारवग्ग ",
"an3.20:0.3":	"दुतियपापणिकसुत्त ",
"an3.20:1.1":	"“तीहि, भिक्खवे, अङ्गेहि समन्नागतो पापणिको नचिरस्सेव महत्तं वेपुल्लत्तं पापुणाति भोगेसु। ",
"an3.20:1.2":	"कतमेहि तीहि? ",
"an3.20:1.3":	"इध, भिक्खवे, पापणिको चक्खुमा च होति विधुरो च निस्सयसम्पन्नो च। ",
"an3.20:1.4":	"कथञ्च, भिक्खवे, पापणिको चक्खुमा होति? ",
"an3.20:1.5":	"इध, भिक्खवे, पापणिको पणियं जानाति: ",
"an3.20:1.6":	"‘इदं पणियं एवं कीतं, एवं विक्कयमानं, एत्तकं मूलं भविस्सति, एत्तको उदयो’ति। ",
"an3.20:1.7":	"एवं खो, भिक्खवे, पापणिको चक्खुमा होति। ",
"an3.20:2.1":	"कथञ्च, भिक्खवे, पापणिको विधुरो होति? ",
"an3.20:2.2":	"इध, भिक्खवे, पापणिको कुसलो होति पणियं केतुञ्च विक्केतुञ्च। ",
"an3.20:2.3":	"एवं खो, भिक्खवे, पापणिको विधुरो होति। ",
"an3.20:3.1":	"कथञ्च, भिक्खवे, पापणिको निस्सयसम्पन्नो होति? ",
"an3.20:3.2":	"इध, भिक्खवे, पापणिकं ये ते गहपती वा गहपतिपुत्ता वा अड्ढा महद्धना महाभोगा ते एवं जानन्ति: ",
"an3.20:3.3":	"‘अयं खो भवं पापणिको चक्खुमा विधुरो च पटिबलो पुत्तदारञ्च पोसेतुं, अम्हाकञ्च कालेन कालं अनुप्पदातुन्’ति। ",
"an3.20:3.4":	"ते नं भोगेहि निपतन्ति: ",
"an3.20:3.5":	"‘इतो, सम्म पापणिक, भोगे करित्वा पुत्तदारञ्च पोसेहि, अम्हाकञ्च कालेन कालं अनुप्पदेही’ति। ",
"an3.20:3.6":	"एवं खो, भिक्खवे, पापणिको निस्सयसम्पन्नो होति। ",
"an3.20:3.7":	"इमेहि खो, भिक्खवे, तीहि अङ्गेहि समन्नागतो पापणिको नचिरस्सेव महत्तं वेपुल्लत्तं पापुणाति भोगेसु। ",
"an3.20:4.1":	"एवमेवं खो, भिक्खवे, तीहि धम्मेहि समन्नागतो भिक्खु नचिरस्सेव महत्तं वेपुल्लत्तं पापुणाति कुसलेसु धम्मेसु। ",
"an3.20:4.2":	"कतमेहि तीहि? ",
"an3.20:4.3":	"इध, भिक्खवे, भिक्खु चक्खुमा च होति विधुरो च निस्सयसम्पन्नो च। ",
"an3.20:4.4":	"कथञ्च, भिक्खवे, भिक्खु चक्खुमा होति? ",
"an3.20:4.5":	"इध, भिक्खवे, भिक्खु ‘इदं दुक्खन्’ति यथाभूतं पजानाति, ‘अयं दुक्खसमुदयो’ति यथाभूतं पजानाति, ‘अयं दुक्खनिरोधो’ति यथाभूतं पजानाति, ‘अयं दुक्खनिरोधगामिनी पटिपदा’ति यथाभूतं पजानाति। ",
"an3.20:4.6":	"एवं खो, भिक्खवे, भिक्खु चक्खुमा होति। ",
"an3.20:5.1":	"कथञ्च, भिक्खवे, भिक्खु विधुरो होति? ",
"an3.20:5.2":	"इध, भिक्खवे, भिक्खु आरद्धवीरियो विहरति अकुसलानं धम्मानं पहानाय, कुसलानं धम्मानं उपसम्पदाय, थामवा दळ्हपरक्कमो अनिक्खित्तधुरो कुसलेसु धम्मेसु। ",
"an3.20:5.3":	"एवं खो, भिक्खवे, भिक्खु विधुरो होति। ",
"an3.20:6.1":	"कथञ्च, भिक्खवे, भिक्खु निस्सयसम्पन्नो होति? ",
"an3.20:6.2":	"इध, भिक्खवे, भिक्खु ये ते भिक्खू बहुस्सुता आगतागमा धम्मधरा विनयधरा मातिकाधरा ते कालेन कालं उपसङ्कमित्वा परिपुच्छति परिपञ्हति: ",
"an3.20:6.3":	"‘इदं, भन्ते, कथं, इमस्स को अत्थो’ति? ",
"an3.20:6.4":	"तस्स ते आयस्मन्तो अविवटञ्चेव विवरन्ति, अनुत्तानीकतञ्च उत्तानीकरोन्ति, अनेकविहितेसु च कङ्खाठानियेसु धम्मेसु कङ्खं पटिविनोदेन्ति। ",
"an3.20:6.5":	"एवं खो, भिक्खवे, भिक्खु निस्सयसम्पन्नो होति। ",
"an3.20:6.6":	"इमेहि खो, भिक्खवे, तीहि धम्मेहि समन्नागतो भिक्खु नचिरस्सेव महत्तं वेपुल्लत्तं पापुणाति कुसलेसु धम्मेसू”ति। ",
"an3.20:6.7":	"दसमं। ",
"an3.20:6.8":	"पठमभाणवारो निट्ठितो। ",
"an3.20:6.9":	"रथकारवग्गो दुतियो। ",
"an3.20:7.0":	"तस्सुद्दानं ",
"an3.20:7.1":	"ञातो सारणीयो भिक्खु, ",
"an3.20:7.2":	"चक्कवत्ती सचेतनो; ",
"an3.20:7.3":	"अपण्णकत्ता देवो च, ",
"an3.20:7.4":	"दुवे पापणिकेन चाति। "
}	
