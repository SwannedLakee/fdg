{	
"an6.38:0.1":	"अङ्गुत्तर निकाय ६।३८ ",
"an6.38:0.2":	"४। देवतावग्ग ",
"an6.38:0.3":	"अत्तकारीसुत्त ",
"an6.38:1.1":	"अथ खो अञ्ञतरो ब्राह्मणो येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"an6.38:1.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो सो ब्राह्मणो भगवन्तं एतदवोच: ",
"an6.38:1.3":	"“अहञ्हि, भो गोतम, एवंवादी एवंदिट्ठि: ",
"an6.38:1.4":	"‘नत्थि अत्तकारो, नत्थि परकारो’”ति। ",
"an6.38:1.5":	"“माहं, ब्राह्मण, एवंवादिं एवंदिट्ठिं अद्दसं वा अस्सोसिं वा। ",
"an6.38:1.6":	"कथञ्हि नाम सयं अभिक्कमन्तो, सयं पटिक्कमन्तो एवं वक्खति: ",
"an6.38:1.7":	"‘नत्थि अत्तकारो, नत्थि परकारो’ति। ",
"an6.38:2.1":	"तं किं मञ्ञसि, ब्राह्मण, अत्थि आरब्भधातू”ति? ",
"an6.38:2.2":	"“एवं, भो”। ",
"an6.38:2.3":	"“आरब्भधातुया सति आरब्भवन्तो सत्ता पञ्ञायन्ती”ति? ",
"an6.38:2.4":	"“एवं, भो”। ",
"an6.38:2.5":	"“यं खो, ब्राह्मण, आरब्भधातुया सति आरब्भवन्तो सत्ता पञ्ञायन्ति, अयं सत्तानं अत्तकारो अयं परकारो। ",
"an6.38:3.1":	"तं किं मञ्ञसि, ब्राह्मण, अत्थि निक्कमधातु …पे… ",
"an6.38:3.2":	"अत्थि परक्कमधातु … ",
"an6.38:3.3":	"अत्थि थामधातु … ",
"an6.38:3.4":	"अत्थि ठितिधातु … ",
"an6.38:3.5":	"अत्थि उपक्कमधातू”ति? ",
"an6.38:3.6":	"“एवं, भो”। ",
"an6.38:3.7":	"“उपक्कमधातुया सति उपक्कमवन्तो सत्ता पञ्ञायन्ती”ति? ",
"an6.38:3.8":	"“एवं, भो”। ",
"an6.38:3.9":	"“यं खो, ब्राह्मण, उपक्कमधातुया सति उपक्कमवन्तो सत्ता पञ्ञायन्ति, अयं सत्तानं अत्तकारो अयं परकारो। ",
"an6.38:4.1":	"माहं, ब्राह्मण, एवंवादिं एवंदिट्ठिं अद्दसं वा अस्सोसिं वा। ",
"an6.38:4.2":	"कथञ्हि नाम सयं अभिक्कमन्तो सयं पटिक्कमन्तो एवं वक्खति: ",
"an6.38:4.3":	"‘नत्थि अत्तकारो नत्थि परकारो’”ति। ",
"an6.38:5.1":	"“अभिक्कन्तं, भो गोतम …पे… ",
"an6.38:5.2":	"अज्जतग्गे पाणुपेतं सरणं गतन्”ति। ",
"an6.38:5.3":	"अट्ठमं। "
}	
