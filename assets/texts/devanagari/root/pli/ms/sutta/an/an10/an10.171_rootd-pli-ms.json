{	
"an10.171:0.1":	"अङ्गुत्तर निकाय १०।१७१ ",
"an10.171:0.2":	"१७। जाणुस्सोणिवग्ग ",
"an10.171:0.3":	"पठमअधम्मसुत्त ",
"an10.171:1.1":	"“अधम्मो च, भिक्खवे, वेदितब्बो अनत्थो च; ",
"an10.171:1.2":	"धम्मो च वेदितब्बो अत्थो च। ",
"an10.171:1.3":	"अधम्मञ्च विदित्वा अनत्थञ्च, धम्मञ्च विदित्वा अत्थञ्च यथा धम्मो यथा अत्थो तथा पटिपज्जितब्बं। ",
"an10.171:2.1":	"कतमो च, भिक्खवे, अधम्मो च अनत्थो च? ",
"an10.171:2.2":	"पाणातिपातो, अदिन्नादानं, कामेसुमिच्छाचारो, मुसावादो, पिसुणा वाचा, फरुसा वाचा, सम्फप्पलापो, अभिज्झा, ब्यापादो, मिच्छादिट्ठि—",
"an10.171:2.3":	"अयं वुच्चति, भिक्खवे, अधम्मो च अनत्थो च। ",
"an10.171:3.1":	"कतमो च, भिक्खवे, धम्मो च अत्थो च? ",
"an10.171:3.2":	"पाणातिपाता वेरमणी, अदिन्नादाना वेरमणी, कामेसुमिच्छाचारा वेरमणी, मुसावादा वेरमणी, पिसुणाय वाचाय वेरमणी, फरुसाय वाचाय वेरमणी, सम्फप्पलापा वेरमणी, अनभिज्झा, अब्यापादो, सम्मादिट्ठि—",
"an10.171:3.3":	"अयं वुच्चति, भिक्खवे, धम्मो च अत्थो च। ",
"an10.171:4.1":	"‘अधम्मो च, भिक्खवे, वेदितब्बो अनत्थो च; ",
"an10.171:4.2":	"धम्मो च वेदितब्बो अत्थो च। ",
"an10.171:4.3":	"अधम्मञ्च विदित्वा अनत्थञ्च, धम्मञ्च विदित्वा अत्थञ्च यथा धम्मो यथा अत्थो तथा पटिपज्जितब्बन्’ति, ",
"an10.171:4.4":	"इति यं तं वुत्तं, इदमेतं पटिच्च वुत्तन्”ति। ",
"an10.171:4.5":	"पञ्चमं। "
}	
