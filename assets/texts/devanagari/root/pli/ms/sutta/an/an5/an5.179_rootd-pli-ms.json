{	
"an5.179:0.1":	"अङ्गुत्तर निकाय ५।१७९ ",
"an5.179:0.2":	"१८। उपासकवग्ग ",
"an5.179:0.3":	"गिहिसुत्त ",
"an5.179:1.1":	"अथ खो अनाथपिण्डिको गहपति पञ्चमत्तेहि उपासकसतेहि परिवुतो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। ",
"an5.179:1.2":	"अथ खो भगवा आयस्मन्तं सारिपुत्तं आमन्तेसि: ",
"an5.179:1.3":	"“यं कञ्चि, सारिपुत्त, जानेय्याथ गिहिं ओदातवसनं पञ्चसु सिक्खापदेसु संवुतकम्मन्तं चतुन्नं आभिचेतसिकानं दिट्ठधम्मसुखविहारानं निकामलाभिं अकिच्छलाभिं अकसिरलाभिं, सो आकङ्खमानो अत्तनाव अत्तानं ब्याकरेय्य: ",
"an5.179:1.4":	"‘खीणनिरयोम्हि खीणतिरच्छानयोनि खीणपेत्तिविसयो खीणापायदुग्गतिविनिपातो, सोतापन्नोहमस्मि अविनिपातधम्मो नियतो सम्बोधिपरायणो’ति। ",
"an5.179:2.1":	"कतमेसु पञ्चसु सिक्खापदेसु संवुतकम्मन्तो होति? ",
"an5.179:2.2":	"इध, सारिपुत्त, अरियसावको पाणातिपाता पटिविरतो होति, अदिन्नादाना पटिविरतो होति, कामेसुमिच्छाचारा पटिविरतो होति, मुसावादा पटिविरतो होति, सुरामेरयमज्जपमादट्ठाना पटिविरतो होति। ",
"an5.179:2.3":	"इमेसु पञ्चसु सिक्खापदेसु संवुतकम्मन्तो होति। ",
"an5.179:3.1":	"कतमेसं चतुन्नं आभिचेतसिकानं दिट्ठधम्मसुखविहारानं निकामलाभी होति अकिच्छलाभी अकसिरलाभी? ",
"an5.179:3.2":	"इध, सारिपुत्त, अरियसावको बुद्धे अवेच्चप्पसादेन समन्नागतो होति: ",
"an5.179:3.3":	"‘इतिपि सो भगवा अरहं सम्मासम्बुद्धो विज्जाचरणसम्पन्नो सुगतो लोकविदू अनुत्तरो पुरिसदम्मसारथि, सत्था देवमनुस्सानं बुद्धो भगवा’ति। ",
"an5.179:3.4":	"अयमस्स पठमो आभिचेतसिको दिट्ठधम्मसुखविहारो अधिगतो होति अविसुद्धस्स चित्तस्स विसुद्धिया अपरियोदातस्स चित्तस्स परियोदपनाय। ",
"an5.179:4.1":	"पुन चपरं, सारिपुत्त, अरियसावको धम्मे अवेच्चप्पसादेन समन्नागतो होति: ",
"an5.179:4.2":	"‘स्वाक्खातो भगवता धम्मो सन्दिट्ठिको अकालिको एहिपस्सिको ओपनेय्यिको पच्चत्तं वेदितब्बो विञ्ञूही’ति। ",
"an5.179:4.3":	"अयमस्स दुतियो आभिचेतसिको दिट्ठधम्मसुखविहारो अधिगतो होति अविसुद्धस्स चित्तस्स विसुद्धिया अपरियोदातस्स चित्तस्स परियोदपनाय। ",
"an5.179:5.1":	"पुन चपरं, सारिपुत्त, अरियसावको सङ्घे अवेच्चप्पसादेन समन्नागतो होति: ",
"an5.179:5.2":	"‘सुप्पटिपन्नो भगवतो सावकसङ्घो उजुप्पटिपन्नो भगवतो सावकसङ्घो ञायप्पटिपन्नो भगवतो सावकसङ्घो सामीचिप्पटिपन्नो भगवतो सावकसङ्घो, यदिदं चत्तारि पुरिसयुगानि अट्ठ पुरिसपुग्गला एस भगवतो सावकसङ्घो आहुनेय्यो पाहुनेय्यो दक्खिणेय्यो अञ्जलिकरणीयो अनुत्तरं पुञ्ञक्खेत्तं लोकस्सा’ति। ",
"an5.179:5.3":	"अयमस्स ततियो आभिचेतसिको दिट्ठधम्मसुखविहारो अधिगतो होति अविसुद्धस्स चित्तस्स विसुद्धिया अपरियोदातस्स चित्तस्स परियोदपनाय। ",
"an5.179:6.1":	"पुन चपरं, सारिपुत्त, अरियसावको अरियकन्तेहि सीलेहि समन्नागतो होति अखण्डेहि अच्छिद्देहि असबलेहि अकम्मासेहि भुजिस्सेहि विञ्ञुप्पसत्थेहि अपरामट्ठेहि समाधिसंवत्तनिकेहि। ",
"an5.179:6.2":	"अयमस्स चतुत्थो आभिचेतसिको दिट्ठधम्मसुखविहारो अधिगतो होति अविसुद्धस्स चित्तस्स विसुद्धिया अपरियोदातस्स चित्तस्स परियोदपनाय। ",
"an5.179:6.3":	"इमेसं चतुन्नं आभिचेतसिकानं दिट्ठधम्मसुखविहारानं निकामलाभी होति अकिच्छलाभी अकसिरलाभी। ",
"an5.179:7.1":	"यं कञ्चि, सारिपुत्त, जानेय्याथ गिहिं ओदातवसनं—इमेसु पञ्चसु सिक्खापदेसु संवुतकम्मन्तं, इमेसञ्च चतुन्नं आभिचेतसिकानं दिट्ठधम्मसुखविहारानं निकामलाभिं अकिच्छलाभिं अकसिरलाभिं, सो आकङ्खमानो अत्तनाव अत्तानं ब्याकरेय्य: ",
"an5.179:7.2":	"‘खीणनिरयोम्हि खीणतिरच्छानयोनि खीणपेत्तिविसयो खीणापायदुग्गतिविनिपातो, सोतापन्नोहमस्मि अविनिपातधम्मो नियतो सम्बोधिपरायणो’ति। ",
"an5.179:8.1":	"निरयेसु भयं दिस्वा, ",
"an5.179:8.2":	"पापानि परिवज्जये; ",
"an5.179:8.3":	"अरियधम्मं समादाय, ",
"an5.179:8.4":	"पण्डितो परिवज्जये। ",
"an5.179:9.1":	"न हिंसे पाणभूतानि, ",
"an5.179:9.2":	"विज्जमाने परक्कमे; ",
"an5.179:9.3":	"मुसा च न भणे जानं, ",
"an5.179:9.4":	"अदिन्नं न परामसे। ",
"an5.179:10.1":	"सेहि दारेहि सन्तुट्ठो, ",
"an5.179:10.2":	"परदारञ्च आरमे; ",
"an5.179:10.3":	"मेरयं वारुणिं जन्तु, ",
"an5.179:10.4":	"न पिवे चित्तमोहनिं। ",
"an5.179:11.1":	"अनुस्सरेय्य सम्बुद्धं, ",
"an5.179:11.2":	"धम्मञ्चानुवितक्कये; ",
"an5.179:11.3":	"अब्यापज्जं हितं चित्तं, ",
"an5.179:11.4":	"देवलोकाय भावये। ",
"an5.179:12.1":	"उपट्ठिते देय्यधम्मे, ",
"an5.179:12.2":	"पुञ्ञत्थस्स जिगीसतो; ",
"an5.179:12.3":	"सन्तेसु पठमं दिन्ना, ",
"an5.179:12.4":	"विपुला होति दक्खिणा। ",
"an5.179:13.1":	"सन्तो हवे पवक्खामि, ",
"an5.179:13.2":	"सारिपुत्त सुणोहि मे; ",
"an5.179:13.3":	"इति कण्हासु सेतासु, ",
"an5.179:13.4":	"रोहिणीसु हरीसु वा। ",
"an5.179:14.1":	"कम्मासासु सरूपासु, ",
"an5.179:14.2":	"गोसु पारेवतासु वा; ",
"an5.179:14.3":	"यासु कासुचि एतासु, ",
"an5.179:14.4":	"दन्तो जायति पुङ्गवो। ",
"an5.179:15.1":	"धोरय्हो बलसम्पन्नो, ",
"an5.179:15.2":	"कल्याणजवनिक्कमो; ",
"an5.179:15.3":	"तमेव भारे युञ्जन्ति, ",
"an5.179:15.4":	"नास्स वण्णं परिक्खरे। ",
"an5.179:16.1":	"एवमेवं मनुस्सेसु, ",
"an5.179:16.2":	"यस्मिं किस्मिञ्चि जातिये; ",
"an5.179:16.3":	"खत्तिये ब्राह्मणे वेस्से, ",
"an5.179:16.4":	"सुद्दे चण्डालपुक्कुसे। ",
"an5.179:17.1":	"यासु कासुचि एतासु, ",
"an5.179:17.2":	"दन्तो जायति सुब्बतो; ",
"an5.179:17.3":	"धम्मट्ठो सीलसम्पन्नो, ",
"an5.179:17.4":	"सच्चवादी हिरीमनो। ",
"an5.179:18.1":	"पहीनजातिमरणो, ",
"an5.179:18.2":	"ब्रह्मचरियस्स केवली; ",
"an5.179:18.3":	"पन्नभारो विसंयुत्तो, ",
"an5.179:18.4":	"कतकिच्चो अनासवो। ",
"an5.179:19.1":	"पारगू सब्बधम्मानं, ",
"an5.179:19.2":	"अनुपादाय निब्बुतो; ",
"an5.179:19.3":	"तस्मिञ्च विरजे खेत्ते, ",
"an5.179:19.4":	"विपुला होति दक्खिणा। ",
"an5.179:20.1":	"बाला च अविजानन्ता, ",
"an5.179:20.2":	"दुम्मेधा अस्सुताविनो; ",
"an5.179:20.3":	"बहिद्धा ददन्ति दानानि, ",
"an5.179:20.4":	"न हि सन्ते उपासरे। ",
"an5.179:21.1":	"ये च सन्ते उपासन्ति, ",
"an5.179:21.2":	"सप्पञ्ञे धीरसम्मते; ",
"an5.179:21.3":	"सद्धा च नेसं सुगते, ",
"an5.179:21.4":	"मूलजाता पतिट्ठिता। ",
"an5.179:22.1":	"देवलोकञ्च ते यन्ति, ",
"an5.179:22.2":	"कुले वा इध जायरे; ",
"an5.179:22.3":	"अनुपुब्बेन निब्बानं, ",
"an5.179:22.4":	"अधिगच्छन्ति पण्डिता”ति। ",
"an5.179:22.5":	"नवमं। "
}	
