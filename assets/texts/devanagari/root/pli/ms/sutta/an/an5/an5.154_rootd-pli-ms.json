{	
"an5.154:0.1":	"अङ्गुत्तर निकाय ५।१५४ ",
"an5.154:0.2":	"१६। सद्धम्मवग्ग ",
"an5.154:0.3":	"पठमसद्धम्मसम्मोससुत्त ",
"an5.154:1.1":	"“पञ्चिमे, भिक्खवे, धम्मा सद्धम्मस्स सम्मोसाय अन्तरधानाय संवत्तन्ति। ",
"an5.154:1.2":	"कतमे पञ्च? ",
"an5.154:1.3":	"इध, भिक्खवे, भिक्खू न सक्कच्चं धम्मं सुणन्ति, न सक्कच्चं धम्मं परियापुणन्ति, न सक्कच्चं धम्मं धारेन्ति, न सक्कच्चं धातानं धम्मानं अत्थं उपपरिक्खन्ति, न सक्कच्चं अत्थमञ्ञाय धम्ममञ्ञाय धम्मानुधम्मं पटिपज्जन्ति। ",
"an5.154:1.4":	"इमे खो, भिक्खवे, पञ्च धम्मा सद्धम्मस्स सम्मोसाय अन्तरधानाय संवत्तन्ति। ",
"an5.154:2.1":	"पञ्चिमे, भिक्खवे, धम्मा सद्धम्मस्स ठितिया असम्मोसाय अनन्तरधानाय संवत्तन्ति। ",
"an5.154:2.2":	"कतमे पञ्च? ",
"an5.154:2.3":	"इध, भिक्खवे, भिक्खू सक्कच्चं धम्मं सुणन्ति, सक्कच्चं धम्मं परियापुणन्ति, सक्कच्चं धम्मं धारेन्ति, सक्कच्चं धातानं धम्मानं अत्थं उपपरिक्खन्ति, सक्कच्चं अत्थमञ्ञाय धम्ममञ्ञाय धम्मानुधम्मं पटिपज्जन्ति। ",
"an5.154:2.4":	"इमे खो, भिक्खवे, पञ्च धम्मा सद्धम्मस्स ठितिया असम्मोसाय अनन्तरधानाय संवत्तन्ती”ति। ",
"an5.154:2.5":	"चतुत्थं। "
}	
