{	
"an6.13:0.1":	"अङ्गुत्तर निकाय ६।१३ ",
"an6.13:0.2":	"२। सारणीयवग्ग ",
"an6.13:0.3":	"निस्सारणीयसुत्त ",
"an6.13:1.1":	"“छयिमा, भिक्खवे, निस्सारणीया धातुयो। ",
"an6.13:1.2":	"कतमा छ? ",
"an6.13:1.3":	"इध, भिक्खवे, भिक्खु एवं वदेय्य: ",
"an6.13:1.4":	"‘मेत्ता हि खो मे चेतोविमुत्ति भाविता बहुलीकता यानीकता वत्थुकता अनुट्ठिता परिचिता सुसमारद्धा; ",
"an6.13:1.5":	"अथ च पन मे ब्यापादो चित्तं परियादाय तिट्ठती’ति। ",
"an6.13:1.6":	"सो ‘मा हेवन्’तिस्स वचनीयो: ‘मायस्मा एवं अवच; मा भगवन्तं अब्भाचिक्खि, न हि साधु भगवतो अब्भक्खानं, न हि भगवा एवं वदेय्य। ",
"an6.13:1.7":	"अट्ठानमेतं, आवुसो, अनवकासो यं मेत्ताय चेतोविमुत्तिया भाविताय बहुलीकताय यानीकताय वत्थुकताय अनुट्ठिताय परिचिताय सुसमारद्धाय; ",
"an6.13:1.8":	"अथ च पनस्स ब्यापादो चित्तं परियादाय ठस्सति, नेतं ठानं विज्जति। ",
"an6.13:1.9":	"निस्सरणञ्हेतं, आवुसो, ब्यापादस्स यदिदं मेत्ताचेतोविमुत्ती’ति। ",
"an6.13:2.1":	"इध पन, भिक्खवे, भिक्खु एवं वदेय्य: ",
"an6.13:2.2":	"‘करुणा हि खो मे चेतोविमुत्ति भाविता बहुलीकता यानीकता वत्थुकता अनुट्ठिता परिचिता सुसमारद्धा; ",
"an6.13:2.3":	"अथ च पन मे विहेसा चित्तं परियादाय तिट्ठती’ति। ",
"an6.13:2.4":	"सो ‘मा हेवन्’तिस्स वचनीयो: ‘मायस्मा एवं अवच; मा भगवन्तं अब्भाचिक्खि, न हि साधु भगवतो अब्भक्खानं, न हि भगवा एवं वदेय्य। ",
"an6.13:2.5":	"अट्ठानमेतं, आवुसो, अनवकासो यं करुणाय चेतोविमुत्तिया भाविताय बहुलीकताय यानीकताय वत्थुकताय अनुट्ठिताय परिचिताय सुसमारद्धाय; ",
"an6.13:2.6":	"अथ च पनस्स विहेसा चित्तं परियादाय ठस्सति, नेतं ठानं विज्जति। ",
"an6.13:2.7":	"निस्सरणञ्हेतं, आवुसो, विहेसाय यदिदं करुणाचेतोविमुत्ती’ति। ",
"an6.13:3.1":	"इध पन, भिक्खवे, भिक्खु एवं वदेय्य: ",
"an6.13:3.2":	"‘मुदिता हि खो मे चेतोविमुत्ति भाविता बहुलीकता यानीकता वत्थुकता अनुट्ठिता परिचिता सुसमारद्धा; ",
"an6.13:3.3":	"अथ च पन मे अरति चित्तं परियादाय तिट्ठती’ति। ",
"an6.13:3.4":	"सो ‘मा हेवन्’तिस्स वचनीयो: ‘मायस्मा एवं अवच; मा भगवन्तं अब्भाचिक्खि, न हि साधु भगवतो अब्भक्खानं, न हि भगवा एवं वदेय्य। ",
"an6.13:3.5":	"अट्ठानमेतं, आवुसो, अनवकासो यं मुदिताय चेतोविमुत्तिया भाविताय बहुलीकताय यानीकताय वत्थुकताय अनुट्ठिताय परिचिताय सुसमारद्धाय; ",
"an6.13:3.6":	"अथ च पनस्स अरति चित्तं परियादाय ठस्सति, नेतं ठानं विज्जति। ",
"an6.13:3.7":	"निस्सरणञ्हेतं, आवुसो, अरतिया यदिदं मुदिताचेतोविमुत्ती’ति। ",
"an6.13:4.1":	"इध पन, भिक्खवे, भिक्खु एवं वदेय्य: ",
"an6.13:4.2":	"‘उपेक्खा हि खो मे चेतोविमुत्ति भाविता बहुलीकता यानीकता वत्थुकता अनुट्ठिता परिचिता सुसमारद्धा; ",
"an6.13:4.3":	"अथ च पन मे रागो चित्तं परियादाय तिट्ठती’ति। ",
"an6.13:4.4":	"सो ‘मा हेवन्’तिस्स वचनीयो: ‘मायस्मा एवं अवच; मा भगवन्तं अब्भाचिक्खि, न हि साधु भगवतो अब्भक्खानं, न हि भगवा एवं वदेय्य। ",
"an6.13:4.5":	"अट्ठानमेतं, आवुसो, अनवकासो यं उपेक्खाय चेतोविमुत्तिया भाविताय बहुलीकताय यानीकताय वत्थुकताय अनुट्ठिताय परिचिताय सुसमारद्धाय; ",
"an6.13:4.6":	"अथ च पनस्स रागो चित्तं परियादाय ठस्सति, नेतं ठानं विज्जति। ",
"an6.13:4.7":	"निस्सरणञ्हेतं, आवुसो, रागस्स यदिदं उपेक्खाचेतोविमुत्ती’ति। ",
"an6.13:5.1":	"इध पन, भिक्खवे, भिक्खु एवं वदेय्य: ",
"an6.13:5.2":	"‘अनिमित्ता हि खो मे चेतोविमुत्ति भाविता बहुलीकता यानीकता वत्थुकता अनुट्ठिता परिचिता सुसमारद्धा; ",
"an6.13:5.3":	"अथ च पन मे निमित्तानुसारि विञ्ञाणं होती’ति। ",
"an6.13:5.4":	"सो ‘मा हेवन्’तिस्स वचनीयो: ‘मायस्मा एवं अवच; मा भगवन्तं अब्भाचिक्खि, न हि साधु भगवतो अब्भक्खानं, न हि भगवा एवं वदेय्य। ",
"an6.13:5.5":	"अट्ठानमेतं, आवुसो, अनवकासो यं अनिमित्ताय चेतोविमुत्तिया भाविताय बहुलीकताय यानीकताय वत्थुकताय अनुट्ठिताय परिचिताय सुसमारद्धाय; ",
"an6.13:5.6":	"अथ च पनस्स निमित्तानुसारि विञ्ञाणं भविस्सति, नेतं ठानं विज्जति। ",
"an6.13:5.7":	"निस्सरणञ्हेतं, आवुसो, सब्बनिमित्तानं यदिदं अनिमित्ताचेतोविमुत्ती’ति। ",
"an6.13:6.1":	"इध पन भिक्खवे, भिक्खु एवं वदेय्य: ",
"an6.13:6.2":	"‘अस्मीति खो मे विगतं, अयमहमस्मीति च न समनुपस्सामि; ",
"an6.13:6.3":	"अथ च पन मे विचिकिच्छाकथङ्कथासल्लं चित्तं परियादाय तिट्ठती’ति। ",
"an6.13:6.4":	"सो ‘मा हेवन्’तिस्स वचनीयो: ‘मायस्मा एवं अवच; मा भगवन्तं अब्भाचिक्खि, न हि साधु भगवतो अब्भक्खानं, न हि भगवा एवं वदेय्य। ",
"an6.13:6.5":	"अट्ठानमेतं, आवुसो, अनवकासो यं अस्मीति विगते अयमहमस्मीति च न समनुपस्सतो; ",
"an6.13:6.6":	"अथ च पनस्स विचिकिच्छाकथङ्कथासल्लं चित्तं परियादाय ठस्सति, नेतं ठानं विज्जति। ",
"an6.13:6.7":	"निस्सरणञ्हेतं, आवुसो, विचिकिच्छाकथङ्कथासल्लस्स यदिदं अस्मीति मानसमुग्घातो’ति। ",
"an6.13:7.1":	"इमा खो, भिक्खवे, छ निस्सारणीया धातुयो”ति। ",
"an6.13:7.2":	"ततियं। "
}	
