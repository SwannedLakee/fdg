{	
"an7.36:0.1":	"अङ्गुत्तर निकाय ७।३६ ",
"an7.36:0.2":	"४। देवतावग्ग ",
"an7.36:0.3":	"पठममित्तसुत्त ",
"an7.36:1.1":	"“सत्तहि, भिक्खवे, अङ्गेहि समन्नागतो मित्तो सेवितब्बो। ",
"an7.36:1.2":	"कतमेहि सत्तहि? ",
"an7.36:1.3":	"दुद्ददं ददाति, दुक्करं करोति, दुक्खमं खमति, गुय्हमस्स आवि करोति, गुय्हमस्स परिगुहति, आपदासु न जहति, खीणेन नातिमञ्ञति। ",
"an7.36:1.4":	"इमेहि खो, भिक्खवे, सत्तहि अङ्गेहि समन्नागतो मित्तो सेवितब्बोति। ",
"an7.36:2.1":	"दुद्ददं ददाति मित्तो, ",
"an7.36:2.2":	"दुक्करञ्चापि कुब्बति; ",
"an7.36:2.3":	"अथोपिस्स दुरुत्तानि, ",
"an7.36:2.4":	"खमति दुक्खमानि च। ",
"an7.36:3.1":	"गुय्हञ्च तस्स अक्खाति, ",
"an7.36:3.2":	"गुय्हस्स परिगूहति; ",
"an7.36:3.3":	"आपदासु न जहाति, ",
"an7.36:3.4":	"खीणेन नातिमञ्ञति। ",
"an7.36:4.1":	"यम्हि एतानि ठानानि, ",
"an7.36:4.2":	"संविज्जन्तीध पुग्गले; ",
"an7.36:4.3":	"सो मित्तो मित्तकामेन, ",
"an7.36:4.4":	"भजितब्बो तथाविधो”ति। ",
"an7.36:4.5":	"पञ्चमं। "
}	
