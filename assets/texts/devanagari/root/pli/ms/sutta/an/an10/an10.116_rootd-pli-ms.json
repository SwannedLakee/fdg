{	
"an10.116:0.1":	"अङ्गुत्तर निकाय १०।११६ ",
"an10.116:0.2":	"१२। पच्चोरोहणिवग्ग ",
"an10.116:0.3":	"अजितसुत्त ",
"an10.116:1.1":	"अथ खो अजितो परिब्बाजको येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"an10.116:1.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो अजितो परिब्बाजको भगवन्तं एतदवोच: ",
"an10.116:2.1":	"“अम्हाकं, भो गोतम, पण्डितो नाम सब्रह्मचारी। ",
"an10.116:2.2":	"तेन पञ्चमत्तानि चित्तट्ठानसतानि चिन्तितानि, येहि अञ्ञतित्थिया उपारद्धाव जानन्ति उपारद्धस्मा”ति। ",
"an10.116:3.1":	"अथ खो भगवा भिक्खू आमन्तेसि: ",
"an10.116:3.2":	"“धारेथ नो तुम्हे, भिक्खवे, पण्डितवत्थूनी”ति? ",
"an10.116:3.3":	"“एतस्स, भगवा, कालो एतस्स, सुगत, कालो ",
"an10.116:3.4":	"यं भगवा भासेय्य, भगवतो सुत्वा भिक्खू धारेस्सन्ती”ति। ",
"an10.116:4.1":	"“तेन हि, भिक्खवे, सुणाथ, साधुकं मनसि करोथ, भासिस्सामी”ति। ",
"an10.116:4.2":	"“एवं, भन्ते”ति खो ते भिक्खू भगवतो पच्चस्सोसुं। ",
"an10.116:4.3":	"भगवा एतदवोच: ",
"an10.116:5.1":	"“इध, भिक्खवे, एकच्चो अधम्मिकेन वादेन अधम्मिकं वादं अभिनिग्गण्हाति अभिनिप्पीळेति, तेन च अधम्मिकं परिसं रञ्जेति। ",
"an10.116:5.2":	"तेन सा अधम्मिका परिसा उच्चासद्दमहासद्दा होति: ",
"an10.116:5.3":	"‘पण्डितो वत भो, पण्डितो वत भो’ति। ",
"an10.116:6.1":	"इध पन, भिक्खवे, एकच्चो अधम्मिकेन वादेन धम्मिकं वादं अभिनिग्गण्हाति अभिनिप्पीळेति, तेन च अधम्मिकं परिसं रञ्जेति। ",
"an10.116:6.2":	"तेन सा अधम्मिका परिसा उच्चासद्दमहासद्दा होति: ",
"an10.116:6.3":	"‘पण्डितो वत भो, पण्डितो वत भो’ति। ",
"an10.116:7.1":	"इध पन, भिक्खवे, एकच्चो अधम्मिकेन वादेन धम्मिकञ्च वादं अधम्मिकञ्च वादं अभिनिग्गण्हाति अभिनिप्पीळेति, तेन च अधम्मिकं परिसं रञ्जेति। ",
"an10.116:7.2":	"तेन सा अधम्मिका परिसा उच्चासद्दमहासद्दा होति: ",
"an10.116:7.3":	"‘पण्डितो वत भो, पण्डितो वत भो’ति। ",
"an10.116:8.1":	"अधम्मो च, भिक्खवे, वेदितब्बो धम्मो च; ",
"an10.116:8.2":	"अनत्थो च वेदितब्बो अत्थो च। ",
"an10.116:8.3":	"अधम्मञ्च विदित्वा धम्मञ्च, अनत्थञ्च विदित्वा अत्थञ्च यथा धम्मो यथा अत्थो तथा पटिपज्जितब्बं। ",
"an10.116:9.1":	"कतमो च, भिक्खवे, अधम्मो, कतमो च धम्मो, कतमो च अनत्थो, कतमो च अत्थो? ",
"an10.116:9.2":	"मिच्छादिट्ठि, भिक्खवे, अधम्मो; ",
"an10.116:9.3":	"सम्मादिट्ठि धम्मो; ",
"an10.116:9.4":	"ये च मिच्छादिट्ठिपच्चया अनेके पापका अकुसला धम्मा सम्भवन्ति, अयं अनत्थो; ",
"an10.116:9.5":	"सम्मादिट्ठिपच्चया च अनेके कुसला धम्मा भावनापारिपूरिं गच्छन्ति, अयं अत्थो। ",
"an10.116:10.1":	"मिच्छासङ्कप्पो, भिक्खवे, अधम्मो; ",
"an10.116:10.2":	"सम्मासङ्कप्पो धम्मो … ",
"an10.116:10.3":	"मिच्छावाचा, भिक्खवे, अधम्मो; ",
"an10.116:10.4":	"सम्मावाचा धम्मो … ",
"an10.116:10.5":	"मिच्छाकम्मन्तो, भिक्खवे, अधम्मो; ",
"an10.116:10.6":	"सम्माकम्मन्तो धम्मो … ",
"an10.116:10.7":	"मिच्छाआजीवो, भिक्खवे, अधम्मो; ",
"an10.116:10.8":	"सम्माआजीवो धम्मो … ",
"an10.116:10.9":	"मिच्छावायामो, भिक्खवे, अधम्मो; ",
"an10.116:10.10":	"सम्मावायामो धम्मो … ",
"an10.116:10.11":	"मिच्छासति, भिक्खवे, अधम्मो; ",
"an10.116:10.12":	"सम्मासति धम्मो … ",
"an10.116:10.13":	"मिच्छासमाधि, भिक्खवे अधम्मो; ",
"an10.116:10.14":	"सम्मासमाधि धम्मो … ",
"an10.116:10.15":	"मिच्छाञाणं, भिक्खवे, अधम्मो; ",
"an10.116:10.16":	"सम्माञाणं धम्मो। ",
"an10.116:11.1":	"मिच्छाविमुत्ति, भिक्खवे, अधम्मो; ",
"an10.116:11.2":	"सम्माविमुत्ति धम्मो; ",
"an10.116:11.3":	"ये च मिच्छाविमुत्तिपच्चया अनेके पापका अकुसला धम्मा सम्भवन्ति, अयं अनत्थो; ",
"an10.116:11.4":	"सम्माविमुत्तिपच्चया च अनेके कुसला धम्मा भावनापारिपूरिं गच्छन्ति, अयं अत्थो। ",
"an10.116:12.1":	"‘अधम्मो च, भिक्खवे, वेदितब्बो धम्मो च; ",
"an10.116:12.2":	"अनत्थो च वेदितब्बो अत्थो च। ",
"an10.116:12.3":	"अधम्मञ्च विदित्वा धम्मञ्च, अनत्थञ्च विदित्वा अत्थञ्च यथा धम्मो यथा अत्थो तथा पटिपज्जितब्बन्’ति, ",
"an10.116:12.4":	"इति यं तं वुत्तं, इदमेतं पटिच्च वुत्तन्”ति। ",
"an10.116:12.5":	"चतुत्थं। "
}	
