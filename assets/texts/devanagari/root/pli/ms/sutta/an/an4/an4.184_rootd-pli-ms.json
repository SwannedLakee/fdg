{	
"an4.184:0.1":	"अङ्गुत्तर निकाय ४।१८४ ",
"an4.184:0.2":	"१९। ब्राह्मणवग्ग ",
"an4.184:0.3":	"अभयसुत्त ",
"an4.184:1.1":	"अथ खो जाणुस्सोणि ब्राह्मणो येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"an4.184:1.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो जाणुस्सोणि ब्राह्मणो भगवन्तं एतदवोच: ",
"an4.184:2.1":	"“अहञ्हि, भो गोतम, एवंवादी एवंदिट्ठि: ",
"an4.184:2.2":	"‘नत्थि यो मरणधम्मो समानो न भायति, न सन्तासं आपज्जति मरणस्सा’”ति। ",
"an4.184:2.3":	"“अत्थि, ब्राह्मण, मरणधम्मो समानो भायति, सन्तासं आपज्जति मरणस्स; ",
"an4.184:2.4":	"अत्थि पन, ब्राह्मण, मरणधम्मो समानो न भायति, न सन्तासं आपज्जति मरणस्स। ",
"an4.184:3.1":	"कतमो च, ब्राह्मण, मरणधम्मो समानो भायति, सन्तासं आपज्जति मरणस्स? ",
"an4.184:3.2":	"इध, ब्राह्मण, एकच्चो कामेसु अवीतरागो होति अविगतच्छन्दो अविगतपेमो अविगतपिपासो अविगतपरिळाहो अविगततण्हो। ",
"an4.184:3.3":	"तमेनं अञ्ञतरो गाळ्हो रोगातङ्को फुसति। ",
"an4.184:3.4":	"तस्स अञ्ञतरेन गाळ्हेन रोगातङ्केन फुट्ठस्स एवं होति: ",
"an4.184:3.5":	"‘पिया वत मं कामा जहिस्सन्ति, पिये चाहं कामे जहिस्सामी’ति। ",
"an4.184:3.6":	"सो सोचति किलमति परिदेवति, उरत्ताळिं कन्दति, सम्मोहं आपज्जति। ",
"an4.184:3.7":	"अयं खो, ब्राह्मण, मरणधम्मो समानो भायति, सन्तासं आपज्जति मरणस्स। ",
"an4.184:4.1":	"पुन चपरं, ब्राह्मण, इधेकच्चो काये अवीतरागो होति अविगतच्छन्दो अविगतपेमो अविगतपिपासो अविगतपरिळाहो अविगततण्हो। ",
"an4.184:4.2":	"तमेनं अञ्ञतरो गाळ्हो रोगातङ्को फुसति। ",
"an4.184:4.3":	"तस्स अञ्ञतरेन गाळ्हेन रोगातङ्केन फुट्ठस्स एवं होति: ",
"an4.184:4.4":	"‘पियो वत मं कायो जहिस्सति, पियञ्चाहं कायं जहिस्सामी’ति। ",
"an4.184:4.5":	"सो सोचति किलमति परिदेवति, उरत्ताळिं कन्दति, सम्मोहं आपज्जति। ",
"an4.184:4.6":	"अयम्पि खो, ब्राह्मण, मरणधम्मो समानो भायति, सन्तासं आपज्जति मरणस्स। ",
"an4.184:5.1":	"पुन चपरं, ब्राह्मण, इधेकच्चो अकतकल्याणो होति अकतकुसलो अकतभीरुत्ताणो कतपापो कतलुद्दो कतकिब्बिसो। ",
"an4.184:5.2":	"तमेनं अञ्ञतरो गाळ्हो रोगातङ्को फुसति। ",
"an4.184:5.3":	"तस्स अञ्ञतरेन गाळ्हेन रोगातङ्केन फुट्ठस्स एवं होति: ",
"an4.184:5.4":	"‘अकतं वत मे कल्याणं, अकतं कुसलं, अकतं भीरुत्ताणं; ",
"an4.184:5.5":	"कतं पापं, कतं लुद्दं, कतं किब्बिसं। ",
"an4.184:5.6":	"यावता, भो, अकतकल्याणानं अकतकुसलानं अकतभीरुत्ताणानं कतपापानं कतलुद्दानं कतकिब्बिसानं गति तं गतिं पेच्च गच्छामी’ति। ",
"an4.184:5.7":	"सो सोचति किलमति परिदेवति, उरत्ताळिं कन्दति, सम्मोहं आपज्जति। ",
"an4.184:5.8":	"अयम्पि खो, ब्राह्मण, मरणधम्मो समानो भायति, सन्तासं आपज्जति मरणस्स। ",
"an4.184:6.1":	"पुन चपरं, ब्राह्मण, इधेकच्चो कङ्खी होति विचिकिच्छी अनिट्ठङ्गतो सद्धम्मे। ",
"an4.184:6.2":	"तमेनं अञ्ञतरो गाळ्हो रोगातङ्को फुसति। ",
"an4.184:6.3":	"तस्स अञ्ञतरेन गाळ्हेन रोगातङ्केन फुट्ठस्स एवं होति: ",
"an4.184:6.4":	"‘कङ्खी वतम्हि विचिकिच्छी अनिट्ठङ्गतो सद्धम्मे’ति। ",
"an4.184:6.5":	"सो सोचति किलमति परिदेवति, उरत्ताळिं कन्दति, सम्मोहं आपज्जति। ",
"an4.184:6.6":	"अयम्पि खो, ब्राह्मण, मरणधम्मो समानो भायति, सन्तासं आपज्जति मरणस्स। ",
"an4.184:6.7":	"इमे खो, ब्राह्मण, चत्तारो मरणधम्मा समाना भायन्ति, सन्तासं आपज्जन्ति मरणस्स। ",
"an4.184:7.1":	"कतमो च, ब्राह्मण, मरणधम्मो समानो न भायति, न सन्तासं आपज्जति मरणस्स? ",
"an4.184:7.2":	"इध, ब्राह्मण, एकच्चो कामेसु वीतरागो होति विगतच्छन्दो विगतपेमो विगतपिपासो विगतपरिळाहो विगततण्हो। ",
"an4.184:7.3":	"तमेनं अञ्ञतरो गाळ्हो रोगातङ्को फुसति। ",
"an4.184:7.4":	"तस्स अञ्ञतरेन गाळ्हेन रोगातङ्केन फुट्ठस्स न एवं होति: ",
"an4.184:7.5":	"‘पिया वत मं कामा जहिस्सन्ति, पिये चाहं कामे जहिस्सामी’ति। ",
"an4.184:7.6":	"सो न सोचति न किलमति न परिदेवति, न उरत्ताळिं कन्दति, न सम्मोहं आपज्जति। ",
"an4.184:7.7":	"अयं खो, ब्राह्मण, मरणधम्मो समानो न भायति, न सन्तासं आपज्जति मरणस्स। ",
"an4.184:8.1":	"पुन चपरं, ब्राह्मण, इधेकच्चो काये वीतरागो होति विगतच्छन्दो विगतपेमो विगतपिपासो विगतपरिळाहो विगततण्हो। ",
"an4.184:8.2":	"तमेनं अञ्ञतरो गाळ्हो रोगातङ्को फुसति। ",
"an4.184:8.3":	"तस्स अञ्ञतरेन गाळ्हेन रोगातङ्केन फुट्ठस्स न एवं होति: ",
"an4.184:8.4":	"‘पियो वत मं कायो जहिस्सति, पियञ्चाहं कायं जहिस्सामी’ति। ",
"an4.184:8.5":	"सो न सोचति न किलमति न परिदेवति, न उरत्ताळिं कन्दति, न सम्मोहं आपज्जति। ",
"an4.184:8.6":	"अयम्पि खो, ब्राह्मण, मरणधम्मो समानो न भायति, न सन्तासं आपज्जति मरणस्स। ",
"an4.184:9.1":	"पुन चपरं, ब्राह्मण, इधेकच्चो अकतपापो होति अकतलुद्दो अकतकिब्बिसो कतकल्याणो कतकुसलो कतभीरुत्ताणो। ",
"an4.184:9.2":	"तमेनं अञ्ञतरो गाळ्हो रोगातङ्को फुसति। ",
"an4.184:9.3":	"तस्स अञ्ञतरेन गाळ्हेन रोगातङ्केन फुट्ठस्स एवं होति: ",
"an4.184:9.4":	"‘अकतं वत मे पापं, अकतं लुद्दं, अकतं किब्बिसं; ",
"an4.184:9.5":	"कतं कल्याणं, कतं कुसलं, कतं भीरुत्ताणं। ",
"an4.184:9.6":	"यावता, भो, अकतपापानं अकतलुद्दानं अकतकिब्बिसानं कतकल्याणानं कतकुसलानं कतभीरुत्ताणानं गति तं गतिं पेच्च गच्छामी’ति। ",
"an4.184:9.7":	"सो न सोचति न किलमति न परिदेवति, न उरत्ताळिं कन्दति, न सम्मोहं आपज्जति। ",
"an4.184:9.8":	"अयम्पि खो, ब्राह्मण, मरणधम्मो समानो न भायति, न सन्तासं आपज्जति मरणस्स। ",
"an4.184:10.1":	"पुन चपरं, ब्राह्मण, इधेकच्चो अकङ्खी होति अविचिकिच्छी निट्ठङ्गतो सद्धम्मे। ",
"an4.184:10.2":	"तमेनं अञ्ञतरो गाळ्हो रोगातङ्को फुसति। ",
"an4.184:10.3":	"तस्स अञ्ञतरेन गाळ्हेन रोगातङ्केन फुट्ठस्स एवं होति: ",
"an4.184:10.4":	"‘अकङ्खी वतम्हि अविचिकिच्छी निट्ठङ्गतो सद्धम्मे’ति। ",
"an4.184:10.5":	"सो न सोचति न किलमति न परिदेवति, न उरत्ताळिं कन्दति, न सम्मोहं आपज्जति। ",
"an4.184:10.6":	"अयम्पि खो, ब्राह्मण, मरणधम्मो समानो न भायति, न सन्तासं आपज्जति मरणस्स। ",
"an4.184:10.7":	"इमे खो, ब्राह्मण, चत्तारो मरणधम्मा समाना न भायन्ति, न सन्तासं आपज्जन्ति मरणस्सा”ति। ",
"an4.184:11.1":	"“अभिक्कन्तं, भो गोतम, अभिक्कन्तं, भो गोतम …पे… उपासकं मं भवं गोतमो धारेतु अज्जतग्गे पाणुपेतं सरणं गतन्”ति। ",
"an4.184:11.2":	"चतुत्थं। "
}	
