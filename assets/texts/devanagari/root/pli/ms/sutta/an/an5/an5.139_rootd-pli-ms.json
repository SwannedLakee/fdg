{	
"an5.139:0.1":	"अङ्गुत्तर निकाय ५।१३९ ",
"an5.139:0.2":	"१४। राजवग्ग ",
"an5.139:0.3":	"अक्खमसुत्त ",
"an5.139:1.1":	"“पञ्चहि, भिक्खवे, अङ्गेहि समन्नागतो रञ्ञो नागो न राजारहो होति न राजभोग्गो, न रञ्ञो अङ्गंत्वेव सङ्खं गच्छति। ",
"an5.139:1.2":	"कतमेहि पञ्चहि? ",
"an5.139:1.3":	"इध, भिक्खवे, रञ्ञो नागो अक्खमो होति रूपानं, अक्खमो सद्दानं, अक्खमो गन्धानं, अक्खमो रसानं, अक्खमो फोट्ठब्बानं। ",
"an5.139:2.1":	"कथञ्च, भिक्खवे, रञ्ञो नागो अक्खमो होति रूपानं? ",
"an5.139:2.2":	"इध, भिक्खवे, रञ्ञो नागो सङ्गामगतो हत्थिकायं वा दिस्वा अस्सकायं वा दिस्वा रथकायं वा दिस्वा पत्तिकायं वा दिस्वा संसीदति विसीदति, न सन्थम्भति न सक्कोति सङ्गामं ओतरितुं। ",
"an5.139:2.3":	"एवं खो, भिक्खवे, रञ्ञो नागो अक्खमो होति रूपानं। ",
"an5.139:3.1":	"कथञ्च, भिक्खवे, रञ्ञो नागो अक्खमो होति सद्दानं? ",
"an5.139:3.2":	"इध, भिक्खवे, रञ्ञो नागो सङ्गामगतो हत्थिसद्दं वा सुत्वा अस्ससद्दं वा सुत्वा रथसद्दं वा सुत्वा पत्तिसद्दं वा सुत्वा भेरिपणवसङ्खतिणवनिन्नादसद्दं वा सुत्वा संसीदति विसीदति, न सन्थम्भति न सक्कोति सङ्गामं ओतरितुं। ",
"an5.139:3.3":	"एवं खो, भिक्खवे, रञ्ञो नागो अक्खमो होति सद्दानं। ",
"an5.139:4.1":	"कथञ्च, भिक्खवे, रञ्ञो नागो अक्खमो होति गन्धानं? ",
"an5.139:4.2":	"इध, भिक्खवे, रञ्ञो नागो सङ्गामगतो ये ते रञ्ञो नागा अभिजाता सङ्गामावचरा तेसं मुत्तकरीसस्स गन्धं घायित्वा संसीदति विसीदति, न सन्थम्भति न सक्कोति सङ्गामं ओतरितुं। ",
"an5.139:4.3":	"एवं खो, भिक्खवे, रञ्ञो नागो अक्खमो होति गन्धानं। ",
"an5.139:5.1":	"कथञ्च, भिक्खवे, रञ्ञो नागो अक्खमो होति रसानं? ",
"an5.139:5.2":	"इध, भिक्खवे, रञ्ञो नागो सङ्गामगतो एकिस्सा वा तिणोदकदत्तिया विमानितो द्वीहि वा तीहि वा चतूहि वा पञ्चहि वा तिणोदकदत्तीहि विमानितो संसीदति विसीदति, न सन्थम्भति न सक्कोति सङ्गामं ओतरितुं। ",
"an5.139:5.3":	"एवं खो, भिक्खवे, रञ्ञो नागो अक्खमो होति रसानं। ",
"an5.139:6.1":	"कथञ्च, भिक्खवे, रञ्ञो नागो अक्खमो होति फोट्ठब्बानं? ",
"an5.139:6.2":	"इध, भिक्खवे, रञ्ञो नागो सङ्गामगतो एकेन वा सरवेगेन विद्धो, द्वीहि वा तीहि वा चतूहि वा पञ्चहि वा सरवेगेहि विद्धो संसीदति विसीदति, न सन्थम्भति न सक्कोति सङ्गामं ओतरितुं। ",
"an5.139:6.3":	"एवं खो, भिक्खवे, रञ्ञो नागो अक्खमो होति फोट्ठब्बानं। ",
"an5.139:7.1":	"इमेहि खो, भिक्खवे, पञ्चहि अङ्गेहि समन्नागतो रञ्ञो नागो न राजारहो होति न राजभोग्गो न रञ्ञो अङ्गंत्वेव सङ्खं गच्छति। ",
"an5.139:8.1":	"एवमेवं खो, भिक्खवे, पञ्चहि अङ्गेहि समन्नागतो भिक्खु न आहुनेय्यो होति न पाहुनेय्यो न दक्खिणेय्यो न अञ्जलिकरणीयो न अनुत्तरं पुञ्ञक्खेत्तं लोकस्स। ",
"an5.139:8.2":	"कतमेहि पञ्चहि? ",
"an5.139:8.3":	"इध, भिक्खवे, भिक्खु अक्खमो होति रूपानं, अक्खमो सद्दानं, अक्खमो गन्धानं, अक्खमो रसानं, अक्खमो फोट्ठब्बानं। ",
"an5.139:9.1":	"कथञ्च, भिक्खवे, भिक्खु अक्खमो होति रूपानं? ",
"an5.139:9.2":	"इध, भिक्खवे, भिक्खु चक्खुना रूपं दिस्वा रजनीये रूपे सारज्जति, न सक्कोति चित्तं समादहितुं। ",
"an5.139:9.3":	"एवं खो, भिक्खवे, भिक्खु अक्खमो होति रूपानं। ",
"an5.139:10.1":	"कथञ्च, भिक्खवे, भिक्खु अक्खमो होति सद्दानं? ",
"an5.139:10.2":	"इध, भिक्खवे, भिक्खु सोतेन सद्दं सुत्वा रजनीये सद्दे सारज्जति, न सक्कोति चित्तं समादहितुं। ",
"an5.139:10.3":	"एवं खो, भिक्खवे, भिक्खु अक्खमो होति सद्दानं। ",
"an5.139:11.1":	"कथञ्च, भिक्खवे, भिक्खु अक्खमो होति गन्धानं? ",
"an5.139:11.2":	"इध, भिक्खवे, भिक्खु घानेन गन्धं घायित्वा रजनीये गन्धे सारज्जति, न सक्कोति चित्तं समादहितुं। ",
"an5.139:11.3":	"एवं खो, भिक्खवे, भिक्खु अक्खमो होति गन्धानं। ",
"an5.139:12.1":	"कथञ्च, भिक्खवे, भिक्खु अक्खमो होति रसानं? ",
"an5.139:12.2":	"इध, भिक्खवे, भिक्खु जिव्हाय रसं सायित्वा रजनीये रसे सारज्जति, न सक्कोति चित्तं समादहितुं। ",
"an5.139:12.3":	"एवं खो, भिक्खवे, भिक्खु अक्खमो होति रसानं। ",
"an5.139:13.1":	"कथञ्च, भिक्खवे, भिक्खु अक्खमो होति फोट्ठब्बानं? ",
"an5.139:13.2":	"इध, भिक्खवे, भिक्खु कायेन फोट्ठब्बं फुसित्वा रजनीये फोट्ठब्बे सारज्जति, न सक्कोति चित्तं समादहितुं। ",
"an5.139:13.3":	"एवं खो, भिक्खवे, भिक्खु अक्खमो होति फोट्ठब्बानं। ",
"an5.139:14.1":	"इमेहि खो, भिक्खवे, पञ्चहि धम्मेहि समन्नागतो भिक्खु न आहुनेय्यो होति न पाहुनेय्यो न दक्खिणेय्यो न अञ्जलिकरणीयो न अनुत्तरं पुञ्ञक्खेत्तं लोकस्स। ",
"an5.139:15.1":	"पञ्चहि, भिक्खवे, अङ्गेहि समन्नागतो रञ्ञो नागो राजारहो होति राजभोग्गो, रञ्ञो अङ्गंत्वेव सङ्खं गच्छति। ",
"an5.139:15.2":	"कतमेहि पञ्चहि? ",
"an5.139:15.3":	"इध, भिक्खवे, रञ्ञो नागो खमो होति रूपानं, खमो सद्दानं, खमो गन्धानं, खमो रसानं, खमो फोट्ठब्बानं। ",
"an5.139:16.1":	"कथञ्च, भिक्खवे, रञ्ञो नागो खमो होति रूपानं? ",
"an5.139:16.2":	"इध, भिक्खवे, रञ्ञो नागो सङ्गामगतो हत्थिकायं वा दिस्वा अस्सकायं वा दिस्वा रथकायं वा दिस्वा पत्तिकायं वा दिस्वा न संसीदति न विसीदति, सन्थम्भति सक्कोति सङ्गामं ओतरितुं। ",
"an5.139:16.3":	"एवं खो, भिक्खवे, रञ्ञो नागो खमो होति रूपानं। ",
"an5.139:17.1":	"कथञ्च, भिक्खवे, रञ्ञो नागो खमो होति सद्दानं? ",
"an5.139:17.2":	"इध, भिक्खवे, रञ्ञो नागो सङ्गामगतो हत्थिसद्दं वा सुत्वा अस्ससद्दं वा सुत्वा रथसद्दं वा सुत्वा पत्तिसद्दं वा सुत्वा भेरिपणवसङ्खतिणवनिन्नादसद्दं वा सुत्वा न संसीदति न विसीदति, सन्थम्भति सक्कोति सङ्गामं ओतरितुं। ",
"an5.139:17.3":	"एवं खो, भिक्खवे, रञ्ञो नागो खमो होति सद्दानं। ",
"an5.139:18.1":	"कथञ्च, भिक्खवे, रञ्ञो नागो खमो होति गन्धानं? ",
"an5.139:18.2":	"इध, भिक्खवे, रञ्ञो नागो सङ्गामगतो ये ते रञ्ञो नागा अभिजाता सङ्गामावचरा तेसं मुत्तकरीसस्स गन्धं घायित्वा न संसीदति न विसीदति, सन्थम्भति सक्कोति सङ्गामं ओतरितुं। ",
"an5.139:18.3":	"एवं खो, भिक्खवे, रञ्ञो नागो खमो होति गन्धानं। ",
"an5.139:19.1":	"कथञ्च, भिक्खवे, रञ्ञो नागो खमो होति रसानं? ",
"an5.139:19.2":	"इध, भिक्खवे, रञ्ञो नागो सङ्गामगतो एकिस्सा वा तिणोदकदत्तिया विमानितो द्वीहि वा तीहि वा चतूहि वा पञ्चहि वा तिणोदकदत्तीहि विमानितो न संसीदति न विसीदति, सन्थम्भति सक्कोति सङ्गामं ओतरितुं। ",
"an5.139:19.3":	"एवं खो, भिक्खवे, रञ्ञो नागो खमो होति रसानं। ",
"an5.139:20.1":	"कथञ्च, भिक्खवे, रञ्ञो नागो खमो होति फोट्ठब्बानं? ",
"an5.139:20.2":	"इध, भिक्खवे, रञ्ञो नागो सङ्गामगतो एकेन वा सरवेगेन विद्धो, द्वीहि वा तीहि वा चतूहि वा पञ्चहि वा सरवेगेहि विद्धो न संसीदति न विसीदति, सन्थम्भति सक्कोति सङ्गामं ओतरितुं। ",
"an5.139:20.3":	"एवं खो, भिक्खवे, रञ्ञो नागो खमो होति फोट्ठब्बानं। ",
"an5.139:21.1":	"इमेहि खो, भिक्खवे, पञ्चहि अङ्गेहि समन्नागतो रञ्ञो नागो राजारहो होति राजभोग्गो, रञ्ञो अङ्गंत्वेव सङ्खं गच्छति। ",
"an5.139:22.1":	"एवमेवं खो, भिक्खवे, पञ्चहि धम्मेहि समन्नागतो भिक्खु आहुनेय्यो होति पाहुनेय्यो दक्खिणेय्यो अञ्जलिकरणीयो अनुत्तरं पुञ्ञक्खेत्तं लोकस्स। ",
"an5.139:22.2":	"कतमेहि पञ्चहि? ",
"an5.139:22.3":	"इध, भिक्खवे, भिक्खु खमो होति रूपानं, खमो सद्दानं, खमो गन्धानं, खमो रसानं, खमो फोट्ठब्बानं। ",
"an5.139:23.1":	"कथञ्च, भिक्खवे, भिक्खु खमो होति रूपानं? ",
"an5.139:23.2":	"इध, भिक्खवे, भिक्खु चक्खुना रूपं दिस्वा रजनीये रूपे न सारज्जति, सक्कोति चित्तं समादहितुं। ",
"an5.139:23.3":	"एवं खो, भिक्खवे, भिक्खु खमो होति रूपानं। ",
"an5.139:24.1":	"कथञ्च, भिक्खवे, भिक्खु खमो होति सद्दानं? ",
"an5.139:24.2":	"इध, भिक्खवे, भिक्खु सोतेन सद्दं सुत्वा रजनीये सद्दे न सारज्जति, सक्कोति चित्तं समादहितुं। ",
"an5.139:24.3":	"एवं खो, भिक्खवे, भिक्खु खमो होति सद्दानं। ",
"an5.139:25.1":	"कथञ्च, भिक्खवे, भिक्खु खमो होति गन्धानं। ",
"an5.139:25.2":	"इध, भिक्खवे, भिक्खु घानेन गन्धं घायित्वा रजनीये गन्धे न सारज्जति, सक्कोति चित्तं समादहितुं। ",
"an5.139:25.3":	"एवं खो, भिक्खवे, भिक्खु खमो होति गन्धानं। ",
"an5.139:26.1":	"कथञ्च, भिक्खवे, भिक्खु खमो होति रसानं? ",
"an5.139:26.2":	"इध, भिक्खवे, भिक्खु जिव्हाय रसं सायित्वा रजनीये रसे न सारज्जति, सक्कोति चित्तं समादहितुं। ",
"an5.139:26.3":	"एवं खो, भिक्खवे, भिक्खु खमो होति रसानं। ",
"an5.139:27.1":	"कथञ्च, भिक्खवे, भिक्खु खमो होति फोट्ठब्बानं? ",
"an5.139:27.2":	"इध, भिक्खवे, भिक्खु कायेन फोट्ठब्बं फुसित्वा रजनीये फोट्ठब्बे न सारज्जति, सक्कोति चित्तं समादहितुं। ",
"an5.139:27.3":	"एवं खो, भिक्खवे, भिक्खु खमो होति फोट्ठब्बानं। ",
"an5.139:28.1":	"इमेहि खो, भिक्खवे, पञ्चहि धम्मेहि समन्नागतो भिक्खु आहुनेय्यो होति पाहुनेय्यो दक्खिणेय्यो अञ्जलिकरणीयो अनुत्तरं पुञ्ञक्खेत्तं लोकस्सा”ति। ",
"an5.139:28.2":	"नवमं। "
}	
