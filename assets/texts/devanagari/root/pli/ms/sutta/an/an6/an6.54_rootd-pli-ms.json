{	
"an6.54:0.1":	"अङ्गुत्तर निकाय ६।५४ ",
"an6.54:0.2":	"५। धम्मिकवग्ग ",
"an6.54:0.3":	"धम्मिकसुत्त ",
"an6.54:1.1":	"एकं समयं भगवा राजगहे विहरति गिज्झकूटे पब्बते। ",
"an6.54:1.2":	"तेन खो पन समयेन आयस्मा धम्मिको जातिभूमियं आवासिको होति सब्बसो जातिभूमियं सत्तसु आवासेसु। ",
"an6.54:1.3":	"तत्र सुदं आयस्मा धम्मिको आगन्तुके भिक्खू अक्कोसति परिभासति विहिंसति वितुदति रोसेति वाचाय। ",
"an6.54:1.4":	"ते च आगन्तुका भिक्खू आयस्मता धम्मिकेन अक्कोसियमाना परिभासियमाना विहेसियमाना वितुदियमाना रोसियमाना वाचाय पक्कमन्ति, न सण्ठन्ति, रिञ्चन्ति आवासं। ",
"an6.54:2.1":	"अथ खो जातिभूमकानं उपासकानं एतदहोसि: ",
"an6.54:2.2":	"“मयं खो भिक्खुसङ्घं पच्चुपट्ठिता चीवरपिण्डपातसेनासनगिलानप्पच्चयभेसज्जपरिक्खारेन। ",
"an6.54:2.3":	"अथ च पन आगन्तुका भिक्खू पक्कमन्ति, न सण्ठन्ति, रिञ्चन्ति आवासं। ",
"an6.54:2.4":	"को नु खो हेतु को पच्चयो येन आगन्तुका भिक्खू पक्कमन्ति, न सण्ठन्ति, रिञ्चन्ति आवासन्”ति? ",
"an6.54:2.5":	"अथ खो जातिभूमकानं उपासकानं एतदहोसि: ",
"an6.54:2.6":	"“अयं खो आयस्मा धम्मिको आगन्तुके भिक्खू अक्कोसति परिभासति विहिंसति वितुदति रोसेति वाचाय। ",
"an6.54:2.7":	"ते च आगन्तुका भिक्खू आयस्मता धम्मिकेन अक्कोसियमाना परिभासियमाना विहेसियमाना वितुदियमाना रोसियमाना वाचाय पक्कमन्ति, न सण्ठन्ति, रिञ्चन्ति आवासं। ",
"an6.54:2.8":	"यन्नून मयं आयस्मन्तं धम्मिकं पब्बाजेय्यामा”ति। ",
"an6.54:3.1":	"अथ खो जातिभूमका उपासका येन आयस्मा धम्मिको तेनुपसङ्कमिंसु; उपसङ्कमित्वा आयस्मन्तं धम्मिकं एतदवोचुं: ",
"an6.54:3.2":	"“पक्कमतु, भन्ते, आयस्मा धम्मिको इमम्हा आवासा; ",
"an6.54:3.3":	"अलं ते इध वासेना”ति। ",
"an6.54:3.4":	"अथ खो आयस्मा धम्मिको तम्हा आवासा अञ्ञं आवासं अगमासि। ",
"an6.54:3.5":	"तत्रपि सुदं आयस्मा धम्मिको आगन्तुके भिक्खू अक्कोसति परिभासति विहिंसति वितुदति रोसेति वाचाय। ",
"an6.54:3.6":	"ते च आगन्तुका भिक्खू आयस्मता धम्मिकेन अक्कोसियमाना परिभासियमाना विहेसियमाना वितुदियमाना रोसियमाना वाचाय पक्कमन्ति, न सण्ठन्ति, रिञ्चन्ति आवासं। ",
"an6.54:4.1":	"अथ खो जातिभूमकानं उपासकानं एतदहोसि: ",
"an6.54:4.2":	"“मयं खो भिक्खुसङ्घं पच्चुपट्ठिता चीवरपिण्डपातसेनासनगिलानप्पच्चयभेसज्जपरिक्खारेन। ",
"an6.54:4.3":	"अथ च पन आगन्तुका भिक्खू पक्कमन्ति, न सण्ठन्ति, रिञ्चन्ति आवासं। ",
"an6.54:4.4":	"को नु खो हेतु को पच्चयो येन आगन्तुका भिक्खू पक्कमन्ति, न सण्ठन्ति, रिञ्चन्ति आवासन्”ति? ",
"an6.54:4.5":	"अथ खो जातिभूमकानं उपासकानं एतदहोसि: ",
"an6.54:4.6":	"“अयं खो आयस्मा धम्मिको आगन्तुके भिक्खू अक्कोसति परिभासति विहिंसति वितुदति रोसेति वाचाय। ",
"an6.54:4.7":	"ते च आगन्तुका भिक्खू आयस्मता धम्मिकेन अक्कोसियमाना परिभासियमाना विहेसियमाना वितुदियमाना रोसियमाना वाचाय पक्कमन्ति, न सण्ठन्ति, रिञ्चन्ति आवासं। ",
"an6.54:4.8":	"यन्नून मयं आयस्मन्तं धम्मिकं पब्बाजेय्यामा”ति। ",
"an6.54:5.1":	"अथ खो जातिभूमका उपासका येनायस्मा धम्मिको तेनुपसङ्कमिंसु; उपसङ्कमित्वा आयस्मन्तं धम्मिकं एतदवोचुं: ",
"an6.54:5.2":	"“पक्कमतु, भन्ते, आयस्मा धम्मिको इमम्हापि आवासा; ",
"an6.54:5.3":	"अलं ते इध वासेना”ति। ",
"an6.54:5.4":	"अथ खो आयस्मा धम्मिको तम्हापि आवासा अञ्ञं आवासं अगमासि। ",
"an6.54:5.5":	"तत्रपि सुदं आयस्मा धम्मिको आगन्तुके भिक्खू अक्कोसति परिभासति विहिंसति वितुदति रोसेति वाचाय। ",
"an6.54:5.6":	"ते च आगन्तुका भिक्खू आयस्मता धम्मिकेन अक्कोसियमाना परिभासियमाना विहेसियमाना वितुदियमाना रोसियमाना वाचाय पक्कमन्ति, न सण्ठन्ति, रिञ्चन्ति आवासं। ",
"an6.54:6.1":	"अथ खो जातिभूमकानं उपासकानं एतदहोसि: ",
"an6.54:6.2":	"“मयं खो भिक्खुसङ्घं पच्चुपट्ठिता चीवरपिण्डपातसेनासनगिलानप्पच्चयभेसज्जपरिक्खारेन। ",
"an6.54:6.3":	"अथ च पन आगन्तुका भिक्खू पक्कमन्ति, न सण्ठन्ति, रिञ्चन्ति आवासं। ",
"an6.54:6.4":	"को नु खो हेतु को पच्चयो येन आगन्तुका भिक्खू पक्कमन्ति, न सण्ठन्ति, रिञ्चन्ति आवासन्”ति? ",
"an6.54:6.5":	"अथ खो जातिभूमकानं उपासकानं एतदहोसि: “अयं खो आयस्मा धम्मिको आगन्तुके भिक्खू अक्कोसति …पे…। ",
"an6.54:6.6":	"यन्नून मयं आयस्मन्तं धम्मिकं पब्बाजेय्याम सब्बसो जातिभूमियं सत्तहि आवासेही”ति। ",
"an6.54:6.7":	"अथ खो जातिभूमका उपासका येनायस्मा धम्मिको तेनुपसङ्कमिंसु; उपसङ्कमित्वा आयस्मन्तं धम्मिकं एतदवोचुं: ",
"an6.54:6.8":	"“पक्कमतु, भन्ते, आयस्मा धम्मिको सब्बसो जातिभूमियं सत्तहि आवासेही”ति। ",
"an6.54:6.9":	"अथ खो आयस्मतो धम्मिकस्स एतदहोसि: ",
"an6.54:6.10":	"“पब्बाजितो खोम्हि जातिभूमकेहि उपासकेहि सब्बसो जातिभूमियं सत्तहि आवासेहि। ",
"an6.54:6.11":	"कहं नु खो दानि गच्छामी”ति? ",
"an6.54:6.12":	"अथ खो आयस्मतो धम्मिकस्स एतदहोसि: ",
"an6.54:6.13":	"“यन्नूनाहं येन भगवा तेनुपसङ्कमेय्यन्”ति। ",
"an6.54:7.1":	"अथ खो आयस्मा धम्मिको पत्तचीवरमादाय येन राजगहं तेन पक्कामि। ",
"an6.54:7.2":	"अनुपुब्बेन येन राजगहं गिज्झकूटो पब्बतो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो आयस्मन्तं धम्मिकं भगवा एतदवोच: ",
"an6.54:7.3":	"“हन्द कुतो नु त्वं, ब्राह्मण धम्मिक, आगच्छसी”ति? ",
"an6.54:7.4":	"“पब्बाजितो अहं, भन्ते, जातिभूमकेहि उपासकेहि सब्बसो जातिभूमियं सत्तहि आवासेही”ति। ",
"an6.54:7.5":	"“अलं, ब्राह्मण धम्मिक, किं ते इमिना, यं तं ततो ततो पब्बाजेन्ति, सो त्वं ततो ततो पब्बाजितो ममेव सन्तिके आगच्छसि। ",
"an6.54:8.1":	"भूतपुब्बं, ब्राह्मण धम्मिक, सामुद्दिका वाणिजा तीरदस्सिं सकुणं गहेत्वा नावाय समुद्दं अज्झोगाहन्ति। ",
"an6.54:8.2":	"ते अतीरदक्खिणिया नावाय तीरदस्सिं सकुणं मुञ्चन्ति। ",
"an6.54:8.3":	"सो गच्छतेव पुरत्थिमं दिसं, गच्छति पच्छिमं दिसं, गच्छति उत्तरं दिसं, गच्छति दक्खिणं दिसं, गच्छति उद्धं, गच्छति अनुदिसं। ",
"an6.54:8.4":	"सचे सो समन्ता तीरं पस्सति, तथागतकोव होति। ",
"an6.54:8.5":	"सचे पन सो समन्ता तीरं न पस्सति तमेव नावं पच्चागच्छति। ",
"an6.54:8.6":	"एवमेवं खो, ब्राह्मण धम्मिक, यं तं ततो ततो पब्बाजेन्ति सो त्वं ततो ततो पब्बाजितो ममेव सन्तिके आगच्छसि। ",
"an6.54:9.1":	"भूतपुब्बं, ब्राह्मण धम्मिक, रञ्ञो कोरब्यस्स सुप्पतिट्ठो नाम निग्रोधराजा अहोसि पञ्चसाखो सीतच्छायो मनोरमो। ",
"an6.54:9.2":	"सुप्पतिट्ठस्स खो पन, ब्राह्मण धम्मिक, निग्रोधराजस्स द्वादसयोजनानि अभिनिवेसो अहोसि, पञ्च योजनानि मूलसन्तानकानं। ",
"an6.54:9.3":	"सुप्पतिट्ठस्स खो पन, ब्राह्मण धम्मिक, निग्रोधराजस्स ताव महन्तानि फलानि अहेसुं; ",
"an6.54:9.4":	"सेय्यथापि नाम आळ्हकथालिका। ",
"an6.54:9.5":	"एवमस्स सादूनि फलानि अहेसुं; ",
"an6.54:9.6":	"सेय्यथापि नाम खुद्दं मधुं अनेलकं। ",
"an6.54:9.7":	"सुप्पतिट्ठस्स खो पन, ब्राह्मण धम्मिक, निग्रोधराजस्स एकं खन्धं राजा परिभुञ्जति सद्धिं इत्थागारेन, एकं खन्धं बलकायो परिभुञ्जति, एकं खन्धं नेगमजानपदा परिभुञ्जन्ति, एकं खन्धं समणब्राह्मणा परिभुञ्जन्ति, एकं खन्धं मिगा परिभुञ्जन्ति। ",
"an6.54:9.8":	"सुप्पतिट्ठस्स खो पन, ब्राह्मण धम्मिक, निग्रोधराजस्स न कोचि फलानि रक्खति, न च सुदं अञ्ञमञ्ञस्स फलानि हिंसन्ति। ",
"an6.54:10.1":	"अथ खो, ब्राह्मण धम्मिक, अञ्ञतरो पुरिसो सुप्पतिट्ठस्स निग्रोधराजस्स यावदत्थं फलानि भक्खित्वा साखं भञ्जित्वा पक्कामि। ",
"an6.54:10.2":	"अथ खो, ब्राह्मण धम्मिक, सुप्पतिट्ठे निग्रोधराजे अधिवत्थाय देवताय एतदहोसि: ",
"an6.54:10.3":	"‘अच्छरियं वत भो, अब्भुतं वत भो। ",
"an6.54:10.4":	"याव पापो मनुस्सो, यत्र हि नाम सुप्पतिट्ठस्स निग्रोधराजस्स यावदत्थं फलानि भक्खित्वा साखं भञ्जित्वा पक्कमिस्सति, यन्नून सुप्पतिट्ठो निग्रोधराजा आयतिं फलं न ददेय्या’ति। ",
"an6.54:10.5":	"अथ खो, ब्राह्मण धम्मिक, सुप्पतिट्ठो निग्रोधराजा आयतिं फलं न अदासि। ",
"an6.54:11.1":	"अथ खो, ब्राह्मण धम्मिक, राजा कोरब्यो येन सक्को देवानमिन्दो तेनुपसङ्कमि; उपसङ्कमित्वा सक्कं देवानमिन्दं एतदवोच: ",
"an6.54:11.2":	"‘यग्घे, मारिस, जानेय्यासि सुप्पतिट्ठो निग्रोधराजा फलं न देती’ति। ",
"an6.54:11.3":	"अथ खो, ब्राह्मण धम्मिक, सक्को देवानमिन्दो तथारूपं इद्धाभिसङ्खारं अभिसङ्खासि, यथा भुसा वातवुट्ठि आगन्त्वा सुप्पतिट्ठं निग्रोधराजं पवत्तेसि उम्मूलमकासि। ",
"an6.54:11.4":	"अथ खो, ब्राह्मण धम्मिक, सुप्पतिट्ठे निग्रोधराजे अधिवत्था देवता दुक्खी दुम्मना अस्सुमुखी रुदमाना एकमन्तं अट्ठासि। ",
"an6.54:12.1":	"अथ खो, ब्राह्मण धम्मिक, सक्को देवानमिन्दो येन सुप्पतिट्ठे निग्रोधराजे अधिवत्था देवता तेनुपसङ्कमि; उपसङ्कमित्वा सुप्पतिट्ठे निग्रोधराजे अधिवत्थं देवतं एतदवोच: ",
"an6.54:12.2":	"‘किं नु त्वं, देवते, दुक्खी दुम्मना अस्सुमुखी रुदमाना एकमन्तं ठिता’ति? ",
"an6.54:12.3":	"‘तथा हि पन मे, मारिस, भुसा वातवुट्ठि आगन्त्वा भवनं पवत्तेसि उम्मूलमकासी’ति। ",
"an6.54:12.4":	"‘अपि नु त्वं, देवते, रुक्खधम्मे ठिताय भुसा वातवुट्ठि आगन्त्वा भवनं पवत्तेसि उम्मूलमकासी’ति? ",
"an6.54:12.5":	"‘कथं पन, मारिस, रुक्खो रुक्खधम्मे ठितो होती’ति? ",
"an6.54:12.6":	"‘इध, देवते, रुक्खस्स मूलं मूलत्थिका हरन्ति, तचं तचत्थिका हरन्ति, पत्तं पत्तत्थिका हरन्ति, पुप्फं पुप्फत्थिका हरन्ति, फलं फलत्थिका हरन्ति। ",
"an6.54:12.7":	"न च तेन देवताय अनत्तमनता वा अनभिनन्दि वा करणीया। ",
"an6.54:12.8":	"एवं खो, देवते, रुक्खो रुक्खधम्मे ठितो होती’ति। ",
"an6.54:12.9":	"‘अट्ठितायेव खो मे, मारिस, रुक्खधम्मे भुसा वातवुट्ठि आगन्त्वा भवनं पवत्तेसि उम्मूलमकासी’ति। ",
"an6.54:12.10":	"‘सचे खो त्वं, देवते, रुक्खधम्मे तिट्ठेय्यासि, सिया ते भवनं यथापुरे’ति। ",
"an6.54:12.11":	"‘ठस्सामहं, मारिस, रुक्खधम्मे, होतु मे भवनं यथापुरे’ति। ",
"an6.54:13.1":	"अथ खो, ब्राह्मण धम्मिक, सक्को देवानमिन्दो तथारूपं इद्धाभिसङ्खारं अभिसङ्खासि, यथा भुसा वातवुट्ठि आगन्त्वा सुप्पतिट्ठं निग्रोधराजं उस्सापेसि, सच्छवीनि मूलानि अहेसुं। ",
"an6.54:13.2":	"एवमेवं खो, ब्राह्मण धम्मिक, अपि नु तं समणधम्मे ठितं जातिभूमका उपासका पब्बाजेसुं सब्बसो जातिभूमियं सत्तहि आवासेही”ति? ",
"an6.54:13.3":	"“कथं पन, भन्ते, समणो समणधम्मे ठितो होती”ति? ",
"an6.54:13.4":	"“इध, ब्राह्मण धम्मिक, समणो अक्कोसन्तं न पच्चक्कोसति, रोसन्तं न पटिरोसति, भण्डन्तं न पटिभण्डति। ",
"an6.54:13.5":	"एवं खो, ब्राह्मण धम्मिक, समणो समणधम्मे ठितो होती”ति। ",
"an6.54:13.6":	"“अट्ठितंयेव मं, भन्ते, समणधम्मे जातिभूमका उपासका पब्बाजेसुं सब्बसो जातिभूमियं सत्तहि आवासेही”ति। ",
"an6.54:13.7":	"“भूतपुब्बं, ब्राह्मण धम्मिक, सुनेत्तो नाम सत्था अहोसि तित्थकरो कामेसु वीतरागो। ",
"an6.54:13.8":	"सुनेत्तस्स खो पन, ब्राह्मण धम्मिक, सत्थुनो अनेकानि सावकसतानि अहेसुं। ",
"an6.54:13.9":	"सुनेत्तो सत्था सावकानं ब्रह्मलोकसहब्यताय धम्मं देसेसि। ",
"an6.54:13.10":	"ये खो पन, ब्राह्मण धम्मिक, सुनेत्तस्स सत्थुनो ब्रह्मलोकसहब्यताय धम्मं देसेन्तस्स चित्तानि न पसादेसुं ते कायस्स भेदा परं मरणा अपायं दुग्गतिं विनिपातं निरयं उपपज्जिंसु। ",
"an6.54:13.11":	"ये खो पन, ब्राह्मण धम्मिक, सुनेत्तस्स सत्थुनो ब्रह्मलोकसहब्यताय धम्मं देसेन्तस्स चित्तानि पसादेसुं ते कायस्स भेदा परं मरणा सुगतिं सग्गं लोकं उपपज्जिंसु। ",
"an6.54:14.1":	"भूतपुब्बं, ब्राह्मण धम्मिक, मूगपक्खो नाम सत्था अहोसि …पे… ",
"an6.54:15.1":	"अरनेमि नाम सत्था अहोसि … ",
"an6.54:16.1":	"… कुद्दालको नाम सत्था अहोसि … ",
"an6.54:17.1":	"… हत्थिपालो नाम सत्था अहोसि … ",
"an6.54:18.1":	"… जोतिपालो नाम सत्था अहोसि तित्थकरो कामेसु वीतरागो। ",
"an6.54:18.2":	"जोतिपालस्स खो पन, ब्राह्मण धम्मिक, सत्थुनो अनेकानि सावकसतानि अहेसुं। ",
"an6.54:18.3":	"जोतिपालो सत्था सावकानं ब्रह्मलोकसहब्यताय धम्मं देसेसि। ",
"an6.54:18.4":	"ये खो पन, ब्राह्मण धम्मिक, जोतिपालस्स सत्थुनो ब्रह्मलोकसहब्यताय धम्मं देसेन्तस्स चित्तानि न पसादेसुं ते कायस्स भेदा परं मरणा अपायं दुग्गतिं विनिपातं निरयं उपपज्जिंसु। ",
"an6.54:18.5":	"ये खो पन, ब्राह्मण धम्मिक, जोतिपालस्स सत्थुनो ब्रह्मलोकसहब्यताय धम्मं देसेन्तस्स चित्तानि पसादेसुं ते कायस्स भेदा परं मरणा सुगतिं सग्गं लोकं उपपज्जिंसु। ",
"an6.54:19.1":	"तं किं मञ्ञसि, ब्राह्मण धम्मिक, ",
"an6.54:19.2":	"यो इमे छ सत्थारे तित्थकरे कामेसु वीतरागे, अनेकसतपरिवारे ससावकसङ्घे पदुट्ठचित्तो अक्कोसेय्य परिभासेय्य, बहुं सो अपुञ्ञं पसवेय्या”ति? ",
"an6.54:19.3":	"“एवं, भन्ते”। ",
"an6.54:19.4":	"“यो खो, ब्राह्मण धम्मिक, इमे छ सत्थारे तित्थकरे कामेसु वीतरागे अनेकसतपरिवारे ससावकसङ्घे पदुट्ठचित्तो अक्कोसेय्य परिभासेय्य, बहुं सो अपुञ्ञं पसवेय्य। ",
"an6.54:19.5":	"यो एकं दिट्ठिसम्पन्नं पुग्गलं पदुट्ठचित्तो अक्कोसति परिभासति, अयं ततो बहुतरं अपुञ्ञं पसवति। ",
"an6.54:19.6":	"तं किस्स हेतु? ",
"an6.54:19.7":	"नाहं, ब्राह्मण धम्मिक, इतो बहिद्धा एवरूपिं खन्तिं वदामि, यथामं सब्रह्मचारीसु। ",
"an6.54:19.8":	"तस्मातिह, ब्राह्मण धम्मिक, एवं सिक्खितब्बं: ",
"an6.54:19.9":	"‘न नो समसब्रह्मचारीसु चित्तानि पदुट्ठानि भविस्सन्ती’ति। ",
"an6.54:19.10":	"एवञ्हि ते, ब्राह्मण धम्मिक, सिक्खितब्बन्ति। ",
"an6.54:20.1":	"सुनेत्तो मूगपक्खो च, ",
"an6.54:20.2":	"अरनेमि च ब्राह्मणो; ",
"an6.54:20.3":	"कुद्दालको अहु सत्था, ",
"an6.54:20.4":	"हत्थिपालो च माणवो। ",
"an6.54:21.1":	"जोतिपालो च गोविन्दो, ",
"an6.54:21.2":	"अहु सत्तपुरोहितो; ",
"an6.54:21.3":	"अहिंसका अतीतंसे, ",
"an6.54:21.4":	"छ सत्थारो यसस्सिनो। ",
"an6.54:22.1":	"निरामगन्धा करुणेधिमुत्ता, ",
"an6.54:22.2":	"कामसंयोजनातिगा; ",
"an6.54:22.3":	"कामरागं विराजेत्वा, ",
"an6.54:22.4":	"ब्रह्मलोकूपगा अहुं। ",
"an6.54:23.1":	"अहेसुं सावका तेसं, ",
"an6.54:23.2":	"अनेकानि सतानिपि; ",
"an6.54:23.3":	"निरामगन्धा करुणेधिमुत्ता, ",
"an6.54:23.4":	"कामसंयोजनातिगा; ",
"an6.54:23.5":	"कामरागं विराजेत्वा, ",
"an6.54:23.6":	"ब्रह्मलोकूपगा अहुं। ",
"an6.54:24.1":	"येते इसी बाहिरके, ",
"an6.54:24.2":	"वीतरागे समाहिते; ",
"an6.54:24.3":	"पदुट्ठमनसङ्कप्पो, ",
"an6.54:24.4":	"यो नरो परिभासति; ",
"an6.54:24.5":	"बहुञ्च सो पसवति, ",
"an6.54:24.6":	"अपुञ्ञं तादिसो नरो। ",
"an6.54:25.1":	"यो चेकं दिट्ठिसम्पन्नं, ",
"an6.54:25.2":	"भिक्खुं बुद्धस्स सावकं; ",
"an6.54:25.3":	"पदुट्ठमनसङ्कप्पो, ",
"an6.54:25.4":	"यो नरो परिभासति; ",
"an6.54:25.5":	"अयं ततो बहुतरं, ",
"an6.54:25.6":	"अपुञ्ञं पसवे नरो। ",
"an6.54:26.1":	"न साधुरूपं आसीदे, ",
"an6.54:26.2":	"दिट्ठिट्ठानप्पहायिनं; ",
"an6.54:26.3":	"सत्तमो पुग्गलो एसो, ",
"an6.54:26.4":	"अरियसङ्घस्स वुच्चति। ",
"an6.54:27.1":	"अवीतरागो कामेसु, ",
"an6.54:27.2":	"यस्स पञ्चिन्द्रिया मुदू; ",
"an6.54:27.3":	"सद्धा सति च वीरियं, ",
"an6.54:27.4":	"समथो च विपस्सना। ",
"an6.54:28.1":	"तादिसं भिक्खुमासज्ज, ",
"an6.54:28.2":	"पुब्बेव उपहञ्ञति; ",
"an6.54:28.3":	"अत्तानं उपहन्त्वान, ",
"an6.54:28.4":	"पच्छा अञ्ञं विहिंसति। ",
"an6.54:29.1":	"यो च रक्खति अत्तानं, ",
"an6.54:29.2":	"रक्खितो तस्स बाहिरो; ",
"an6.54:29.3":	"तस्मा रक्खेय्य अत्तानं, ",
"an6.54:29.4":	"अक्खतो पण्डितो सदा”ति। ",
"an6.54:29.5":	"द्वादसमं। ",
"an6.54:29.6":	"धम्मिकवग्गो पञ्चमो। ",
"an6.54:30.0":	"तस्सुद्दानं ",
"an6.54:30.1":	"नागमिगसाला इणं, ",
"an6.54:30.2":	"चुन्दं द्वे सन्दिट्ठिका दुवे; ",
"an6.54:30.3":	"खेमैन्द्रिय आनन्द, ",
"an6.54:30.4":	"खत्तिया अप्पमादेन धम्मिकोति। ",
"an6.54:30.5":	"पठमो पण्णासको समत्तो। "
}	
