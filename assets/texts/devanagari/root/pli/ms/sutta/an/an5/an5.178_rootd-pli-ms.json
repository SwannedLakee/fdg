{	
"an5.178:0.1":	"अङ्गुत्तर निकाय ५।१७८ ",
"an5.178:0.2":	"१८। उपासकवग्ग ",
"an5.178:0.3":	"राजासुत्त ",
"an5.178:1.1":	"“तं किं मञ्ञथ, भिक्खवे, ",
"an5.178:1.2":	"अपि नु तुम्हेहि दिट्ठं वा सुतं वा: ",
"an5.178:1.3":	"‘अयं पुरिसो पाणातिपातं पहाय पाणातिपाता पटिविरतोति। ",
"an5.178:1.4":	"तमेनं राजानो गहेत्वा पाणातिपाता वेरमणिहेतु हनन्ति वा बन्धन्ति वा पब्बाजेन्ति वा यथापच्चयं वा करोन्ती’”ति? ",
"an5.178:1.5":	"“नो हेतं, भन्ते”। ",
"an5.178:1.6":	"“साधु, भिक्खवे। ",
"an5.178:1.7":	"मयापि खो एतं, भिक्खवे, नेव दिट्ठं न सुतं: ",
"an5.178:1.8":	"‘अयं पुरिसो पाणातिपातं पहाय पाणातिपाता पटिविरतोति। ",
"an5.178:1.9":	"तमेनं राजानो गहेत्वा पाणातिपाता वेरमणिहेतु हनन्ति वा बन्धन्ति वा पब्बाजेन्ति वा यथापच्चयं वा करोन्ती’ति। ",
"an5.178:1.10":	"अपि च ख्वस्स तथेव पापकम्मं पवेदेन्ति: ",
"an5.178:1.11":	"‘अयं पुरिसो इत्थिं वा पुरिसं वा जीविता वोरोपेसीति। ",
"an5.178:1.12":	"तमेनं राजानो गहेत्वा पाणातिपातहेतु हनन्ति वा बन्धन्ति वा पब्बाजेन्ति वा यथापच्चयं वा करोन्ति। ",
"an5.178:1.13":	"अपि नु तुम्हेहि एवरूपं दिट्ठं वा सुतं वा’”ति? ",
"an5.178:1.14":	"“दिट्ठञ्च नो, भन्ते, सुतञ्च सुय्यिस्सति चा”ति। ",
"an5.178:2.1":	"“तं किं मञ्ञथ, भिक्खवे, ",
"an5.178:2.2":	"अपि नु तुम्हेहि दिट्ठं वा सुतं वा: ",
"an5.178:2.3":	"‘अयं पुरिसो अदिन्नादानं पहाय अदिन्नादाना पटिविरतोति। ",
"an5.178:2.4":	"तमेनं राजानो गहेत्वा अदिन्नादाना वेरमणिहेतु हनन्ति वा बन्धन्ति वा पब्बाजेन्ति वा यथापच्चयं वा करोन्ती’”ति? ",
"an5.178:2.5":	"“नो हेतं भन्ते”। ",
"an5.178:2.6":	"“साधु, भिक्खवे। ",
"an5.178:2.7":	"मयापि खो एतं, भिक्खवे, नेव दिट्ठं न सुतं: ",
"an5.178:2.8":	"‘अयं पुरिसो अदिन्नादानं पहाय अदिन्नादाना पटिविरतोति। ",
"an5.178:2.9":	"तमेनं राजानो गहेत्वा अदिन्नादाना वेरमणिहेतु हनन्ति वा बन्धन्ति वा पब्बाजेन्ति वा यथापच्चयं वा करोन्ती’ति। ",
"an5.178:2.10":	"अपि च ख्वस्स तथेव पापकम्मं पवेदेन्ति: ",
"an5.178:2.11":	"‘अयं पुरिसो गामा वा अरञ्ञा वा अदिन्नं थेय्यसङ्खातं आदियीति। ",
"an5.178:2.12":	"तमेनं राजानो गहेत्वा अदिन्नादानहेतु हनन्ति वा बन्धन्ति वा पब्बाजेन्ति वा यथापच्चयं वा करोन्ति। ",
"an5.178:2.13":	"अपि नु तुम्हेहि एवरूपं दिट्ठं वा सुतं वा’”ति? ",
"an5.178:2.14":	"“दिट्ठञ्च नो, भन्ते, सुतञ्च सुय्यिस्सति चा”ति। ",
"an5.178:3.1":	"“तं किं मञ्ञथ, भिक्खवे, ",
"an5.178:3.2":	"अपि नु तुम्हेहि दिट्ठं वा सुतं वा: ",
"an5.178:3.3":	"‘अयं पुरिसो कामेसुमिच्छाचारं पहाय कामेसुमिच्छाचारा पटिविरतोति। ",
"an5.178:3.4":	"तमेनं राजानो गहेत्वा कामेसुमिच्छाचारा वेरमणिहेतु हनन्ति वा बन्धन्ति वा पब्बाजेन्ति वा यथापच्चयं वा करोन्ती’”ति? ",
"an5.178:3.5":	"“नो हेतं, भन्ते”। ",
"an5.178:3.6":	"“साधु, भिक्खवे। ",
"an5.178:3.7":	"मयापि खो एतं, भिक्खवे, नेव दिट्ठं न सुतं: ",
"an5.178:3.8":	"‘अयं पुरिसो कामेसुमिच्छाचारं पहाय कामेसुमिच्छाचारा पटिविरतोति। ",
"an5.178:3.9":	"तमेनं राजानो गहेत्वा कामेसुमिच्छाचारा वेरमणिहेतु हनन्ति वा बन्धन्ति वा पब्बाजेन्ति वा यथापच्चयं वा करोन्ती’ति। ",
"an5.178:3.10":	"अपि च ख्वस्स तथेव पापकम्मं पवेदेन्ति: ",
"an5.178:3.11":	"‘अयं पुरिसो परित्थीसु परकुमारीसु चारित्तं आपज्जीति। ",
"an5.178:3.12":	"तमेनं राजानो गहेत्वा कामेसुमिच्छाचारहेतु हनन्ति वा बन्धन्ति वा पब्बाजेन्ति वा यथापच्चयं वा करोन्ति। ",
"an5.178:3.13":	"अपि नु तुम्हेहि एवरूपं दिट्ठं वा सुतं वा’”ति? ",
"an5.178:3.14":	"“दिट्ठञ्च नो, भन्ते, सुतञ्च सुय्यिस्सति चा”ति। ",
"an5.178:4.1":	"“तं किं मञ्ञथ, भिक्खवे, ",
"an5.178:4.2":	"अपि नु तुम्हेहि दिट्ठं वा सुतं वा: ",
"an5.178:4.3":	"‘अयं पुरिसो मुसावादं पहाय मुसावादा पटिविरतोति। ",
"an5.178:4.4":	"तमेनं राजानो गहेत्वा मुसावादा वेरमणिहेतु हनन्ति वा बन्धन्ति वा पब्बाजेन्ति वा यथापच्चयं वा करोन्ती’”ति? ",
"an5.178:4.5":	"“नो हेतं, भन्ते”। ",
"an5.178:4.6":	"“साधु, भिक्खवे। ",
"an5.178:4.7":	"मयापि खो एतं, भिक्खवे, नेव दिट्ठं न सुतं: ",
"an5.178:4.8":	"‘अयं पुरिसो मुसावादं पहाय मुसावादा पटिविरतोति। ",
"an5.178:4.9":	"तमेनं राजानो गहेत्वा मुसावादा वेरमणिहेतु हनन्ति वा बन्धन्ति वा पब्बाजेन्ति वा यथापच्चयं वा करोन्ती’ति। ",
"an5.178:4.10":	"अपि च ख्वस्स तथेव पापकम्मं पवेदेन्ति: ",
"an5.178:4.11":	"‘अयं पुरिसो गहपतिस्स वा गहपतिपुत्तस्स वा मुसावादेन अत्थं पभञ्जीति। ",
"an5.178:4.12":	"तमेनं राजानो गहेत्वा मुसावादहेतु हनन्ति वा बन्धन्ति वा पब्बाजेन्ति वा यथापच्चयं वा करोन्ति। ",
"an5.178:4.13":	"अपि नु तुम्हेहि एवरूपं दिट्ठं वा सुतं वा’”ति? ",
"an5.178:4.14":	"“दिट्ठञ्च नो, भन्ते, सुतञ्च सुय्यिस्सति चा”ति। ",
"an5.178:5.1":	"“तं किं मञ्ञथ, भिक्खवे, ",
"an5.178:5.2":	"अपि नु तुम्हेहि दिट्ठं वा सुतं वा: ",
"an5.178:5.3":	"‘अयं पुरिसो सुरामेरयमज्जपमादट्ठानं पहाय सुरामेरयमज्जपमादट्ठाना पटिविरतोति। ",
"an5.178:5.4":	"तमेनं राजानो गहेत्वा सुरामेरयमज्जपमादट्ठाना वेरमणिहेतु हनन्ति वा बन्धन्ति वा पब्बाजेन्ति वा यथापच्चयं वा करोन्ती’”ति? ",
"an5.178:5.5":	"“नो हेतं, भन्ते”। ",
"an5.178:5.6":	"“साधु, भिक्खवे। ",
"an5.178:5.7":	"मयापि खो एतं, भिक्खवे, नेव दिट्ठं न सुतं: ",
"an5.178:5.8":	"‘अयं पुरिसो सुरामेरयमज्जपमादट्ठानं पहाय सुरामेरयमज्जपमादट्ठाना पटिविरतोति। ",
"an5.178:5.9":	"तमेनं राजानो गहेत्वा सुरामेरयमज्जपमादट्ठाना वेरमणिहेतु हनन्ति वा बन्धन्ति वा पब्बाजेन्ति वा यथापच्चयं वा करोन्ती’ति। ",
"an5.178:5.10":	"अपि च ख्वस्स तथेव पापकम्मं पवेदेन्ति: ",
"an5.178:5.11":	"‘अयं पुरिसो सुरामेरयमज्जपमादट्ठानं अनुयुत्तो इत्थिं वा पुरिसं वा जीविता वोरोपेसि; ",
"an5.178:5.12":	"अयं पुरिसो सुरामेरयमज्जपमादट्ठानं अनुयुत्तो गामा वा अरञ्ञा वा अदिन्नं थेय्यसङ्खातं आदियि; ",
"an5.178:5.13":	"अयं पुरिसो सुरामेरयमज्जपमादट्ठानं अनुयुत्तो परित्थीसु परकुमारीसु चारित्तं आपज्जि; ",
"an5.178:5.14":	"अयं पुरिसो सुरामेरयमज्जपमादट्ठानं अनुयुत्तो गहपतिस्स वा गहपतिपुत्तस्स वा मुसावादेन अत्थं पभञ्जीति। ",
"an5.178:5.15":	"तमेनं राजानो गहेत्वा सुरामेरयमज्जपमादट्ठानहेतु हनन्ति वा बन्धन्ति वा पब्बाजेन्ति वा यथापच्चयं वा करोन्ति। ",
"an5.178:5.16":	"अपि नु तुम्हेहि एवरूपं दिट्ठं वा सुतं वा’”ति? ",
"an5.178:5.17":	"“दिट्ठञ्च नो, भन्ते, सुतञ्च सुय्यिस्सति चा”ति। ",
"an5.178:5.18":	"अट्ठमं। "
}	
