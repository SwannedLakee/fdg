{	
"an9.34:0.1":	"अङ्गुत्तर निकाय ९।३४ ",
"an9.34:0.2":	"४। महावग्ग ",
"an9.34:0.3":	"निब्बानसुखसुत्त ",
"an9.34:1.1":	"एकं समयं आयस्मा सारिपुत्तो राजगहे विहरति वेळुवने कलन्दकनिवापे। ",
"an9.34:1.2":	"तत्र खो आयस्मा सारिपुत्तो भिक्खू आमन्तेसि: ",
"an9.34:1.3":	"“सुखमिदं, आवुसो, निब्बानं। ",
"an9.34:1.4":	"सुखमिदं, आवुसो, निब्बानन्”ति। ",
"an9.34:1.5":	"एवं वुत्ते, आयस्मा उदायी आयस्मन्तं सारिपुत्तं एतदवोच: ",
"an9.34:1.6":	"“किं पनेत्थ, आवुसो सारिपुत्त, सुखं यदेत्थ नत्थि वेदयितन्”ति? ",
"an9.34:1.7":	"“एतदेव ख्वेत्थ, आवुसो, सुखं यदेत्थ नत्थि वेदयितं। ",
"an9.34:1.8":	"पञ्चिमे, आवुसो, कामगुणा। ",
"an9.34:1.9":	"कतमे पञ्च? ",
"an9.34:1.10":	"चक्खुविञ्ञेय्या रूपा इट्ठा कन्ता मनापा पियरूपा कामूपसंहिता रजनीया, ",
"an9.34:1.11":	"सोतविञ्ञेय्या सद्दा …पे… ",
"an9.34:1.12":	"घानविञ्ञेय्या गन्धा … ",
"an9.34:1.13":	"जिव्हाविञ्ञेय्या रसा … ",
"an9.34:1.14":	"कायविञ्ञेय्या फोट्ठब्बा इट्ठा कन्ता मनापा पियरूपा कामूपसंहिता रजनीया—",
"an9.34:1.15":	"इमे खो, आवुसो, पञ्च कामगुणा। ",
"an9.34:1.16":	"यं खो, आवुसो, इमे पञ्च कामगुणे पटिच्च उप्पज्जति सुखं सोमनस्सं, इदं वुच्चतावुसो, कामसुखं। ",
"an9.34:2.1":	"इधावुसो, भिक्खु विविच्चेव कामेहि …पे… पठमं झानं उपसम्पज्ज विहरति। ",
"an9.34:2.2":	"तस्स चे, आवुसो, भिक्खुनो इमिना विहारेन विहरतो कामसहगता सञ्ञामनसिकारा समुदाचरन्ति, स्वस्स होति आबाधो। ",
"an9.34:2.3":	"सेय्यथापि, आवुसो, सुखिनो दुक्खं उप्पज्जेय्य यावदेव आबाधाय; ",
"an9.34:2.4":	"एवमेवस्स ते कामसहगता सञ्ञामनसिकारा समुदाचरन्ति। स्वस्स होति आबाधो। ",
"an9.34:2.5":	"यो खो पनावुसो, आबाधो दुक्खमेतं वुत्तं भगवता। ",
"an9.34:2.6":	"इमिनापि खो एतं, आवुसो, परियायेन वेदितब्बं यथा सुखं निब्बानं। ",
"an9.34:3.1":	"पुन चपरं, आवुसो, भिक्खु वितक्कविचारानं वूपसमा …पे… दुतियं झानं उपसम्पज्ज विहरति। ",
"an9.34:3.2":	"तस्स चे, आवुसो, भिक्खुनो इमिना विहारेन विहरतो वितक्कसहगता सञ्ञामनसिकारा समुदाचरन्ति, स्वस्स होति आबाधो। ",
"an9.34:3.3":	"सेय्यथापि, आवुसो, सुखिनो दुक्खं उप्पज्जेय्य यावदेव आबाधाय; ",
"an9.34:3.4":	"एवमेवस्स ते वितक्कसहगता सञ्ञामनसिकारा समुदाचरन्ति। स्वस्स होति आबाधो। ",
"an9.34:3.5":	"यो खो पनावुसो, आबाधो दुक्खमेतं वुत्तं भगवता। ",
"an9.34:3.6":	"इमिनापि खो एतं, आवुसो, परियायेन वेदितब्बं यथा सुखं निब्बानं। ",
"an9.34:4.1":	"पुन चपरं, आवुसो, भिक्खु पीतिया च विरागा …पे… ततियं झानं उपसम्पज्ज विहरति। ",
"an9.34:4.2":	"तस्स चे, आवुसो, भिक्खुनो इमिना विहारेन विहरतो पीतिसहगता सञ्ञामनसिकारा समुदाचरन्ति, स्वस्स होति आबाधो। ",
"an9.34:4.3":	"सेय्यथापि, आवुसो, सुखिनो दुक्खं उप्पज्जेय्य यावदेव आबाधाय; ",
"an9.34:4.4":	"एवमेवस्स ते पीतिसहगता सञ्ञामनसिकारा समुदाचरन्ति। स्वस्स होति आबाधो। ",
"an9.34:4.5":	"यो खो पनावुसो, आबाधो दुक्खमेतं वुत्तं भगवता। ",
"an9.34:4.6":	"इमिनापि खो एतं, आवुसो, परियायेन वेदितब्बं यथा सुखं निब्बानं। ",
"an9.34:5.1":	"पुन चपरं, आवुसो, भिक्खु सुखस्स च पहाना …पे… चतुत्थं झानं उपसम्पज्ज विहरति। ",
"an9.34:5.2":	"तस्स चे, आवुसो, भिक्खुनो इमिना विहारेन विहरतो उपेक्खासहगता सञ्ञामनसिकारा समुदाचरन्ति, स्वस्स होति आबाधो। ",
"an9.34:5.3":	"सेय्यथापि, आवुसो, सुखिनो दुक्खं उप्पज्जेय्य यावदेव आबाधाय; ",
"an9.34:5.4":	"एवमेवस्स ते उपेक्खासहगता सञ्ञामनसिकारा समुदाचरन्ति। स्वस्स होति आबाधो। ",
"an9.34:5.5":	"यो खो पनावुसो, आबाधो दुक्खमेतं वुत्तं भगवता। ",
"an9.34:5.6":	"इमिनापि खो एतं, आवुसो, परियायेन वेदितब्बं यथा सुखं निब्बानं। ",
"an9.34:6.1":	"पुन चपरं, आवुसो, भिक्खु सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा अनन्तो आकासोति आकासानञ्चायतनं उपसम्पज्ज विहरति। ",
"an9.34:6.2":	"तस्स चे, आवुसो, भिक्खुनो इमिना विहारेन विहरतो रूपसहगता सञ्ञामनसिकारा समुदाचरन्ति, स्वस्स होति आबाधो। ",
"an9.34:6.3":	"सेय्यथापि, आवुसो, सुखिनो दुक्खं उप्पज्जेय्य यावदेव आबाधाय; ",
"an9.34:6.4":	"एवमेवस्स ते रूपसहगता सञ्ञामनसिकारा समुदाचरन्ति। स्वस्स होति आबाधो। ",
"an9.34:6.5":	"यो खो पनावुसो, आबाधो दुक्खमेतं वुत्तं भगवता। ",
"an9.34:6.6":	"इमिनापि खो एतं, आवुसो, परियायेन वेदितब्बं यथा सुखं निब्बानं। ",
"an9.34:7.1":	"पुन चपरं, आवुसो, भिक्खु सब्बसो आकासानञ्चायतनं समतिक्कम्म अनन्तं विञ्ञाणन्ति विञ्ञाणञ्चायतनं उपसम्पज्ज विहरति। ",
"an9.34:7.2":	"तस्स चे, आवुसो, भिक्खुनो इमिना विहारेन विहरतो आकासानञ्चायतनसहगता सञ्ञामनसिकारा समुदाचरन्ति, स्वस्स होति आबाधो। ",
"an9.34:7.3":	"सेय्यथापि, आवुसो, सुखिनो दुक्खं उप्पज्जेय्य यावदेव आबाधाय; ",
"an9.34:7.4":	"एवमेवस्स ते आकासानञ्चायतनसहगता सञ्ञामनसिकारा समुदाचरन्ति। स्वस्स होति आबाधो। ",
"an9.34:7.5":	"यो खो पनावुसो, आबाधो दुक्खमेतं वुत्तं भगवता। ",
"an9.34:7.6":	"इमिनापि खो एतं, आवुसो, परियायेन वेदितब्बं यथा सुखं निब्बानं। ",
"an9.34:8.1":	"पुन चपरं, आवुसो, भिक्खु सब्बसो विञ्ञाणञ्चायतनं समतिक्कम्म, नत्थि किञ्चीति आकिञ्चञ्ञायतनं उपसम्पज्ज विहरति। ",
"an9.34:8.2":	"तस्स चे, आवुसो, भिक्खुनो इमिना विहारेन विहरतो विञ्ञाणञ्चायतनसहगता सञ्ञामनसिकारा समुदाचरन्ति, स्वस्स होति आबाधो। ",
"an9.34:8.3":	"सेय्यथापि, आवुसो, सुखिनो दुक्खं उप्पज्जेय्य यावदेव आबाधाय; ",
"an9.34:8.4":	"एवमेवस्स ते विञ्ञाणञ्चायतनसहगता सञ्ञामनसिकारा समुदाचरन्ति। स्वस्स होति आबाधो। ",
"an9.34:8.5":	"यो खो पनावुसो, आबाधो दुक्खमेतं वुत्तं भगवता। ",
"an9.34:8.6":	"इमिनापि खो एतं, आवुसो, परियायेन वेदितब्बं यथा सुखं निब्बानं। ",
"an9.34:9.1":	"पुन चपरं, आवुसो, भिक्खु सब्बसो आकिञ्चञ्ञायतनं समतिक्कम्म नेवसञ्ञानासञ्ञायतनं उपसम्पज्ज विहरति। ",
"an9.34:9.2":	"तस्स चे, आवुसो, भिक्खुनो इमिना विहारेन विहरतो आकिञ्चञ्ञायतनसहगता सञ्ञामनसिकारा समुदाचरन्ति, स्वस्स होति आबाधो। ",
"an9.34:9.3":	"सेय्यथापि, आवुसो, सुखिनो दुक्खं उप्पज्जेय्य यावदेव आबाधाय; ",
"an9.34:9.4":	"एवमेवस्स ते आकिञ्चञ्ञायतनसहगता सञ्ञामनसिकारा समुदाचरन्ति। स्वस्स होति आबाधो। ",
"an9.34:9.5":	"यो खो पनावुसो, आबाधो दुक्खमेतं वुत्तं भगवता। ",
"an9.34:9.6":	"इमिनापि खो एतं, आवुसो, परियायेन वेदितब्बं यथा सुखं निब्बानं। ",
"an9.34:10.1":	"पुन चपरं, आवुसो, भिक्खु सब्बसो नेवसञ्ञानासञ्ञायतनं समतिक्कम्म सञ्ञावेदयितनिरोधं उपसम्पज्ज विहरति, पञ्ञाय चस्स दिस्वा आसवा परिक्खीणा होन्ति। ",
"an9.34:11.1":	"इमिनापि खो एतं, आवुसो, परियायेन वेदितब्बं यथा सुखं निब्बानन्”ति। ",
"an9.34:11.2":	"ततियं। "
}	
