{	
"an3.13:0.1":	"अङ्गुत्तर निकाय ३।१३ ",
"an3.13:0.2":	"२। रथकारवग्ग ",
"an3.13:0.3":	"आसंससुत्त ",
"an3.13:1.1":	"“तयोमे, भिक्खवे, पुग्गला सन्तो संविज्जमाना लोकस्मिं। ",
"an3.13:1.2":	"कतमे तयो? ",
"an3.13:1.3":	"निरासो, आसंसो, विगतासो। ",
"an3.13:1.4":	"कतमो च, भिक्खवे पुग्गलो निरासो? ",
"an3.13:1.5":	"इध, भिक्खवे, एकच्चो पुग्गलो नीचे कुले पच्चाजातो होति, चण्डालकुले वा वेनकुले वा नेसादकुले वा रथकारकुले वा पुक्कुसकुले वा दलिद्दे अप्पन्नपानभोजने कसिरवुत्तिके, यत्थ कसिरेन घासच्छादो लब्भति। ",
"an3.13:1.6":	"सो च होति दुब्बण्णो दुद्दसिको ओकोटिमको बव्हाबाधो काणो वा कुणी वा खञ्जो वा पक्खहतो वा, न लाभी अन्नस्स पानस्स वत्थस्स यानस्स मालागन्धविलेपनस्स सेय्यावसथपदीपेय्यस्स। ",
"an3.13:1.7":	"सो सुणाति: ",
"an3.13:1.8":	"‘इत्थन्नामो किर खत्तियो खत्तियेहि खत्तियाभिसेकेन अभिसित्तो’ति। ",
"an3.13:1.9":	"तस्स न एवं होति: ",
"an3.13:1.10":	"‘कुदास्सु नाम मम्पि खत्तिया खत्तियाभिसेकेन अभिसिञ्चिस्सन्ती’ति। ",
"an3.13:1.11":	"अयं वुच्चति, भिक्खवे, पुग्गलो निरासो। ",
"an3.13:2.1":	"कतमो च, भिक्खवे, पुग्गलो आसंसो? ",
"an3.13:2.2":	"इध, भिक्खवे, रञ्ञो खत्तियस्स मुद्धावसित्तस्स जेट्ठो पुत्तो होति आभिसेको अनभिसित्तो अचलप्पत्तो। ",
"an3.13:2.3":	"सो सुणाति: ",
"an3.13:2.4":	"‘इत्थन्नामो किर खत्तियो खत्तियेहि खत्तियाभिसेकेन अभिसित्तो’ति। ",
"an3.13:2.5":	"तस्स एवं होति: ",
"an3.13:2.6":	"‘कुदास्सु नाम मम्पि खत्तिया खत्तियाभिसेकेन अभिसिञ्चिस्सन्ती’ति। ",
"an3.13:2.7":	"अयं वुच्चति, भिक्खवे, पुग्गलो आसंसो। ",
"an3.13:3.1":	"कतमो च, भिक्खवे, पुग्गलो विगतासो? ",
"an3.13:3.2":	"इध, भिक्खवे, राजा होति खत्तियो मुद्धावसित्तो। ",
"an3.13:3.3":	"सो सुणाति: ",
"an3.13:3.4":	"‘इत्थन्नामो किर खत्तियो खत्तियेहि खत्तियाभिसेकेन अभिसित्तो’ति। ",
"an3.13:3.5":	"तस्स न एवं होति: ",
"an3.13:3.6":	"‘कुदास्सु नाम मम्पि खत्तिया खत्तियाभिसेकेन अभिसिञ्चिस्सन्ती’ति। ",
"an3.13:3.7":	"तं किस्स हेतु? ",
"an3.13:3.8":	"या हिस्स, भिक्खवे, पुब्बे अनभिसित्तस्स अभिसेकासा सा पटिप्पस्सद्धा। ",
"an3.13:3.9":	"अयं वुच्चति, भिक्खवे, पुग्गलो विगतासो। ",
"an3.13:3.10":	"इमे खो, भिक्खवे, तयो पुग्गला सन्तो संविज्जमाना लोकस्मिं। ",
"an3.13:4.1":	"एवमेवं खो, भिक्खवे, तयो पुग्गला सन्तो संविज्जमाना भिक्खूसु। ",
"an3.13:4.2":	"कतमे तयो? ",
"an3.13:4.3":	"निरासो, आसंसो, विगतासो। ",
"an3.13:4.4":	"कतमो च, भिक्खवे, पुग्गलो निरासो? ",
"an3.13:4.5":	"इध, भिक्खवे, एकच्चो पुग्गलो दुस्सीलो होति पापधम्मो असुचि सङ्कस्सरसमाचारो पटिच्छन्नकम्मन्तो अस्समणो समणपटिञ्ञो अब्रह्मचारी ब्रह्मचारिपटिञ्ञो अन्तोपूति अवस्सुतो कसम्बुजातो। ",
"an3.13:4.6":	"सो सुणाति: ",
"an3.13:4.7":	"‘इत्थन्नामो किर भिक्खु आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरती’ति। ",
"an3.13:4.8":	"तस्स न एवं होति: ",
"an3.13:4.9":	"‘कुदास्सु नाम अहम्पि आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरिस्सामी’ति। ",
"an3.13:4.10":	"अयं वुच्चति, भिक्खवे, पुग्गलो निरासो। ",
"an3.13:5.1":	"कतमो च, भिक्खवे, पुग्गलो आसंसो? ",
"an3.13:5.2":	"इध, भिक्खवे, भिक्खु सीलवा होति कल्याणधम्मो। ",
"an3.13:5.3":	"सो सुणाति: ",
"an3.13:5.4":	"‘इत्थन्नामो किर भिक्खु आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरती’ति। ",
"an3.13:5.5":	"तस्स एवं होति: ",
"an3.13:5.6":	"‘कुदास्सु नाम अहम्पि आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरिस्सामी’ति। ",
"an3.13:5.7":	"अयं वुच्चति, भिक्खवे, पुग्गलो आसंसो। ",
"an3.13:6.1":	"कतमो च, भिक्खवे, पुग्गलो विगतासो? ",
"an3.13:6.2":	"इध, भिक्खवे, भिक्खु अरहं होति खीणासवो। ",
"an3.13:6.3":	"सो सुणाति: ",
"an3.13:6.4":	"‘इत्थन्नामो किर भिक्खु आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरती’ति। ",
"an3.13:6.5":	"तस्स न एवं होति: ",
"an3.13:6.6":	"‘कुदास्सु नाम अहम्पि आसवानं खया …पे… सच्छिकत्वा उपसम्पज्ज विहरिस्सामी’ति। ",
"an3.13:6.7":	"तं किस्स हेतु? ",
"an3.13:6.8":	"या हिस्स, भिक्खवे, पुब्बे अविमुत्तस्स विमुत्तासा सा पटिप्पस्सद्धा। ",
"an3.13:6.9":	"अयं वुच्चति, भिक्खवे, पुग्गलो विगतासो। ",
"an3.13:6.10":	"इमे खो, भिक्खवे, तयो पुग्गला सन्तो संविज्जमाना भिक्खूसू”ति। ",
"an3.13:6.11":	"ततियं। "
}	
