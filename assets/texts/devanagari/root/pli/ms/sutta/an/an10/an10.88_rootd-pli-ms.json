{	
"an10.88:0.1":	"अङ्गुत्तर निकाय १०।८८ ",
"an10.88:0.2":	"९। थेरवग्ग ",
"an10.88:0.3":	"अक्कोसकसुत्त ",
"an10.88:1.1":	"“यो सो, भिक्खवे, भिक्खु अक्कोसकपरिभासको अरियूपवादी सब्रह्मचारीनं ठानमेतं अवकासो यं सो दसन्नं ब्यसनानं अञ्ञतरं ब्यसनं निगच्छेय्य। ",
"an10.88:1.2":	"कतमेसं दसन्नं? ",
"an10.88:1.3":	"अनधिगतं नाधिगच्छति, अधिगता परिहायति, सद्धम्मस्स न वोदायन्ति, सद्धम्मेसु वा अधिमानिको होति अनभिरतो वा ब्रह्मचरियं चरति, अञ्ञतरं वा सङ्किलिट्ठं आपत्तिं आपज्जति, गाळ्हं वा रोगातङ्कं फुसति, उम्मादं वा पापुणाति चित्तक्खेपं, सम्मूळ्हो कालं करोति, कायस्स भेदा परं मरणा अपायं दुग्गतिं विनिपातं निरयं उपपज्जति। ",
"an10.88:1.4":	"यो सो, भिक्खवे, भिक्खु अक्कोसकपरिभासको अरियूपवादी सब्रह्मचारीनं, ठानमेतं अवकासो यं सो इमेसं दसन्नं ब्यसनानं अञ्ञतरं ब्यसनं निगच्छेय्या”ति। ",
"an10.88:1.5":	"अट्ठमं। "
}	
