{	
"an8.36:0.1":	"अङ्गुत्तर निकाय ८।३६ ",
"an8.36:0.2":	"४। दानवग्ग ",
"an8.36:0.3":	"पुञ्ञकिरियवत्थुसुत्त ",
"an8.36:1.1":	"“तीणिमानि, भिक्खवे, पुञ्ञकिरियवत्थूनि। ",
"an8.36:1.2":	"कतमानि तीणि? ",
"an8.36:1.3":	"दानमयं पुञ्ञकिरियवत्थु, सीलमयं पुञ्ञकिरियवत्थु, भावनामयं पुञ्ञकिरियवत्थु। ",
"an8.36:2.1":	"इध, भिक्खवे, एकच्चस्स दानमयं पुञ्ञकिरियवत्थु परित्तं कतं होति, सीलमयं पुञ्ञकिरियवत्थु परित्तं कतं होति, भावनामयं पुञ्ञकिरियवत्थुं नाभिसम्भोति। ",
"an8.36:2.2":	"सो कायस्स भेदा परं मरणा मनुस्सदोभग्यं उपपज्जति। ",
"an8.36:3.1":	"इध पन, भिक्खवे, एकच्चस्स दानमयं पुञ्ञकिरियवत्थु मत्तसो कतं होति, सीलमयं पुञ्ञकिरियवत्थु मत्तसो कतं होति, भावनामयं पुञ्ञकिरियवत्थुं नाभिसम्भोति। ",
"an8.36:3.2":	"सो कायस्स भेदा परं मरणा मनुस्ससोभग्यं उपपज्जति। ",
"an8.36:4.1":	"इध पन, भिक्खवे, एकच्चस्स दानमयं पुञ्ञकिरियवत्थु अधिमत्तं कतं होति, सीलमयं पुञ्ञकिरियवत्थु अधिमत्तं कतं होति, भावनामयं पुञ्ञकिरियवत्थुं नाभिसम्भोति। ",
"an8.36:4.2":	"सो कायस्स भेदा परं मरणा चातुमहाराजिकानं देवानं सहब्यतं उपपज्जति। ",
"an8.36:4.3":	"तत्र, भिक्खवे, चत्तारो महाराजानो दानमयं पुञ्ञकिरियवत्थुं अतिरेकं करित्वा, सीलमयं पुञ्ञकिरियवत्थुं अतिरेकं करित्वा, चातुमहाराजिके देवे दसहि ठानेहि अधिगण्हन्ति—",
"an8.36:4.4":	"दिब्बेन आयुना, दिब्बेन वण्णेन, दिब्बेन सुखेन, दिब्बेन यसेन, दिब्बेन आधिपतेय्येन, दिब्बेहि रूपेहि, दिब्बेहि सद्देहि, दिब्बेहि गन्धेहि, दिब्बेहि रसेहि, दिब्बेहि फोट्ठब्बेहि। ",
"an8.36:5.1":	"इध पन, भिक्खवे, एकच्चस्स दानमयं पुञ्ञकिरियवत्थु अधिमत्तं कतं होति, सीलमयं पुञ्ञकिरियवत्थु अधिमत्तं कतं होति, भावनामयं पुञ्ञकिरियवत्थुं नाभिसम्भोति। ",
"an8.36:5.2":	"सो कायस्स भेदा परं मरणा तावतिंसानं देवानं सहब्यतं उपपज्जति। ",
"an8.36:5.3":	"तत्र, भिक्खवे, सक्को देवानमिन्दो दानमयं पुञ्ञकिरियवत्थुं अतिरेकं करित्वा सीलमयं पुञ्ञकिरियवत्थुं अतिरेकं करित्वा तावतिंसे देवे दसहि ठानेहि अधिगण्हाति—",
"an8.36:5.4":	"दिब्बेन आयुना …पे… ",
"an8.36:5.5":	"दिब्बेहि फोट्ठब्बेहि। ",
"an8.36:6.1":	"इध पन, भिक्खवे, एकच्चस्स दानमयं पुञ्ञकिरियवत्थु अधिमत्तं कतं होति, सीलमयं पुञ्ञकिरियवत्थु अधिमत्तं कतं होति, भावनामयं पुञ्ञकिरियवत्थुं नाभिसम्भोति। ",
"an8.36:6.2":	"सो कायस्स भेदा परं मरणा यामानं देवानं सहब्यतं उपपज्जति। ",
"an8.36:6.3":	"तत्र, भिक्खवे, सुयामो देवपुत्तो दानमयं पुञ्ञकिरियवत्थुं अतिरेकं करित्वा, सीलमयं पुञ्ञकिरियवत्थुं अतिरेकं करित्वा, यामे देवे दसहि ठानेहि अधिगण्हाति—",
"an8.36:6.4":	"दिब्बेन आयुना …पे… ",
"an8.36:6.5":	"दिब्बेहि फोट्ठब्बेहि। ",
"an8.36:7.1":	"इध पन, भिक्खवे, एकच्चस्स दानमयं पुञ्ञकिरियवत्थु अधिमत्तं कतं होति, सीलमयं पुञ्ञकिरियवत्थु अधिमत्तं कतं होति, भावनामयं पुञ्ञकिरियवत्थुं नाभिसम्भोति। ",
"an8.36:7.2":	"सो कायस्स भेदा परं मरणा तुसितानं देवानं सहब्यतं उपपज्जति। ",
"an8.36:7.3":	"तत्र, भिक्खवे, सन्तुसितो देवपुत्तो दानमयं पुञ्ञकिरियवत्थुं अतिरेकं करित्वा, सीलमयं पुञ्ञकिरियवत्थुं अतिरेकं करित्वा, तुसिते देवे दसहि ठानेहि अधिगण्हाति—",
"an8.36:7.4":	"दिब्बेन आयुना …पे… ",
"an8.36:7.5":	"दिब्बेहि फोट्ठब्बेहि। ",
"an8.36:8.1":	"इध पन, भिक्खवे, एकच्चस्स दानमयं पुञ्ञकिरियवत्थु अधिमत्तं कतं होति, सीलमयं पुञ्ञकिरियवत्थु अधिमत्तं कतं होति, भावनामयं पुञ्ञकिरियवत्थुं नाभिसम्भोति। ",
"an8.36:8.2":	"सो कायस्स भेदा परं मरणा निम्मानरतीनं देवानं सहब्यतं उपपज्जति। ",
"an8.36:8.3":	"तत्र, भिक्खवे, सुनिम्मितो देवपुत्तो दानमयं पुञ्ञकिरियवत्थुं अतिरेकं करित्वा, सीलमयं पुञ्ञकिरियवत्थुं अतिरेकं करित्वा, निम्मानरतीदेवे दसहि ठानेहि अधिगण्हाति—",
"an8.36:8.4":	"दिब्बेन आयुना …पे… ",
"an8.36:8.5":	"दिब्बेहि फोट्ठब्बेहि। ",
"an8.36:9.1":	"इध पन, भिक्खवे, एकच्चस्स दानमयं पुञ्ञकिरियवत्थु अधिमत्तं कतं होति, सीलमयं पुञ्ञकिरियवत्थु अधिमत्तं कतं होति, भावनामयं पुञ्ञकिरियवत्थुं नाभिसम्भोति। ",
"an8.36:9.2":	"सो कायस्स भेदा परं मरणा परनिम्मितवसवत्तीनं देवानं सहब्यतं उपपज्जति। ",
"an8.36:9.3":	"तत्र, भिक्खवे, वसवत्ती देवपुत्तो दानमयं पुञ्ञकिरियवत्थुं अतिरेकं करित्वा, सीलमयं पुञ्ञकिरियवत्थुं अतिरेकं करित्वा, परनिम्मितवसवत्तीदेवे दसहि ठानेहि अधिगण्हाति—",
"an8.36:9.4":	"दिब्बेन आयुना, दिब्बेन वण्णेन, दिब्बेन सुखेन, दिब्बेन यसेन, दिब्बेन आधिपतेय्येन, दिब्बेहि रूपेहि, दिब्बेहि सद्देहि, दिब्बेहि गन्धेहि, दिब्बेहि रसेहि, दिब्बेहि फोट्ठब्बेहि। ",
"an8.36:9.5":	"इमानि खो, भिक्खवे, तीणि पुञ्ञकिरियवत्थूनी”ति। ",
"an8.36:9.6":	"छट्ठं। "
}	
