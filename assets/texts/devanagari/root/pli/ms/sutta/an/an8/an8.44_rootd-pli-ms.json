{	
"an8.44:0.1":	"अङ्गुत्तर निकाय ८।४४ ",
"an8.44:0.2":	"५। उपोसथवग्ग ",
"an8.44:0.3":	"वासेट्ठसुत्त ",
"an8.44:1.1":	"एकं समयं भगवा वेसालियं विहरति महावने कूटागारसालायं। ",
"an8.44:1.2":	"अथ खो वासेट्ठो उपासको येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो वासेट्ठं उपासकं भगवा एतदवोच: ",
"an8.44:1.3":	"“अट्ठङ्गसमन्नागतो, वासेट्ठ, उपोसथो उपवुत्थो महप्फलो होति …पे… ",
"an8.44:1.4":	"अनिन्दिता सग्गमुपेन्ति ठानन्”ति। ",
"an8.44:2.1":	"एवं वुत्ते, वासेट्ठो उपासको भगवन्तं एतदवोच: ",
"an8.44:2.2":	"“पिया मे, भन्ते, ञातिसालोहिता अट्ठङ्गसमन्नागतं उपोसथं उपवसेय्युं, पियानम्पि मे अस्स ञातिसालोहितानं दीघरत्तं हिताय सुखाय। ",
"an8.44:2.3":	"सब्बे चेपि, भन्ते, खत्तिया अट्ठङ्गसमन्नागतं उपोसथं उपवसेय्युं, सब्बेसम्पिस्स खत्तियानं दीघरत्तं हिताय सुखाय। सब्बे चेपि, भन्ते, ब्राह्मणा …पे… वेस्सा … सुद्दा अट्ठङ्गसमन्नागतं उपोसथं उपवसेय्युं, सब्बेसम्पिस्स सुद्दानं दीघरत्तं हिताय सुखाया”ति। ",
"an8.44:3.1":	"“एवमेतं, वासेट्ठ, एवमेतं, वासेट्ठ। ",
"an8.44:3.2":	"सब्बे चेपि, वासेट्ठ, खत्तिया अट्ठङ्गसमन्नागतं उपोसथं उपवसेय्युं, सब्बेसम्पिस्स खत्तियानं दीघरत्तं हिताय सुखाय। सब्बे चेपि, वासेट्ठ, ब्राह्मणा …पे… वेस्सा … सुद्दा अट्ठङ्गसमन्नागतं उपोसथं उपवसेय्युं, सब्बेसम्पिस्स सुद्दानं दीघरत्तं हिताय सुखाय। ",
"an8.44:3.3":	"सदेवको चेपि, वासेट्ठ, लोको समारको सब्रह्मको सस्समणब्राह्मणी पजा सदेवमनुस्सा अट्ठङ्गसमन्नागतं उपोसथं उपवसेय्युं, सदेवकस्सपिस्स लोकस्स समारकस्स सब्रह्मकस्स सस्समणब्राह्मणिया पजाय सदेवमनुस्साय दीघरत्तं हिताय सुखाय। ",
"an8.44:3.4":	"इमे चेपि, वासेट्ठ, महासाला अट्ठङ्गसमन्नागतं उपोसथं उपवसेय्युं, इमेसम्पिस्स महासालानं दीघरत्तं हिताय सुखाय (…)। ",
"an8.44:3.5":	"को पन वादो मनुस्सभूतस्सा”ति। ",
"an8.44:3.6":	"चतुत्थं। "
}	
