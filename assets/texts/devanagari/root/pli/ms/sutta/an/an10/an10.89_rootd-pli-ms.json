{	
"an10.89:0.1":	"अङ्गुत्तर निकाय १०।८९ ",
"an10.89:0.2":	"९। थेरवग्ग ",
"an10.89:0.3":	"कोकालिकसुत्त ",
"an10.89:1.1":	"अथ खो कोकालिको भिक्खु येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो कोकालिको भिक्खु भगवन्तं एतदवोच: ",
"an10.89:1.2":	"“पापिच्छा, भन्ते, सारिपुत्तमोग्गल्लाना, पापिकानं इच्छानं वसं गता”ति। ",
"an10.89:1.3":	"“मा हेवं, कोकालिक, मा हेवं, कोकालिक। ",
"an10.89:1.4":	"पसादेहि, कोकालिक, सारिपुत्तमोग्गल्लानेसु चित्तं। ",
"an10.89:1.5":	"पेसला सारिपुत्तमोग्गल्लाना”ति। ",
"an10.89:2.1":	"दुतियम्पि खो कोकालिको भिक्खु भगवन्तं एतदवोच: ",
"an10.89:2.2":	"“किञ्चापि मे, भन्ते, भगवा सद्धायिको पच्चयिको, अथ खो पापिच्छाव सारिपुत्तमोग्गल्लाना, पापिकानं इच्छानं वसं गता”ति। ",
"an10.89:2.3":	"“मा हेवं, कोकालिक, मा हेवं, कोकालिक। ",
"an10.89:2.4":	"पसादेहि, कोकालिक, सारिपुत्तमोग्गल्लानेसु चित्तं। ",
"an10.89:2.5":	"पेसला सारिपुत्तमोग्गल्लाना”ति। ",
"an10.89:3.1":	"ततियम्पि खो कोकालिको भिक्खु भगवन्तं एतदवोच: ",
"an10.89:3.2":	"“किञ्चापि मे, भन्ते, भगवा सद्धायिको पच्चयिको, अथ खो पापिच्छाव सारिपुत्तमोग्गल्लाना, पापिकानं इच्छानं वसं गता”ति। ",
"an10.89:3.3":	"“मा हेवं, कोकालिक, मा हेवं, कोकालिक। ",
"an10.89:3.4":	"पसादेहि, कोकालिक, सारिपुत्तमोग्गल्लानेसु चित्तं। ",
"an10.89:3.5":	"पेसला सारिपुत्तमोग्गल्लाना”ति। ",
"an10.89:4.1":	"अथ खो कोकालिको भिक्खु उट्ठायासना भगवन्तं अभिवादेत्वा पदक्खिणं कत्वा पक्कामि। ",
"an10.89:4.2":	"अचिरपक्कन्तस्स च कोकालिकस्स भिक्खुनो सासपमत्तीहि पीळकाहि सब्बो कायो फुटो अहोसि। ",
"an10.89:4.3":	"सासपमत्तियो हुत्वा मुग्गमत्तियो अहेसुं, मुग्गमत्तियो हुत्वा कलायमत्तियो अहेसुं, कलायमत्तियो हुत्वा कोलट्ठिमत्तियो अहेसुं, कोलट्ठिमत्तियो हुत्वा कोलमत्तियो अहेसुं, कोलमत्तियो हुत्वा आमलकमत्तियो अहेसुं, आमलकमत्तियो हुत्वा तिण्डुकमत्तियो अहेसुं, तिण्डुकमत्तियो हुत्वा, बेळुवसलाटुकमत्तियो अहेसुं, बेळुवसलाटुकमत्तियो हुत्वा बिल्लमत्तियो अहेसुं, बिल्लमत्तियो हुत्वा पभिज्जिंसु, पुब्बञ्च लोहितञ्च पग्घरिंसु। ",
"an10.89:4.4":	"सो सुदं कदलिपत्तेसु सेति मच्छोव विसगिलितो। ",
"an10.89:5.1":	"अथ खो तुरू पच्चेकब्रह्मा येन कोकालिको भिक्खु तेनुपसङ्कमि; उपसङ्कमित्वा वेहासे ठत्वा कोकालिकं भिक्खुं एतदवोच: ",
"an10.89:5.2":	"“पसादेहि, कोकालिक, सारिपुत्तमोग्गल्लानेसु चित्तं। ",
"an10.89:5.3":	"पेसला सारिपुत्तमोग्गल्लाना”ति। ",
"an10.89:5.4":	"“कोसि त्वं, आवुसो”ति? ",
"an10.89:5.5":	"“अहं तुरू पच्चेकब्रह्मा”ति। ",
"an10.89:5.6":	"“ननु त्वं, आवुसो, भगवता अनागामी ब्याकतो, अथ किञ्चरहि इधागतो? ",
"an10.89:5.7":	"पस्स यावञ्च ते इदं अपरद्धन्”ति। ",
"an10.89:6.1":	"अथ खो तुरू पच्चेकब्रह्मा कोकालिकं भिक्खुं गाथाहि अज्झभासि: ",
"an10.89:7.1":	"“पुरिसस्स हि जातस्स, ",
"an10.89:7.2":	"कुठारी जायते मुखे; ",
"an10.89:7.3":	"याय छिन्दति अत्तानं, ",
"an10.89:7.4":	"बालो दुब्भासितं भणं। ",
"an10.89:8.1":	"यो निन्दियं पसंसति, ",
"an10.89:8.2":	"तं वा निन्दति यो पसंसियो; ",
"an10.89:8.3":	"विचिनाति मुखेन सो कलिं, ",
"an10.89:8.4":	"कलिना तेन सुखं न विन्दति। ",
"an10.89:9.1":	"अप्पमत्तको अयं कलि, ",
"an10.89:9.2":	"यो अक्खेसु धनपराजयो; ",
"an10.89:9.3":	"सब्बस्सापि सहापि अत्तना, ",
"an10.89:9.4":	"अयमेव महत्तरो कलि; ",
"an10.89:9.5":	"यो सुगतेसु मनं पदूसये। ",
"an10.89:10.1":	"सतं सहस्सानं निरब्बुदानं, ",
"an10.89:10.2":	"छत्तिंसति पञ्च च अब्बुदानि; ",
"an10.89:10.3":	"यमरियगरही निरयं उपेति, ",
"an10.89:10.4":	"वाचं मनञ्च पणिधाय पापकन्”ति। ",
"an10.89:11.1":	"अथ खो कोकालिको भिक्खु तेनेव आबाधेन कालमकासि। ",
"an10.89:11.2":	"कालङ्कतो च कोकालिको भिक्खु पदुमं निरयं उपपज्जति सारिपुत्तमोग्गल्लानेसु चित्तं आघातेत्वा। ",
"an10.89:12.1":	"अथ खो ब्रह्मा सहम्पति अभिक्कन्ताय रत्तिया अभिक्कन्तवण्णो केवलकप्पं जेतवनं ओभासेत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं अट्ठासि। एकमन्तं ठितो खो ब्रह्मा सहम्पति भगवन्तं एतदवोच: ",
"an10.89:12.2":	"“कोकालिको, भन्ते, भिक्खु कालङ्कतो। ",
"an10.89:12.3":	"कालङ्कतो च, भन्ते, कोकालिको भिक्खु पदुमं निरयं उपपन्नो सारिपुत्तमोग्गल्लानेसु चित्तं आघातेत्वा”ति। ",
"an10.89:12.4":	"इदमवोच ब्रह्मा सहम्पति। ",
"an10.89:12.5":	"इदं वत्वा भगवन्तं अभिवादेत्वा पदक्खिणं कत्वा तत्थेवन्तरधायि। ",
"an10.89:13.1":	"अथ खो भगवा तस्सा रत्तिया अच्चयेन भिक्खू आमन्तेसि: ",
"an10.89:13.2":	"“इमं, भिक्खवे, रत्तिं ब्रह्मा सहम्पति अभिक्कन्ताय रत्तिया अभिक्कन्तवण्णो केवलकप्पं जेतवनं ओभासेत्वा येनाहं तेनुपसङ्कमि; उपसङ्कमित्वा मं अभिवादेत्वा एकमन्तं अट्ठासि। एकमन्तं ठितो खो, भिक्खवे, ब्रह्मा सहम्पति मं एतदवोच: ",
"an10.89:13.3":	"‘कोकालिको, भन्ते, भिक्खु कालङ्कतो; ",
"an10.89:13.4":	"कालङ्कतो च, भन्ते, कोकालिको भिक्खु पदुमं निरयं उपपन्नो सारिपुत्तमोग्गल्लानेसु चित्तं आघातेत्वा’ति। ",
"an10.89:13.5":	"इदमवोच, भिक्खवे, ब्रह्मा सहम्पति। ",
"an10.89:13.6":	"इदं वत्वा मं अभिवादेत्वा पदक्खिणं कत्वा तत्थेवन्तरधायी”ति। ",
"an10.89:14.1":	"एवं वुत्ते, अञ्ञतरो भिक्खु भगवन्तं एतदवोच: ",
"an10.89:14.2":	"“कीव दीघं नु खो, भन्ते, पदुमे निरये आयुप्पमाणन्”ति? ",
"an10.89:14.3":	"“दीघं खो, भिक्खु, पदुमे निरये आयुप्पमाणं। ",
"an10.89:14.4":	"न तं सुकरं सङ्खातुं: ",
"an10.89:14.5":	"‘एत्तकानि वस्सानीति वा एत्तकानि वस्ससतानीति वा एत्तकानि वस्ससहस्सानीति वा एत्तकानि वस्ससतसहस्सानीति वा’”ति। ",
"an10.89:15.1":	"“सक्का पन, भन्ते, उपमं कातुन्”ति? ",
"an10.89:15.2":	"“सक्का, भिक्खू”ति भगवा अवोच: ",
"an10.89:15.3":	"“सेय्यथापि, भिक्खु, वीसतिखारिको कोसलको तिलवाहो ततो पुरिसो वस्ससतस्स वस्ससतस्स अच्चयेन एकमेकं तिलं उद्धरेय्य। ",
"an10.89:15.4":	"खिप्पतरं खो सो, भिक्खु, वीसतिखारिको कोसलको तिलवाहो इमिना उपक्कमेन परिक्खयं परियादानं गच्छेय्य, न त्वेव एको अब्बुदो निरयो। ",
"an10.89:15.5":	"सेय्यथापि, भिक्खु, वीसति अब्बुदा निरया; एवमेको निरब्बुदो निरयो। ",
"an10.89:15.6":	"सेय्यथापि, भिक्खु, वीसति निरब्बुदा निरया; एवमेको अबबो निरयो। ",
"an10.89:15.7":	"सेय्यथापि, भिक्खु, वीसति अबबा निरया; एवमेको अटटो निरयो। ",
"an10.89:15.8":	"सेय्यथापि, भिक्खु, वीसति अटटा निरया; एवमेको अहहो निरयो। ",
"an10.89:15.9":	"सेय्यथापि, भिक्खु, वीसति अहहा निरया; एवमेको कुमुदो निरयो। ",
"an10.89:15.10":	"सेय्यथापि, भिक्खु, वीसति कुमुदा निरया; एवमेको सोगन्धिको निरयो। ",
"an10.89:15.11":	"सेय्यथापि, भिक्खु, वीसति सोगन्धिका निरया; एवमेको उप्पलको निरयो। ",
"an10.89:15.12":	"सेय्यथापि, भिक्खु, वीसति उप्पलका निरया; एवमेको पुण्डरीको निरयो। ",
"an10.89:15.13":	"सेय्यथापि, भिक्खु, वीसति पुण्डरीका निरया; एवमेको पदुमो निरयो। ",
"an10.89:15.14":	"पदुमं खो पन, भिक्खु, निरयं कोकालिको भिक्खु उपपन्नो सारिपुत्तमोग्गल्लानेसु चित्तं आघातेत्वा”ति। ",
"an10.89:15.15":	"इदमवोच भगवा। ",
"an10.89:15.16":	"इदं वत्वान सुगतो अथापरं एतदवोच सत्था: ",
"an10.89:16.1":	"“पुरिसस्स हि जातस्स, ",
"an10.89:16.2":	"कुठारी जायते मुखे; ",
"an10.89:16.3":	"याय छिन्दति अत्तानं, ",
"an10.89:16.4":	"बालो दुब्भासितं भणं। ",
"an10.89:17.1":	"यो निन्दियं पसंसति, ",
"an10.89:17.2":	"तं वा निन्दति यो पसंसियो; ",
"an10.89:17.3":	"विचिनाति मुखेन सो कलिं, ",
"an10.89:17.4":	"कलिना तेन सुखं न विन्दति। ",
"an10.89:18.1":	"अप्पमत्तको अयं कलि, ",
"an10.89:18.2":	"यो अक्खेसु धनपराजयो; ",
"an10.89:18.3":	"सब्बस्सापि सहापि अत्तना, ",
"an10.89:18.4":	"अयमेव महत्तरो कलि; ",
"an10.89:18.5":	"यो सुगतेसु मनं पदूसये। ",
"an10.89:19.1":	"सतं सहस्सानं निरब्बुदानं, ",
"an10.89:19.2":	"छत्तिंसति पञ्च च अब्बुदानि; ",
"an10.89:19.3":	"यमरियगरही निरयं उपेति, ",
"an10.89:19.4":	"वाचं मनञ्च पणिधाय पापकन्”ति। ",
"an10.89:19.5":	"नवमं। "
}	
