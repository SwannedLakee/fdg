{	
"an10.103:0.1":	"अङ्गुत्तर निकाय १०।१०३ ",
"an10.103:0.2":	"११। समणसञ्ञावग्ग ",
"an10.103:0.3":	"मिच्छत्तसुत्त ",
"an10.103:1.1":	"“मिच्छत्तं, भिक्खवे, आगम्म विराधना होति, नो आराधना। ",
"an10.103:1.2":	"कथञ्च, भिक्खवे, मिच्छत्तं आगम्म विराधना होति, नो आराधना? ",
"an10.103:1.3":	"मिच्छादिट्ठिकस्स, भिक्खवे, मिच्छासङ्कप्पो पहोति, मिच्छासङ्कप्पस्स मिच्छावाचा पहोति, मिच्छावाचस्स मिच्छाकम्मन्तो पहोति, मिच्छाकम्मन्तस्स मिच्छाआजीवो पहोति, मिच्छाआजीवस्स मिच्छावायामो पहोति, मिच्छावायामस्स मिच्छासति पहोति, मिच्छासतिस्स मिच्छासमाधि पहोति, मिच्छासमाधिस्स मिच्छाञाणं पहोति, मिच्छाञाणिस्स मिच्छाविमुत्ति पहोति। ",
"an10.103:1.4":	"एवं खो, भिक्खवे, मिच्छत्तं आगम्म विराधना होति, नो आराधना। ",
"an10.103:2.1":	"सम्मत्तं, भिक्खवे, आगम्म आराधना होति, नो विराधना। ",
"an10.103:2.2":	"कथञ्च, भिक्खवे, सम्मत्तं आगम्म आराधना होति, नो विराधना? ",
"an10.103:2.3":	"सम्मादिट्ठिकस्स, भिक्खवे, सम्मासङ्कप्पो पहोति, सम्मासङ्कप्पस्स सम्मावाचा पहोति, सम्मावाचस्स सम्माकम्मन्तो पहोति, सम्माकम्मन्तस्स सम्माआजीवो पहोति, सम्माआजीवस्स सम्मावायामो पहोति, सम्मावायामस्स सम्मासति पहोति, सम्मासतिस्स सम्मासमाधि पहोति, सम्मासमाधिस्स सम्माञाणं पहोति, सम्माञाणिस्स सम्माविमुत्ति पहोति। ",
"an10.103:2.4":	"एवं खो, भिक्खवे, सम्मत्तं आगम्म आराधना होति, नो विराधना”ति। ",
"an10.103:2.5":	"ततियं। "
}	
