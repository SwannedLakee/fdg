{	
"an4.195:0.1":	"अङ्गुत्तर निकाय ४।१९५ ",
"an4.195:0.2":	"२०। महावग्ग ",
"an4.195:0.3":	"वप्पसुत्त ",
"an4.195:1.1":	"एकं समयं भगवा सक्केसु विहरति कपिलवत्थुस्मिं निग्रोधारामे। ",
"an4.195:1.2":	"अथ खो वप्पो सक्को निगण्ठसावको येनायस्मा महामोग्गल्लानो तेनुपसङ्कमि; उपसङ्कमित्वा आयस्मन्तं महामोग्गल्लानं अभिवादेत्वा एकमन्तं निसीदि। एकमन्तं निसिन्नं खो वप्पं सक्कं निगण्ठसावकं आयस्मा महामोग्गल्लानो एतदवोच: ",
"an4.195:2.1":	"“इधस्स, वप्प, कायेन संवुतो वाचाय संवुतो मनसा संवुतो अविज्जाविरागा विज्जुप्पादा। ",
"an4.195:2.2":	"पस्ससि नो त्वं, वप्प, तं ठानं यतोनिदानं पुरिसं दुक्खवेदनिया आसवा अस्सवेय्युं अभिसम्परायन्”ति? ",
"an4.195:2.3":	"“पस्सामहं, भन्ते, तं ठानं। ",
"an4.195:2.4":	"इधस्स, भन्ते, पुब्बे पापकम्मं कतं अविपक्कविपाकं। ",
"an4.195:2.5":	"ततोनिदानं पुरिसं दुक्खवेदनिया आसवा अस्सवेय्युं अभिसम्परायन्”ति। ",
"an4.195:2.6":	"अयञ्चेव खो पन आयस्मतो महामोग्गल्लानस्स वप्पेन सक्केन निगण्ठसावकेन सद्धिं अन्तराकथा विप्पकता होति। ",
"an4.195:3.1":	"अथ खो भगवा सायन्हसमयं पटिसल्लाना वुट्ठितो येन उपट्ठानसाला तेनुपसङ्कमि; उपसङ्कमित्वा पञ्ञत्ते आसने निसीदि। निसज्ज खो भगवा आयस्मन्तं महामोग्गल्लानं एतदवोच: ",
"an4.195:4.1":	"“काय नुत्थ, मोग्गल्लान, एतरहि कथाय सन्निसिन्ना; का च पन वो अन्तराकथा विप्पकता”ति? ",
"an4.195:4.2":	"“इधाहं, भन्ते, वप्पं सक्कं निगण्ठसावकं एतदवोचं: ",
"an4.195:4.3":	"‘इधस्स, वप्प, कायेन संवुतो वाचाय संवुतो मनसा संवुतो अविज्जाविरागा विज्जुप्पादा। ",
"an4.195:4.4":	"पस्ससि नो त्वं, वप्प, तं ठानं यतोनिदानं पुरिसं दुक्खवेदनिया आसवा अस्सवेय्युं अभिसम्परायन्’ति? ",
"an4.195:4.5":	"एवं वुत्ते, भन्ते, वप्पो सक्को निगण्ठसावको मं एतदवोच: ",
"an4.195:4.6":	"‘पस्सामहं, भन्ते, तं ठानं। ",
"an4.195:4.7":	"इधस्स, भन्ते, पुब्बे पापकम्मं कतं अविपक्कविपाकं। ",
"an4.195:4.8":	"ततोनिदानं पुरिसं दुक्खवेदनिया आसवा अस्सवेय्युं अभिसम्परायन्’ति। ",
"an4.195:4.9":	"अयं खो नो, भन्ते, वप्पेन सक्केन निगण्ठसावकेन सद्धिं अन्तराकथा विप्पकता; अथ भगवा अनुप्पत्तो”ति। ",
"an4.195:5.1":	"अथ खो भगवा वप्पं सक्कं निगण्ठसावकं एतदवोच: ",
"an4.195:5.2":	"“सचे मे त्वं, वप्प, अनुञ्ञेय्यञ्चेव अनुजानेय्यासि, पटिक्कोसितब्बञ्च पटिक्कोसेय्यासि, यस्स च मे भासितस्स अत्थं न जानेय्यासि ममेवेत्थ उत्तरि पटिपुच्छेय्यासि: ",
"an4.195:5.3":	"‘इदं, भन्ते, कथं, इमस्स को अत्थो’ति, सिया नो एत्थ कथासल्लापो”ति। ",
"an4.195:5.4":	"“अनुञ्ञेय्यञ्चेवाहं, भन्ते, भगवतो अनुजानिस्सामि, पटिक्कोसितब्बञ्च पटिक्कोसिस्सामि, यस्स चाहं भगवतो भासितस्स अत्थं न जानिस्सामि भगवन्तंयेवेत्थ उत्तरि पटिपुच्छिस्सामि: ",
"an4.195:5.5":	"‘इदं, भन्ते, कथं, इमस्स को अत्थो’ति? ",
"an4.195:5.6":	"होतु नो एत्थ कथासल्लापो”ति। ",
"an4.195:6.1":	"“तं किं मञ्ञसि, वप्प, ",
"an4.195:6.2":	"ये कायसमारम्भपच्चया उप्पज्जन्ति आसवा विघातपरिळाहा, कायसमारम्भा पटिविरतस्स एवंस ते आसवा विघातपरिळाहा न होन्ति। ",
"an4.195:6.3":	"सो नवञ्च कम्मं न करोति, पुराणञ्च कम्मं फुस्स फुस्स ब्यन्तीकरोति, सन्दिट्ठिका निज्जरा अकालिका एहिपस्सिका ओपनेय्यिका पच्चत्तं वेदितब्बा विञ्ञूहि। ",
"an4.195:6.4":	"पस्ससि नो त्वं, वप्प, तं ठानं यतोनिदानं पुरिसं दुक्खवेदनिया आसवा अस्सवेय्युं अभिसम्परायन्”ति? ",
"an4.195:6.5":	"“नो हेतं, भन्ते”। ",
"an4.195:7.1":	"“तं किं मञ्ञसि, वप्प, ",
"an4.195:7.2":	"ये वचीसमारम्भपच्चया उप्पज्जन्ति आसवा विघातपरिळाहा, वचीसमारम्भा पटिविरतस्स एवंस ते आसवा विघातपरिळाहा न होन्ति। ",
"an4.195:7.3":	"सो नवञ्च कम्मं न करोति, पुराणञ्च कम्मं फुस्स फुस्स ब्यन्तीकरोति। ",
"an4.195:7.4":	"सन्दिट्ठिका निज्जरा अकालिका एहिपस्सिका ओपनेय्यिका पच्चत्तं वेदितब्बा विञ्ञूहि। ",
"an4.195:7.5":	"पस्ससि नो त्वं, वप्प, तं ठानं यतोनिदानं पुरिसं दुक्खवेदनिया आसवा अस्सवेय्युं अभिसम्परायन्”ति? ",
"an4.195:7.6":	"“नो हेतं, भन्ते”। ",
"an4.195:8.1":	"“तं किं मञ्ञसि, वप्प, ",
"an4.195:8.2":	"ये मनोसमारम्भपच्चया उप्पज्जन्ति आसवा विघातपरिळाहा, मनोसमारम्भा पटिविरतस्स एवंस ते आसवा विघातपरिळाहा न होन्ति। ",
"an4.195:8.3":	"सो नवञ्च कम्मं न करोति, पुराणञ्च कम्मं फुस्स फुस्स ब्यन्तीकरोति। ",
"an4.195:8.4":	"सन्दिट्ठिका निज्जरा अकालिका एहिपस्सिका ओपनेय्यिका पच्चत्तं वेदितब्बा विञ्ञूहि। ",
"an4.195:8.5":	"पस्ससि नो त्वं, वप्प, तं ठानं यतोनिदानं पुरिसं दुक्खवेदनिया आसवा अस्सवेय्युं अभिसम्परायन्”ति? ",
"an4.195:8.6":	"“नो हेतं, भन्ते”। ",
"an4.195:9.1":	"“तं किं मञ्ञसि, वप्प, ",
"an4.195:9.2":	"ये अविज्जापच्चया उप्पज्जन्ति आसवा विघातपरिळाहा, अविज्जाविरागा विज्जुप्पादा एवंस ते आसवा विघातपरिळाहा न होन्ति। ",
"an4.195:9.3":	"सो नवञ्च कम्मं न करोति, पुराणञ्च कम्मं फुस्स फुस्स ब्यन्तीकरोति। ",
"an4.195:9.4":	"सन्दिट्ठिका निज्जरा अकालिका एहिपस्सिका ओपनेय्यिका पच्चत्तं वेदितब्बा विञ्ञूहि। ",
"an4.195:9.5":	"पस्ससि नो त्वं, वप्प, तं ठानं यतोनिदानं पुरिसं दुक्खवेदनिया आसवा अस्सवेय्युं अभिसम्परायन्”ति? ",
"an4.195:9.6":	"“नो हेतं, भन्ते”। ",
"an4.195:10.1":	"“एवं सम्मा विमुत्तचित्तस्स खो, वप्प, भिक्खुनो छ सततविहारा अधिगता होन्ति। ",
"an4.195:10.2":	"सो चक्खुना रूपं दिस्वा नेव सुमनो होति न दुम्मनो; उपेक्खको विहरति सतो सम्पजानो। ",
"an4.195:10.3":	"सोतेन सद्दं सुत्वा …पे… ",
"an4.195:10.4":	"घानेन गन्धं घायित्वा …पे… ",
"an4.195:10.5":	"जिव्हाय रसं सायित्वा …पे… ",
"an4.195:10.6":	"कायेन फोट्ठब्बं फुसित्वा …पे… ",
"an4.195:10.7":	"मनसा धम्मं विञ्ञाय नेव सुमनो होति न दुम्मनो; उपेक्खको विहरति सतो सम्पजानो। ",
"an4.195:10.8":	"सो कायपरियन्तिकं वेदनं वेदियमानो ‘कायपरियन्तिकं वेदनं वेदियामी’ति पजानाति; जीवितपरियन्तिकं वेदनं वेदियमानो ‘जीवितपरियन्तिकं वेदनं वेदियामी’ति पजानाति; ",
"an4.195:10.9":	"‘कायस्स भेदा उद्धं जीवितपरियादाना इधेव सब्बवेदयितानि अनभिनन्दितानि सीती भविस्सन्ती’ति पजानाति। ",
"an4.195:11.1":	"सेय्यथापि, वप्प, थूणं पटिच्च छाया पञ्ञायति। ",
"an4.195:11.2":	"अथ पुरिसो आगच्छेय्य कुद्दालपिटकं आदाय। ",
"an4.195:11.3":	"सो तं थूणं मूले छिन्देय्य; ",
"an4.195:11.4":	"मूले छिन्दित्वा पलिखणेय्य; ",
"an4.195:11.5":	"पलिखणित्वा मूलानि उद्धरेय्य, अन्तमसो उसीरनाळिमत्तानिपि। ",
"an4.195:11.6":	"सो तं थूणं खण्डाखण्डिकं छिन्देय्य। ",
"an4.195:11.7":	"खण्डाखण्डिकं छेत्वा फालेय्य। ",
"an4.195:11.8":	"फालेत्वा सकलिकं सकलिकं करेय्य। ",
"an4.195:11.9":	"सकलिकं सकलिकं कत्वा वातातपे विसोसेय्य। ",
"an4.195:11.10":	"वातातपे विसोसेत्वा अग्गिना डहेय्य। ",
"an4.195:11.11":	"अग्गिना डहेत्वा मसिं करेय्य। ",
"an4.195:11.12":	"मसिं करित्वा महावाते वा ओफुणेय्य नदिया वा सीघसोताय पवाहेय्य। ",
"an4.195:11.13":	"एवं हिस्स, वप्प, या थूणं पटिच्च छाया सा उच्छिन्नमूला तालावत्थुकता अनभावङ्कता आयतिं अनुप्पादधम्मा। ",
"an4.195:12.1":	"एवमेवं खो, वप्प, एवं सम्मा विमुत्तचित्तस्स भिक्खुनो छ सततविहारा अधिगता होन्ति। ",
"an4.195:12.2":	"सो चक्खुना रूपं दिस्वा नेव सुमनो होति न दुम्मनो; उपेक्खको विहरति सतो सम्पजानो। ",
"an4.195:12.3":	"सोतेन सद्दं सुत्वा …पे… ",
"an4.195:12.4":	"घानेन गन्धं घायित्वा …पे… ",
"an4.195:12.5":	"जिव्हाय रसं सायित्वा …पे… ",
"an4.195:12.6":	"कायेन फोट्ठब्बं फुसित्वा …पे… ",
"an4.195:12.7":	"मनसा धम्मं विञ्ञाय नेव सुमनो होति न दुम्मनो; उपेक्खको विहरति सतो सम्पजानो। ",
"an4.195:12.8":	"सो कायपरियन्तिकं वेदनं वेदियमानो ‘कायपरियन्तिकं वेदनं वेदियामी’ति पजानाति; जीवितपरियन्तिकं वेदनं वेदियमानो ‘जीवितपरियन्तिकं वेदनं वेदियामी’ति पजानाति; ",
"an4.195:12.9":	"‘कायस्स भेदा उद्धं जीवितपरियादाना इधेव सब्बवेदयितानि अनभिनन्दितानि सीती भविस्सन्ती’ति पजानाति”। ",
"an4.195:13.1":	"एवं वुत्ते, वप्पो सक्को निगण्ठसावको भगवन्तं एतदवोच: ",
"an4.195:13.2":	"“सेय्यथापि, भन्ते, पुरिसो उदयत्थिको अस्सपणियं पोसेय्य। ",
"an4.195:13.3":	"सो उदयञ्चेव नाधिगच्छेय्य, उत्तरिञ्च किलमथस्स विघातस्स भागी अस्स। ",
"an4.195:13.4":	"एवमेवं खो अहं, भन्ते, उदयत्थिको बाले निगण्ठे पयिरुपासिं। ",
"an4.195:13.5":	"स्वाहं उदयञ्चेव नाधिगच्छिं, उत्तरिञ्च किलमथस्स विघातस्स भागी अहोसिं। ",
"an4.195:13.6":	"एसाहं, भन्ते, अज्जतग्गे यो मे बालेसु निगण्ठेसु पसादो तं महावाते वा ओफुणामि नदिया वा सीघसोताय पवाहेमि। ",
"an4.195:13.7":	"अभिक्कन्तं, भन्ते …पे… उपासकं मं, भन्ते, भगवा धारेतु अज्जतग्गे पाणुपेतं सरणं गतन्”ति। ",
"an4.195:13.8":	"पञ्चमं। "
}	
