{	
"an8.23:0.1":	"अङ्गुत्तर निकाय ८।२३ ",
"an8.23:0.2":	"३। गहपतिवग्ग ",
"an8.23:0.3":	"पठमहत्थकसुत्त ",
"an8.23:1.1":	"एकं समयं भगवा आळवियं विहरति अग्गाळवे चेतिये। ",
"an8.23:1.2":	"तत्र खो भगवा भिक्खू आमन्तेसि: ",
"an8.23:1.3":	"“सत्तहि, भिक्खवे, अच्छरियेहि अब्भुतेहि धम्मेहि समन्नागतं हत्थकं आळवकं धारेथ। ",
"an8.23:1.4":	"कतमेहि सत्तहि? ",
"an8.23:1.5":	"सद्धो हि, भिक्खवे, हत्थको आळवको; ",
"an8.23:1.6":	"सीलवा, भिक्खवे, हत्थको आळवको; ",
"an8.23:1.7":	"हिरीमा, भिक्खवे, हत्थको आळवको; ",
"an8.23:1.8":	"ओत्तप्पी, भिक्खवे, हत्थको आळवको; ",
"an8.23:1.9":	"बहुस्सुतो, भिक्खवे, हत्थको आळवको; ",
"an8.23:1.10":	"चागवा, भिक्खवे, हत्थको आळवको; ",
"an8.23:1.11":	"पञ्ञवा, भिक्खवे, हत्थको आळवको—",
"an8.23:1.12":	"इमेहि खो, भिक्खवे, सत्तहि अच्छरियेहि अब्भुतेहि धम्मेहि समन्नागतं हत्थकं आळवकं धारेथा”ति। ",
"an8.23:1.13":	"इदमवोच भगवा। ",
"an8.23:1.14":	"इदं वत्वान सुगतो उट्ठायासना विहारं पाविसि। ",
"an8.23:2.1":	"अथ खो अञ्ञतरो भिक्खु पुब्बण्हसमयं निवासेत्वा पत्तचीवरमादाय येन हत्थकस्स आळवकस्स निवेसनं तेनुपसङ्कमि; उपसङ्कमित्वा पञ्ञत्ते आसने निसीदि। ",
"an8.23:2.2":	"अथ खो हत्थको आळवको येन सो भिक्खु तेनुपसङ्कमि; उपसङ्कमित्वा तं भिक्खुं अभिवादेत्वा एकमन्तं निसीदि। एकमन्तं निसिन्नं खो हत्थकं आळवकं सो भिक्खु एतदवोच: ",
"an8.23:3.1":	"“सत्तहि खो त्वं, आवुसो, अच्छरियेहि अब्भुतेहि धम्मेहि समन्नागतो भगवता ब्याकतो। ",
"an8.23:3.2":	"कतमेहि सत्तहि? ",
"an8.23:3.3":	"‘सद्धो, भिक्खवे, हत्थको आळवको; ",
"an8.23:3.4":	"सीलवा …पे… ",
"an8.23:3.5":	"हिरीमा … ",
"an8.23:3.6":	"ओत्तप्पी … ",
"an8.23:3.7":	"बहुस्सुतो … ",
"an8.23:3.8":	"चागवा … ",
"an8.23:3.9":	"पञ्ञवा, भिक्खवे, हत्थको आळवको’ति। ",
"an8.23:3.10":	"इमेहि खो त्वं, आवुसो, सत्तहि अच्छरियेहि अब्भुतेहि धम्मेहि समन्नागतो भगवता ब्याकतो”ति। ",
"an8.23:3.11":	"“कच्चित्थ, भन्ते, न कोचि गिही अहोसि ओदातवसनो”ति? ",
"an8.23:3.12":	"“न हेत्थ, आवुसो, कोचि गिही अहोसि ओदातवसनो”ति। ",
"an8.23:3.13":	"“साधु, भन्ते, यदेत्थ न कोचि गिही अहोसि ओदातवसनो”ति। ",
"an8.23:4.1":	"अथ खो सो भिक्खु हत्थकस्स आळवकस्स निवेसने पिण्डपातं गहेत्वा उट्ठायासना पक्कामि। ",
"an8.23:4.2":	"अथ खो सो भिक्खु पच्छाभत्तं पिण्डपातपटिक्कन्तो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो सो भिक्खु भगवन्तं एतदवोच: ",
"an8.23:5.1":	"“इधाहं, भन्ते, पुब्बण्हसमयं निवासेत्वा पत्तचीवरमादाय येन हत्थकस्स आळवकस्स निवेसनं तेनुपसङ्कमिं; उपसङ्कमित्वा पञ्ञत्ते आसने निसीदिं। ",
"an8.23:5.2":	"अथ खो, भन्ते, हत्थको आळवको येनाहं तेनुपसङ्कमि; उपसङ्कमित्वा मं अभिवादेत्वा एकमन्तं निसीदि। ",
"an8.23:5.3":	"एकमन्तं निसिन्नं खो अहं, भन्ते, हत्थकं आळवकं एतदवचं: ",
"an8.23:5.4":	"‘सत्तहि खो त्वं, आवुसो, अच्छरियेहि अब्भुतेहि धम्मेहि समन्नागतो भगवता ब्याकतो। ",
"an8.23:5.5":	"कतमेहि सत्तहि? ",
"an8.23:5.6":	"सद्धो, भिक्खवे, हत्थको आळवको; ",
"an8.23:5.7":	"सीलवा …पे… ",
"an8.23:5.8":	"हिरीमा … ",
"an8.23:5.9":	"ओत्तप्पी … ",
"an8.23:5.10":	"बहुस्सुतो … ",
"an8.23:5.11":	"चागवा … ",
"an8.23:5.12":	"पञ्ञवा, भिक्खवे, हत्थको आळवकोति। ",
"an8.23:5.13":	"इमेहि खो त्वं, आवुसो, सत्तहि अच्छरियेहि अब्भुतेहि धम्मेहि समन्नागतो भगवता ब्याकतो’ति। ",
"an8.23:6.1":	"एवं वुत्ते, भन्ते, हत्थको मं एतदवोच: ",
"an8.23:6.2":	"‘कच्चित्थ, भन्ते, न कोचि गिही अहोसि ओदातवसनो’ति? ",
"an8.23:6.3":	"‘न हेत्थ, आवुसो, कोचि गिही अहोसि ओदातवसनो’ति। ",
"an8.23:6.4":	"‘साधु, भन्ते, यदेत्थ न कोचि गिही अहोसि ओदातवसनो’”ति। ",
"an8.23:7.1":	"“साधु साधु, भिक्खु। ",
"an8.23:7.2":	"अप्पिच्छो सो, भिक्खु, कुलपुत्तो। ",
"an8.23:7.3":	"सन्तेयेव अत्तनि कुसलधम्मे न इच्छति परेहि ञायमाने। ",
"an8.23:7.4":	"तेन हि त्वं, भिक्खु, इमिनापि अट्ठमेन अच्छरियेन अब्भुतेन धम्मेन समन्नागतं हत्थकं आळवकं धारेहि, यदिदं अप्पिच्छताया”ति। ",
"an8.23:7.5":	"ततियं। "
}	
