{	
"an3.103:0.1":	"अङ्गुत्तर निकाय ३।१०३ ",
"an3.103:0.2":	"११। सम्बोधवग्ग ",
"an3.103:0.3":	"पुब्बेवसम्बोधसुत्त ",
"an3.103:1.1":	"“पुब्बेव मे, भिक्खवे, सम्बोधा अनभिसम्बुद्धस्स बोधिसत्तस्सेव सतो एतदहोसि: ",
"an3.103:1.2":	"‘को नु खो लोके अस्सादो, को आदीनवो, किं निस्सरणन्’ति? ",
"an3.103:1.3":	"तस्स मय्हं, भिक्खवे, एतदहोसि: ",
"an3.103:1.4":	"‘यं खो लोकं पटिच्च उप्पज्जति सुखं सोमनस्सं, अयं लोके अस्सादो। ",
"an3.103:1.5":	"यं लोको अनिच्चो दुक्खो विपरिणामधम्मो, अयं लोके आदीनवो। ",
"an3.103:1.6":	"यो लोके छन्दरागविनयो छन्दरागप्पहानं, इदं लोके निस्सरणन्’ति। ",
"an3.103:1.7":	"यावकीवञ्चाहं, भिक्खवे, एवं लोकस्स अस्सादञ्च अस्सादतो आदीनवञ्च आदीनवतो निस्सरणञ्च निस्सरणतो यथाभूतं नाब्भञ्ञासिं, नेव तावाहं, भिक्खवे, सदेवके लोके समारके सब्रह्मके सस्समणब्राह्मणिया पजाय सदेवमनुस्साय ‘अनुत्तरं सम्मासम्बोधिं अभिसम्बुद्धो’ति पच्चञ्ञासिं। ",
"an3.103:1.8":	"यतो च ख्वाहं, भिक्खवे, एवं लोकस्स अस्सादञ्च अस्सादतो आदीनवञ्च आदीनवतो निस्सरणञ्च निस्सरणतो यथाभूतं अब्भञ्ञासिं, अथाहं, भिक्खवे, सदेवके लोके समारके सब्रह्मके सस्समणब्राह्मणिया पजाय सदेवमनुस्साय ‘अनुत्तरं सम्मासम्बोधिं अभिसम्बुद्धो’ति पच्चञ्ञासिं। ",
"an3.103:1.9":	"ञाणञ्च पन मे दस्सनं उदपादि: ",
"an3.103:1.10":	"‘अकुप्पा मे विमुत्ति, अयमन्तिमा जाति, नत्थि दानि पुनब्भवो’”ति। ",
"an3.103:1.11":	"पठमं। "
}	
