{	
"an3.112:0.1":	"अङ्गुत्तर निकाय ३।११२ ",
"an3.112:0.2":	"११। सम्बोधवग्ग ",
"an3.112:0.3":	"दुतियनिदानसुत्त ",
"an3.112:1.1":	"“तीणिमानि, भिक्खवे, निदानानि कम्मानं समुदयाय। ",
"an3.112:1.2":	"कतमानि तीणि? ",
"an3.112:1.3":	"अतीते, भिक्खवे, छन्दरागट्ठानिये धम्मे आरब्भ छन्दो जायति; ",
"an3.112:1.4":	"अनागते, भिक्खवे, छन्दरागट्ठानिये धम्मे आरब्भ छन्दो जायति; ",
"an3.112:1.5":	"पच्चुप्पन्ने, भिक्खवे, छन्दरागट्ठानिये धम्मे आरब्भ छन्दो जायति। ",
"an3.112:1.6":	"कथञ्च, भिक्खवे, अतीते छन्दरागट्ठानिये धम्मे आरब्भ छन्दो जायति? ",
"an3.112:1.7":	"अतीते, भिक्खवे, छन्दरागट्ठानिये धम्मे आरब्भ चेतसा अनुवितक्केति अनुविचारेति। ",
"an3.112:1.8":	"तस्स अतीते छन्दरागट्ठानिये धम्मे आरब्भ चेतसा अनुवितक्कयतो अनुविचारयतो छन्दो जायति। ",
"an3.112:1.9":	"छन्दजातो तेहि धम्मेहि संयुत्तो होति। ",
"an3.112:1.10":	"एतमहं, भिक्खवे, संयोजनं वदामि यो चेतसो सारागो। ",
"an3.112:1.11":	"एवं खो, भिक्खवे, अतीते छन्दरागट्ठानिये धम्मे आरब्भ छन्दो जायति। ",
"an3.112:2.1":	"कथञ्च, भिक्खवे, अनागते छन्दरागट्ठानिये धम्मे आरब्भ छन्दो जायति? ",
"an3.112:2.2":	"अनागते, भिक्खवे, छन्दरागट्ठानिये धम्मे आरब्भ चेतसा अनुवितक्केति अनुविचारेति। ",
"an3.112:2.3":	"तस्स अनागते छन्दरागट्ठानिये धम्मे आरब्भ चेतसा अनुवितक्कयतो अनुविचारयतो छन्दो जायति। ",
"an3.112:2.4":	"छन्दजातो तेहि धम्मेहि संयुत्तो होति। ",
"an3.112:2.5":	"एतमहं, भिक्खवे, संयोजनं वदामि यो चेतसो सारागो। ",
"an3.112:2.6":	"एवं खो, भिक्खवे, अनागते छन्दरागट्ठानिये धम्मे आरब्भ छन्दो जायति। ",
"an3.112:3.1":	"कथञ्च, भिक्खवे, पच्चुप्पन्ने छन्दरागट्ठानिये धम्मे आरब्भ छन्दो जायति? ",
"an3.112:3.2":	"पच्चुप्पन्ने, भिक्खवे, छन्दरागट्ठानिये धम्मे आरब्भ चेतसा अनुवितक्केति अनुविचारेति। ",
"an3.112:3.3":	"तस्स पच्चुप्पन्ने छन्दरागट्ठानिये धम्मे आरब्भ चेतसा अनुवितक्कयतो अनुविचारयतो छन्दो जायति। ",
"an3.112:3.4":	"छन्दजातो तेहि धम्मेहि संयुत्तो होति। ",
"an3.112:3.5":	"एतमहं, भिक्खवे, संयोजनं वदामि यो चेतसो सारागो। ",
"an3.112:3.6":	"एवं खो, भिक्खवे, पच्चुप्पन्ने छन्दरागट्ठानिये धम्मे आरब्भ छन्दो जायति। ",
"an3.112:3.7":	"इमानि खो, भिक्खवे, तीणि निदानानि कम्मानं समुदयाय। ",
"an3.112:4.1":	"तीणिमानि, भिक्खवे, निदानानि कम्मानं समुदयाय। ",
"an3.112:4.2":	"कतमानि तीणि? ",
"an3.112:4.3":	"अतीते, भिक्खवे, छन्दरागट्ठानिये धम्मे आरब्भ छन्दो न जायति; ",
"an3.112:4.4":	"अनागते, भिक्खवे, छन्दरागट्ठानिये धम्मे आरब्भ छन्दो न जायति; ",
"an3.112:4.5":	"पच्चुप्पन्ने, भिक्खवे, छन्दरागट्ठानिये धम्मे आरब्भ छन्दो न जायति। ",
"an3.112:5.1":	"कथञ्च, भिक्खवे, अतीते छन्दरागट्ठानिये धम्मे आरब्भ छन्दो न जायति? ",
"an3.112:5.2":	"अतीतानं, भिक्खवे, छन्दरागट्ठानियानं धम्मानं आयतिं विपाकं पजानाति। ",
"an3.112:5.3":	"आयतिं विपाकं विदित्वा तदभिनिवत्तेति। ",
"an3.112:5.4":	"तदभिनिवत्तेत्वा चेतसा अभिनिविज्झित्वा पञ्ञाय अतिविज्झ पस्सति। ",
"an3.112:5.5":	"एवं खो, भिक्खवे, अतीते छन्दरागट्ठानिये धम्मे आरब्भ छन्दो न जायति। ",
"an3.112:6.1":	"कथञ्च, भिक्खवे, अनागते छन्दरागट्ठानिये धम्मे आरब्भ छन्दो न जायति? ",
"an3.112:6.2":	"अनागतानं, भिक्खवे, छन्दरागट्ठानियानं धम्मानं आयतिं विपाकं पजानाति। ",
"an3.112:6.3":	"आयतिं विपाकं विदित्वा तदभिनिवत्तेति। ",
"an3.112:6.4":	"तदभिनिवत्तेत्वा चेतसा अभिनिविज्झित्वा पञ्ञाय अतिविज्झ पस्सति। ",
"an3.112:6.5":	"एवं खो, भिक्खवे, अनागते छन्दरागट्ठानिये धम्मे आरब्भ छन्दो न जायति। ",
"an3.112:7.1":	"कथञ्च, भिक्खवे, पच्चुप्पन्ने छन्दरागट्ठानिये धम्मे आरब्भ छन्दो न जायति? ",
"an3.112:7.2":	"पच्चुप्पन्नानं, भिक्खवे, छन्दरागट्ठानियानं धम्मानं आयतिं विपाकं पजानाति, आयतिं विपाकं विदित्वा तदभिनिवत्तेति, तदभिनिवत्तेत्वा चेतसा अभिनिविज्झित्वा पञ्ञाय अतिविज्झ पस्सति। ",
"an3.112:7.3":	"एवं खो, भिक्खवे, पच्चुप्पन्ने छन्दरागट्ठानिये धम्मे आरब्भ छन्दो न जायति। ",
"an3.112:7.4":	"इमानि खो, भिक्खवे, तीणि निदानानि कम्मानं समुदयाया”ति। ",
"an3.112:7.5":	"दसमं। ",
"an3.112:7.6":	"सम्बोधवग्गो पठमो। ",
"an3.112:8.0":	"तस्सुद्दानं ",
"an3.112:8.1":	"पुब्बेव दुवे अस्सादा, ",
"an3.112:8.2":	"समणो रुण्णपञ्चमं; ",
"an3.112:8.3":	"अतित्ति द्वे च वुत्तानि, ",
"an3.112:8.4":	"निदानानि अपरे दुवेति। "
}	
