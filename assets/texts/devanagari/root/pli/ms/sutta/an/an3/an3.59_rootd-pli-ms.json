{	
"an3.59:0.1":	"अङ्गुत्तर निकाय ३।५९ ",
"an3.59:0.2":	"६। ब्राह्मणवग्ग ",
"an3.59:0.3":	"जाणुस्सोणिसुत्त ",
"an3.59:1.1":	"अथ खो जाणुस्सोणि ब्राह्मणो येन भगवा तेनुपसङ्कमि; उपसङ्कमित्वा भगवता सद्धिं …पे… एकमन्तं निसिन्नो खो जाणुस्सोणि ब्राह्मणो भगवन्तं एतदवोच: ",
"an3.59:1.2":	"“यस्सस्सु, भो गोतम, यञ्ञो वा सद्धं वा थालिपाको वा देय्यधम्मं वा, तेविज्जेसु ब्राह्मणेसु दानं ददेय्या”ति। ",
"an3.59:1.3":	"“यथा कथं पन, ब्राह्मण, ब्राह्मणा तेविज्जं पञ्ञपेन्ती”ति? ",
"an3.59:1.4":	"“इध खो, भो गोतम, ब्राह्मणो उभतो सुजातो होति मातितो च पितितो च संसुद्धगहणिको याव सत्तमा पितामहयुगा अक्खित्तो अनुपक्कुट्ठो जातिवादेन, अज्झायको मन्तधरो, तिण्णं वेदानं पारगू सनिघण्डुकेटुभानं साक्खरप्पभेदानं इतिहासपञ्चमानं, पदको, वेय्याकरणो, लोकायतमहापुरिसलक्खणेसु अनवयोति। ",
"an3.59:1.5":	"एवं खो, भो गोतम, ब्राह्मणा तेविज्जं पञ्ञपेन्ती”ति। ",
"an3.59:2.1":	"“अञ्ञथा खो, ब्राह्मण, ब्राह्मणा ब्राह्मणं तेविज्जं पञ्ञपेन्ति, अञ्ञथा च पन अरियस्स विनये तेविज्जो होती”ति। ",
"an3.59:2.2":	"“यथा कथं पन, भो गोतम, अरियस्स विनये तेविज्जो होति? ",
"an3.59:2.3":	"साधु मे भवं गोतमो तथा धम्मं देसेतु यथा अरियस्स विनये तेविज्जो होती”ति। ",
"an3.59:2.4":	"“तेन हि, ब्राह्मण, सुणाहि, साधुकं मनसि करोहि; भासिस्सामी”ति। ",
"an3.59:2.5":	"“एवं, भो”ति खो जाणुस्सोणि ब्राह्मणो भगवतो पच्चस्सोसि। ",
"an3.59:2.6":	"भगवा एतदवोच: ",
"an3.59:3.1":	"“इध पन, ब्राह्मण, भिक्खु विविच्चेव कामेहि …पे… ",
"an3.59:3.2":	"चतुत्थं झानं उपसम्पज्ज विहरति। ",
"an3.59:4.1":	"सो एवं समाहिते चित्ते परिसुद्धे परियोदाते अनङ्गणे विगतूपक्किलेसे मुदुभूते कम्मनिये ठिते आनेञ्जप्पत्ते पुब्बेनिवासानुस्सतिञाणाय चित्तं अभिनिन्नामेति। ",
"an3.59:4.2":	"सो अनेकविहितं पुब्बेनिवासं अनुस्सरति, सेय्यथिदं—एकम्पि जातिं द्वेपि जातियो …पे… इति साकारं सौद्देसं अनेकविहितं पुब्बेनिवासं अनुस्सरति। ",
"an3.59:4.3":	"अयमस्स पठमा विज्जा अधिगता होति; ",
"an3.59:4.4":	"अविज्जा विहता, विज्जा उप्पन्ना; तमो विहतो, आलोको उप्पन्नो यथा तं अप्पमत्तस्स आतापिनो पहितत्तस्स विहरतो। ",
"an3.59:5.1":	"सो एवं समाहिते चित्ते परिसुद्धे परियोदाते अनङ्गणे विगतूपक्किलेसे मुदुभूते कम्मनिये ठिते आनेञ्जप्पत्ते सत्तानं चुतूपपातञाणाय चित्तं अभिनिन्नामेति। ",
"an3.59:5.2":	"सो दिब्बेन चक्खुना विसुद्धेन अतिक्कन्तमानुसकेन …पे… यथाकम्मूपगे सत्ते पजानाति। ",
"an3.59:5.3":	"अयमस्स दुतिया विज्जा अधिगता होति; ",
"an3.59:5.4":	"अविज्जा विहता, विज्जा उप्पन्ना; तमो विहतो, आलोको उप्पन्नो यथा तं अप्पमत्तस्स आतापिनो पहितत्तस्स विहरतो। ",
"an3.59:6.1":	"सो एवं समाहिते चित्ते परिसुद्धे परियोदाते अनङ्गणे विगतूपक्किलेसे मुदुभूते कम्मनिये ठिते आनेञ्जप्पत्ते आसवानं खयञाणाय चित्तं अभिनिन्नामेति। ",
"an3.59:6.2":	"सो ‘इदं दुक्खन्’ति यथाभूतं पजानाति …पे… ‘अयं दुक्खनिरोधगामिनी पटिपदा’ति यथाभूतं पजानाति; ",
"an3.59:6.3":	"‘इमे आसवा’ति यथाभूतं पजानाति …पे… ‘अयं आसवनिरोधगामिनी पटिपदा’ति यथाभूतं पजानाति। ",
"an3.59:6.4":	"तस्स एवं जानतो एवं पस्सतो कामासवापि चित्तं विमुच्चति, भवासवापि चित्तं विमुच्चति, अविज्जासवापि चित्तं विमुच्चति; ",
"an3.59:6.5":	"विमुत्तस्मिं विमुत्तमिति ञाणं होति। ",
"an3.59:6.6":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाति। ",
"an3.59:6.7":	"अयमस्स ततिया विज्जा अधिगता होति; ",
"an3.59:6.8":	"अविज्जा विहता, विज्जा उप्पन्ना; तमो विहतो, आलोको उप्पन्नो यथा तं अप्पमत्तस्स आतापिनो पहितत्तस्स विहरतोति। ",
"an3.59:7.1":	"यो सीलब्बतसम्पन्नो, ",
"an3.59:7.2":	"पहितत्तो समाहितो; ",
"an3.59:7.3":	"चित्तं यस्स वसीभूतं, ",
"an3.59:7.4":	"एकग्गं सुसमाहितं। ",
"an3.59:8.1":	"पुब्बेनिवासं यो वेदी, ",
"an3.59:8.2":	"सग्गापायञ्च पस्सति; ",
"an3.59:8.3":	"अथो जातिक्खयं पत्तो, ",
"an3.59:8.4":	"अभिञ्ञावोसितो मुनि। ",
"an3.59:9.1":	"एताहि तीहि विज्जाहि, ",
"an3.59:9.2":	"तेविज्जो होति ब्राह्मणो; ",
"an3.59:9.3":	"तमहं वदामि तेविज्जं, ",
"an3.59:9.4":	"नाञ्ञं लपितलापनन्ति। ",
"an3.59:10.1":	"एवं खो, ब्राह्मण, अरियस्स विनये तेविज्जो होती”ति। ",
"an3.59:10.2":	"“अञ्ञथा, भो गोतम, ब्राह्मणानं तेविज्जो, अञ्ञथा च पन अरियस्स विनये तेविज्जो होति। ",
"an3.59:10.3":	"इमस्स च, भो गोतम, अरियस्स विनये तेविज्जस्स ब्राह्मणानं तेविज्जो कलं नाग्घति सोळसिं। ",
"an3.59:11.1":	"अभिक्कन्तं, भो गोतम …पे… ",
"an3.59:11.2":	"उपासकं मं भवं गोतमो धारेतु अज्जतग्गे पाणुपेतं सरणं गतन्”ति। ",
"an3.59:11.3":	"नवमं। "
}	
