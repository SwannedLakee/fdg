{	
"an5.170:0.1":	"अङ्गुत्तर निकाय ५।१७० ",
"an5.170:0.2":	"१७। आघातवग्ग ",
"an5.170:0.3":	"भद्दजिसुत्त ",
"an5.170:1.1":	"एकं समयं आयस्मा आनन्दो कोसम्बियं विहरति घोसितारामे। ",
"an5.170:1.2":	"अथ खो आयस्मा भद्दजि येनायस्मा आनन्दो तेनुपसङ्कमि; उपसङ्कमित्वा आयस्मता आनन्देन सद्धिं सम्मोदि। ",
"an5.170:1.3":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नं खो आयस्मन्तं भद्दजिं आयस्मा आनन्दो एतदवोच: ",
"an5.170:1.4":	"“किं नु खो, आवुसो भद्दजि, दस्सनानं अग्गं, किं सवनानं अग्गं, किं सुखानं अग्गं, किं सञ्ञानं अग्गं, किं भवानं अग्गन्”ति? ",
"an5.170:2.1":	"“अत्थावुसो, ब्रह्मा अभिभू अनभिभूतो अञ्ञदत्थुदसो वसवत्ती, यो तं ब्रह्मानं पस्सति, इदं दस्सनानं अग्गं। ",
"an5.170:2.2":	"अत्थावुसो, आभस्सरा नाम देवा सुखेन अभिसन्ना परिसन्ना। ",
"an5.170:2.3":	"ते कदाचि करहचि उदानं उदानेन्ति: ",
"an5.170:2.4":	"‘अहो सुखं, अहो सुखन्’ति। ",
"an5.170:2.5":	"यो तं सद्दं सुणाति, इदं सवनानं अग्गं। ",
"an5.170:2.6":	"अत्थावुसो, सुभकिण्हा नाम देवा। ",
"an5.170:2.7":	"ते सन्तंयेव तुसिता सुखं पटिवेदेन्ति, इदं सुखानं अग्गं। ",
"an5.170:2.8":	"अत्थावुसो, आकिञ्चञ्ञायतनूपगा देवा, इदं सञ्ञानं अग्गं। ",
"an5.170:2.9":	"अत्थावुसो, नेवसञ्ञानासञ्ञायतनूपगा देवा, इदं भवानं अग्गन्”ति। ",
"an5.170:2.10":	"“समेति खो इदं आयस्मतो भद्दजिस्स, यदिदं बहुना जनेना”ति? ",
"an5.170:3.1":	"“आयस्मा खो आनन्दो बहुस्सुतो। ",
"an5.170:3.2":	"पटिभातु आयस्मन्तंयेव आनन्दन्”ति। ",
"an5.170:3.3":	"“तेनहावुसो भद्दजि, सुणाहि, साधुकं मनसि करोहि; भासिस्सामी”ति। ",
"an5.170:3.4":	"“एवमावुसो”ति खो आयस्मा भद्दजि आयस्मतो आनन्दस्स पच्चस्सोसि। ",
"an5.170:3.5":	"आयस्मा आनन्दो एतदवोच: ",
"an5.170:4.1":	"“यथा पस्सतो खो, आवुसो, अनन्तरा आसवानं खयो होति, इदं दस्सनानं अग्गं। ",
"an5.170:4.2":	"यथा सुणतो अनन्तरा आसवानं खयो होति, इदं सवनानं अग्गं। ",
"an5.170:4.3":	"यथा सुखितस्स अनन्तरा आसवानं खयो होति, इदं सुखानं अग्गं। ",
"an5.170:4.4":	"यथा सञ्ञिस्स अनन्तरा आसवानं खयो होति, इदं सञ्ञानं अग्गं। ",
"an5.170:4.5":	"यथा भूतस्स अनन्तरा आसवानं खयो होति, इदं भवानं अग्गन्”ति। ",
"an5.170:4.6":	"दसमं। ",
"an5.170:4.7":	"आघातवग्गो दुतियो। ",
"an5.170:5.0":	"तस्सुद्दानं ",
"an5.170:5.1":	"द्वे आघातविनया, ",
"an5.170:5.2":	"साकच्छा साजीवतो पञ्हं; ",
"an5.170:5.3":	"पुच्छा निरोधो चोदना, ",
"an5.170:5.4":	"सीलं निसन्ति भद्दजीति। "
}	
