{	
"an4.25:0.1":	"अङ्गुत्तर निकाय ४।२५ ",
"an4.25:0.2":	"३। उरुवेलवग्ग ",
"an4.25:0.3":	"ब्रह्मचरियसुत्त ",
"an4.25:1.1":	"“नयिदं, भिक्खवे, ब्रह्मचरियं वुस्सति जनकुहनत्थं, न जनलपनत्थं, न लाभसक्कारसिलोकानिसंसत्थं, न इतिवादप्पमोक्खानिसंसत्थं, न ‘इति मं जनो जानातू’ति। ",
"an4.25:1.2":	"अथ खो इदं, भिक्खवे, ब्रह्मचरियं वुस्सति संवरत्थं पहानत्थं विरागत्थं निरोधत्थन्ति। ",
"an4.25:2.1":	"संवरत्थं पहानत्थं, ",
"an4.25:2.2":	"ब्रह्मचरियं अनीतिहं; ",
"an4.25:2.3":	"अदेसयि सो भगवा, ",
"an4.25:2.4":	"निब्बानोगधगामिनं; ",
"an4.25:2.5":	"एस मग्गो महन्तेहि, ",
"an4.25:2.6":	"अनुयातो महेसिभि। ",
"an4.25:3.1":	"ये च तं पटिपज्जन्ति, ",
"an4.25:3.2":	"यथा बुद्धेन देसितं; ",
"an4.25:3.3":	"दुक्खस्सन्तं करिस्सन्ति, ",
"an4.25:3.4":	"सत्थुसासनकारिनो”ति। ",
"an4.25:3.5":	"पञ्चमं। "
}	
