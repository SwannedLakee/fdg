{	
"an5.41:0.1":	"अङ्गुत्तर निकाय ५।४१ ",
"an5.41:0.2":	"५। मुण्डराजवग्ग ",
"an5.41:0.3":	"आदियसुत्त ",
"an5.41:1.1":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"an5.41:1.2":	"अथ खो अनाथपिण्डिको गहपति येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो अनाथपिण्डिकं गहपतिं भगवा एतदवोच: ",
"an5.41:1.3":	"“पञ्चिमे, गहपति, भोगानं आदिया। ",
"an5.41:1.4":	"कतमे पञ्च? ",
"an5.41:1.5":	"इध, गहपति, अरियसावको उट्ठानवीरियाधिगतेहि भोगेहि बाहाबलपरिचितेहि सेदावक्खित्तेहि धम्मिकेहि धम्मलद्धेहि अत्तानं सुखेति पीणेति सम्मा सुखं परिहरति; ",
"an5.41:1.6":	"मातापितरो सुखेति पीणेति सम्मा सुखं परिहरति; ",
"an5.41:1.7":	"पुत्तदारदासकम्मकरपोरिसे सुखेति पीणेति सम्मा सुखं परिहरति। ",
"an5.41:1.8":	"अयं पठमो भोगानं आदियो। ",
"an5.41:2.1":	"पुन चपरं, गहपति, अरियसावको उट्ठानवीरियाधिगतेहि भोगेहि बाहाबलपरिचितेहि सेदावक्खित्तेहि धम्मिकेहि धम्मलद्धेहि मित्तामच्चे सुखेति पीणेति सम्मा सुखं परिहरति। ",
"an5.41:2.2":	"अयं दुतियो भोगानं आदियो। ",
"an5.41:3.1":	"पुन चपरं, गहपति, अरियसावको उट्ठानवीरियाधिगतेहि भोगेहि बाहाबलपरिचितेहि सेदावक्खित्तेहि धम्मिकेहि धम्मलद्धेहि या ता होन्ति आपदा—",
"an5.41:3.2":	"अग्गितो वा उदकतो वा राजतो वा चोरतो वा अप्पियतो वा दायादतो—",
"an5.41:3.3":	"तथारूपासु आपदासु भोगेहि परियोधाय वत्तति, सोत्थिं अत्तानं करोति। ",
"an5.41:3.4":	"अयं ततियो भोगानं आदियो। ",
"an5.41:4.1":	"पुन चपरं, गहपति, अरियसावको उट्ठानवीरियाधिगतेहि भोगेहि बाहाबलपरिचितेहि सेदावक्खित्तेहि धम्मिकेहि धम्मलद्धेहि पञ्चबलिं कत्ता होति। ",
"an5.41:4.2":	"ञातिबलिं, अतिथिबलिं, पुब्बपेतबलिं, राजबलिं, देवताबलिं—",
"an5.41:4.3":	"अयं चतुत्थो भोगानं आदियो। ",
"an5.41:5.1":	"पुन चपरं, गहपति, अरियसावको उट्ठानवीरियाधिगतेहि भोगेहि बाहाबलपरिचितेहि सेदावक्खित्तेहि धम्मिकेहि धम्मलद्धेहि ये ते समणब्राह्मणा मदप्पमादा पटिविरता खन्तिसोरच्चे निविट्ठा एकमत्तानं दमेन्ति एकमत्तानं समेन्ति एकमत्तानं परिनिब्बापेन्ति, तथारूपेसु समणब्राह्मणेसु उद्धग्गिकं दक्खिणं पतिट्ठापेति सोवग्गिकं सुखविपाकं सग्गसंवत्तनिकं। ",
"an5.41:5.2":	"अयं पञ्चमो भोगानं आदियो। ",
"an5.41:5.3":	"इमे खो, गहपति, पञ्च भोगानं आदिया। ",
"an5.41:6.1":	"तस्स चे, गहपति, अरियसावकस्स इमे पञ्च भोगानं आदिये आदियतो भोगा परिक्खयं गच्छन्ति, तस्स एवं होति: ",
"an5.41:6.2":	"‘ये वत भोगानं आदिया ते चाहं आदियामि भोगा च मे परिक्खयं गच्छन्ती’ति। ",
"an5.41:6.3":	"इतिस्स होति अविप्पटिसारो। ",
"an5.41:6.4":	"तस्स चे, गहपति, अरियसावकस्स इमे पञ्च भोगानं आदिये आदियतो भोगा अभिवड्ढन्ति, तस्स एवं होति: ",
"an5.41:6.5":	"‘ये वत भोगानं आदिया ते चाहं आदियामि भोगा च मे अभिवड्ढन्ती’ति। ",
"an5.41:6.6":	"इतिस्स होति उभयेनेव अविप्पटिसारोति। ",
"an5.41:7.1":	"भुत्ता भोगा भता भच्चा, ",
"an5.41:7.2":	"वितिण्णा आपदासु मे; ",
"an5.41:7.3":	"उद्धग्गा दक्खिणा दिन्ना, ",
"an5.41:7.4":	"अथो पञ्चबलीकता; ",
"an5.41:7.5":	"उपट्ठिता सीलवन्तो, ",
"an5.41:7.6":	"सञ्ञता ब्रह्मचारयो। ",
"an5.41:8.1":	"यदत्थं भोगं इच्छेय्य, ",
"an5.41:8.2":	"पण्डितो घरमावसं; ",
"an5.41:8.3":	"सो मे अत्थो अनुप्पत्तो, ",
"an5.41:8.4":	"कतं अननुतापियं। ",
"an5.41:9.1":	"एतं अनुस्सरं मच्चो, ",
"an5.41:9.2":	"अरियधम्मे ठितो नरो; ",
"an5.41:9.3":	"इधेव नं पसंसन्ति, ",
"an5.41:9.4":	"पेच्च सग्गे पमोदती”ति। ",
"an5.41:9.5":	"पठमं। "
}	
