{	
"an4.179:0.1":	"अङ्गुत्तर निकाय ४।१७९ ",
"an4.179:0.2":	"१८। सञ्चेतनियवग्ग ",
"an4.179:0.3":	"निब्बानसुत्त ",
"an4.179:1.1":	"अथ खो आयस्मा आनन्दो येनायस्मा सारिपुत्तो तेनुपसङ्कमि; उपसङ्कमित्वा आयस्मता सारिपुत्तेन सद्धिं सम्मोदि। ",
"an4.179:1.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो आयस्मा आनन्दो आयस्मन्तं सारिपुत्तं एतदवोच: ",
"an4.179:1.3":	"“को नु खो, आवुसो सारिपुत्त, हेतु को पच्चयो, येन म्’इधेकच्चे सत्ता दिट्ठेव धम्मे न परिनिब्बायन्ती”ति? ",
"an4.179:2.1":	"“इधावुसो आनन्द, सत्ता इमा हानभागिया सञ्ञाति यथाभूतं नप्पजानन्ति, इमा ठितिभागिया सञ्ञाति यथाभूतं नप्पजानन्ति, इमा विसेसभागिया सञ्ञाति यथाभूतं नप्पजानन्ति, इमा निब्बेधभागिया सञ्ञाति यथाभूतं नप्पजानन्ति। ",
"an4.179:2.2":	"अयं खो, आवुसो आनन्द, हेतु अयं पच्चयो, येन म्’इधेकच्चे सत्ता दिट्ठेव धम्मे न परिनिब्बायन्ती”ति। ",
"an4.179:3.1":	"“को पनावुसो सारिपुत्त, हेतु को पच्चयो, येन म्’इधेकच्चे सत्ता दिट्ठेव धम्मे परिनिब्बायन्ती”ति? ",
"an4.179:3.2":	"“इधावुसो आनन्द, सत्ता इमा हानभागिया सञ्ञाति यथाभूतं पजानन्ति, इमा ठितिभागिया सञ्ञाति यथाभूतं पजानन्ति, इमा विसेसभागिया सञ्ञाति यथाभूतं पजानन्ति, इमा निब्बेधभागिया सञ्ञाति यथाभूतं पजानन्ति। ",
"an4.179:3.3":	"अयं खो, आवुसो आनन्द, हेतु अयं पच्चयो, येन म्’इधेकच्चे सत्ता दिट्ठेव धम्मे परिनिब्बायन्ती”ति। ",
"an4.179:3.4":	"नवमं। "
}	
