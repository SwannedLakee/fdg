{	
"an7.52:0.1":	"अङ्गुत्तर निकाय ७।५२ ",
"an7.52:0.2":	"५। महायञ्ञवग्ग ",
"an7.52:0.3":	"दानमहप्फलसुत्त ",
"an7.52:1.1":	"एकं समयं भगवा चम्पायं विहरति गग्गराय पोक्खरणिया तीरे। ",
"an7.52:1.2":	"अथ खो सम्बहुला चम्पेय्यका उपासका येन आयस्मा सारिपुत्तो तेनुपसङ्कमिंसु; उपसङ्कमित्वा आयस्मन्तं सारिपुत्तं अभिवादेत्वा एकमन्तं निसीदिंसु। एकमन्तं निसिन्ना खो चम्पेय्यका उपासका आयस्मन्तं सारिपुत्तं एतदवोचुं: ",
"an7.52:1.3":	"“चिरस्सुता नो, भन्ते, भगवतो सम्मुखा धम्मीकथा। ",
"an7.52:1.4":	"साधु मयं, भन्ते, लभेय्याम भगवतो सम्मुखा धम्मिं कथं सवनाया”ति। ",
"an7.52:1.5":	"“तेनहावुसो, तदहुपोसथे आगच्छेय्याथ, ",
"an7.52:1.6":	"अप्पेव नाम लभेय्याथ भगवतो सम्मुखा धम्मिं कथं सवनाया”ति। ",
"an7.52:1.7":	"“एवं, भन्ते”ति खो चम्पेय्यका उपासका आयस्मतो सारिपुत्तस्स पटिस्सुत्वा उट्ठायासना आयस्मन्तं सारिपुत्तं अभिवादेत्वा पदक्खिणं कत्वा पक्कमिंसु। ",
"an7.52:2.1":	"अथ खो चम्पेय्यका उपासका तदहुपोसथे येनायस्मा सारिपुत्तो तेनुपसङ्कमिंसु; उपसङ्कमित्वा आयस्मन्तं सारिपुत्तं अभिवादेत्वा एकमन्तं अट्ठंसु। ",
"an7.52:2.2":	"अथ खो आयस्मा सारिपुत्तो तेहि चम्पेय्यकेहि उपासकेहि सद्धिं येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा सारिपुत्तो भगवन्तं एतदवोच: ",
"an7.52:3.1":	"“सिया नु खो, भन्ते, इधेकच्चस्स तादिसंयेव दानं दिन्नं न महप्फलं होति न महानिसंसं; ",
"an7.52:3.2":	"सिया पन, भन्ते, इधेकच्चस्स तादिसंयेव दानं दिन्नं महप्फलं होति महानिसंसन्”ति? ",
"an7.52:3.3":	"“सिया, सारिपुत्त, इधेकच्चस्स तादिसंयेव दानं दिन्नं न महप्फलं होति न महानिसंसं; ",
"an7.52:3.4":	"सिया पन, सारिपुत्त, इधेकच्चस्स तादिसंयेव दानं दिन्नं महप्फलं होति महानिसंसन्”ति। ",
"an7.52:3.5":	"“को नु खो, भन्ते, हेतु को पच्चयो येन मिधेकच्चस्स तादिसंयेव दानं दिन्नं न महप्फलं होति न महानिसंसं; ",
"an7.52:3.6":	"को नु खो, भन्ते, हेतु को पच्चयो येन मिधेकच्चस्स तादिसंयेव दानं दिन्नं महप्फलं होति महानिसंसन्”ति? ",
"an7.52:4.1":	"“इध, सारिपुत्त, एकच्चो सापेखो दानं देति, पतिबद्धचित्तो दानं देति, सन्निधिपेखो दानं देति, ‘इमं पेच्च परिभुञ्जिस्सामी’ति दानं देति। ",
"an7.52:4.2":	"सो तं दानं देति समणस्स वा ब्राह्मणस्स वा अन्नं पानं वत्थं यानं मालागन्धविलेपनं सेय्यावसथपदीपेय्यं। ",
"an7.52:4.3":	"तं किं मञ्ञसि, सारिपुत्त, ददेय्य इधेकच्चो एवरूपं दानन्”ति? ",
"an7.52:4.4":	"“एवं, भन्ते”। ",
"an7.52:5.1":	"“तत्र, सारिपुत्त, य्वायं सापेखो दानं देति, पतिबद्धचित्तो दानं देति, सन्निधिपेखो दानं देति, ‘इमं पेच्च परिभुञ्जिस्सामी’ति दानं देति। ",
"an7.52:5.2":	"सो तं दानं दत्वा कायस्स भेदा परं मरणा चातुमहाराजिकानं देवानं सहब्यतं उपपज्जति। ",
"an7.52:5.3":	"सो तं कम्मं खेपेत्वा तं इद्धिं तं यसं तं आधिपच्चं आगामी होति आगन्ता इत्थत्तं। ",
"an7.52:6.1":	"इध पन, सारिपुत्त, एकच्चो न हेव खो सापेखो दानं देति, न पतिबद्धचित्तो दानं देति, न सन्निधिपेखो दानं देति, न ‘इमं पेच्च परिभुञ्जिस्सामी’ति दानं देति; ",
"an7.52:6.2":	"अपि च खो ‘साहु दानन्’ति दानं देति …पे…। ",
"an7.52:7.1":	"नपि ‘साहु दानन्’ति दानं देति; ",
"an7.52:7.2":	"अपि च खो ‘दिन्नपुब्बं कतपुब्बं पितुपितामहेहि न अरहामि पोराणं कुलवंसं हापेतुन्’ति दानं देति …पे…। ",
"an7.52:8.1":	"नपि ‘दिन्नपुब्बं कतपुब्बं पितुपितामहेहि न अरहामि पोराणं कुलवंसं हापेतुन्’ति दानं देति; ",
"an7.52:8.2":	"अपि च खो ‘अहं पचामि, इमे न पचन्ति, नारहामि पचन्तो अपचन्तानं दानं अदातुन्’ति दानं देति …पे…। ",
"an7.52:9.1":	"नपि ‘अहं पचामि, इमे न पचन्ति, नारहामि पचन्तो अपचन्तानं दानं अदातुन्’ति दानं देति; ",
"an7.52:9.2":	"अपि च खो ‘यथा तेसं पुब्बकानं इसीनं तानि महायञ्ञानि अहेसुं, सेय्यथिदं—",
"an7.52:9.3":	"अट्ठकस्स वामकस्स वामदेवस्स वेस्सामित्तस्स यमदग्गिनो अङ्गीरसस्स भारद्वाजस्स वासेट्ठस्स कस्सपस्स भगुनो, एवं मे अयं दानसंविभागो भविस्सती’ति दानं देति …पे…। ",
"an7.52:10.1":	"नपि ‘यथा तेसं पुब्बकानं इसीनं तानि महायञ्ञानि अहेसुं, सेय्यथिदं—",
"an7.52:10.2":	"अट्ठकस्स वामकस्स वामदेवस्स वेस्सामित्तस्स यमदग्गिनो अङ्गीरसस्स भारद्वाजस्स वासेट्ठस्स कस्सपस्स भगुनो, एवं मे अयं दानसंविभागो भविस्सती’ति दानं देति; ",
"an7.52:10.3":	"अपि च खो ‘इमं मे दानं ददतो चित्तं पसीदति, अत्तमनता सोमनस्सं उपजायती’ति दानं देति …पे…। ",
"an7.52:11.1":	"नपि ‘इमं मे दानं ददतो चित्तं पसीदति, अत्तमनता सोमनस्सं उपजायती’ति दानं देति; ",
"an7.52:11.2":	"अपि च खो चित्तालङ्कारचित्तपरिक्खारं दानं देति। ",
"an7.52:11.3":	"सो तं दानं देति समणस्स वा ब्राह्मणस्स वा अन्नं पानं वत्थं यानं मालागन्धविलेपनं सेय्यावसथपदीपेय्यं। ",
"an7.52:11.4":	"तं किं मञ्ञसि, सारिपुत्त, ददेय्य इधेकच्चो एवरूपं दानन्”ति? ",
"an7.52:11.5":	"“एवं, भन्ते”। ",
"an7.52:12.1":	"“तत्र, सारिपुत्त, य्वायं न हेव सापेखो दानं देति; ",
"an7.52:12.2":	"न पतिबद्धचित्तो दानं देति; ",
"an7.52:12.3":	"न सन्निधिपेखो दानं देति; ",
"an7.52:12.4":	"न ‘इमं पेच्च परिभुञ्जिस्सामी’ति दानं देति; ",
"an7.52:12.5":	"नपि ‘साहु दानन्’ति दानं देति; ",
"an7.52:12.6":	"नपि ‘दिन्नपुब्बं कतपुब्बं पितुपितामहेहि न अरहामि पोराणं कुलवंसं हापेतुन्’ति दानं देति; ",
"an7.52:12.7":	"नपि ‘अहं पचामि, इमे न पचन्ति, नारहामि पचन्तो अपचन्तानं दानं अदातुन्’ति दानं देति; ",
"an7.52:12.8":	"नपि ‘यथा तेसं पुब्बकानं इसीनं तानि महायञ्ञानि अहेसुं, सेय्यथिदं—",
"an7.52:12.9":	"अट्ठकस्स वामकस्स वामदेवस्स वेस्सामित्तस्स यमदग्गिनो अङ्गीरसस्स भारद्वाजस्स वासेट्ठस्स कस्सपस्स भगुनो, एवं मे अयं दानसंविभागो भविस्सती’ति दानं देति; ",
"an7.52:12.10":	"नपि ‘इमं मे दानं ददतो चित्तं पसीदति, अत्तमनता सोमनस्सं उपजायती’ति दानं देति; ",
"an7.52:12.11":	"अपि च खो चित्तालङ्कारचित्तपरिक्खारं दानं देति। ",
"an7.52:12.12":	"सो तं दानं दत्वा कायस्स भेदा परं मरणा ब्रह्मकायिकानं देवानं सहब्यतं उपपज्जति। ",
"an7.52:12.13":	"सो तं कम्मं खेपेत्वा तं इद्धिं तं यसं तं आधिपच्चं अनागामी होति अनागन्ता इत्थत्तं। ",
"an7.52:13.1":	"अयं खो, सारिपुत्त, हेतु अयं पच्चयो येन मिधेकच्चस्स तादिसंयेव दानं दिन्नं न महप्फलं होति न महानिसंसं। ",
"an7.52:13.2":	"अयं पन, सारिपुत्त, हेतु अयं पच्चयो येन मिधेकच्चस्स तादिसंयेव दानं दिन्नं महप्फलं होति महानिसंसन्”ति। ",
"an7.52:13.3":	"नवमं। "
}	
