{	
"an5.130:0.1":	"अङ्गुत्तर निकाय ५।१३० ",
"an5.130:0.2":	"१३। गिलानवग्ग ",
"an5.130:0.3":	"ब्यसनसुत्त ",
"an5.130:1.1":	"“पञ्चिमानि, भिक्खवे, ब्यसनानि। ",
"an5.130:1.2":	"कतमानि पञ्च? ",
"an5.130:1.3":	"ञातिब्यसनं, भोगब्यसनं, रोगब्यसनं, सीलब्यसनं, दिट्ठिब्यसनं। ",
"an5.130:1.4":	"न, भिक्खवे, सत्ता ञातिब्यसनहेतु वा भोगब्यसनहेतु वा रोगब्यसनहेतु वा कायस्स भेदा परं मरणा अपायं दुग्गतिं विनिपातं निरयं उपपज्जन्ति। ",
"an5.130:1.5":	"सीलब्यसनहेतु वा, भिक्खवे, सत्ता दिट्ठिब्यसनहेतु वा कायस्स भेदा परं मरणा अपायं दुग्गतिं विनिपातं निरयं उपपज्जन्ति। ",
"an5.130:1.6":	"इमानि खो, भिक्खवे, पञ्च ब्यसनानि। ",
"an5.130:2.1":	"पञ्चिमा, भिक्खवे, सम्पदा। ",
"an5.130:2.2":	"कतमा पञ्च? ",
"an5.130:2.3":	"ञातिसम्पदा, भोगसम्पदा, आरोग्यसम्पदा, सीलसम्पदा, दिट्ठिसम्पदा। ",
"an5.130:2.4":	"न, भिक्खवे, सत्ता ञातिसम्पदाहेतु वा भोगसम्पदाहेतु वा आरोग्यसम्पदाहेतु वा कायस्स भेदा परं मरणा सुगतिं सग्गं लोकं उपपज्जन्ति। ",
"an5.130:2.5":	"सीलसम्पदाहेतु वा, भिक्खवे, सत्ता दिट्ठिसम्पदाहेतु वा कायस्स भेदा परं मरणा सुगतिं सग्गं लोकं उपपज्जन्ति। ",
"an5.130:2.6":	"इमा खो, भिक्खवे, पञ्च सम्पदा”ति। ",
"an5.130:2.7":	"दसमं। ",
"an5.130:2.8":	"गिलानवग्गो ततियो। ",
"an5.130:3.0":	"तस्सुद्दानं ",
"an5.130:3.1":	"गिलानो सतिसूपट्ठि, ",
"an5.130:3.2":	"द्वे उपट्ठाका दुवायुसा; ",
"an5.130:3.3":	"वपकाससमणसुखा, ",
"an5.130:3.4":	"परिकुप्पं ब्यसनेन चाति। "
}	
