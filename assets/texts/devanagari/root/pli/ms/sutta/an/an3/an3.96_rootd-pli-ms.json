{	
"an3.96:0.1":	"अङ्गुत्तर निकाय ३।९६ ",
"an3.96:0.2":	"१०। लोणकपल्लवग्ग ",
"an3.96:0.3":	"पठमआजानीयसुत्त ",
"an3.96:1.1":	"“तीहि, भिक्खवे, अङ्गेहि समन्नागतो रञ्ञो भद्रो अस्साजानीयो राजारहो होति राजभोग्गो, रञ्ञो अङ्गन्तेव सङ्ख्यं गच्छति। ",
"an3.96:1.2":	"कतमेहि तीहि? ",
"an3.96:1.3":	"इध, भिक्खवे, रञ्ञो भद्रो अस्साजानीयो वण्णसम्पन्नो च होति बलसम्पन्नो च जवसम्पन्नो च। ",
"an3.96:1.4":	"इमेहि खो, भिक्खवे, तीहि अङ्गेहि समन्नागतो रञ्ञो भद्रो अस्साजानीयो राजारहो होति राजभोग्गो, रञ्ञो अङ्गन्तेव सङ्ख्यं गच्छति। ",
"an3.96:1.5":	"एवमेवं खो, भिक्खवे, तीहि धम्मेहि समन्नागतो भिक्खु आहुनेय्यो होति पाहुनेय्यो दक्खिणेय्यो अञ्जलिकरणीयो अनुत्तरं पुञ्ञक्खेत्तं लोकस्स। ",
"an3.96:1.6":	"कतमेहि तीहि? ",
"an3.96:1.7":	"इध, भिक्खवे, भिक्खु वण्णसम्पन्नो च होति बलसम्पन्नो च जवसम्पन्नो च। ",
"an3.96:2.1":	"कथञ्च, भिक्खवे, भिक्खु वण्णसम्पन्नो होति? ",
"an3.96:2.2":	"इध, भिक्खवे, भिक्खु सीलवा होति, पातिमोक्खसंवरसंवुतो विहरति आचारगोचरसम्पन्नो अणुमत्तेसु वज्जेसु भयदस्सावी, समादाय सिक्खति सिक्खापदेसु। ",
"an3.96:2.3":	"एवं खो, भिक्खवे, भिक्खु वण्णसम्पन्नो होति। ",
"an3.96:3.1":	"कथञ्च, भिक्खवे, भिक्खु बलसम्पन्नो होति? ",
"an3.96:3.2":	"इध, भिक्खवे, भिक्खु आरद्धवीरियो विहरति अकुसलानं धम्मानं पहानाय कुसलानं धम्मानं उपसम्पदाय थामवा दळ्हपरक्कमो अनिक्खित्तधुरो कुसलेसु धम्मेसु। ",
"an3.96:3.3":	"एवं खो, भिक्खवे, भिक्खु बलसम्पन्नो होति। ",
"an3.96:4.1":	"कथञ्च, भिक्खवे, भिक्खु जवसम्पन्नो होति? ",
"an3.96:4.2":	"इध, भिक्खवे, भिक्खु ‘इदं दुक्खन्’ति यथाभूतं पजानाति; ",
"an3.96:4.3":	"‘अयं दुक्खसमुदयो’ति यथाभूतं पजानाति; ",
"an3.96:4.4":	"‘अयं दुक्खनिरोधो’ति यथाभूतं पजानाति; ",
"an3.96:4.5":	"‘अयं दुक्खनिरोधगामिनी पटिपदा’ति यथाभूतं पजानाति। ",
"an3.96:4.6":	"एवं खो, भिक्खवे, भिक्खु जवसम्पन्नो होति। ",
"an3.96:4.7":	"इमेहि खो, भिक्खवे, तीहि धम्मेहि समन्नागतो भिक्खु आहुनेय्यो होति पाहुनेय्यो दक्खिणेय्यो अञ्जलिकरणीयो अनुत्तरं पुञ्ञक्खेत्तं लोकस्सा”ति। ",
"an3.96:4.8":	"पञ्चमं। "
}	
