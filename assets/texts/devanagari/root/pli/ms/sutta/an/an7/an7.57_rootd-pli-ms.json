{	
"an7.57:0.1":	"अङ्गुत्तर निकाय ७।५७ ",
"an7.57:0.2":	"६। अब्याकतवग्ग ",
"an7.57:0.3":	"सीहसेनापतिसुत्त ",
"an7.57:1.1":	"एवं मे सुतं—",
"an7.57:1.2":	"एकं समयं भगवा वेसालियं विहरति महावने कूटागारसालायं। ",
"an7.57:1.3":	"अथ खो सीहो सेनापति येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो सीहो सेनापति भगवन्तं एतदवोच: ",
"an7.57:1.4":	"“सक्का नु खो, भन्ते, सन्दिट्ठिकं दानफलं पञ्ञापेतुन्”ति? ",
"an7.57:2.1":	"“तेन हि, सीह, तञ्ञेवेत्थ पटिपुच्छिस्सामि, यथा ते खमेय्य तथा नं ब्याकरेय्यासि। ",
"an7.57:2.2":	"तं किं मञ्ञसि, सीह, ",
"an7.57:2.3":	"इध द्वे पुरिसा—",
"an7.57:2.4":	"एको पुरिसो अस्सद्धो मच्छरी कदरियो परिभासको, एको पुरिसो सद्धो दानपति अनुप्पदानरतो। ",
"an7.57:2.5":	"तं किं मञ्ञसि, सीह, कं नु खो अरहन्तो पठमं अनुकम्पन्ता अनुकम्पेय्युं: ",
"an7.57:2.6":	"‘यो वा सो पुरिसो अस्सद्धो मच्छरी कदरियो परिभासको, यो वा सो पुरिसो सद्धो दानपति अनुप्पदानरतो’”ति? ",
"an7.57:3.1":	"“यो सो, भन्ते, पुरिसो अस्सद्धो मच्छरी कदरियो परिभासको, किन्तं अरहन्तो पठमं अनुकम्पन्ता अनुकम्पिस्सन्ति। ",
"an7.57:3.2":	"यो च खो सो, भन्ते, पुरिसो सद्धो दानपति अनुप्पदानरतो तंयेव अरहन्तो पठमं अनुकम्पन्ता अनुकम्पेय्युं”। ",
"an7.57:4.1":	"“तं किं मञ्ञसि, सीह, कं नु खो अरहन्तो पठमं उपसङ्कमन्ता उपसङ्कमेय्युं: ",
"an7.57:4.2":	"‘यो वा सो पुरिसो अस्सद्धो मच्छरी कदरियो परिभासको, यो वा सो पुरिसो सद्धो दानपति अनुप्पदानरतो’”ति? ",
"an7.57:4.3":	"“यो सो, भन्ते, पुरिसो अस्सद्धो मच्छरी कदरियो परिभासको, किन्तं अरहन्तो पठमं उपसङ्कमन्ता उपसङ्कमिस्सन्ति। ",
"an7.57:4.4":	"यो च खो सो, भन्ते, पुरिसो सद्धो दानपति अनुप्पदानरतो तंयेव अरहन्तो पठमं उपसङ्कमन्ता उपसङ्कमेय्युं”। ",
"an7.57:5.1":	"“तं किं मञ्ञसि, सीह, कस्स नु खो अरहन्तो पठमं पटिग्गण्हन्ता पटिग्गण्हेय्युं: ",
"an7.57:5.2":	"‘यो वा सो पुरिसो अस्सद्धो मच्छरी कदरियो परिभासको, यो वा सो पुरिसो सद्धो दानपति अनुप्पदानरतो’”ति? ",
"an7.57:5.3":	"“यो सो, भन्ते, पुरिसो अस्सद्धो मच्छरी कदरियो परिभासको, किन्तं तस्स अरहन्तो पठमं पटिग्गण्हन्ता पटिग्गण्हिस्सन्ति। ",
"an7.57:5.4":	"यो च खो सो, भन्ते, पुरिसो सद्धो दानपति अनुप्पदानरतो तस्सेव अरहन्तो पठमं पटिग्गण्हन्ता पटिग्गण्हेय्युं”। ",
"an7.57:6.1":	"“तं किं मञ्ञसि, सीह, कस्स नु खो अरहन्तो पठमं धम्मं देसेन्ता देसेय्युं: ",
"an7.57:6.2":	"‘यो वा सो पुरिसो अस्सद्धो मच्छरी कदरियो परिभासको, यो वा सो पुरिसो सद्धो दानपति अनुप्पदानरतो’”ति? ",
"an7.57:6.3":	"“यो सो, भन्ते, पुरिसो अस्सद्धो मच्छरी कदरियो परिभासको, किन्तं तस्स अरहन्तो पठमं धम्मं देसेन्ता देसेस्सन्ति। ",
"an7.57:6.4":	"यो च खो सो, भन्ते, पुरिसो सद्धो दानपति अनुप्पदानरतो तस्सेव अरहन्तो पठमं धम्मं देसेन्ता देसेय्युं”। ",
"an7.57:7.1":	"“तं किं मञ्ञसि, सीह, कस्स नु खो कल्याणो कित्तिसद्दो अब्भुग्गच्छेय्य: ",
"an7.57:7.2":	"‘यो वा सो पुरिसो अस्सद्धो मच्छरी कदरियो परिभासको, यो वा सो पुरिसो सद्धो दानपति अनुप्पदानरतो’”ति? ",
"an7.57:7.3":	"“यो सो, भन्ते, पुरिसो अस्सद्धो मच्छरी कदरियो परिभासको, किन्तं तस्स कल्याणो कित्तिसद्दो अब्भुग्गच्छिस्सति। ",
"an7.57:7.4":	"यो च खो सो, भन्ते, पुरिसो सद्धो दानपति अनुप्पदानरतो तस्सेव कल्याणो कित्तिसद्दो अब्भुग्गच्छेय्य”। ",
"an7.57:8.1":	"“तं किं मञ्ञसि, सीह, को नु खो यंयदेव परिसं उपसङ्कमेय्य, यदि खत्तियपरिसं यदि ब्राह्मणपरिसं यदि गहपतिपरिसं यदि समणपरिसं विसारदो उपसङ्कमेय्य अमङ्कुभूतो: ",
"an7.57:8.2":	"‘यो वा सो पुरिसो अस्सद्धो मच्छरी कदरियो परिभासको, यो वा सो पुरिसो सद्धो दानपति अनुप्पदानरतो’”ति? ",
"an7.57:8.3":	"“यो सो, भन्ते, पुरिसो अस्सद्धो मच्छरी कदरियो परिभासको, किं सो यंयदेव परिसं उपसङ्कमिस्सति, यदि खत्तियपरिसं यदि ब्राह्मणपरिसं यदि गहपतिपरिसं यदि समणपरिसं विसारदो उपसङ्कमिस्सति अमङ्कुभूतो। ",
"an7.57:8.4":	"यो च खो सो, भन्ते, पुरिसो सद्धो दानपति अनुप्पदानरतो सो यंयदेव परिसं उपसङ्कमेय्य, यदि खत्तियपरिसं यदि ब्राह्मणपरिसं यदि गहपतिपरिसं यदि समणपरिसं विसारदो उपसङ्कमेय्य अमङ्कुभूतो”। ",
"an7.57:9.1":	"“तं किं मञ्ञसि, सीह, को नु खो कायस्स भेदा परं मरणा सुगतिं सग्गं लोकं उपपज्जेय्य: ",
"an7.57:9.2":	"‘यो वा सो पुरिसो अस्सद्धो मच्छरी कदरियो परिभासको, यो वा सो पुरिसो सद्धो दानपति अनुप्पदानरतो’”ति? ",
"an7.57:9.3":	"“यो सो, भन्ते, पुरिसो अस्सद्धो मच्छरी कदरियो परिभासको, किं सो कायस्स भेदा परं मरणा सुगतिं सग्गं लोकं उपपज्जिस्सति। ",
"an7.57:9.4":	"यो च खो सो, भन्ते, पुरिसो सद्धो दानपति अनुप्पदानरतो सो कायस्स भेदा परं मरणा सुगतिं सग्गं लोकं उपपज्जेय्य। ",
"an7.57:10.1":	"यानिमानि, भन्ते, भगवता सन्दिट्ठिकानि दानफलानि अक्खातानि, नाहं एत्थ भगवतो सद्धाय गच्छामि। ",
"an7.57:10.2":	"अहम्पि एतानि जानामि। ",
"an7.57:10.3":	"अहं, भन्ते, दायको दानपति, मं अरहन्तो पठमं अनुकम्पन्ता अनुकम्पन्ति। ",
"an7.57:10.4":	"अहं, भन्ते, दायको दानपति, मं अरहन्तो पठमं उपसङ्कमन्ता उपसङ्कमन्ति। ",
"an7.57:10.5":	"अहं, भन्ते, दायको दानपति, मय्हं अरहन्तो पठमं पटिग्गण्हन्ता पटिग्गण्हन्ति। ",
"an7.57:10.6":	"अहं, भन्ते, दायको दानपति, मय्हं अरहन्तो पठमं धम्मं देसेन्ता देसेन्ति। ",
"an7.57:10.7":	"अहं, भन्ते, दायको दानपति, मय्हं कल्याणो कित्तिसद्दो अब्भुग्गतो: ",
"an7.57:10.8":	"‘सीहो सेनापति दायको कारको सङ्घुपट्ठाको’ति। ",
"an7.57:10.9":	"अहं, भन्ते, दायको दानपति यंयदेव परिसं उपसङ्कमामि, यदि खत्तियपरिसं …पे… यदि समणपरिसं विसारदो उपसङ्कमामि अमङ्कुभूतो। ",
"an7.57:10.10":	"यानिमानि, भन्ते, भगवता सन्दिट्ठिकानि दानफलानि अक्खातानि, नाहं एत्थ भगवतो सद्धाय गच्छामि। ",
"an7.57:10.11":	"अहम्पि एतानि जानामि। ",
"an7.57:10.12":	"यञ्च खो मं, भन्ते, भगवा एवमाह: ",
"an7.57:10.13":	"‘दायको, सीह, दानपति कायस्स भेदा परं मरणा सुगतिं सग्गं लोकं उपपज्जती’ति। ",
"an7.57:10.14":	"एताहं न जानामि, एत्थ च पनाहं, भगवतो सद्धाय गच्छामी”ति। ",
"an7.57:10.15":	"“एवमेतं, सीह, एवमेतं, सीह। ",
"an7.57:10.16":	"दायको, सीह, दानपति कायस्स भेदा परं मरणा सुगतिं सग्गं लोकं उपपज्जती”ति। ",
"an7.57:10.17":	"चतुत्थं। "
}	
