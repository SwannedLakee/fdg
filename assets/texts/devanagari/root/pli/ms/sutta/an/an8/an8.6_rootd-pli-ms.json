{	
"an8.6:0.1":	"अङ्गुत्तर निकाय ८।६ ",
"an8.6:0.2":	"१। मेत्तावग्ग ",
"an8.6:0.3":	"दुतियलोकधम्मसुत्त ",
"an8.6:1.1":	"“अट्ठिमे, भिक्खवे, लोकधम्मा लोकं अनुपरिवत्तन्ति, लोको च अट्ठ लोकधम्मे अनुपरिवत्तति। ",
"an8.6:1.2":	"कतमे अट्ठ? ",
"an8.6:1.3":	"लाभो च, अलाभो च, यसो च, अयसो च, निन्दा च, पसंसा च, सुखञ्च, दुक्खञ्च। ",
"an8.6:1.4":	"इमे खो, भिक्खवे, अट्ठ लोकधम्मा लोकं अनुपरिवत्तन्ति, लोको च इमे अट्ठ लोकधम्मे अनुपरिवत्तति। ",
"an8.6:2.1":	"अस्सुतवतो, भिक्खवे, पुथुज्जनस्स उप्पज्जति लाभोपि अलाभोपि यसोपि अयसोपि निन्दापि पसंसापि सुखम्पि दुक्खम्पि। ",
"an8.6:2.2":	"सुतवतोपि, भिक्खवे, अरियसावकस्स उप्पज्जति लाभोपि अलाभोपि यसोपि अयसोपि निन्दापि पसंसापि सुखम्पि दुक्खम्पि। ",
"an8.6:2.3":	"तत्र, भिक्खवे, को विसेसो को अधिप्पयासो किं नानाकरणं सुतवतो अरियसावकस्स अस्सुतवता पुथुज्जनेना”ति? ",
"an8.6:2.4":	"“भगवंमूलका नो, भन्ते, धम्मा भगवंनेत्तिका भगवंपटिसरणा। साधु वत, भन्ते, भगवन्तंयेव पटिभातु एतस्स भासितस्स अत्थो। भगवतो सुत्वा भिक्खू धारेस्सन्ती”ति। ",
"an8.6:3.1":	"“तेन हि, भिक्खवे, सुणाथ, साधुकं मनसि करोथ, भासिस्सामी”ति। ",
"an8.6:3.2":	"“एवं, भन्ते”ति खो ते भिक्खू भगवतो पच्चस्सोसुं। ",
"an8.6:3.3":	"भगवा एतदवोच: ",
"an8.6:3.4":	"“अस्सुतवतो, भिक्खवे, पुथुज्जनस्स उप्पज्जति लाभो। ",
"an8.6:3.5":	"सो न इति पटिसञ्चिक्खति: ",
"an8.6:3.6":	"‘उप्पन्नो खो मे अयं लाभो; ",
"an8.6:3.7":	"सो च खो अनिच्चो दुक्खो विपरिणामधम्मो’ति यथाभूतं नप्पजानाति। ",
"an8.6:3.8":	"उप्पज्जति अलाभो …पे… ",
"an8.6:3.9":	"उप्पज्जति यसो … ",
"an8.6:3.10":	"उप्पज्जति अयसो … ",
"an8.6:3.11":	"उप्पज्जति निन्दा … ",
"an8.6:3.12":	"उप्पज्जति पसंसा … ",
"an8.6:3.13":	"उप्पज्जति सुखं … ",
"an8.6:3.14":	"उप्पज्जति दुक्खं। ",
"an8.6:3.15":	"सो न इति पटिसञ्चिक्खति: ",
"an8.6:3.16":	"‘उप्पन्नं खो मे इदं दुक्खं; ",
"an8.6:3.17":	"तञ्च खो अनिच्चं दुक्खं विपरिणामधम्मन्’ति यथाभूतं नप्पजानाति। ",
"an8.6:4.1":	"तस्स लाभोपि चित्तं परियादाय तिट्ठति, अलाभोपि चित्तं परियादाय तिट्ठति, यसोपि चित्तं परियादाय तिट्ठति, अयसोपि चित्तं परियादाय तिट्ठति, निन्दापि चित्तं परियादाय तिट्ठति, पसंसापि चित्तं परियादाय तिट्ठति, सुखम्पि चित्तं परियादाय तिट्ठति, दुक्खम्पि चित्तं परियादाय तिट्ठति। ",
"an8.6:4.2":	"सो उप्पन्नं लाभं अनुरुज्झति, अलाभे पटिविरुज्झति; ",
"an8.6:4.3":	"उप्पन्नं यसं अनुरुज्झति, अयसे पटिविरुज्झति; ",
"an8.6:4.4":	"उप्पन्नं पसंसं अनुरुज्झति, निन्दाय पटिविरुज्झति; ",
"an8.6:4.5":	"उप्पन्नं सुखं अनुरुज्झति, दुक्खे पटिविरुज्झति। ",
"an8.6:4.6":	"सो एवं अनुरोधविरोधसमापन्नो न परिमुच्चति जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि। ",
"an8.6:4.7":	"‘न परिमुच्चति दुक्खस्मा’ति वदामि। ",
"an8.6:5.1":	"सुतवतो च खो, भिक्खवे, अरियसावकस्स उप्पज्जति लाभो। ",
"an8.6:5.2":	"सो इति पटिसञ्चिक्खति: ",
"an8.6:5.3":	"‘उप्पन्नो खो मे अयं लाभो; ",
"an8.6:5.4":	"सो च खो अनिच्चो दुक्खो विपरिणामधम्मो’ति यथाभूतं पजानाति। ",
"an8.6:5.5":	"उप्पज्जति अलाभो …पे… ",
"an8.6:5.6":	"उप्पज्जति यसो … ",
"an8.6:5.7":	"उप्पज्जति अयसो … ",
"an8.6:5.8":	"उप्पज्जति निन्दा … ",
"an8.6:5.9":	"उप्पज्जति पसंसा … ",
"an8.6:5.10":	"उप्पज्जति सुखं … ",
"an8.6:5.11":	"उप्पज्जति दुक्खं। ",
"an8.6:5.12":	"सो इति पटिसञ्चिक्खति: ",
"an8.6:5.13":	"‘उप्पन्नं खो मे इदं दुक्खं; ",
"an8.6:5.14":	"तञ्च खो अनिच्चं दुक्खं विपरिणामधम्मन्’ति यथाभूतं पजानाति। ",
"an8.6:6.1":	"तस्स लाभोपि चित्तं न परियादाय तिट्ठति, अलाभोपि चित्तं न परियादाय तिट्ठति, यसोपि चित्तं न परियादाय तिट्ठति, अयसोपि चित्तं न परियादाय तिट्ठति, निन्दापि चित्तं न परियादाय तिट्ठति, पसंसापि चित्तं न परियादाय तिट्ठति, सुखम्पि चित्तं न परियादाय तिट्ठति, दुक्खम्पि चित्तं न परियादाय तिट्ठति। ",
"an8.6:6.2":	"सो उप्पन्नं लाभं नानुरुज्झति, अलाभे नप्पटिविरुज्झति; ",
"an8.6:6.3":	"उप्पन्नं यसं नानुरुज्झति, अयसे नप्पटिविरुज्झति; ",
"an8.6:6.4":	"उप्पन्नं पसंसं नानुरुज्झति, निन्दाय नप्पटिविरुज्झति; ",
"an8.6:6.5":	"उप्पन्नं सुखं नानुरुज्झति, दुक्खे नप्पटिविरुज्झति। ",
"an8.6:6.6":	"सो एवं अनुरोधविरोधविप्पहीनो परिमुच्चति जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि। ",
"an8.6:6.7":	"‘परिमुच्चति दुक्खस्मा’ति वदामि। ",
"an8.6:6.8":	"अयं खो, भिक्खवे, विसेसो अयं अधिप्पयासो इदं नानाकरणं सुतवतो अरियसावकस्स अस्सुतवता पुथुज्जनेनाति। ",
"an8.6:7.1":	"लाभो अलाभो च यसायसो च, ",
"an8.6:7.2":	"निन्दा पसंसा च सुखं दुखञ्च; ",
"an8.6:7.3":	"एते अनिच्चा मनुजेसु धम्मा, ",
"an8.6:7.4":	"असस्सता विपरिणामधम्मा। ",
"an8.6:8.1":	"एते च ञत्वा सतिमा सुमेधो, ",
"an8.6:8.2":	"अवेक्खति विपरिणामधम्मे; ",
"an8.6:8.3":	"इट्ठस्स धम्मा न मथेन्ति चित्तं, ",
"an8.6:8.4":	"अनिट्ठतो नो पटिघातमेति। ",
"an8.6:9.1":	"तस्सानुरोधा अथ वा विरोधा, ",
"an8.6:9.2":	"विधूपिता अत्थङ्गता न सन्ति; ",
"an8.6:9.3":	"पदञ्च ञत्वा विरजं असोकं, ",
"an8.6:9.4":	"सम्मप्पजानाति भवस्स पारगू”ति। ",
"an8.6:9.5":	"छट्ठं। "
}	
