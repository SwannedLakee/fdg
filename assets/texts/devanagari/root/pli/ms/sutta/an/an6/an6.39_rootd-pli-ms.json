{	
"an6.39:0.1":	"अङ्गुत्तर निकाय ६।३९ ",
"an6.39:0.2":	"४। देवतावग्ग ",
"an6.39:0.3":	"निदानसुत्त ",
"an6.39:1.1":	"“तीणिमानि, भिक्खवे, निदानानि कम्मानं समुदयाय। ",
"an6.39:1.2":	"कतमानि तीणि? ",
"an6.39:1.3":	"लोभो निदानं कम्मानं समुदयाय, दोसो निदानं कम्मानं समुदयाय, मोहो निदानं कम्मानं समुदयाय। ",
"an6.39:1.4":	"न, भिक्खवे, लोभा अलोभो समुदेति; ",
"an6.39:1.5":	"अथ खो, भिक्खवे, लोभा लोभोव समुदेति। ",
"an6.39:1.6":	"न, भिक्खवे, दोसा अदोसो समुदेति; ",
"an6.39:1.7":	"अथ खो, भिक्खवे, दोसा दोसोव समुदेति। ",
"an6.39:1.8":	"न, भिक्खवे, मोहा अमोहो समुदेति; ",
"an6.39:1.9":	"अथ खो, भिक्खवे, मोहा मोहोव समुदेति। ",
"an6.39:1.10":	"न, भिक्खवे, लोभजेन कम्मेन दोसजेन कम्मेन मोहजेन कम्मेन देवा पञ्ञायन्ति, मनुस्सा पञ्ञायन्ति, या वा पनञ्ञापि काचि सुगतियो। ",
"an6.39:1.11":	"अथ खो, भिक्खवे, लोभजेन कम्मेन दोसजेन कम्मेन मोहजेन कम्मेन निरयो पञ्ञायति तिरच्छानयोनि पञ्ञायति पेत्तिविसयो पञ्ञायति, या वा पनञ्ञापि काचि दुग्गतियो। ",
"an6.39:1.12":	"इमानि खो, भिक्खवे, तीणि निदानानि कम्मानं समुदयाय। ",
"an6.39:2.1":	"तीणिमानि, भिक्खवे, निदानानि कम्मानं समुदयाय। ",
"an6.39:2.2":	"कतमानि तीणि? ",
"an6.39:2.3":	"अलोभो निदानं कम्मानं समुदयाय, अदोसो निदानं कम्मानं समुदयाय, अमोहो निदानं कम्मानं समुदयाय। ",
"an6.39:2.4":	"न, भिक्खवे, अलोभा लोभो समुदेति; ",
"an6.39:2.5":	"अथ खो, भिक्खवे, अलोभा अलोभोव समुदेति। ",
"an6.39:2.6":	"न, भिक्खवे, अदोसा दोसो समुदेति; ",
"an6.39:2.7":	"अथ खो, भिक्खवे, अदोसा अदोसोव समुदेति। ",
"an6.39:2.8":	"न, भिक्खवे, अमोहा मोहो समुदेति; ",
"an6.39:2.9":	"अथ खो, भिक्खवे, अमोहा अमोहोव समुदेति। ",
"an6.39:2.10":	"न, भिक्खवे, अलोभजेन कम्मेन अदोसजेन कम्मेन अमोहजेन कम्मेन निरयो पञ्ञायति तिरच्छानयोनि पञ्ञायति पेत्तिविसयो पञ्ञायति, या वा पनञ्ञापि काचि दुग्गतियो। ",
"an6.39:2.11":	"अथ खो, भिक्खवे, अलोभजेन कम्मेन अदोसजेन कम्मेन अमोहजेन कम्मेन देवा पञ्ञायन्ति, मनुस्सा पञ्ञायन्ति, या वा पनञ्ञापि काचि सुगतियो। ",
"an6.39:2.12":	"इमानि खो, भिक्खवे, तीणि निदानानि कम्मानं समुदयाया”ति। ",
"an6.39:2.13":	"नवमं। "
}	
