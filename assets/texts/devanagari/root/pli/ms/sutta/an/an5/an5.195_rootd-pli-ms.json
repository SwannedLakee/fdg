{	
"an5.195:0.1":	"अङ्गुत्तर निकाय ५।१९५ ",
"an5.195:0.2":	"२०। ब्राह्मणवग्ग ",
"an5.195:0.3":	"पिङ्गियानीसुत्त ",
"an5.195:1.1":	"एकं समयं भगवा वेसालियं विहरति महावने कूटागारसालायं। ",
"an5.195:1.2":	"तेन खो पन समयेन पञ्चमत्तानि लिच्छविसतानि भगवन्तं पयिरुपासन्ति। ",
"an5.195:1.3":	"अप्पेकच्चे लिच्छवी नीला होन्ति नीलवण्णा नीलवत्था नीलालङ्कारा, अप्पेकच्चे लिच्छवी पीता होन्ति पीतवण्णा पीतवत्था पीतालङ्कारा, अप्पेकच्चे लिच्छवी लोहितका होन्ति लोहितकवण्णा लोहितकवत्था लोहितकालङ्कारा, अप्पेकच्चे लिच्छवी ओदाता होन्ति ओदातवण्णा ओदातवत्था ओदातालङ्कारा। ",
"an5.195:1.4":	"त्यस्सुदं भगवा अतिरोचति वण्णेन चेव यससा च। ",
"an5.195:2.1":	"अथ खो पिङ्गियानी ब्राह्मणो उट्ठायासना एकंसं उत्तरासङ्गं करित्वा येन भगवा तेनञ्जलिं पणामेत्वा भगवन्तं एतदवोच: ",
"an5.195:2.2":	"“पटिभाति मं, भगवा, पटिभाति मं, सुगता”ति। ",
"an5.195:2.3":	"“पटिभातु तं पिङ्गियानी”ति भगवा अवोच। ",
"an5.195:2.4":	"अथ खो पिङ्गियानी ब्राह्मणो भगवतो सम्मुखा सारुप्पाय गाथाय अभित्थवि: ",
"an5.195:3.1":	"“पद्मं यथा कोकनदं सुगन्धं, ",
"an5.195:3.2":	"पातो सिया फुल्लमवीतगन्धं; ",
"an5.195:3.3":	"अङ्गीरसं पस्स विरोचमानं, ",
"an5.195:3.4":	"तपन्तमादिच्चमिवन्तलिक्खे”ति। ",
"an5.195:4.1":	"अथ खो ते लिच्छवी पञ्चहि उत्तरासङ्गसतेहि पिङ्गियानिं ब्राह्मणं अच्छादेसुं। ",
"an5.195:4.2":	"अथ खो पिङ्गियानी ब्राह्मणो तेहि पञ्चहि उत्तरासङ्गसतेहि भगवन्तं अच्छादेसि। ",
"an5.195:5.1":	"अथ खो भगवा ते लिच्छवी एतदवोच: ",
"an5.195:5.2":	"“पञ्चन्नं, लिच्छवी, रतनानं पातुभावो दुल्लभो लोकस्मिं। ",
"an5.195:5.3":	"कतमेसं पञ्चन्नं? ",
"an5.195:5.4":	"तथागतस्स अरहतो सम्मासम्बुद्धस्स पातुभावो दुल्लभो लोकस्मिं। ",
"an5.195:5.5":	"तथागतप्पवेदितस्स धम्मविनयस्स देसेता पुग्गलो दुल्लभो लोकस्मिं। ",
"an5.195:5.6":	"तथागतप्पवेदितस्स धम्मविनयस्स देसितस्स विञ्ञाता पुग्गलो दुल्लभो लोकस्मिं। ",
"an5.195:5.7":	"तथागतप्पवेदितस्स धम्मविनयस्स देसितस्स विञ्ञाता धम्मानुधम्मप्पटिपन्नो पुग्गलो दुल्लभो लोकस्मिं। ",
"an5.195:5.8":	"कतञ्ञू कतवेदी पुग्गलो दुल्लभो लोकस्मिं। ",
"an5.195:5.9":	"इमेसं खो, लिच्छवी, पञ्चन्नं रतनानं पातुभावो दुल्लभो लोकस्मिन्”ति। ",
"an5.195:5.10":	"पञ्चमं। "
}	
