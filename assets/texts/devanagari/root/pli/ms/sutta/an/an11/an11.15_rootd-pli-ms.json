{	
"an11.15:0.1":	"अङ्गुत्तर निकाय ११।१५ ",
"an11.15:0.2":	"२। अनुस्सतिवग्ग ",
"an11.15:0.3":	"मेत्तासुत्त ",
"an11.15:1.1":	"“मेत्ताय, भिक्खवे, चेतोविमुत्तिया आसेविताय भाविताय बहुलीकताय यानीकताय वत्थुकताय अनुट्ठिताय परिचिताय सुसमारद्धाय एकादसानिसंसा पाटिकङ्खा। ",
"an11.15:2.1":	"कतमे एकादस? ",
"an11.15:2.2":	"सुखं सुपति, सुखं पटिबुज्झति, न पापकं सुपिनं पस्सति, मनुस्सानं पियो होति, अमनुस्सानं पियो होति, देवता रक्खन्ति, नास्स अग्गि वा विसं वा सत्थं वा कमति, तुवटं चित्तं समाधियति, मुखवण्णो विप्पसीदति, असम्मूळ्हो कालं करोति, उत्तरि अप्पटिविज्झन्तो ब्रह्मलोकूपगो होति। ",
"an11.15:2.3":	"मेत्ताय, भिक्खवे, चेतोविमुत्तिया आसेविताय भाविताय बहुलीकताय यानीकताय वत्थुकताय अनुट्ठिताय परिचिताय सुसमारद्धाय इमे एकादसानिसंसा पाटिकङ्खा”ति। ",
"an11.15:2.4":	"पञ्चमं। "
}	
