{	
"an5.39:0.1":	"अङ्गुत्तर निकाय ५।३९ ",
"an5.39:0.2":	"४। सुमनवग्ग ",
"an5.39:0.3":	"पुत्तसुत्त ",
"an5.39:1.1":	"“पञ्चिमानि, भिक्खवे, ठानानि सम्पस्सन्ता मातापितरो पुत्तं इच्छन्ति कुले जायमानं। ",
"an5.39:1.2":	"कतमानि पञ्च? ",
"an5.39:1.3":	"भतो वा नो भरिस्सति; ",
"an5.39:1.4":	"किच्चं वा नो करिस्सति; ",
"an5.39:1.5":	"कुलवंसो चिरं ठस्सति; ",
"an5.39:1.6":	"दायज्जं पटिपज्जिस्सति; ",
"an5.39:1.7":	"अथ वा पन पेतानं कालङ्कतानं दक्खिणं अनुप्पदस्सतीति। ",
"an5.39:1.8":	"इमानि खो, भिक्खवे, पञ्च ठानानि सम्पस्सन्ता मातापितरो पुत्तं इच्छन्ति कुले जायमानन्ति। ",
"an5.39:2.1":	"पञ्च ठानानि सम्पस्सं, ",
"an5.39:2.2":	"पुत्तं इच्छन्ति पण्डिता; ",
"an5.39:2.3":	"भतो वा नो भरिस्सति, ",
"an5.39:2.4":	"किच्चं वा नो करिस्सति। ",
"an5.39:3.1":	"कुलवंसो चिरं तिट्ठे, ",
"an5.39:3.2":	"दायज्जं पटिपज्जति; ",
"an5.39:3.3":	"अथ वा पन पेतानं, ",
"an5.39:3.4":	"दक्खिणं अनुप्पदस्सति। ",
"an5.39:4.1":	"ठानानेतानि सम्पस्सं, ",
"an5.39:4.2":	"पुत्तं इच्छन्ति पण्डिता; ",
"an5.39:4.3":	"तस्मा सन्तो सप्पुरिसा, ",
"an5.39:4.4":	"कतञ्ञू कतवेदिनो। ",
"an5.39:5.1":	"भरन्ति मातापितरो, ",
"an5.39:5.2":	"पुब्बे कतमनुस्सरं; ",
"an5.39:5.3":	"करोन्ति नेसं किच्चानि, ",
"an5.39:5.4":	"यथा तं पुब्बकारिनं। ",
"an5.39:6.1":	"ओवादकारी भतपोसी, ",
"an5.39:6.2":	"कुलवंसं अहापयं; ",
"an5.39:6.3":	"सद्धो सीलेन सम्पन्नो, ",
"an5.39:6.4":	"पुत्तो होति पसंसियो”ति। ",
"an5.39:6.5":	"नवमं। "
}	
