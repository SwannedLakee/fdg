{	
"an4.105:0.1":	"अङ्गुत्तर निकाय ४।१०५ ",
"an4.105:0.2":	"११। वलाहकवग्ग ",
"an4.105:0.3":	"अम्बसुत्त ",
"an4.105:1.1":	"“चत्तारिमानि, भिक्खवे, अम्बानि। ",
"an4.105:1.2":	"कतमानि चत्तारि? ",
"an4.105:1.3":	"आमं पक्कवण्णि, ",
"an4.105:1.4":	"पक्कं आमवण्णि, ",
"an4.105:1.5":	"आमं आमवण्णि, ",
"an4.105:1.6":	"पक्कं पक्कवण्णि—",
"an4.105:1.7":	"इमानि खो, भिक्खवे, चत्तारि अम्बानि। ",
"an4.105:1.8":	"एवमेवं खो, भिक्खवे, चत्तारो अम्बूपमा पुग्गला सन्तो संविज्जमाना लोकस्मिं। ",
"an4.105:1.9":	"कतमे चत्तारो? ",
"an4.105:1.10":	"आमो पक्कवण्णी, ",
"an4.105:1.11":	"पक्को आमवण्णी, ",
"an4.105:1.12":	"आमो आमवण्णी, ",
"an4.105:1.13":	"पक्को पक्कवण्णी। ",
"an4.105:2.1":	"कथञ्च, भिक्खवे, पुग्गलो आमो होति पक्कवण्णी? ",
"an4.105:2.2":	"इध, भिक्खवे, एकच्चस्स पुग्गलस्स पासादिकं होति अभिक्कन्तं पटिक्कन्तं आलोकितं विलोकितं समिञ्जितं पसारितं सङ्घाटिपत्तचीवरधारणं। ",
"an4.105:2.3":	"सो ‘इदं दुक्खन्’ति यथाभूतं नप्पजानाति …पे… ‘अयं दुक्खनिरोधगामिनी पटिपदा’ति यथाभूतं नप्पजानाति। ",
"an4.105:2.4":	"एवं खो, भिक्खवे, पुग्गलो आमो होति पक्कवण्णी। ",
"an4.105:2.5":	"सेय्यथापि तं, भिक्खवे, अम्बं आमं पक्कवण्णि; ",
"an4.105:2.6":	"तथूपमाहं, भिक्खवे, इमं पुग्गलं वदामि। ",
"an4.105:3.1":	"कथञ्च, भिक्खवे, पुग्गलो पक्को होति आमवण्णी? ",
"an4.105:3.2":	"इध, भिक्खवे, एकच्चस्स पुग्गलस्स न पासादिकं होति अभिक्कन्तं पटिक्कन्तं आलोकितं विलोकितं समिञ्जितं पसारितं सङ्घाटिपत्तचीवरधारणं। ",
"an4.105:3.3":	"सो ‘इदं दुक्खन्’ति यथाभूतं पजानाति …पे… ‘अयं दुक्खनिरोधगामिनी पटिपदा’ति यथाभूतं पजानाति। ",
"an4.105:3.4":	"एवं खो, भिक्खवे, पुग्गलो पक्को होति आमवण्णी। ",
"an4.105:3.5":	"सेय्यथापि तं, भिक्खवे, अम्बं पक्कं आमवण्णि; ",
"an4.105:3.6":	"तथूपमाहं, भिक्खवे, इमं पुग्गलं वदामि। ",
"an4.105:4.1":	"कथञ्च, भिक्खवे, पुग्गलो आमो होति आमवण्णी? ",
"an4.105:4.2":	"इध, भिक्खवे, एकच्चस्स पुग्गलस्स न पासादिकं होति अभिक्कन्तं पटिक्कन्तं आलोकितं विलोकितं समिञ्जितं पसारितं सङ्घाटिपत्तचीवरधारणं। ",
"an4.105:4.3":	"सो ‘इदं दुक्खन्’ति यथाभूतं नप्पजानाति …पे… ‘अयं दुक्खनिरोधगामिनी पटिपदा’ति यथाभूतं नप्पजानाति। ",
"an4.105:4.4":	"एवं खो, भिक्खवे, पुग्गलो आमो होति आमवण्णी। ",
"an4.105:4.5":	"सेय्यथापि तं, भिक्खवे, अम्बं आमं आमवण्णि; ",
"an4.105:4.6":	"तथूपमाहं, भिक्खवे, इमं पुग्गलं वदामि। ",
"an4.105:5.1":	"कथञ्च, भिक्खवे, पुग्गलो पक्को होति पक्कवण्णी? ",
"an4.105:5.2":	"इध, भिक्खवे, एकच्चस्स पुग्गलस्स पासादिकं होति अभिक्कन्तं पटिक्कन्तं आलोकितं विलोकितं समिञ्जितं पसारितं सङ्घाटिपत्तचीवरधारणं। ",
"an4.105:5.3":	"सो ‘इदं दुक्खन्’ति यथाभूतं पजानाति …पे… ‘अयं दुक्खनिरोधगामिनी पटिपदा’ति यथाभूतं पजानाति। ",
"an4.105:5.4":	"एवं खो, भिक्खवे, पुग्गलो पक्को होति पक्कवण्णी। ",
"an4.105:5.5":	"सेय्यथापि तं, भिक्खवे, अम्बं पक्कं पक्कवण्णि; ",
"an4.105:5.6":	"तथूपमाहं, भिक्खवे, इमं पुग्गलं वदामि। ",
"an4.105:5.7":	"इमे खो, भिक्खवे, चत्तारो अम्बूपमा पुग्गला सन्तो संविज्जमाना लोकस्मिन्”ति। ",
"an4.105:5.8":	"पञ्चमं। "
}	
