{	
"an3.24:0.1":	"अङ्गुत्तर निकाय ३।२४ ",
"an3.24:0.2":	"३। पुग्गलवग्ग ",
"an3.24:0.3":	"बहुकारसुत्त ",
"an3.24:1.1":	"“तयोमे, भिक्खवे, पुग्गला पुग्गलस्स बहुकारा। ",
"an3.24:1.2":	"कतमे तयो? ",
"an3.24:1.3":	"यं, भिक्खवे, पुग्गलं आगम्म पुग्गलो बुद्धं सरणं गतो होति, धम्मं सरणं गतो होति, सङ्घं सरणं गतो होति; ",
"an3.24:1.4":	"अयं, भिक्खवे, पुग्गलो इमस्स पुग्गलस्स बहुकारो। ",
"an3.24:2.1":	"पुन चपरं, भिक्खवे, यं पुग्गलं आगम्म पुग्गलो ‘इदं दुक्खन्’ति यथाभूतं पजानाति, ‘अयं दुक्खसमुदयो’ति यथाभूतं पजानाति, ‘अयं दुक्खनिरोधो’ति यथाभूतं पजानाति, ‘अयं दुक्खनिरोधगामिनी पटिपदा’ति यथाभूतं पजानाति; ",
"an3.24:2.2":	"अयं, भिक्खवे, पुग्गलो इमस्स पुग्गलस्स बहुकारो। ",
"an3.24:3.1":	"पुन चपरं, भिक्खवे, यं पुग्गलं आगम्म पुग्गलो आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरति; ",
"an3.24:3.2":	"अयं, भिक्खवे, पुग्गलो इमस्स पुग्गलस्स बहुकारो। ",
"an3.24:3.3":	"इमे खो, भिक्खवे, तयो पुग्गला पुग्गलस्स बहुकारा। ",
"an3.24:4.1":	"इमेहि च पन, भिक्खवे, तीहि पुग्गलेहि इमस्स पुग्गलस्स नत्थञ्ञो पुग्गलो बहुकारोति वदामि। ",
"an3.24:4.2":	"इमेसं पन, भिक्खवे, तिण्णं पुग्गलानं इमिना पुग्गलेन न सुप्पतिकारं वदामि, यदिदं अभिवादनपच्चुट्ठानअञ्जलिकम्मसामीचिकम्मचीवरपिण्डपातसेनासनगिलानपच्चयभेसज्जपरिक्खारानुप्पदानेना”ति। ",
"an3.24:4.3":	"चतुत्थं। "
}	
