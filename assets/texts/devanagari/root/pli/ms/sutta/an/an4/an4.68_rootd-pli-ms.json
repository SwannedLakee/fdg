{	
"an4.68:0.1":	"अङ्गुत्तर निकाय ४।६८ ",
"an4.68:0.2":	"७। पत्तकम्मवग्ग ",
"an4.68:0.3":	"देवदत्तसुत्त ",
"an4.68:1.1":	"एकं समयं भगवा राजगहे विहरति गिज्झकूटे पब्बते अचिरपक्कन्ते देवदत्ते। ",
"an4.68:1.2":	"तत्र खो भगवा देवदत्तं आरब्भ भिक्खू आमन्तेसि: ",
"an4.68:1.3":	"“अत्तवधाय, भिक्खवे, देवदत्तस्स लाभसक्कारसिलोको उदपादि। ",
"an4.68:1.4":	"पराभवाय, भिक्खवे, देवदत्तस्स लाभसक्कारसिलोको उदपादि। ",
"an4.68:2.1":	"सेय्यथापि, भिक्खवे, कदली अत्तवधाय फलं देति, पराभवाय फलं देति; ",
"an4.68:2.2":	"एवमेवं खो, भिक्खवे, अत्तवधाय देवदत्तस्स लाभसक्कारसिलोको उदपादि, पराभवाय देवदत्तस्स लाभसक्कारसिलोको उदपादि। ",
"an4.68:3.1":	"सेय्यथापि, भिक्खवे, वेळु अत्तवधाय फलं देति, पराभवाय फलं देति; ",
"an4.68:3.2":	"एवमेवं खो, भिक्खवे, अत्तवधाय देवदत्तस्स लाभसक्कारसिलोको उदपादि, पराभवाय देवदत्तस्स लाभसक्कारसिलोको उदपादि। ",
"an4.68:4.1":	"सेय्यथापि, भिक्खवे, नळो अत्तवधाय फलं देति, पराभवाय फलं देति; ",
"an4.68:4.2":	"एवमेवं खो, भिक्खवे, अत्तवधाय देवदत्तस्स लाभसक्कारसिलोको उदपादि, पराभवाय देवदत्तस्स लाभसक्कारसिलोको उदपादि। ",
"an4.68:5.1":	"सेय्यथापि, भिक्खवे, अस्सतरी अत्तवधाय गब्भं गण्हाति, पराभवाय गब्भं गण्हाति; ",
"an4.68:5.2":	"एवमेवं खो, भिक्खवे, अत्तवधाय देवदत्तस्स लाभसक्कारसिलोको उदपादि, पराभवाय देवदत्तस्स लाभसक्कारसिलोको उदपादीति। ",
"an4.68:6.1":	"फलं वे कदलिं हन्ति, ",
"an4.68:6.2":	"फलं वेळुं फलं नळं; ",
"an4.68:6.3":	"सक्कारो कापुरिसं हन्ति, ",
"an4.68:6.4":	"गब्भो अस्सतरिं यथा”ति। ",
"an4.68:6.5":	"अट्ठमं। "
}	
