{	
"an5.54:0.1":	"अङ्गुत्तर निकाय ५।५४ ",
"an5.54:0.2":	"६। नीवरणवग्ग ",
"an5.54:0.3":	"समयसुत्त ",
"an5.54:1.1":	"“पञ्चिमे, भिक्खवे, असमया पधानाय। ",
"an5.54:1.2":	"कतमे पञ्च? ",
"an5.54:1.3":	"इध, भिक्खवे, भिक्खु जिण्णो होति जरायाभिभूतो। ",
"an5.54:1.4":	"अयं, भिक्खवे, पठमो असमयो पधानाय। ",
"an5.54:2.1":	"पुन चपरं, भिक्खवे, भिक्खु ब्याधितो होति ब्याधिनाभिभूतो। ",
"an5.54:2.2":	"अयं, भिक्खवे, दुतियो असमयो पधानाय। ",
"an5.54:3.1":	"पुन चपरं, भिक्खवे, दुब्भिक्खं होति दुस्सस्सं दुल्लभपिण्डं, न सुकरं उञ्छेन पग्गहेन यापेतुं। ",
"an5.54:3.2":	"अयं, भिक्खवे, ततियो असमयो पधानाय। ",
"an5.54:4.1":	"पुन चपरं, भिक्खवे, भयं होति अटविसङ्कोपो, चक्कसमारूळ्हा जानपदा परियायन्ति। ",
"an5.54:4.2":	"अयं, भिक्खवे, चतुत्थो असमयो पधानाय। ",
"an5.54:5.1":	"पुन चपरं, भिक्खवे, सङ्घो भिन्नो होति। ",
"an5.54:5.2":	"सङ्घे खो पन, भिक्खवे, भिन्ने अञ्ञमञ्ञं अक्कोसा च होन्ति, अञ्ञमञ्ञं परिभासा च होन्ति, अञ्ञमञ्ञं परिक्खेपा च होन्ति, अञ्ञमञ्ञं परिच्चजा च होन्ति। ",
"an5.54:5.3":	"तत्थ अप्पसन्ना चेव नप्पसीदन्ति, पसन्नानञ्च एकच्चानं अञ्ञथत्तं होति। ",
"an5.54:5.4":	"अयं, भिक्खवे, पञ्चमो असमयो पधानाय। ",
"an5.54:5.5":	"इमे खो, भिक्खवे, पञ्च असमया पधानायाति। ",
"an5.54:6.1":	"पञ्चिमे, भिक्खवे, समया पधानाय। ",
"an5.54:6.2":	"कतमे पञ्च? ",
"an5.54:6.3":	"इध, भिक्खवे, भिक्खु दहरो होति युवा सुसु काळकेसो भद्रेन योब्बनेन समन्नागतो पठमेन वयसा। ",
"an5.54:6.4":	"अयं, भिक्खवे, पठमो समयो पधानाय। ",
"an5.54:7.1":	"पुन चपरं, भिक्खवे, भिक्खु अप्पाबाधो होति अप्पातङ्को, समवेपाकिनिया गहणिया समन्नागतो नातिसीताय नाच्चुण्हाय मज्झिमाय पधानक्खमाय। ",
"an5.54:7.2":	"अयं, भिक्खवे, दुतियो समयो पधानाय। ",
"an5.54:8.1":	"पुन चपरं, भिक्खवे, सुभिक्खं होति सुसस्सं सुलभपिण्डं, सुकरं उञ्छेन पग्गहेन यापेतुं। ",
"an5.54:8.2":	"अयं, भिक्खवे, ततियो समयो पधानाय। ",
"an5.54:9.1":	"पुन चपरं, भिक्खवे, मनुस्सा समग्गा सम्मोदमाना अविवदमाना खीरोदकीभूता अञ्ञमञ्ञं पियचक्खूहि सम्पस्सन्ता विहरन्ति। ",
"an5.54:9.2":	"अयं, भिक्खवे, चतुत्थो समयो पधानाय। ",
"an5.54:10.1":	"पुन चपरं, भिक्खवे, सङ्घो समग्गो सम्मोदमानो अविवदमानो एकुद्देसो फासु विहरति। ",
"an5.54:10.2":	"सङ्घे खो पन, भिक्खवे, समग्गे न चेव अञ्ञमञ्ञं अक्कोसा होन्ति, न च अञ्ञमञ्ञं परिभासा होन्ति, न च अञ्ञमञ्ञं परिक्खेपा होन्ति, न च अञ्ञमञ्ञं परिच्चजा होन्ति। ",
"an5.54:10.3":	"तत्थ अप्पसन्ना चेव पसीदन्ति, पसन्नानञ्च भिय्योभावो होति। ",
"an5.54:10.4":	"अयं, भिक्खवे, पञ्चमो समयो पधानाय। ",
"an5.54:10.5":	"इमे खो, भिक्खवे, पञ्च समया पधानाया”ति। ",
"an5.54:10.6":	"चतुत्थं। "
}	
