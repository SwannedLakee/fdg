{	
"an7.58:0.1":	"अङ्गुत्तर निकाय ७।५८ ",
"an7.58:0.2":	"६। अब्याकतवग्ग ",
"an7.58:0.3":	"अरक्खेय्यसुत्त ",
"an7.58:1.1":	"“चत्तारिमानि, भिक्खवे, तथागतस्स अरक्खेय्यानि, तीहि च अनुपवज्जो। ",
"an7.58:1.2":	"कतमानि चत्तारि तथागतस्स अरक्खेय्यानि? ",
"an7.58:1.3":	"परिसुद्धकायसमाचारो, भिक्खवे, तथागतो; ",
"an7.58:1.4":	"नत्थि तथागतस्स कायदुच्चरितं यं तथागतो रक्खेय्य: ",
"an7.58:1.5":	"‘मा मे इदं परो अञ्ञासी’ति। ",
"an7.58:2.1":	"परिसुद्धवचीसमाचारो, भिक्खवे, तथागतो; ",
"an7.58:2.2":	"नत्थि तथागतस्स वचीदुच्चरितं यं तथागतो रक्खेय्य: ",
"an7.58:2.3":	"‘मा मे इदं परो अञ्ञासी’ति। ",
"an7.58:3.1":	"परिसुद्धमनोसमाचारो, भिक्खवे, तथागतो; ",
"an7.58:3.2":	"नत्थि तथागतस्स मनोदुच्चरितं यं तथागतो रक्खेय्य: ",
"an7.58:3.3":	"‘मा मे इदं परो अञ्ञासी’ति। ",
"an7.58:4.1":	"परिसुद्धाजीवो, भिक्खवे, तथागतो; ",
"an7.58:4.2":	"नत्थि तथागतस्स मिच्छाआजीवो यं तथागतो रक्खेय्य: ",
"an7.58:4.3":	"‘मा मे इदं परो अञ्ञासी’ति। ",
"an7.58:5.1":	"इमानि चत्तारि तथागतस्स अरक्खेय्यानि। ",
"an7.58:6.1":	"कतमेहि तीहि अनुपवज्जो? ",
"an7.58:6.2":	"स्वाक्खातधम्मो, भिक्खवे, तथागतो। ",
"an7.58:6.3":	"तत्र वत मं समणो वा ब्राह्मणो वा देवो वा मारो वा ब्रह्मा वा कोचि वा लोकस्मिं सहधम्मेन पटिचोदेस्सति: ",
"an7.58:6.4":	"‘इतिपि त्वं न स्वाक्खातधम्मो’ति। ",
"an7.58:6.5":	"निमित्तमेतं, भिक्खवे, न समनुपस्सामि। ",
"an7.58:6.6":	"एतमहं, भिक्खवे, निमित्तं असमनुपस्सन्तो खेमप्पत्तो अभयप्पत्तो वेसारज्जप्पत्तो विहरामि। ",
"an7.58:7.1":	"सुपञ्ञत्ता खो पन मे, भिक्खवे, सावकानं निब्बानगामिनी पटिपदा। ",
"an7.58:7.2":	"यथापटिपन्ना मम सावका आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरन्ति। ",
"an7.58:7.3":	"तत्र वत मं समणो वा ब्राह्मणो वा देवो वा मारो वा ब्रह्मा वा कोचि वा लोकस्मिं सहधम्मेन पटिचोदेस्सति: ",
"an7.58:7.4":	"‘इतिपि ते न सुपञ्ञत्ता सावकानं निब्बानगामिनी पटिपदा। यथापटिपन्ना तव सावका आसवानं खया …पे… सच्छिकत्वा उपसम्पज्ज विहरन्ती’ति। ",
"an7.58:7.5":	"निमित्तमेतं, भिक्खवे, न समनुपस्सामि। ",
"an7.58:7.6":	"एतमहं, भिक्खवे, निमित्तं असमनुपस्सन्तो खेमप्पत्तो अभयप्पत्तो वेसारज्जप्पत्तो विहरामि। ",
"an7.58:8.1":	"अनेकसता खो पन मे, भिक्खवे, सावकपरिसा आसवानं खया …पे… सच्छिकत्वा उपसम्पज्ज विहरन्ति। ",
"an7.58:8.2":	"तत्र वत मं समणो वा ब्राह्मणो वा देवो वा मारो वा ब्रह्मा वा कोचि वा लोकस्मिं सहधम्मेन पटिचोदेस्सति: ",
"an7.58:8.3":	"‘इतिपि ते न अनेकसता सावकपरिसा आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरन्ती’ति। ",
"an7.58:8.4":	"निमित्तमेतं, भिक्खवे, न समनुपस्सामि। ",
"an7.58:8.5":	"एतमहं, भिक्खवे, निमित्तं असमनुपस्सन्तो खेमप्पत्तो अभयप्पत्तो वेसारज्जप्पत्तो विहरामि। ",
"an7.58:9.1":	"इमेहि तीहि अनुपवज्जो। ",
"an7.58:10.1":	"इमानि खो, भिक्खवे, चत्तारि तथागतस्स अरक्खेय्यानि, इमेहि च तीहि अनुपवज्जो”ति। ",
"an7.58:10.2":	"पञ्चमं। "
}	
