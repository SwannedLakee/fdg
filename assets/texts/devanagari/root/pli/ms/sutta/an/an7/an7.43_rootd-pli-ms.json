{	
"an7.43:0.1":	"अङ्गुत्तर निकाय ७।४३ ",
"an7.43:0.2":	"४। देवतावग्ग ",
"an7.43:0.3":	"दुतियनिद्दससुत्त ",
"an7.43:1.1":	"एवं मे सुतं—",
"an7.43:1.2":	"एकं समयं भगवा कोसम्बियं विहरति घोसितारामे। ",
"an7.43:1.3":	"अथ खो आयस्मा आनन्दो पुब्बण्हसमयं निवासेत्वा पत्तचीवरमादाय कोसम्बिं पिण्डाय पाविसि। ",
"an7.43:1.4":	"अथ खो आयस्मतो आनन्दस्स एतदहोसि: ",
"an7.43:1.5":	"“अतिप्पगो खो ताव कोसम्बियं पिण्डाय चरितुं। ",
"an7.43:1.6":	"यन्नूनाहं येन अञ्ञतित्थियानं परिब्बाजकानं आरामो तेनुपसङ्कमेय्यन्”ति। ",
"an7.43:1.7":	"अथ खो आयस्मा आनन्दो येन अञ्ञतित्थियानं परिब्बाजकानं आरामो तेनुपसङ्कमि; उपसङ्कमित्वा तेहि अञ्ञतित्थियेहि परिब्बाजकेहि सद्धिं सम्मोदि। ",
"an7.43:1.8":	"सम्मोदनीयं कथं सारणीयं वीतिसारेत्वा एकमन्तं निसीदि। ",
"an7.43:2.1":	"तेन खो पन समयेन तेसं अञ्ञतित्थियानं परिब्बाजकानं सन्निसिन्नानं सन्निपतितानं अयमन्तराकथा उदपादि: ",
"an7.43:2.2":	"“यो हि कोचि, आवुसो, द्वादसवस्सानि परिपुण्णं परिसुद्धं ब्रह्मचरियं चरति, ‘निद्दसो भिक्खू’ति अलंवचनाया”ति। ",
"an7.43:3.1":	"अथ खो आयस्मा आनन्दो तेसं अञ्ञतित्थियानं परिब्बाजकानं भासितं नेव अभिनन्दि नप्पटिक्कोसि। ",
"an7.43:3.2":	"अनभिनन्दित्वा अप्पटिक्कोसित्वा उट्ठायासना पक्कामि: ",
"an7.43:3.3":	"“भगवतो सन्तिके एतस्स भासितस्स अत्थं आजानिस्सामी”ति। ",
"an7.43:3.4":	"अथ खो आयस्मा आनन्दो कोसम्बियं पिण्डाय चरित्वा पच्छाभत्तं पिण्डपातपटिक्कन्तो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा आनन्दो भगवन्तं एतदवोच: ",
"an7.43:4.1":	"“इधाहं, भन्ते, पुब्बण्हसमयं निवासेत्वा पत्तचीवरमादाय कोसम्बिं पिण्डाय पाविसिं। ",
"an7.43:4.2":	"तस्स मय्हं, भन्ते, एतदहोसि: ",
"an7.43:4.3":	"‘अतिप्पगो खो ताव कोसम्बियं पिण्डाय चरितुं। ",
"an7.43:4.4":	"यन्नूनाहं येन अञ्ञतित्थियानं परिब्बाजकानं आरामो तेनुपसङ्कमेय्यन्’ति …पे… ",
"an7.43:4.5":	"तेहि सद्धिं सम्मोदिं। ",
"an7.43:4.6":	"सम्मोदनीयं कथं सारणीयं वीतिसारेत्वा एकमन्तं निसीदिं। ",
"an7.43:5.1":	"तेन खो पन, भन्ते, समयेन तेसं अञ्ञतित्थियानं परिब्बाजकानं सन्निसिन्नानं सन्निपतितानं अयमन्तराकथा उदपादि: ",
"an7.43:5.2":	"‘यो हि कोचि, आवुसो, द्वादसवस्सानि परिपुण्णं परिसुद्धं ब्रह्मचरियं चरति, निद्दसो भिक्खूति अलंवचनाया’ति। ",
"an7.43:5.3":	"अथ ख्वाहं, भन्ते, तेसं अञ्ञतित्थियानं परिब्बाजकानं भासितं नेव अभिनन्दिं नप्पटिक्कोसिं। ",
"an7.43:5.4":	"अनभिनन्दित्वा, अप्पटिक्कोसित्वा उट्ठायासना पक्कमिं: ",
"an7.43:5.5":	"‘भगवतो सन्तिके एतस्स भासितस्स अत्थं आजानिस्सामी’ति। ",
"an7.43:5.6":	"सक्का नु खो, भन्ते, इमस्मिं धम्मविनये केवलं वस्सगणनमत्तेन निद्दसो भिक्खु पञ्ञापेतुन्”ति? ",
"an7.43:6.1":	"“न खो, आनन्द, सक्का इमस्मिं धम्मविनये केवलं वस्सगणनमत्तेन निद्दसो भिक्खु पञ्ञापेतुं। ",
"an7.43:6.2":	"सत्त खो इमानि, आनन्द, निद्दसवत्थूनि मया सयं अभिञ्ञा सच्छिकत्वा पवेदितानि। ",
"an7.43:7.1":	"कतमानि सत्त? ",
"an7.43:7.2":	"इधानन्द, भिक्खु, सद्धो होति, हिरीमा होति, ओत्तप्पी होति, बहुस्सुतो होति, आरद्धवीरियो होति, सतिमा होति, पञ्ञवा होति। ",
"an7.43:7.3":	"इमानि खो, आनन्द, सत्त निद्दसवत्थूनि मया सयं अभिञ्ञा सच्छिकत्वा पवेदितानि। ",
"an7.43:7.4":	"इमेहि खो, आनन्द, सत्तहि निद्दसवत्थूहि समन्नागतो भिक्खु द्वादस चेपि वस्सानि परिपुण्णं परिसुद्धं ब्रह्मचरियं चरति, ‘निद्दसो भिक्खू’ति अलंवचनाय; ",
"an7.43:7.5":	"चतुब्बीसति चेपि वस्सानि परिपुण्णं परिसुद्धं ब्रह्मचरियं चरति, ‘निद्दसो भिक्खू’ति अलंवचनाय; ",
"an7.43:7.6":	"छत्तिंसति चेपि वस्सानि परिपुण्णं परिसुद्धं ब्रह्मचरियं चरति, ‘निद्दसो भिक्खू’ति अलंवचनाय, अट्ठचत्तारीसञ्चेपि वस्सानि परिपुण्णं परिसुद्धं ब्रह्मचरियं चरति, ‘निद्दसो भिक्खू’ति अलंवचनाया”ति। ",
"an7.43:7.7":	"द्वादसमं। ",
"an7.43:7.8":	"देवतावग्गो चतुत्थो। ",
"an7.43:8.0":	"तस्सुद्दानं ",
"an7.43:8.1":	"अप्पमादो हिरी चेव, ",
"an7.43:8.2":	"द्वे सुवचा दुवे मित्ता; ",
"an7.43:8.3":	"द्वे पटिसम्भिदा द्वे वसा, ",
"an7.43:8.4":	"दुवे निद्दसवत्थुनाति। "
}	
