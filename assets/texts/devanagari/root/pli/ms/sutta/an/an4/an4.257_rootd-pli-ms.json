{	
"an4.257:0.1":	"अङ्गुत्तर निकाय ४।२५७ ",
"an4.257:0.2":	"२६। अभिञ्ञावग्ग ",
"an4.257:0.3":	"मालुक्यपुत्तसुत्त ",
"an4.257:1.1":	"अथ खो आयस्मा मालुक्यपुत्तो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा मालुक्यपुत्तो भगवन्तं एतदवोच: ",
"an4.257:2.1":	"“साधु मे, भन्ते, भगवा सङ्खित्तेन धम्मं देसेतु, यमहं भगवतो धम्मं सुत्वा एको वूपकट्ठो अप्पमत्तो आतापी पहितत्तो विहरेय्यन्”ति। ",
"an4.257:2.2":	"“एत्थ इदानि, मालुक्यपुत्त, किं दहरे भिक्खू वक्खाम; ",
"an4.257:2.3":	"यत्र हि नाम त्वं जिण्णो वुद्धो महल्लको तथागतस्स सङ्खित्तेन ओवादं याचसी”ति। ",
"an4.257:2.4":	"“देसेतु मे, भन्ते, भगवा सङ्खित्तेन धम्मं; देसेतु सुगतो सङ्खित्तेन धम्मं। अप्पेव नामाहं भगवतो भासितस्स अत्थं आजानेय्यं; अप्पेव नामाहं भगवतो भासितस्स दायादो अस्सन्”ति। ",
"an4.257:3.1":	"“चत्तारोमे, मालुक्यपुत्त, तण्हुप्पादा यत्थ भिक्खुनो तण्हा उप्पज्जमाना उप्पज्जति। ",
"an4.257:3.2":	"कतमे चत्तारो? ",
"an4.257:3.3":	"चीवरहेतु वा, मालुक्यपुत्त, भिक्खुनो तण्हा उप्पज्जमाना उप्पज्जति। ",
"an4.257:3.4":	"पिण्डपातहेतु वा, मालुक्यपुत्त, भिक्खुनो तण्हा उप्पज्जमाना उप्पज्जति। ",
"an4.257:3.5":	"सेनासनहेतु वा, मालुक्यपुत्त, भिक्खुनो तण्हा उप्पज्जमाना उप्पज्जति। ",
"an4.257:3.6":	"इतिभवाभवहेतु वा, मालुक्यपुत्त, भिक्खुनो तण्हा उप्पज्जमाना उप्पज्जति। ",
"an4.257:3.7":	"इमे खो, मालुक्यपुत्त, चत्तारो तण्हुप्पादा यत्थ भिक्खुनो तण्हा उप्पज्जमाना उप्पज्जति। ",
"an4.257:3.8":	"यतो खो, मालुक्यपुत्त, भिक्खुनो तण्हा पहीना होति उच्छिन्नमूला तालावत्थुकता अनभावङ्कता आयतिं अनुप्पादधम्मा, अयं वुच्चति, मालुक्यपुत्त, ‘भिक्खु अच्छेच्छि तण्हं, विवत्तयि संयोजनं, सम्मा मानाभिसमया अन्तमकासि दुक्खस्सा’”ति। ",
"an4.257:4.1":	"अथ खो आयस्मा मालुक्यपुत्तो भगवता इमिना ओवादेन ओवदितो उट्ठायासना भगवन्तं अभिवादेत्वा पदक्खिणं कत्वा पक्कामि। ",
"an4.257:4.2":	"अथ खो आयस्मा मालुक्यपुत्तो एको वूपकट्ठो अप्पमत्तो आतापी पहितत्तो विहरन्तो नचिरस्सेव—यस्सत्थाय कुलपुत्ता सम्मदेव अगारस्मा अनगारियं पब्बजन्ति, तदनुत्तरं—ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहासि। ",
"an4.257:4.3":	"“खीणा जाति, वुसितं ब्रह्मचरियं, कतं करणीयं, नापरं इत्थत्ताया”ति अब्भञ्ञासि। ",
"an4.257:4.4":	"अञ्ञतरो च पनायस्मा मालुक्यपुत्तो अरहतं अहोसीति। ",
"an4.257:4.5":	"चतुत्थं। "
}	
