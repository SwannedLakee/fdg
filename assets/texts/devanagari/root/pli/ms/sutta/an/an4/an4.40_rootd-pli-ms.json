{	
"an4.40:0.1":	"अङ्गुत्तर निकाय ४।४० ",
"an4.40:0.2":	"४। चक्कवग्ग ",
"an4.40:0.3":	"उदायीसुत्त ",
"an4.40:1.1":	"अथ खो उदायी ब्राह्मणो येन भगवा तेनुपसङ्कमि; उपसङ्कमित्वा भगवता …पे… एकमन्तं निसिन्नो खो उदायी ब्राह्मणो भगवन्तं एतदवोच: ",
"an4.40:1.2":	"“भवम्पि नो गोतमो यञ्ञं वण्णेती”ति? ",
"an4.40:1.3":	"“न खो अहं, ब्राह्मण, सब्बं यञ्ञं वण्णेमि; ",
"an4.40:1.4":	"न पनाहं, ब्राह्मण, सब्बं यञ्ञं न वण्णेमि। ",
"an4.40:1.5":	"यथारूपे खो, ब्राह्मण, यञ्ञे गावो हञ्ञन्ति, अजेळका हञ्ञन्ति, कुक्कुटसूकरा हञ्ञन्ति, विविधा पाणा सङ्घातं आपज्जन्ति; ",
"an4.40:1.6":	"एवरूपं खो अहं, ब्राह्मण, सारम्भं यञ्ञं न वण्णेमि। ",
"an4.40:1.7":	"तं किस्स हेतु? ",
"an4.40:1.8":	"एवरूपञ्हि, ब्राह्मण, सारम्भं यञ्ञं न उपसङ्कमन्ति अरहन्तो वा अरहत्तमग्गं वा समापन्ना। ",
"an4.40:2.1":	"यथारूपे च खो, ब्राह्मण, यञ्ञे नेव गावो हञ्ञन्ति, न अजेळका हञ्ञन्ति, न कुक्कुटसूकरा हञ्ञन्ति, न विविधा पाणा सङ्घातं आपज्जन्ति; ",
"an4.40:2.2":	"एवरूपं खो अहं, ब्राह्मण, निरारम्भं यञ्ञं वण्णेमि, यदिदं निच्चदानं अनुकुलयञ्ञं। ",
"an4.40:2.3":	"तं किस्स हेतु? ",
"an4.40:2.4":	"एवरूपञ्हि, ब्राह्मण, निरारम्भं यञ्ञं उपसङ्कमन्ति अरहन्तो वा अरहत्तमग्गं वा समापन्नाति। ",
"an4.40:3.1":	"अभिसङ्खतं निरारम्भं, ",
"an4.40:3.2":	"यञ्ञं कालेन कप्पियं; ",
"an4.40:3.3":	"तादिसं उपसंयन्ति, ",
"an4.40:3.4":	"सञ्ञता ब्रह्मचारयो। ",
"an4.40:4.1":	"विवटच्छदा ये लोके, ",
"an4.40:4.2":	"वीतिवत्ता कुलं गतिं; ",
"an4.40:4.3":	"यञ्ञमेतं पसंसन्ति, ",
"an4.40:4.4":	"बुद्धा यञ्ञस्स कोविदा। ",
"an4.40:5.1":	"यञ्ञे वा यदि वा सद्धे, ",
"an4.40:5.2":	"हब्यं कत्वा यथारहं; ",
"an4.40:5.3":	"पसन्नचित्तो यजति, ",
"an4.40:5.4":	"सुखेत्ते ब्रह्मचारिसु। ",
"an4.40:6.1":	"सुहुतं सुयिट्ठं सुप्पत्तं, ",
"an4.40:6.2":	"दक्खिणेय्येसु यं कतं; ",
"an4.40:6.3":	"यञ्ञो च विपुलो होति, ",
"an4.40:6.4":	"पसीदन्ति च देवता। ",
"an4.40:7.1":	"एवं यजित्वा मेधावी, ",
"an4.40:7.2":	"सद्धो मुत्तेन चेतसा; ",
"an4.40:7.3":	"अब्याबज्झं सुखं लोकं, ",
"an4.40:7.4":	"पण्डितो उपपज्जती”ति। ",
"an4.40:7.5":	"दसमं। ",
"an4.40:7.6":	"चक्कवग्गो चतुत्थो। ",
"an4.40:8.0":	"तस्सुद्दानं ",
"an4.40:8.1":	"चक्को सङ्गहो सीहो, ",
"an4.40:8.2":	"पसादो वस्सकारेन पञ्चमं; ",
"an4.40:8.3":	"दोणो अपरिहानियो पतिलीनो, ",
"an4.40:8.4":	"उज्जयो उदायिना ते दसाति। "
}	
