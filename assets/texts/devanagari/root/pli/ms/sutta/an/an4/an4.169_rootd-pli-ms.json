{	
"an4.169:0.1":	"अङ्गुत्तर निकाय ४।१६९ ",
"an4.169:0.2":	"१७। पटिपदावग्ग ",
"an4.169:0.3":	"ससङ्खारसुत्त ",
"an4.169:1.1":	"“चत्तारोमे, भिक्खवे, पुग्गला सन्तो संविज्जमाना लोकस्मिं। ",
"an4.169:1.2":	"कतमे चत्तारो? ",
"an4.169:1.3":	"इध, भिक्खवे, एकच्चो पुग्गलो दिट्ठेव धम्मे ससङ्खारपरिनिब्बायी होति। ",
"an4.169:1.4":	"इध पन, भिक्खवे, एकच्चो पुग्गलो कायस्स भेदा ससङ्खारपरिनिब्बायी होति। ",
"an4.169:1.5":	"इध पन, भिक्खवे, एकच्चो पुग्गलो दिट्ठेव धम्मे असङ्खारपरिनिब्बायी होति। ",
"an4.169:1.6":	"इध पन, भिक्खवे, एकच्चो पुग्गलो कायस्स भेदा असङ्खारपरिनिब्बायी होति। ",
"an4.169:2.1":	"कथञ्च, भिक्खवे, पुग्गलो दिट्ठेव धम्मे ससङ्खारपरिनिब्बायी होति? ",
"an4.169:2.2":	"इध, भिक्खवे, भिक्खु असुभानुपस्सी काये विहरति, आहारे पटिकूलसञ्ञी, सब्बलोके अनभिरतिसञ्ञी, सब्बसङ्खारेसु अनिच्चानुपस्सी। ",
"an4.169:2.3":	"मरणसञ्ञा खो पनस्स अज्झत्तं सूपट्ठिता होति। ",
"an4.169:2.4":	"सो इमानि पञ्च सेखबलानि उपनिस्साय विहरति—",
"an4.169:2.5":	"सद्धाबलं, हिरिबलं, ओत्तप्पबलं, वीरियबलं, पञ्ञाबलं। ",
"an4.169:2.6":	"तस्सिमानि पञ्चिन्द्रियानि अधिमत्तानि पातुभवन्ति—",
"an4.169:2.7":	"सद्धिन्द्रियं, वीरियिन्द्रियं, सतिन्द्रियं, समाधिन्द्रियं, पञ्ञिन्द्रियं। ",
"an4.169:2.8":	"सो इमेसं पञ्चन्नं इन्द्रियानं अधिमत्तत्ता दिट्ठेव धम्मे ससङ्खारपरिनिब्बायी होति। ",
"an4.169:2.9":	"एवं खो, भिक्खवे, पुग्गलो दिट्ठेव धम्मे ससङ्खारपरिनिब्बायी होति। ",
"an4.169:3.1":	"कथञ्च, भिक्खवे, पुग्गलो कायस्स भेदा ससङ्खारपरिनिब्बायी होति? ",
"an4.169:3.2":	"इध, भिक्खवे, भिक्खु असुभानुपस्सी काये विहरति, आहारे पटिकूलसञ्ञी, सब्बलोके अनभिरतिसञ्ञी, सब्बसङ्खारेसु अनिच्चानुपस्सी। ",
"an4.169:3.3":	"मरणसञ्ञा खो पनस्स अज्झत्तं सूपट्ठिता होति। ",
"an4.169:3.4":	"सो इमानि पञ्च सेखबलानि उपनिस्साय विहरति—",
"an4.169:3.5":	"सद्धाबलं, हिरिबलं, ओत्तप्पबलं, वीरियबलं, पञ्ञाबलं। ",
"an4.169:3.6":	"तस्सिमानि पञ्चिन्द्रियानि मुदूनि पातुभवन्ति—",
"an4.169:3.7":	"सद्धिन्द्रियं, वीरियिन्द्रियं, सतिन्द्रियं, समाधिन्द्रियं, पञ्ञिन्द्रियं। ",
"an4.169:3.8":	"सो इमेसं पञ्चन्नं इन्द्रियानं मुदुत्ता कायस्स भेदा ससङ्खारपरिनिब्बायी होति। ",
"an4.169:3.9":	"एवं खो, भिक्खवे, पुग्गलो कायस्स भेदा ससङ्खारपरिनिब्बायी होति। ",
"an4.169:4.1":	"कथञ्च, भिक्खवे, पुग्गलो दिट्ठेव धम्मे असङ्खारपरिनिब्बायी होति? ",
"an4.169:4.2":	"इध, भिक्खवे, भिक्खु विविच्चेव कामेहि …पे… पठमं झानं …पे… दुतियं झानं …पे… ततियं झानं …पे… चतुत्थं झानं उपसम्पज्ज विहरति। ",
"an4.169:4.3":	"सो इमानि पञ्च सेखबलानि उपनिस्साय विहरति—",
"an4.169:4.4":	"सद्धाबलं …पे… पञ्ञाबलं। ",
"an4.169:4.5":	"तस्सिमानि पञ्चिन्द्रियानि अधिमत्तानि पातुभवन्ति—",
"an4.169:4.6":	"सद्धिन्द्रियं …पे… पञ्ञिन्द्रियं। ",
"an4.169:4.7":	"सो इमेसं पञ्चन्नं इन्द्रियानं अधिमत्तत्ता दिट्ठेव धम्मे असङ्खारपरिनिब्बायी होति। ",
"an4.169:4.8":	"एवं खो, भिक्खवे, पुग्गलो दिट्ठेव धम्मे असङ्खारपरिनिब्बायी होति। ",
"an4.169:5.1":	"कथञ्च, भिक्खवे, पुग्गलो कायस्स भेदा असङ्खारपरिनिब्बायी होति? ",
"an4.169:5.2":	"इध, भिक्खवे, भिक्खु विविच्चेव कामेहि …पे… पठमं झानं …पे… दुतियं झानं …पे… ततियं झानं …पे… चतुत्थं झानं उपसम्पज्ज विहरति। ",
"an4.169:5.3":	"सो इमानि पञ्च सेखबलानि उपनिस्साय विहरति—",
"an4.169:5.4":	"सद्धाबलं, हिरिबलं, ओत्तप्पबलं, वीरियबलं, पञ्ञाबलं। ",
"an4.169:5.5":	"तस्सिमानि पञ्चिन्द्रियानि …पे… पञ्ञिन्द्रियं। ",
"an4.169:5.6":	"सो इमेसं पञ्चन्नं इन्द्रियानं मुदुत्ता कायस्स भेदा असङ्खारपरिनिब्बायी होति। ",
"an4.169:5.7":	"एवं खो, भिक्खवे, पुग्गलो कायस्स भेदा असङ्खारपरिनिब्बायी होति। ",
"an4.169:5.8":	"इमे खो, भिक्खवे, चत्तारो पुग्गला सन्तो संविज्जमाना लोकस्मिन्”ति। ",
"an4.169:5.9":	"नवमं। "
}	
