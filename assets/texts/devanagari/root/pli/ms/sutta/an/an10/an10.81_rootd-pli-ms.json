{	
"an10.81:0.1":	"अङ्गुत्तर निकाय १०।८१ ",
"an10.81:0.2":	"९। थेरवग्ग ",
"an10.81:0.3":	"वाहनसुत्त ",
"an10.81:1.1":	"एकं समयं भगवा चम्पायं विहरति गग्गराय पोक्खरणिया तीरे। ",
"an10.81:1.2":	"अथ खो आयस्मा वाहनो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा वाहनो भगवन्तं एतदवोच: ",
"an10.81:1.3":	"“कतिहि नु खो, भन्ते, धम्मेहि तथागतो निस्सटो विसंयुत्तो विप्पमुत्तो विमरियादीकतेन चेतसा विहरती”ति? ",
"an10.81:2.1":	"“दसहि खो, वाहन, धम्मेहि तथागतो निस्सटो विसंयुत्तो विप्पमुत्तो विमरियादीकतेन चेतसा विहरति। ",
"an10.81:2.2":	"कतमेहि दसहि? ",
"an10.81:2.3":	"रूपेन खो, वाहन, तथागतो निस्सटो विसंयुत्तो विप्पमुत्तो विमरियादीकतेन चेतसा विहरति, ",
"an10.81:2.4":	"वेदनाय खो, वाहन …पे… ",
"an10.81:2.5":	"सञ्ञाय खो, वाहन … ",
"an10.81:2.6":	"सङ्खारेहि खो, वाहन … ",
"an10.81:2.7":	"विञ्ञाणेन खो, वाहन … ",
"an10.81:2.8":	"जातिया खो, वाहन … ",
"an10.81:2.9":	"जराय खो, वाहन … ",
"an10.81:2.10":	"मरणेन खो, वाहन … ",
"an10.81:2.11":	"दुक्खेहि खो, वाहन … ",
"an10.81:2.12":	"किलेसेहि खो, वाहन, तथागतो निस्सटो विसंयुत्तो विप्पमुत्तो विमरियादीकतेन चेतसा विहरति। ",
"an10.81:2.13":	"सेय्यथापि, वाहन, उप्पलं वा पदुमं वा पुण्डरीकं वा उदके जातं उदके संवड्ढं उदका पच्चुग्गम्म ठितं अनुपलित्तं उदकेन; ",
"an10.81:2.14":	"एवमेवं खो, वाहन, इमेहि दसहि धम्मेहि तथागतो निस्सटो विसंयुत्तो विप्पमुत्तो विमरियादीकतेन चेतसा विहरती”ति। ",
"an10.81:2.15":	"पठमं। "
}	
