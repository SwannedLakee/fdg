{	
"an6.27:0.1":	"अङ्गुत्तर निकाय ६।२७ ",
"an6.27:0.2":	"३। अनुत्तरियवग्ग ",
"an6.27:0.3":	"पठमसमयसुत्त ",
"an6.27:1.1":	"अथ खो अञ्ञतरो भिक्खु येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो सो भिक्खु भगवन्तं एतदवोच: ",
"an6.27:1.2":	"“कति नु खो, भन्ते, समया मनोभावनीयस्स भिक्खुनो दस्सनाय उपसङ्कमितुन्”ति? ",
"an6.27:1.3":	"“छयिमे, भिक्खु, समया मनोभावनीयस्स भिक्खुनो दस्सनाय उपसङ्कमितुं। ",
"an6.27:2.1":	"कतमे छ? ",
"an6.27:2.2":	"इध, भिक्खु, यस्मिं समये भिक्खु कामरागपरियुट्ठितेन चेतसा विहरति कामरागपरेतेन, उप्पन्नस्स च कामरागस्स निस्सरणं यथाभूतं नप्पजानाति तस्मिं समये मनोभावनीयो भिक्खु उपसङ्कमित्वा एवमस्स वचनीयो: ",
"an6.27:2.3":	"‘अहं खो, आवुसो, कामरागपरियुट्ठितेन चेतसा विहरामि कामरागपरेतेन, उप्पन्नस्स च कामरागस्स निस्सरणं यथाभूतं नप्पजानामि। ",
"an6.27:2.4":	"साधु वत मे आयस्मा कामरागस्स पहानाय धम्मं देसेतू’ति। ",
"an6.27:2.5":	"तस्स मनोभावनीयो भिक्खु कामरागस्स पहानाय धम्मं देसेति। ",
"an6.27:2.6":	"अयं, भिक्खु, पठमो समयो मनोभावनीयस्स भिक्खुनो दस्सनाय उपसङ्कमितुं। ",
"an6.27:3.1":	"पुन चपरं, भिक्खु, यस्मिं समये भिक्खु ब्यापादपरियुट्ठितेन चेतसा विहरति ब्यापादपरेतेन, उप्पन्नस्स च ब्यापादस्स निस्सरणं यथाभूतं नप्पजानाति तस्मिं समये मनोभावनीयो भिक्खु उपसङ्कमित्वा एवमस्स वचनीयो: ",
"an6.27:3.2":	"‘अहं खो, आवुसो, ब्यापादपरियुट्ठितेन चेतसा विहरामि ब्यापादपरेतेन, उप्पन्नस्स च ब्यापादस्स निस्सरणं यथाभूतं नप्पजानामि। ",
"an6.27:3.3":	"साधु वत मे आयस्मा ब्यापादस्स पहानाय धम्मं देसेतू’ति। ",
"an6.27:3.4":	"तस्स मनोभावनीयो भिक्खु ब्यापादस्स पहानाय धम्मं देसेति। ",
"an6.27:3.5":	"अयं, भिक्खु, दुतियो समयो मनोभावनीयस्स भिक्खुनो दस्सनाय उपसङ्कमितुं। ",
"an6.27:4.1":	"पुन चपरं, भिक्खु, यस्मिं समये भिक्खु थिनमिद्धपरियुट्ठितेन चेतसा विहरति थिनमिद्धपरेतेन, उप्पन्नस्स च थिनमिद्धस्स निस्सरणं यथाभूतं नप्पजानाति तस्मिं समये मनोभावनीयो भिक्खु उपसङ्कमित्वा एवमस्स वचनीयो: ",
"an6.27:4.2":	"‘अहं खो, आवुसो, थिनमिद्धपरियुट्ठितेन चेतसा विहरामि थिनमिद्धपरेतेन, उप्पन्नस्स च थिनमिद्धस्स निस्सरणं यथाभूतं नप्पजानामि। ",
"an6.27:4.3":	"साधु वत मे आयस्मा थिनमिद्धस्स पहानाय धम्मं देसेतू’ति। ",
"an6.27:4.4":	"तस्स मनोभावनीयो भिक्खु थिनमिद्धस्स पहानाय धम्मं देसेति। ",
"an6.27:4.5":	"अयं, भिक्खु, ततियो समयो मनोभावनीयस्स भिक्खुनो दस्सनाय उपसङ्कमितुं। ",
"an6.27:5.1":	"पुन चपरं, भिक्खु, यस्मिं समये भिक्खु उद्धच्चकुक्कुच्चपरियुट्ठितेन चेतसा विहरति उद्धच्चकुक्कुच्चपरेतेन, उप्पन्नस्स च उद्धच्चकुक्कुच्चस्स निस्सरणं यथाभूतं नप्पजानाति तस्मिं समये मनोभावनीयो भिक्खु उपसङ्कमित्वा एवमस्स वचनीयो: ",
"an6.27:5.2":	"‘अहं खो, आवुसो, उद्धच्चकुक्कुच्चपरियुट्ठितेन चेतसा विहरामि उद्धच्चकुक्कुच्चपरेतेन, उप्पन्नस्स च उद्धच्चकुक्कुच्चस्स निस्सरणं यथाभूतं नप्पजानामि। ",
"an6.27:5.3":	"साधु वत मे आयस्मा उद्धच्चकुक्कुच्चस्स पहानाय धम्मं देसेतू’ति। ",
"an6.27:5.4":	"तस्स मनोभावनीयो भिक्खु उद्धच्चकुक्कुच्चस्स पहानाय धम्मं देसेति। ",
"an6.27:5.5":	"अयं, भिक्खु, चतुत्थो समयो मनोभावनीयस्स भिक्खुनो दस्सनाय उपसङ्कमितुं। ",
"an6.27:6.1":	"पुन चपरं, भिक्खु, यस्मिं समये भिक्खु विचिकिच्छापरियुट्ठितेन चेतसा विहरति विचिकिच्छापरेतेन, उप्पन्नाय च विचिकिच्छाय निस्सरणं यथाभूतं नप्पजानाति तस्मिं समये मनोभावनीयो भिक्खु उपसङ्कमित्वा एवमस्स वचनीयो: ",
"an6.27:6.2":	"‘अहं, आवुसो, विचिकिच्छापरियुट्ठितेन चेतसा विहरामि विचिकिच्छापरेतेन, उप्पन्नाय च विचिकिच्छाय निस्सरणं यथाभूतं नप्पजानामि। ",
"an6.27:6.3":	"साधु वत मे आयस्मा विचिकिच्छाय पहानाय धम्मं देसेतू’ति। ",
"an6.27:6.4":	"तस्स मनोभावनीयो भिक्खु विचिकिच्छाय पहानाय धम्मं देसेति। ",
"an6.27:6.5":	"अयं, भिक्खु, पञ्चमो समयो मनोभावनीयस्स भिक्खुनो दस्सनाय उपसङ्कमितुं। ",
"an6.27:7.1":	"पुन चपरं, भिक्खु, यस्मिं समये भिक्खु यं निमित्तं आगम्म यं निमित्तं मनसिकरोतो अनन्तरा आसवानं खयो होति तं निमित्तं नप्पजानाति तस्मिं समये मनोभावनीयो भिक्खु उपसङ्कमित्वा एवमस्स वचनीयो: ",
"an6.27:7.2":	"‘अहं खो, आवुसो, यं निमित्तं आगम्म यं निमित्तं मनसिकरोतो अनन्तरा आसवानं खयो होति, तं निमित्तं नप्पजानामि। ",
"an6.27:7.3":	"साधु वत मे आयस्मा आसवानं खयाय धम्मं देसेतू’ति। ",
"an6.27:7.4":	"तस्स मनोभावनीयो भिक्खु आसवानं खयाय धम्मं देसेति। ",
"an6.27:7.5":	"अयं, भिक्खु, छट्ठो समयो मनोभावनीयस्स भिक्खुनो दस्सनाय उपसङ्कमितुं। ",
"an6.27:8.1":	"इमे खो, भिक्खु, छ समया मनोभावनीयस्स भिक्खुनो दस्सनाय उपसङ्कमितुन्”ति। ",
"an6.27:8.2":	"सत्तमं। "
}	
