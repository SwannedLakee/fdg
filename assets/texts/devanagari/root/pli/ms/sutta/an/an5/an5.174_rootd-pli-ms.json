{	
"an5.174:0.1":	"अङ्गुत्तर निकाय ५।१७४ ",
"an5.174:0.2":	"१८। उपासकवग्ग ",
"an5.174:0.3":	"वेरसुत्त ",
"an5.174:1.1":	"अथ खो अनाथपिण्डिको गहपति येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो अनाथपिण्डिकं गहपतिं भगवा एतदवोच: ",
"an5.174:2.1":	"“पञ्च, गहपति, भयानि वेरानि अप्पहाय ‘दुस्सीलो’ इति वुच्चति, निरयञ्च उपपज्जति। ",
"an5.174:2.2":	"कतमानि पञ्च? ",
"an5.174:2.3":	"पाणातिपातं, अदिन्नादानं, कामेसुमिच्छाचारं, मुसावादं, सुरामेरयमज्जपमादट्ठानं—",
"an5.174:2.4":	"इमानि खो, गहपति, पञ्च भयानि वेरानि अप्पहाय ‘दुस्सीलो’ इति वुच्चति, निरयञ्च उपपज्जति। ",
"an5.174:3.1":	"पञ्च, गहपति, भयानि वेरानि पहाय ‘सीलवा’ इति वुच्चति, सुगतिञ्च उपपज्जति। ",
"an5.174:3.2":	"कतमानि पञ्च? ",
"an5.174:3.3":	"पाणातिपातं, अदिन्नादानं, कामेसुमिच्छाचारं, मुसावादं, सुरामेरयमज्जपमादट्ठानं—",
"an5.174:3.4":	"इमानि खो, गहपति, पञ्च भयानि वेरानि पहाय ‘सीलवा’ इति वुच्चति, सुगतिञ्च उपपज्जति। ",
"an5.174:4.1":	"यं, गहपति, पाणातिपाती पाणातिपातपच्चया दिट्ठधम्मिकम्पि भयं वेरं पसवति, सम्परायिकम्पि भयं वेरं पसवति, चेतसिकम्पि दुक्खं दोमनस्सं पटिसंवेदेति, पाणातिपाता पटिविरतो नेव दिट्ठधम्मिकं भयं वेरं पसवति, न सम्परायिकं भयं वेरं पसवति, न चेतसिकं दुक्खं दोमनस्सं पटिसंवेदेति। ",
"an5.174:4.2":	"पाणातिपाता पटिविरतस्स एवं तं भयं वेरं वूपसन्तं होति। ",
"an5.174:5.1":	"यं, गहपति, अदिन्नादायी …पे…। ",
"an5.174:6.1":	"यं, गहपति, कामेसुमिच्छाचारी …पे…। ",
"an5.174:7.1":	"यं, गहपति, मुसावादी …पे…। ",
"an5.174:8.1":	"यं, गहपति, सुरामेरयमज्जपमादट्ठायी सुरामेरयमज्जपमादट्ठानपच्चया दिट्ठधम्मिकम्पि भयं वेरं पसवति, सम्परायिकम्पि भयं वेरं पसवति, चेतसिकम्पि दुक्खं दोमनस्सं पटिसंवेदेति, सुरामेरयमज्जपमादट्ठाना पटिविरतो नेव दिट्ठधम्मिकं भयं वेरं पसवति, न सम्परायिकं भयं वेरं पसवति, न चेतसिकं दुक्खं दोमनस्सं पटिसंवेदेति। ",
"an5.174:8.2":	"सुरामेरयमज्जपमादट्ठाना पटिविरतस्स एवं तं भयं वेरं वूपसन्तं होतीति। ",
"an5.174:9.1":	"यो पाणमतिपातेति, ",
"an5.174:9.2":	"मुसावादञ्च भासति; ",
"an5.174:9.3":	"लोके अदिन्नं आदियति, ",
"an5.174:9.4":	"परदारञ्च गच्छति; ",
"an5.174:9.5":	"सुरामेरयपानञ्च, ",
"an5.174:9.6":	"यो नरो अनुयुञ्जति। ",
"an5.174:10.1":	"अप्पहाय पञ्च वेरानि, ",
"an5.174:10.2":	"दुस्सीलो इति वुच्चति; ",
"an5.174:10.3":	"कायस्स भेदा दुप्पञ्ञो, ",
"an5.174:10.4":	"निरयं सोपपज्जति। ",
"an5.174:11.1":	"यो पाणं नातिपातेति, ",
"an5.174:11.2":	"मुसावादं न भासति; ",
"an5.174:11.3":	"लोके अदिन्नं नादियति, ",
"an5.174:11.4":	"परदारं न गच्छति; ",
"an5.174:11.5":	"सुरामेरयपानञ्च, ",
"an5.174:11.6":	"यो नरो नानुयुञ्जति। ",
"an5.174:12.1":	"पहाय पञ्च वेरानि, ",
"an5.174:12.2":	"सीलवा इति वुच्चति; ",
"an5.174:12.3":	"कायस्स भेदा सप्पञ्ञो, ",
"an5.174:12.4":	"सुगतिं सोपपज्जती”ति। ",
"an5.174:12.5":	"चतुत्थं। "
}	
