{	
"an3.101:0.1":	"अङ्गुत्तर निकाय ३।१०१ ",
"an3.101:0.2":	"१०। लोणकपल्लवग्ग ",
"an3.101:0.3":	"पंसुधोवकसुत्त ",
"an3.101:1.1":	"“सन्ति, भिक्खवे, जातरूपस्स ओळारिका उपक्किलेसा पंसुवालुका सक्खरकठला। ",
"an3.101:1.2":	"तमेनं पंसुधोवको वा पंसुधोवकन्तेवासी वा दोणियं आकिरित्वा धोवति सन्धोवति निद्धोवति। ",
"an3.101:1.3":	"तस्मिं पहीने तस्मिं ब्यन्तीकते सन्ति जातरूपस्स मज्झिमसहगता उपक्किलेसा सुखुमसक्खरा थूलवालुका। ",
"an3.101:1.4":	"तमेनं पंसुधोवको वा पंसुधोवकन्तेवासी वा धोवति सन्धोवति निद्धोवति। ",
"an3.101:1.5":	"तस्मिं पहीने तस्मिं ब्यन्तीकते सन्ति जातरूपस्स सुखुमसहगता उपक्किलेसा सुखुमवालुका काळजल्लिका। ",
"an3.101:1.6":	"तमेनं पंसुधोवको वा पंसुधोवकन्तेवासी वा धोवति सन्धोवति निद्धोवति। ",
"an3.101:1.7":	"तस्मिं पहीने तस्मिं ब्यन्तीकते अथापरं सुवण्णसिकतावसिस्सन्ति। ",
"an3.101:1.8":	"तमेनं सुवण्णकारो वा सुवण्णकारन्तेवासी वा जातरूपं मूसायं पक्खिपित्वा धमति सन्धमति निद्धमति। ",
"an3.101:1.9":	"तं होति जातरूपं धन्तं सन्धन्तं निद्धन्तं अनिद्धन्तकसावं, न चेव मुदु होति न च कम्मनियं, न च पभस्सरं पभङ्गु च, न च सम्मा उपेति कम्माय। ",
"an3.101:1.10":	"होति सो, भिक्खवे, समयो यं सुवण्णकारो वा सुवण्णकारन्तेवासी वा तं जातरूपं धमति सन्धमति निद्धमति। ",
"an3.101:1.11":	"तं होति जातरूपं धन्तं सन्धन्तं निद्धन्तं निद्धन्तकसावं, मुदु च होति कम्मनियञ्च पभस्सरञ्च, न च पभङ्गु, सम्मा उपेति कम्माय। ",
"an3.101:1.12":	"यस्सा यस्सा च पिलन्धनविकतिया आकङ्खति—यदि पट्टिकाय, यदि कुण्डलाय, यदि गीवेय्यके, यदि सुवण्णमालाय—तञ्चस्स अत्थं अनुभोति। ",
"an3.101:2.1":	"एवमेवं खो, भिक्खवे, सन्ति अधिचित्तमनुयुत्तस्स भिक्खुनो ओळारिका उपक्किलेसा कायदुच्चरितं वचीदुच्चरितं मनोदुच्चरितं, तमेनं सचेतसो भिक्खु दब्बजातिको पजहति विनोदेति ब्यन्तीकरोति अनभावं गमेति। ",
"an3.101:2.2":	"तस्मिं पहीने तस्मिं ब्यन्तीकते सन्ति अधिचित्तमनुयुत्तस्स भिक्खुनो मज्झिमसहगता उपक्किलेसा कामवितक्को ब्यापादवितक्को विहिंसावितक्को, तमेनं सचेतसो भिक्खु दब्बजातिको पजहति विनोदेति ब्यन्तीकरोति अनभावं गमेति। ",
"an3.101:2.3":	"तस्मिं पहीने तस्मिं ब्यन्तीकते सन्ति अधिचित्तमनुयुत्तस्स भिक्खुनो सुखुमसहगता उपक्किलेसा ञातिवितक्को जनपदवितक्को अनवञ्ञत्तिपटिसंयुत्तो वितक्को, तमेनं सचेतसो भिक्खु दब्बजातिको पजहति विनोदेति ब्यन्तीकरोति अनभावं गमेति। ",
"an3.101:2.4":	"तस्मिं पहीने तस्मिं ब्यन्तीकते अथापरं धम्मवितक्कावसिस्सन्ति। ",
"an3.101:2.5":	"सो होति समाधि न चेव सन्तो न च पणीतो नप्पटिप्पस्सद्धलद्धो न एकोदिभावाधिगतो ससङ्खारनिग्गय्हवारितगतो। ",
"an3.101:2.6":	"होति सो, भिक्खवे, समयो यं तं चित्तं अज्झत्तंयेव सन्तिट्ठति सन्निसीदति एकोदि होति समाधियति। ",
"an3.101:2.7":	"सो होति समाधि सन्तो पणीतो पटिप्पस्सद्धिलद्धो एकोदिभावाधिगतो न ससङ्खारनिग्गय्हवारितगतो। ",
"an3.101:2.8":	"यस्स यस्स च अभिञ्ञा सच्छिकरणीयस्स धम्मस्स चित्तं अभिनिन्नामेति अभिञ्ञा सच्छिकिरियाय तत्र तत्रेव सक्खिभब्बतं पापुणाति सति सतिआयतने। ",
"an3.101:3.1":	"सो सचे आकङ्खति: ‘अनेकविहितं इद्धिविधं पच्चनुभवेय्यं—एकोपि हुत्वा बहुधा अस्सं, बहुधापि हुत्वा एको अस्सं; आविभावं, तिरोभावं; तिरोकुट्टं तिरोपाकारं तिरोपब्बतं असज्जमानो गच्छेय्यं, सेय्यथापि आकासे; पथवियापि उम्मुज्जनिमुज्जं करेय्यं, सेय्यथापि उदके; उदकेपि अभिज्जमाने गच्छेय्यं, सेय्यथापि पथवियं; आकासेपि पल्लङ्केन कमेय्यं, सेय्यथापि पक्खी सकुणो; इमेपि चन्दिमसूरिये एवंमहिद्धिके एवंमहानुभावे पाणिना परिमसेय्यं परिमज्जेय्यं; याव ब्रह्मलोकापि कायेन वसं वत्तेय्यन्’ति, ",
"an3.101:3.2":	"तत्र तत्रेव सक्खिभब्बतं पापुणाति सति सतिआयतने। ",
"an3.101:4.1":	"सो सचे आकङ्खति: ‘दिब्बाय सोतधातुया विसुद्धाय अतिक्कन्तमानुसिकाय उभो सद्दे सुणेय्यं दिब्बे च मानुसे च ये दूरे सन्तिके चा’ति, ",
"an3.101:4.2":	"तत्र तत्रेव सक्खिभब्बतं पापुणाति सति सतिआयतने। ",
"an3.101:5.1":	"सो सचे आकङ्खति: ‘परसत्तानं परपुग्गलानं चेतसा चेतो परिच्च पजानेय्यं—",
"an3.101:5.2":	"सरागं वा चित्तं सरागं चित्तन्ति पजानेय्यं, ",
"an3.101:5.3":	"वीतरागं वा चित्तं वीतरागं चित्तन्ति पजानेय्यं; ",
"an3.101:5.4":	"सदोसं वा चित्तं सदोसं चित्तन्ति पजानेय्यं, ",
"an3.101:5.5":	"वीतदोसं वा चित्तं वीतदोसं चित्तन्ति पजानेय्यं; ",
"an3.101:5.6":	"समोहं वा चित्तं समोहं चित्तन्ति पजानेय्यं, ",
"an3.101:5.7":	"वीतमोहं वा चित्तं वीतमोहं चित्तन्ति पजानेय्यं; ",
"an3.101:5.8":	"सङ्खित्तं वा चित्तं सङ्खित्तं चित्तन्ति पजानेय्यं, ",
"an3.101:5.9":	"विक्खित्तं वा चित्तं विक्खित्तं चित्तन्ति पजानेय्यं; ",
"an3.101:5.10":	"महग्गतं वा चित्तं महग्गतं चित्तन्ति पजानेय्यं, ",
"an3.101:5.11":	"अमहग्गतं वा चित्तं अमहग्गतं चित्तन्ति पजानेय्यं; ",
"an3.101:5.12":	"सौत्तरं वा चित्तं सौत्तरं चित्तन्ति पजानेय्यं, ",
"an3.101:5.13":	"अनुत्तरं वा चित्तं अनुत्तरं चित्तन्ति पजानेय्यं; ",
"an3.101:5.14":	"समाहितं वा चित्तं समाहितं चित्तन्ति पजानेय्यं, ",
"an3.101:5.15":	"असमाहितं वा चित्तं असमाहितं चित्तन्ति पजानेय्यं; ",
"an3.101:5.16":	"विमुत्तं वा चित्तं विमुत्तं चित्तन्ति पजानेय्यं, ",
"an3.101:5.17":	"अविमुत्तं वा चित्तं अविमुत्तं चित्तन्ति पजानेय्यन्’ति, ",
"an3.101:5.18":	"तत्र तत्रेव सक्खिभब्बतं पापुणाति सति सतिआयतने। ",
"an3.101:6.1":	"सो सचे आकङ्खति: ‘अनेकविहितं पुब्बेनिवासं अनुस्सरेय्यं, सेय्यथिदं—एकम्पि जातिं द्वेपि जातियो तिस्सोपि जातियो चतस्सोपि जातियो पञ्चपि जातियो दसपि जातियो वीसम्पि जातियो तिंसम्पि जातियो चत्तालीसम्पि जातियो पञ्ञासम्पि जातियो जातिसतम्पि जातिसहस्सम्पि जातिसतसहस्सम्पि अनेकेपि संवट्टकप्पे अनेकेपि विवट्टकप्पे अनेकेपि संवट्टविवट्टकप्पे: “अमुत्रासिं एवंनामो एवङ्गोत्तो एवंवण्णो एवमाहारो एवंसुखदुक्खप्पटिसंवेदी एवमायुपरियन्तो, सो ततो चुतो अमुत्र उदपादिं; तत्रापासिं एवंनामो एवङ्गोत्तो एवंवण्णो एवमाहारो एवंसुखदुक्खप्पटिसंवेदी एवमायुपरियन्तो, सो ततो चुतो इधूपपन्नो”ति, इति साकारं सौद्देसं अनेकविहितं पुब्बेनिवासं अनुस्सरेय्यन्’ति, ",
"an3.101:6.2":	"तत्र तत्रेव सक्खिभब्बतं पापुणाति सति सतिआयतने। ",
"an3.101:7.1":	"सो सचे आकङ्खति: ‘दिब्बेन चक्खुना विसुद्धेन अतिक्कन्तमानुसकेन सत्ते पस्सेय्यं चवमाने उपपज्जमाने हीने पणीते सुवण्णे दुब्बण्णे, सुगते दुग्गते यथाकम्मूपगे सत्ते पजानेय्यं: “इमे वत भोन्तो सत्ता कायदुच्चरितेन समन्नागता वचीदुच्चरितेन समन्नागता मनोदुच्चरितेन समन्नागता अरियानं उपवादका मिच्छादिट्ठिका मिच्छादिट्ठिकम्मसमादाना, ते कायस्स भेदा परं मरणा अपायं दुग्गतिं विनिपातं निरयं उपपन्ना; इमे वा पन भोन्तो सत्ता कायसुचरितेन समन्नागता वचीसुचरितेन समन्नागता मनोसुचरितेन समन्नागता अरियानं अनुपवादका सम्मादिट्ठिका सम्मादिट्ठिकम्मसमादाना, ते कायस्स भेदा परं मरणा सुगतिं सग्गं लोकं उपपन्ना”ति, इति दिब्बेन चक्खुना विसुद्धेन अतिक्कन्तमानुसकेन सत्ते पस्सेय्यं चवमाने उपपज्जमाने हीने पणीते सुवण्णे दुब्बण्णे, सुगते दुग्गते यथाकम्मूपगे सत्ते पजानेय्यन्’ति, ",
"an3.101:7.2":	"तत्र तत्रेव सक्खिभब्बतं पापुणाति सति सतिआयतने। ",
"an3.101:8.1":	"सो सचे आकङ्खति: ‘आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरेय्यन्’ति, ",
"an3.101:8.2":	"तत्र तत्रेव सक्खिभब्बतं पापुणाति सति सतिआयतने”ति। ",
"an3.101:8.3":	"दसमं। "
}	
