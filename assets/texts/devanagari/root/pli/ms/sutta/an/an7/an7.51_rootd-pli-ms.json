{	
"an7.51:0.1":	"अङ्गुत्तर निकाय ७।५१ ",
"an7.51:0.2":	"५। महायञ्ञवग्ग ",
"an7.51:0.3":	"संयोगसुत्त ",
"an7.51:1.1":	"“संयोगविसंयोगं वो, भिक्खवे, धम्मपरियायं देसेस्सामि। ",
"an7.51:1.2":	"तं सुणाथ …पे… ",
"an7.51:1.3":	"कतमो च सो, भिक्खवे, संयोगो विसंयोगो धम्मपरियायो? ",
"an7.51:2.1":	"इत्थी, भिक्खवे, अज्झत्तं इत्थिन्द्रियं मनसि करोति—",
"an7.51:2.2":	"इत्थिकुत्तं इत्थाकप्पं इत्थिविधं इत्थिच्छन्दं इत्थिस्सरं इत्थालङ्कारं। ",
"an7.51:2.3":	"सा तत्थ रज्जति तत्राभिरमति। ",
"an7.51:2.4":	"सा तत्थ रत्ता तत्राभिरता बहिद्धा पुरिसिन्द्रियं मनसि करोति—",
"an7.51:2.5":	"पुरिसकुत्तं पुरिसाकप्पं पुरिसविधं पुरिसच्छन्दं पुरिसस्सरं पुरिसालङ्कारं। ",
"an7.51:2.6":	"सा तत्थ रज्जति तत्राभिरमति। ",
"an7.51:2.7":	"सा तत्थ रत्ता तत्राभिरता बहिद्धा संयोगं आकङ्खति। ",
"an7.51:2.8":	"यञ्चस्सा संयोगपच्चया उप्पज्जति सुखं सोमनस्सं तञ्च आकङ्खति। ",
"an7.51:2.9":	"इत्थत्ते, भिक्खवे, अभिरता सत्ता पुरिसेसु संयोगं गता। ",
"an7.51:2.10":	"एवं खो, भिक्खवे, इत्थी इत्थत्तं नातिवत्तति। ",
"an7.51:3.1":	"पुरिसो, भिक्खवे, अज्झत्तं पुरिसिन्द्रियं मनसि करोति—",
"an7.51:3.2":	"पुरिसकुत्तं पुरिसाकप्पं पुरिसविधं पुरिसच्छन्दं पुरिसस्सरं पुरिसालङ्कारं। ",
"an7.51:3.3":	"सो तत्थ रज्जति तत्राभिरमति। ",
"an7.51:3.4":	"सो तत्थ रत्तो तत्राभिरतो बहिद्धा इत्थिन्द्रियं मनसि करोति—",
"an7.51:3.5":	"इत्थिकुत्तं इत्थाकप्पं इत्थिविधं इत्थिच्छन्दं इत्थिस्सरं इत्थालङ्कारं। ",
"an7.51:3.6":	"सो तत्थ रज्जति तत्राभिरमति। ",
"an7.51:3.7":	"सो तत्थ रत्तो तत्राभिरतो बहिद्धा संयोगं आकङ्खति। ",
"an7.51:3.8":	"यञ्चस्स संयोगपच्चया उप्पज्जति सुखं सोमनस्सं तञ्च आकङ्खति। ",
"an7.51:3.9":	"पुरिसत्ते, भिक्खवे, अभिरता सत्ता इत्थीसु संयोगं गता। ",
"an7.51:3.10":	"एवं खो, भिक्खवे, पुरिसो पुरिसत्तं नातिवत्तति। ",
"an7.51:3.11":	"एवं खो, भिक्खवे, संयोगो होति। ",
"an7.51:4.1":	"कथञ्च, भिक्खवे, विसंयोगो होति? ",
"an7.51:4.2":	"इत्थी, भिक्खवे, अज्झत्तं इत्थिन्द्रियं न मनसि करोति—",
"an7.51:4.3":	"इत्थिकुत्तं इत्थाकप्पं इत्थिविधं इत्थिच्छन्दं इत्थिस्सरं इत्थालङ्कारं। ",
"an7.51:4.4":	"सा तत्थ न रज्जति, सा तत्र नाभिरमति। ",
"an7.51:4.5":	"सा तत्थ अरत्ता तत्र अनभिरता बहिद्धा पुरिसिन्द्रियं न मनसि करोति—",
"an7.51:4.6":	"पुरिसकुत्तं पुरिसाकप्पं पुरिसविधं पुरिसच्छन्दं पुरिसस्सरं पुरिसालङ्कारं। ",
"an7.51:4.7":	"सा तत्थ न रज्जति, तत्र नाभिरमति। ",
"an7.51:4.8":	"सा तत्थ अरत्ता तत्र अनभिरता बहिद्धा संयोगं नाकङ्खति। ",
"an7.51:4.9":	"यञ्चस्सा संयोगपच्चया उप्पज्जति सुखं सोमनस्सं तञ्च नाकङ्खति। ",
"an7.51:4.10":	"इत्थत्ते, भिक्खवे, अनभिरता सत्ता पुरिसेसु विसंयोगं गता। ",
"an7.51:4.11":	"एवं खो, भिक्खवे, इत्थी इत्थत्तं अतिवत्तति। ",
"an7.51:5.1":	"पुरिसो, भिक्खवे, अज्झत्तं पुरिसिन्द्रियं न मनसि करोति—",
"an7.51:5.2":	"पुरिसकुत्तं पुरिसाकप्पं पुरिसविधं पुरिसच्छन्दं पुरिसस्सरं पुरिसालङ्कारं। ",
"an7.51:5.3":	"सो तत्थ न रज्जति, सो तत्र नाभिरमति। ",
"an7.51:5.4":	"सो तत्थ अरत्तो तत्र अनभिरतो बहिद्धा इत्थिन्द्रियं न मनसि करोति—",
"an7.51:5.5":	"इत्थिकुत्तं इत्थाकप्पं इत्थिविधं इत्थिच्छन्दं इत्थिस्सरं इत्थालङ्कारं। ",
"an7.51:5.6":	"सो तत्थ न रज्जति, तत्र नाभिरमति। ",
"an7.51:5.7":	"सो तत्थ अरत्तो तत्र अनभिरतो बहिद्धा संयोगं नाकङ्खति। ",
"an7.51:5.8":	"यञ्चस्स संयोगपच्चया उप्पज्जति सुखं सोमनस्सं तञ्च नाकङ्खति। ",
"an7.51:5.9":	"पुरिसत्ते, भिक्खवे, अनभिरता सत्ता इत्थीसु विसंयोगं गता। ",
"an7.51:5.10":	"एवं खो, भिक्खवे, पुरिसो पुरिसत्तं अतिवत्तति। ",
"an7.51:5.11":	"एवं खो, भिक्खवे, विसंयोगो होति। ",
"an7.51:5.12":	"अयं खो, भिक्खवे, संयोगो विसंयोगो धम्मपरियायो”ति। ",
"an7.51:5.13":	"अट्ठमं। "
}	
