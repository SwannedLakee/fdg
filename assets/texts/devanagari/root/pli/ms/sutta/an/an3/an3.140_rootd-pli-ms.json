{	
"an3.140:0.1":	"अङ्गुत्तर निकाय ३।१४० ",
"an3.140:0.2":	"१४। योधाजीववग्ग ",
"an3.140:0.3":	"अस्सखळुङ्कसुत्त ",
"an3.140:1.1":	"“तयो च, भिक्खवे, अस्सखळुङ्के देसेस्सामि तयो च पुरिसखळुङ्के। ",
"an3.140:1.2":	"तं सुणाथ, साधुकं मनसि करोथ, भासिस्सामी”ति। ",
"an3.140:1.3":	"“एवं, भन्ते”ति खो ते भिक्खू भगवतो पच्चस्सोसुं। ",
"an3.140:1.4":	"भगवा एतदवोच: ",
"an3.140:2.1":	"“कतमे च, भिक्खवे, तयो अस्सखळुङ्का? ",
"an3.140:2.2":	"इध, भिक्खवे, एकच्चो अस्सखळुङ्को जवसम्पन्नो होति; न वण्णसम्पन्नो, न आरोहपरिणाहसम्पन्नो। ",
"an3.140:2.3":	"इध पन, भिक्खवे, एकच्चो अस्सखळुङ्को जवसम्पन्नो च होति वण्णसम्पन्नो च; न आरोहपरिणाहसम्पन्नो। ",
"an3.140:2.4":	"इध पन, भिक्खवे, एकच्चो अस्सखळुङ्को जवसम्पन्नो च होति वण्णसम्पन्नो च आरोहपरिणाहसम्पन्नो च। ",
"an3.140:2.5":	"इमे खो, भिक्खवे, तयो अस्सखळुङ्का। ",
"an3.140:3.1":	"कतमे च, भिक्खवे, तयो पुरिसखळुङ्का? ",
"an3.140:3.2":	"इध, भिक्खवे, एकच्चो पुरिसखळुङ्को जवसम्पन्नो होति; न वण्णसम्पन्नो, न आरोहपरिणाहसम्पन्नो। ",
"an3.140:3.3":	"इध पन, भिक्खवे, एकच्चो पुरिसखळुङ्को जवसम्पन्नो च होति वण्णसम्पन्नो च; न आरोहपरिणाहसम्पन्नो। ",
"an3.140:3.4":	"इध पन, भिक्खवे, एकच्चो पुरिसखळुङ्को जवसम्पन्नो च होति वण्णसम्पन्नो च आरोहपरिणाहसम्पन्नो च। ",
"an3.140:4.1":	"कथञ्च, भिक्खवे, पुरिसखळुङ्को जवसम्पन्नो होति; न वण्णसम्पन्नो न आरोहपरिणाहसम्पन्नो? ",
"an3.140:4.2":	"इध, भिक्खवे, भिक्खु ‘इदं दुक्खन्’ति यथाभूतं पजानाति …पे… ‘अयं दुक्खनिरोधगामिनी पटिपदा’ति यथाभूतं पजानाति। ",
"an3.140:4.3":	"इदमस्स जवस्मिं वदामि। ",
"an3.140:4.4":	"अभिधम्मे खो पन अभिविनये पञ्हं पुट्ठो संसादेति, नो विस्सज्जेति। ",
"an3.140:4.5":	"इदमस्स न वण्णस्मिं वदामि। ",
"an3.140:4.6":	"न खो पन लाभी होति चीवरपिण्डपातसेनासनगिलानप्पच्चयभेसज्जपरिक्खारानं। ",
"an3.140:4.7":	"इदमस्स न आरोहपरिणाहस्मिं वदामि। ",
"an3.140:4.8":	"एवं खो, भिक्खवे, पुरिसखळुङ्को जवसम्पन्नो होति; न वण्णसम्पन्नो, न आरोहपरिणाहसम्पन्नो। ",
"an3.140:5.1":	"कथञ्च, भिक्खवे, पुरिसखळुङ्को जवसम्पन्नो च होति वण्णसम्पन्नो च; न आरोहपरिणाहसम्पन्नो? ",
"an3.140:5.2":	"इध, भिक्खवे, भिक्खु ‘इदं दुक्खन्’ति यथाभूतं पजानाति …पे… ‘अयं दुक्खनिरोधगामिनी पटिपदा’ति यथाभूतं पजानाति। ",
"an3.140:5.3":	"इदमस्स जवस्मिं वदामि। ",
"an3.140:5.4":	"अभिधम्मे खो पन अभिविनये पञ्हं पुट्ठो विस्सज्जेति, नो संसादेति। ",
"an3.140:5.5":	"इदमस्स वण्णस्मिं वदामि। ",
"an3.140:5.6":	"न पन लाभी होति चीवरपिण्डपातसेनासनगिलानप्पच्चयभेसज्जपरिक्खारानं। ",
"an3.140:5.7":	"इदमस्स न आरोहपरिणाहस्मिं वदामि। ",
"an3.140:5.8":	"एवं खो, भिक्खवे, पुरिसखळुङ्को जवसम्पन्नो च होति वण्णसम्पन्नो च; न आरोहपरिणाहसम्पन्नो। ",
"an3.140:6.1":	"कथञ्च, भिक्खवे, पुरिसखळुङ्को जवसम्पन्नो च होति वण्णसम्पन्नो च आरोहपरिणाहसम्पन्नो च? ",
"an3.140:6.2":	"इध, भिक्खवे, भिक्खु ‘इदं दुक्खन्’ति यथाभूतं पजानाति …पे… ‘अयं दुक्खनिरोधगामिनी पटिपदा’ति यथाभूतं पजानाति। ",
"an3.140:6.3":	"इदमस्स जवस्मिं वदामि। ",
"an3.140:6.4":	"अभिधम्मे खो पन अभिविनये पञ्हं पुट्ठो विस्सज्जेति, नो संसादेति। ",
"an3.140:6.5":	"इदमस्स वण्णस्मिं वदामि। ",
"an3.140:6.6":	"लाभी खो पन होति चीवरपिण्डपातसेनासनगिलानप्पच्चयभेसज्जपरिक्खारानं। ",
"an3.140:6.7":	"इदमस्स आरोहपरिणाहस्मिं वदामि। ",
"an3.140:6.8":	"एवं खो, भिक्खवे, पुरिसखळुङ्को जवसम्पन्नो च होति वण्णसम्पन्नो च आरोहपरिणाहसम्पन्नो च। ",
"an3.140:6.9":	"इमे खो, भिक्खवे, तयो पुरिसखळुङ्का”ति। ",
"an3.140:6.10":	"अट्ठमं। "
}	
