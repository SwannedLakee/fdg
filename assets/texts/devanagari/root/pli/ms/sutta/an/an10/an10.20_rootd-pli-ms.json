{	
"an10.20:0.1":	"अङ्गुत्तर निकाय १०।२० ",
"an10.20:0.2":	"२। नाथवग्ग ",
"an10.20:0.3":	"दुतियअरियावाससुत्त ",
"an10.20:1.1":	"एकं समयं भगवा कुरूसु विहरति कम्मासधम्मं नाम कुरूनं निगमो। ",
"an10.20:1.2":	"तत्र खो भगवा भिक्खू आमन्तेसि …पे…। ",
"an10.20:2.1":	"“दसयिमे, भिक्खवे, अरियावासा, ये अरिया आवसिंसु वा आवसन्ति वा आवसिस्सन्ति वा। ",
"an10.20:2.2":	"कतमे दस? ",
"an10.20:2.3":	"इध, भिक्खवे, भिक्खु पञ्चङ्गविप्पहीनो होति, छळङ्गसमन्नागतो, एकारक्खो, चतुरापस्सेनो, पणुन्नपच्चेकसच्चो, समवयसट्ठेसनो, अनाविलसङ्कप्पो, पस्सद्धकायसङ्खारो, सुविमुत्तचित्तो, सुविमुत्तपञ्ञो। ",
"an10.20:3.1":	"कथञ्च, भिक्खवे, भिक्खु पञ्चङ्गविप्पहीनो होति? ",
"an10.20:3.2":	"इध, भिक्खवे, भिक्खुनो कामच्छन्दो पहीनो होति, ब्यापादो पहीनो होति, थिनमिद्धं पहीनं होति, उद्धच्चकुक्कुच्चं पहीनं होति, विचिकिच्छा पहीना होति। ",
"an10.20:3.3":	"एवं खो, भिक्खवे, भिक्खु पञ्चङ्गविप्पहीनो होति। ",
"an10.20:4.1":	"कथञ्च, भिक्खवे, भिक्खु छळङ्गसमन्नागतो होति? ",
"an10.20:4.2":	"इध, भिक्खवे, भिक्खु चक्खुना रूपं दिस्वा नेव सुमनो होति न दुम्मनो, उपेक्खको विहरति सतो सम्पजानो। ",
"an10.20:4.3":	"सोतेन सद्दं सुत्वा … ",
"an10.20:4.4":	"घानेन गन्धं घायित्वा … ",
"an10.20:4.5":	"जिव्हाय रसं सायित्वा … ",
"an10.20:4.6":	"कायेन फोट्ठब्बं फुसित्वा … ",
"an10.20:4.7":	"मनसा धम्मं विञ्ञाय नेव सुमनो होति न दुम्मनो, उपेक्खको विहरति सतो सम्पजानो। ",
"an10.20:4.8":	"एवं खो, भिक्खवे, भिक्खु छळङ्गसमन्नागतो होति। ",
"an10.20:5.1":	"कथञ्च, भिक्खवे, भिक्खु एकारक्खो होति? ",
"an10.20:5.2":	"इध, भिक्खवे, भिक्खु सतारक्खेन चेतसा समन्नागतो होति। ",
"an10.20:5.3":	"एवं खो, भिक्खवे, भिक्खु एकारक्खो होति। ",
"an10.20:6.1":	"कथञ्च, भिक्खवे, भिक्खु चतुरापस्सेनो होति? ",
"an10.20:6.2":	"इध, भिक्खवे, भिक्खु सङ्खायेकं पटिसेवति, सङ्खायेकं अधिवासेति, सङ्खायेकं परिवज्जेति, सङ्खायेकं विनोदेति। ",
"an10.20:6.3":	"एवं खो, भिक्खवे, भिक्खु चतुरापस्सेनो होति। ",
"an10.20:7.1":	"कथञ्च, भिक्खवे, भिक्खु पणुन्नपच्चेकसच्चो होति? ",
"an10.20:7.2":	"इध, भिक्खवे, भिक्खुनो यानि तानि पुथुसमणब्राह्मणानं पुथुपच्चेकसच्चानि, सेय्यथिदं: ",
"an10.20:7.3":	"‘सस्सतो लोको’ति वा, ‘असस्सतो लोको’ति वा, ‘अन्तवा लोको’ति वा, ‘अनन्तवा लोको’ति वा, ‘तं जीवं तं सरीरन्’ति वा, ‘अञ्ञं जीवं अञ्ञं सरीरन्’ति वा, ‘होति तथागतो परं मरणा’ति वा, ‘न होति तथागतो परं मरणा’ति वा, ‘होति च न च होति तथागतो परं मरणा’ति वा, ‘नेव होति न न होति तथागतो परं मरणा’ति वा, ",
"an10.20:7.4":	"सब्बानि तानि नुन्नानि होन्ति पणुन्नानि चत्तानि वन्तानि मुत्तानि पहीनानि पटिनिस्सट्ठानि। ",
"an10.20:7.5":	"एवं खो, भिक्खवे, भिक्खु पणुन्नपच्चेकसच्चो होति। ",
"an10.20:8.1":	"कथञ्च, भिक्खवे, भिक्खु समवयसट्ठेसनो होति? ",
"an10.20:8.2":	"इध, भिक्खवे, भिक्खुनो कामेसना पहीना होति, भवेसना पहीना होति, ब्रह्मचरियेसना पटिप्पस्सद्धा। ",
"an10.20:8.3":	"एवं खो, भिक्खवे, भिक्खु समवयसट्ठेसनो होति। ",
"an10.20:9.1":	"कथञ्च, भिक्खवे, भिक्खु अनाविलसङ्कप्पो होति? ",
"an10.20:9.2":	"इध, भिक्खवे, भिक्खुनो कामसङ्कप्पो पहीनो होति, ब्यापादसङ्कप्पो पहीनो होति, विहिंसासङ्कप्पो पहीनो होति। ",
"an10.20:9.3":	"एवं खो, भिक्खवे, भिक्खु अनाविलसङ्कप्पो होति। ",
"an10.20:10.1":	"कथञ्च, भिक्खवे, भिक्खु पस्सद्धकायसङ्खारो होति? ",
"an10.20:10.2":	"इध, भिक्खवे, भिक्खु सुखस्स च पहाना दुक्खस्स च पहाना पुब्बेव सोमनस्सदोमनस्सानं अत्थङ्गमा अदुक्खमसुखं उपेक्खासतिपारिसुद्धिं चतुत्थं झानं उपसम्पज्ज विहरति। ",
"an10.20:10.3":	"एवं खो, भिक्खवे, भिक्खु पस्सद्धकायसङ्खारो होति। ",
"an10.20:11.1":	"कथञ्च, भिक्खवे, भिक्खु सुविमुत्तचित्तो होति? ",
"an10.20:11.2":	"इध, भिक्खवे, भिक्खुनो रागा चित्तं विमुत्तं होति, दोसा चित्तं विमुत्तं होति, मोहा चित्तं विमुत्तं होति। ",
"an10.20:11.3":	"एवं खो, भिक्खवे, भिक्खु सुविमुत्तचित्तो होति। ",
"an10.20:12.1":	"कथञ्च, भिक्खवे, भिक्खु सुविमुत्तपञ्ञो होति? ",
"an10.20:12.2":	"इध, भिक्खवे, भिक्खु ‘रागो मे पहीनो उच्छिन्नमूलो तालावत्थुकतो अनभावङ्कतो आयतिं अनुप्पादधम्मो’ति पजानाति, दोसो मे पहीनो …पे… ‘मोहो मे पहीनो उच्छिन्नमूलो तालावत्थुकतो अनभावङ्कतो आयतिं अनुप्पादधम्मो’ति पजानाति। ",
"an10.20:12.3":	"एवं खो, भिक्खवे, भिक्खु सुविमुत्तपञ्ञो होति। ",
"an10.20:13.1":	"ये हि केचि, भिक्खवे, अतीतमद्धानं अरिया अरियावासे आवसिंसु, सब्बे ते इमेव दस अरियावासे आवसिंसु; ",
"an10.20:13.2":	"ये हि केचि, भिक्खवे, अनागतमद्धानं अरिया अरियावासे आवसिस्सन्ति, सब्बे ते इमेव दस अरियावासे आवसिस्सन्ति; ",
"an10.20:13.3":	"ये हि केचि, भिक्खवे, एतरहि अरिया अरियावासे आवसन्ति, सब्बे ते इमेव दस अरियावासे आवसन्ति। ",
"an10.20:13.4":	"इमे खो, भिक्खवे, दस अरियावासा, ये अरिया आवसिंसु वा आवसन्ति वा आवसिस्सन्ति वा”ति। ",
"an10.20:13.5":	"दसमं। ",
"an10.20:13.6":	"नाथवग्गो दुतियो। ",
"an10.20:14.0":	"तस्सुद्दानं ",
"an10.20:14.1":	"सेनासनञ्च पञ्चङ्गं, ",
"an10.20:14.2":	"संयोजनाखिलेन च; ",
"an10.20:14.3":	"अप्पमादो आहुनेय्यो, ",
"an10.20:14.4":	"द्वे नाथा द्वे अरियावासाति। "
}	
