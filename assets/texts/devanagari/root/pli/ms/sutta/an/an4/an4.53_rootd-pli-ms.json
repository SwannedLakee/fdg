{	
"an4.53:0.1":	"अङ्गुत्तर निकाय ४।५३ ",
"an4.53:0.2":	"६। पुञ्ञाभिसन्दवग्ग ",
"an4.53:0.3":	"पठमसंवाससुत्त ",
"an4.53:1.1":	"एकं समयं भगवा अन्तरा च मधुरं अन्तरा च वेरञ्जं अद्धानमग्गप्पटिपन्नो होति। ",
"an4.53:1.2":	"सम्बहुलापि खो गहपती च गहपतानियो च अन्तरा च मधुरं अन्तरा च वेरञ्जं अद्धानमग्गप्पटिपन्ना होन्ति। ",
"an4.53:1.3":	"अथ खो भगवा मग्गा ओक्कम्म अञ्ञतरस्मिं रुक्खमूले (…) निसीदि। ",
"an4.53:1.4":	"अद्दसंसु खो गहपती च गहपतानियो च भगवन्तं अञ्ञतरस्मिं रुक्खमूले निसिन्नं। ",
"an4.53:1.5":	"दिस्वा येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ने खो ते गहपती च गहपतानियो च भगवा एतदवोच: ",
"an4.53:2.1":	"“चत्तारोमे, गहपतयो, संवासा। ",
"an4.53:2.2":	"कतमे चत्तारो? ",
"an4.53:2.3":	"छवो छवाय सद्धिं संवसति, ",
"an4.53:2.4":	"छवो देविया सद्धिं संवसति, ",
"an4.53:2.5":	"देवो छवाय सद्धिं संवसति, ",
"an4.53:2.6":	"देवो देविया सद्धिं संवसति। ",
"an4.53:3.1":	"कथञ्च, गहपतयो, छवो छवाय सद्धिं संवसति? ",
"an4.53:3.2":	"इध, गहपतयो, सामिको होति पाणातिपाती अदिन्नादायी कामेसुमिच्छाचारी मुसावादी सुरामेरयमज्जपमादट्ठायी दुस्सीलो पापधम्मो मच्छेरमलपरियुट्ठितेन चेतसा अगारं अज्झावसति अक्कोसकपरिभासको समणब्राह्मणानं; ",
"an4.53:3.3":	"भरियापिस्स होति पाणातिपातिनी अदिन्नादायिनी कामेसुमिच्छाचारिनी मुसावादिनी सुरामेरयमज्जपमादट्ठायिनी दुस्सीला पापधम्मा मच्छेरमलपरियुट्ठितेन चेतसा अगारं अज्झावसति अक्कोसिकपरिभासिका समणब्राह्मणानं। ",
"an4.53:3.4":	"एवं खो, गहपतयो, छवो छवाय सद्धिं संवसति। ",
"an4.53:4.1":	"कथञ्च, गहपतयो, छवो देविया सद्धिं संवसति? ",
"an4.53:4.2":	"इध, गहपतयो, सामिको होति पाणातिपाती अदिन्नादायी कामेसुमिच्छाचारी मुसावादी सुरामेरयमज्जपमादट्ठायी दुस्सीलो पापधम्मो मच्छेरमलपरियुट्ठितेन चेतसा अगारं अज्झावसति अक्कोसकपरिभासको समणब्राह्मणानं; ",
"an4.53:4.3":	"भरिया ख्वस्स होति पाणातिपाता पटिविरता अदिन्नादाना पटिविरता कामेसुमिच्छाचारा पटिविरता मुसावादा पटिविरता सुरामेरयमज्जपमादट्ठाना पटिविरता सीलवती कल्याणधम्मा विगतमलमच्छेरेन चेतसा अगारं अज्झावसति अनक्कोसिकपरिभासिका समणब्राह्मणानं। ",
"an4.53:4.4":	"एवं खो, गहपतयो, छवो देविया सद्धिं संवसति। ",
"an4.53:5.1":	"कथञ्च, गहपतयो, देवो छवाय सद्धिं संवसति? ",
"an4.53:5.2":	"इध, गहपतयो, सामिको होति पाणातिपाता पटिविरतो अदिन्नादाना पटिविरतो कामेसुमिच्छाचारा पटिविरतो मुसावादा पटिविरतो सुरामेरयमज्जपमादट्ठाना पटिविरतो सीलवा कल्याणधम्मो विगतमलमच्छेरेन चेतसा अगारं अज्झावसति अनक्कोसकपरिभासको समणब्राह्मणानं; ",
"an4.53:5.3":	"भरिया ख्वस्स होति पाणातिपातिनी …पे… सुरामेरयमज्जपमादट्ठायिनी दुस्सीला पापधम्मा मच्छेरमलपरियुट्ठितेन चेतसा अगारं अज्झावसति अक्कोसिकपरिभासिका समणब्राह्मणानं। ",
"an4.53:5.4":	"एवं खो, गहपतयो, देवो छवाय सद्धिं संवसति। ",
"an4.53:6.1":	"कथञ्च, गहपतयो, देवो देविया सद्धिं संवसति? ",
"an4.53:6.2":	"इध, गहपतयो, सामिको होति पाणातिपाता पटिविरतो …पे… सीलवा कल्याणधम्मो विगतमलमच्छेरेन चेतसा अगारं अज्झावसति अनक्कोसकपरिभासको समणब्राह्मणानं; ",
"an4.53:6.3":	"भरियापिस्स होति पाणातिपाता पटिविरता …पे… सुरामेरयमज्जपमादट्ठाना पटिविरता सीलवती कल्याणधम्मा विगतमलमच्छेरेन चेतसा अगारं अज्झावसति अनक्कोसिकपरिभासिका समणब्राह्मणानं। ",
"an4.53:6.4":	"एवं खो, गहपतयो, देवो देविया सद्धिं संवसति। ",
"an4.53:6.5":	"इमे खो, गहपतयो, चत्तारो संवासाति। ",
"an4.53:7.1":	"उभो च होन्ति दुस्सीला, ",
"an4.53:7.2":	"कदरिया परिभासका; ",
"an4.53:7.3":	"ते होन्ति जानिपतयो, ",
"an4.53:7.4":	"छवा संवासमागता। ",
"an4.53:8.1":	"सामिको होति दुस्सीलो, ",
"an4.53:8.2":	"कदरियो परिभासको; ",
"an4.53:8.3":	"भरिया सीलवती होति, ",
"an4.53:8.4":	"वदञ्ञू वीतमच्छरा; ",
"an4.53:8.5":	"सापि देवी संवसति, ",
"an4.53:8.6":	"छवेन पतिना सह। ",
"an4.53:9.1":	"सामिको सीलवा होति, ",
"an4.53:9.2":	"वदञ्ञू वीतमच्छरो; ",
"an4.53:9.3":	"भरिया होति दुस्सीला, ",
"an4.53:9.4":	"कदरिया परिभासिका; ",
"an4.53:9.5":	"सापि छवा संवसति, ",
"an4.53:9.6":	"देवेन पतिना सह। ",
"an4.53:10.1":	"उभो सद्धा वदञ्ञू च, ",
"an4.53:10.2":	"सञ्ञता धम्मजीविनो; ",
"an4.53:10.3":	"ते होन्ति जानिपतयो, ",
"an4.53:10.4":	"अञ्ञमञ्ञं पियंवदा। ",
"an4.53:11.1":	"अत्थासं पचुरा होन्ति, ",
"an4.53:11.2":	"फासुकं उपजायति; ",
"an4.53:11.3":	"अमित्ता दुम्मना होन्ति, ",
"an4.53:11.4":	"उभिन्नं समसीलिनं। ",
"an4.53:12.1":	"इध धम्मं चरित्वान, ",
"an4.53:12.2":	"समसीलब्बता उभो; ",
"an4.53:12.3":	"नन्दिनो देवलोकस्मिं, ",
"an4.53:12.4":	"मोदन्ति कामकामिनो”ति। ",
"an4.53:12.5":	"ततियं। "
}	
