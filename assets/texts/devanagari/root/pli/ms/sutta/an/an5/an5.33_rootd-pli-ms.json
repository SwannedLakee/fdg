{	
"an5.33:0.1":	"अङ्गुत्तर निकाय ५।३३ ",
"an5.33:0.2":	"४। सुमनवग्ग ",
"an5.33:0.3":	"उग्गहसुत्त ",
"an5.33:1.1":	"एकं समयं भगवा भद्दिये विहरति जातिया वने। ",
"an5.33:1.2":	"अथ खो उग्गहो मेण्डकनत्ता येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो उग्गहो मेण्डकनत्ता भगवन्तं एतदवोच: ",
"an5.33:2.1":	"“अधिवासेतु मे, भन्ते, भगवा स्वातनाय अत्तचतुत्थो भत्तन्”ति। ",
"an5.33:2.2":	"अधिवासेसि भगवा तुण्हीभावेन। ",
"an5.33:2.3":	"अथ खो उग्गहो मेण्डकनत्ता भगवतो अधिवासनं विदित्वा उट्ठायासना भगवन्तं अभिवादेत्वा पदक्खिणं कत्वा पक्कामि। ",
"an5.33:3.1":	"अथ खो भगवा तस्सा रत्तिया अच्चयेन पुब्बण्हसमयं निवासेत्वा पत्तचीवरमादाय येन उग्गहस्स मेण्डकनत्तुनो निवेसनं तेनुपसङ्कमि; उपसङ्कमित्वा पञ्ञत्ते आसने निसीदि। ",
"an5.33:3.2":	"अथ खो उग्गहो मेण्डकनत्ता भगवन्तं पणीतेन खादनीयेन भोजनीयेन सहत्था सन्तप्पेसि सम्पवारेसि। ",
"an5.33:3.3":	"अथ खो उग्गहो मेण्डकनत्ता भगवन्तं भुत्ताविं ओनीतपत्तपाणिं एकमन्तं निसीदि। ",
"an5.33:3.4":	"एकमन्तं निसिन्नो खो उग्गहो मेण्डकनत्ता भगवन्तं एतदवोच: ",
"an5.33:3.5":	"“इमा मे, भन्ते, कुमारियो पतिकुलानि गमिस्सन्ति। ",
"an5.33:3.6":	"ओवदतु तासं, भन्ते, भगवा; ",
"an5.33:3.7":	"अनुसासतु तासं, भन्ते, भगवा, यं तासं अस्स दीघरत्तं हिताय सुखाया”ति। ",
"an5.33:4.1":	"अथ खो भगवा ता कुमारियो एतदवोच: ",
"an5.33:4.2":	"“तस्मातिह, कुमारियो, एवं सिक्खितब्बं: ",
"an5.33:4.3":	"‘यस्स वो मातापितरो भत्तुनो दस्सन्ति अत्थकामा हितेसिनो अनुकम्पका अनुकम्पं उपादाय, तस्स भविस्साम पुब्बुट्ठायिनियो पच्छानिपातिनियो किङ्कारपटिस्साविनियो मनापचारिनियो पियवादिनियो’ति। ",
"an5.33:4.4":	"एवञ्हि वो, कुमारियो, सिक्खितब्बं। ",
"an5.33:5.1":	"तस्मातिह, कुमारियो, एवं सिक्खितब्बं: ",
"an5.33:5.2":	"‘ये ते भत्तु गरुनो भविस्सन्ति माताति वा पिताति वा समणब्राह्मणाति वा, ते सक्करिस्साम गरुं करिस्साम मानेस्साम पूजेस्साम अब्भागते च आसनोदकेन पटिपूजेस्सामा’ति। ",
"an5.33:5.3":	"एवञ्हि वो, कुमारियो, सिक्खितब्बं। ",
"an5.33:6.1":	"तस्मातिह, कुमारियो, एवं सिक्खितब्बं: ",
"an5.33:6.2":	"‘ये ते भत्तु अब्भन्तरा कम्मन्ता उण्णाति वा कप्पासाति वा, तत्थ दक्खा भविस्साम अनलसा, तत्रुपायाय वीमंसाय समन्नागता, अलं कातुं अलं संविधातुन्’ति। ",
"an5.33:6.3":	"एवञ्हि वो, कुमारियो, सिक्खितब्बं। ",
"an5.33:7.1":	"तस्मातिह, कुमारियो, एवं सिक्खितब्बं: ",
"an5.33:7.2":	"‘यो सो भत्तु अब्भन्तरो अन्तोजनो दासाति वा पेस्साति वा कम्मकराति वा, तेसं कतञ्च कततो जानिस्साम अकतञ्च अकततो जानिस्साम, गिलानकानञ्च बलाबलं जानिस्साम, खादनीयं भोजनीयञ्चस्स पच्चंसेन संविभजिस्सामा’ति। ",
"an5.33:7.3":	"एवञ्हि वो, कुमारियो, सिक्खितब्बं। ",
"an5.33:8.1":	"तस्मातिह, कुमारियो, एवं सिक्खितब्बं: ",
"an5.33:8.2":	"‘यं भत्ता आहरिस्सति धनं वा धञ्ञं वा रजतं वा जातरूपं वा, तं आरक्खेन गुत्तिया सम्पादेस्साम, तत्थ च भविस्साम अधुत्ती अथेनी असोण्डी अविनासिकायो’ति। ",
"an5.33:8.3":	"एवञ्हि वो, कुमारियो, सिक्खितब्बं। ",
"an5.33:8.4":	"इमेहि खो, कुमारियो, पञ्चहि धम्मेहि समन्नागतो मातुगामो कायस्स भेदा परं मरणा मनापकायिकानं देवानं सहब्यतं उपपज्जतीति। ",
"an5.33:9.1":	"यो नं भरति सब्बदा, ",
"an5.33:9.2":	"निच्चं आतापि उस्सुको; ",
"an5.33:9.3":	"सब्बकामहरं पोसं, ",
"an5.33:9.4":	"भत्तारं नातिमञ्ञति। ",
"an5.33:10.1":	"न चापि सोत्थि भत्तारं, ",
"an5.33:10.2":	"इस्साचारेन रोसये; ",
"an5.33:10.3":	"भत्तु च गरुनो सब्बे, ",
"an5.33:10.4":	"पटिपूजेति पण्डिता। ",
"an5.33:11.1":	"उट्ठाहिका अनलसा, ",
"an5.33:11.2":	"सङ्गहितपरिज्जना; ",
"an5.33:11.3":	"भत्तु मनापं चरति, ",
"an5.33:11.4":	"सम्भतं अनुरक्खति। ",
"an5.33:12.1":	"या एवं वत्तती नारी, ",
"an5.33:12.2":	"भत्तुछन्दवसानुगा; ",
"an5.33:12.3":	"मनापा नाम ते देवा, ",
"an5.33:12.4":	"यत्थ सा उपपज्जती”ति। ",
"an5.33:12.5":	"ततियं। "
}	
