{	
"an4.88:0.1":	"अङ्गुत्तर निकाय ४।८८ ",
"an4.88:0.2":	"९। मचलवग्ग ",
"an4.88:0.3":	"संयोजनसुत्त ",
"an4.88:1.1":	"“चत्तारोमे, भिक्खवे, पुग्गला सन्तो संविज्जमाना लोकस्मिं। ",
"an4.88:1.2":	"कतमे चत्तारो? ",
"an4.88:1.3":	"समणमचलो, समणपुण्डरीको, समणपदुमो, समणेसु समणसुखुमालो। ",
"an4.88:2.1":	"कथञ्च, भिक्खवे, पुग्गलो समणमचलो होति? ",
"an4.88:2.2":	"इध, भिक्खवे, भिक्खु तिण्णं संयोजनानं परिक्खया सोतापन्नो होति अविनिपातधम्मो नियतो सम्बोधिपरायणो। ",
"an4.88:2.3":	"एवं खो, भिक्खवे, पुग्गलो समणमचलो होति। ",
"an4.88:3.1":	"कथञ्च, भिक्खवे, पुग्गलो समणपुण्डरीको होति? ",
"an4.88:3.2":	"इध, भिक्खवे, भिक्खु तिण्णं संयोजनानं परिक्खया, रागदोसमोहानं तनुत्ता सकदागामी होति, सकिदेव इमं लोकं आगन्त्वा दुक्खस्सन्तं करोति। ",
"an4.88:3.3":	"एवं खो, भिक्खवे, पुग्गलो समणपुण्डरीको होति। ",
"an4.88:4.1":	"कथञ्च, भिक्खवे, पुग्गलो समणपदुमो होति? ",
"an4.88:4.2":	"इध, भिक्खवे, भिक्खु पञ्चन्नं ओरम्भागियानं संयोजनानं परिक्खया ओपपातिको होति तत्थ परिनिब्बायी अनावत्तिधम्मो तस्मा लोका। ",
"an4.88:4.3":	"एवं खो, भिक्खवे, पुग्गलो समणपदुमो होति। ",
"an4.88:5.1":	"कथञ्च, भिक्खवे, पुग्गलो समणेसु समणसुखुमालो होति? ",
"an4.88:5.2":	"इध, भिक्खवे, भिक्खु आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरति। ",
"an4.88:5.3":	"एवं खो, भिक्खवे, पुग्गलो समणेसु समणसुखुमालो होति। ",
"an4.88:5.4":	"इमे खो, भिक्खवे, चत्तारो पुग्गला सन्तो संविज्जमाना लोकस्मिन्”ति। ",
"an4.88:5.5":	"अट्ठमं। "
}	
