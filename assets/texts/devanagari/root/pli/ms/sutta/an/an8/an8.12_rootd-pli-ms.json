{	
"an8.12:0.1":	"अङ्गुत्तर निकाय ८।१२ ",
"an8.12:0.2":	"२। महावग्ग ",
"an8.12:0.3":	"सीहसुत्त ",
"an8.12:1.1":	"एकं समयं भगवा वेसालियं विहरति महावने कूटागारसालायं। ",
"an8.12:1.2":	"तेन खो पन समयेन सम्बहुला अभिञ्ञाता अभिञ्ञाता लिच्छवी सन्थागारे सन्निसिन्ना सन्निपतिता अनेकपरियायेन बुद्धस्स वण्णं भासन्ति, धम्मस्स वण्णं भासन्ति, सङ्घस्स वण्णं भासन्ति। ",
"an8.12:2.1":	"तेन खो पन समयेन सीहो सेनापति निगण्ठसावको तस्सं परिसायं निसिन्नो होति। ",
"an8.12:2.2":	"अथ खो सीहस्स सेनापतिस्स एतदहोसि: ",
"an8.12:2.3":	"“निस्संसयं खो सो भगवा अरहं सम्मासम्बुद्धो भविस्सति, तथा हिमे सम्बहुला अभिञ्ञाता अभिञ्ञाता लिच्छवी सन्थागारे सन्निसिन्ना सन्निपतिता अनेकपरियायेन बुद्धस्स वण्णं भासन्ति, धम्मस्स वण्णं भासन्ति, सङ्घस्स वण्णं भासन्ति। ",
"an8.12:2.4":	"यन्नूनाहं तं भगवन्तं दस्सनाय उपसङ्कमेय्यं अरहन्तं सम्मासम्बुद्धन्”ति। ",
"an8.12:2.5":	"अथ खो सीहो सेनापति येन निगण्ठो नाटपुत्तो तेनुपसङ्कमि; उपसङ्कमित्वा निगण्ठं नाटपुत्तं एतदवोच: ",
"an8.12:2.6":	"“इच्छामहं, भन्ते, समणं गोतमं दस्सनाय उपसङ्कमितुन्”ति। ",
"an8.12:3.1":	"“किं पन त्वं, सीह, किरियवादो समानो अकिरियवादं समणं गोतमं दस्सनाय उपसङ्कमिस्ससि? ",
"an8.12:3.2":	"समणो हि, सीह, गोतमो अकिरियवादो, अकिरियाय धम्मं देसेति, तेन च सावके विनेती”ति। ",
"an8.12:3.3":	"अथ खो सीहस्स सेनापतिस्स यो अहोसि गमियाभिसङ्खारो भगवन्तं दस्सनाय, सो पटिप्पस्सम्भि। ",
"an8.12:4.1":	"दुतियम्पि खो सम्बहुला अभिञ्ञाता अभिञ्ञाता लिच्छवी सन्थागारे सन्निसिन्ना सन्निपतिता अनेकपरियायेन बुद्धस्स …पे… धम्मस्स …पे… सङ्घस्स वण्णं भासन्ति। ",
"an8.12:4.2":	"दुतियम्पि खो सीहस्स सेनापतिस्स एतदहोसि: ",
"an8.12:4.3":	"“निस्संसयं खो सो भगवा अरहं सम्मासम्बुद्धो भविस्सति, तथा हिमे सम्बहुला अभिञ्ञाता अभिञ्ञाता लिच्छवी सन्थागारे सन्निसिन्ना सन्निपतिता अनेकपरियायेन बुद्धस्स वण्णं भासन्ति, धम्मस्स …पे… सङ्घस्स वण्णं भासन्ति। ",
"an8.12:4.4":	"यन्नूनाहं तं भगवन्तं दस्सनाय उपसङ्कमेय्यं अरहन्तं सम्मासम्बुद्धन्”ति। ",
"an8.12:4.5":	"अथ खो सीहो सेनापति येन निगण्ठो नाटपुत्तो तेनुपसङ्कमि; उपसङ्कमित्वा निगण्ठं नाटपुत्तं एतदवोच: ",
"an8.12:4.6":	"“इच्छामहं, भन्ते, समणं गोतमं दस्सनाय उपसङ्कमितुन्”ति। ",
"an8.12:5.1":	"“किं पन त्वं, सीह, किरियवादो समानो अकिरियवादं समणं गोतमं दस्सनाय उपसङ्कमिस्ससि? ",
"an8.12:5.2":	"समणो हि, सीह, गोतमो अकिरियवादो अकिरियाय धम्मं देसेति, तेन च सावके विनेती”ति। ",
"an8.12:5.3":	"दुतियम्पि खो सीहस्स सेनापतिस्स यो अहोसि गमियाभिसङ्खारो भगवन्तं दस्सनाय, सो पटिप्पस्सम्भि। ",
"an8.12:6.1":	"ततियम्पि खो सम्बहुला अभिञ्ञाता अभिञ्ञाता लिच्छवी सन्थागारे सन्निसिन्ना सन्निपतिता अनेकपरियायेन बुद्धस्स …पे… धम्मस्स …पे… सङ्घस्स वण्णं भासन्ति। ",
"an8.12:6.2":	"ततियम्पि खो सीहस्स सेनापतिस्स एतदहोसि: ",
"an8.12:6.3":	"“निस्संसयं खो सो भगवा अरहं सम्मासम्बुद्धो भविस्सति, तथा हिमे सम्बहुला अभिञ्ञाता अभिञ्ञाता लिच्छवी सन्थागारे सन्निसिन्ना सन्निपतिता अनेकपरियायेन बुद्धस्स वण्णं भासन्ति, धम्मस्स वण्णं भासन्ति, सङ्घस्स वण्णं भासन्ति। ",
"an8.12:6.4":	"किं हिमे करिस्सन्ति निगण्ठा अपलोकिता वा अनपलोकिता वा? ",
"an8.12:6.5":	"यन्नूनाहं अनपलोकेत्वाव निगण्ठे तं भगवन्तं दस्सनाय उपसङ्कमेय्यं अरहन्तं सम्मासम्बुद्धन्”ति। ",
"an8.12:7.1":	"अथ खो सीहो सेनापति पञ्चमत्तेहि रथसतेहि दिवादिवस्स वेसालिया निय्यासि भगवन्तं दस्सनाय। ",
"an8.12:7.2":	"यावतिका यानस्स भूमि, यानेन गन्त्वा याना पच्चोरोहित्वा पत्तिकोव अगमासि। ",
"an8.12:7.3":	"अथ खो सीहो सेनापति येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो सीहो सेनापति भगवन्तं एतदवोच: ",
"an8.12:8.1":	"“सुतं मेतं, भन्ते: ",
"an8.12:8.2":	"‘अकिरियवादो समणो गोतमो, अकिरियाय धम्मं देसेति, तेन च सावके विनेती’ति। ",
"an8.12:8.3":	"ये ते, भन्ते, एवमाहंसु: ‘अकिरियवादो समणो गोतमो, अकिरियाय धम्मं देसेति, तेन च सावके विनेती’ति, कच्चि ते, भन्ते, भगवतो वुत्तवादिनो न च भगवन्तं अभूतेन अब्भाचिक्खन्ति धम्मस्स चानुधम्मं ब्याकरोन्ति न च कोचि सहधम्मिको वादानुवादो गारय्हं ठानं आगच्छति? ",
"an8.12:8.4":	"अनब्भक्खातुकामा हि मयं, भन्ते, भगवन्तन्”ति। ",
"an8.12:9.1":	"“अत्थि, सीह, परियायो, येन मं परियायेन सम्मा वदमानो वदेय्य: ",
"an8.12:9.2":	"‘अकिरियवादो समणो गोतमो, अकिरियाय धम्मं देसेति, तेन च सावके विनेती’ति। ",
"an8.12:10.1":	"अत्थि, सीह, परियायो, येन मं परियायेन सम्मा वदमानो वदेय्य: ",
"an8.12:10.2":	"‘किरियवादो समणो गोतमो, किरियाय धम्मं देसेति, तेन च सावके विनेती’ति। ",
"an8.12:11.1":	"अत्थि, सीह, परियायो, येन मं परियायेन सम्मा वदमानो वदेय्य: ",
"an8.12:11.2":	"‘उच्छेदवादो समणो गोतमो, उच्छेदाय धम्मं देसेति, तेन च सावके विनेती’ति। ",
"an8.12:12.1":	"अत्थि, सीह, परियायो, येन मं परियायेन सम्मा वदमानो वदेय्य: ",
"an8.12:12.2":	"‘जेगुच्छी समणो गोतमो, जेगुच्छिताय धम्मं देसेति, तेन च सावके विनेती’ति। ",
"an8.12:13.1":	"अत्थि, सीह, परियायो, येन मं परियायेन सम्मा वदमानो वदेय्य: ",
"an8.12:13.2":	"‘वेनयिको समणो गोतमो, विनयाय धम्मं देसेति, तेन च सावके विनेती’ति। ",
"an8.12:14.1":	"अत्थि, सीह, परियायो, येन मं परियायेन सम्मा वदमानो वदेय्य: ",
"an8.12:14.2":	"‘तपस्सी समणो गोतमो, तपस्सिताय धम्मं देसेति, तेन च सावके विनेती’ति। ",
"an8.12:15.1":	"अत्थि, सीह, परियायो, येन मं परियायेन सम्मा वदमानो वदेय्य: ",
"an8.12:15.2":	"‘अपगब्भो समणो गोतमो, अपगब्भताय धम्मं देसेति, तेन च सावके विनेती’ति। ",
"an8.12:16.1":	"अत्थि, सीह, परियायो, येन मं परियायेन सम्मा वदमानो वदेय्य: ",
"an8.12:16.2":	"‘अस्सासको समणो गोतमो, अस्सासाय धम्मं देसेति, तेन च सावके विनेती’ति। ",
"an8.12:17.1":	"कतमो च, सीह, परियायो, येन मं परियायेन सम्मा वदमानो वदेय्य: ",
"an8.12:17.2":	"‘अकिरियवादो समणो गोतमो, अकिरियाय धम्मं देसेति, तेन च सावके विनेती’ति? ",
"an8.12:17.3":	"अहञ्हि, सीह, अकिरियं वदामि कायदुच्चरितस्स वचीदुच्चरितस्स मनोदुच्चरितस्स; ",
"an8.12:17.4":	"अनेकविहितानं पापकानं अकुसलानं धम्मानं अकिरियं वदामि। ",
"an8.12:17.5":	"अयं खो, सीह, परियायो, येन मं परियायेन सम्मा वदमानो वदेय्य: ",
"an8.12:17.6":	"‘अकिरियवादो समणो गोतमो, अकिरियाय धम्मं देसेति, तेन च सावके विनेती’ति। ",
"an8.12:18.1":	"कतमो च, सीह, परियायो, येन मं परियायेन सम्मा वदमानो वदेय्य: ",
"an8.12:18.2":	"‘किरियवादो समणो गोतमो, किरियाय धम्मं देसेति, तेन च सावके विनेती’ति? ",
"an8.12:18.3":	"अहञ्हि, सीह, किरियं वदामि कायसुचरितस्स वचीसुचरितस्स मनोसुचरितस्स; ",
"an8.12:18.4":	"अनेकविहितानं कुसलानं धम्मानं किरियं वदामि। ",
"an8.12:18.5":	"अयं खो, सीह, परियायो, येन मं परियायेन सम्मा वदमानो वदेय्य: ",
"an8.12:18.6":	"‘किरियवादो समणो गोतमो, किरियाय धम्मं देसेति, तेन च सावके विनेती’ति। ",
"an8.12:19.1":	"कतमो च, सीह, परियायो, येन मं परियायेन सम्मा वदमानो वदेय्य: ",
"an8.12:19.2":	"‘उच्छेदवादो समणो गोतमो, उच्छेदाय धम्मं देसेति, तेन च सावके विनेती’ति? ",
"an8.12:19.3":	"अहञ्हि, सीह, उच्छेदं वदामि रागस्स दोसस्स मोहस्स; ",
"an8.12:19.4":	"अनेकविहितानं पापकानं अकुसलानं धम्मानं उच्छेदं वदामि। ",
"an8.12:19.5":	"अयं खो, सीह, परियायो, येन मं परियायेन सम्मा वदमानो वदेय्य: ",
"an8.12:19.6":	"‘उच्छेदवादो समणो गोतमो, उच्छेदाय धम्मं देसेति, तेन च सावके विनेती’ति। ",
"an8.12:20.1":	"कतमो च, सीह, परियायो, येन मं परियायेन सम्मा वदमानो वदेय्य: ",
"an8.12:20.2":	"‘जेगुच्छी समणो गोतमो, जेगुच्छिताय धम्मं देसेति, तेन च सावके विनेती’ति? ",
"an8.12:20.3":	"अहञ्हि, सीह, जिगुच्छामि कायदुच्चरितेन वचीदुच्चरितेन मनोदुच्चरितेन; ",
"an8.12:20.4":	"जिगुच्छामि अनेकविहितानं पापकानं अकुसलानं धम्मानं समापत्तिया। ",
"an8.12:20.5":	"अयं खो, सीह, परियायो, येन मं परियायेन सम्मा वदमानो वदेय्य: ",
"an8.12:20.6":	"‘जेगुच्छी समणो गोतमो, जेगुच्छिताय धम्मं देसेति, तेन च सावके विनेती’ति। ",
"an8.12:21.1":	"कतमो च, सीह, परियायो, येन मं परियायेन सम्मा वदमानो वदेय्य: ",
"an8.12:21.2":	"‘वेनयिको समणो गोतमो, विनयाय धम्मं देसेति, तेन च सावके विनेती’ति? ",
"an8.12:21.3":	"अहञ्हि, सीह, विनयाय धम्मं देसेमि रागस्स दोसस्स मोहस्स; ",
"an8.12:21.4":	"अनेकविहितानं पापकानं अकुसलानं धम्मानं विनयाय धम्मं देसेमि। ",
"an8.12:21.5":	"अयं खो, सीह, परियायो, येन मं परियायेन सम्मा वदमानो वदेय्य: ",
"an8.12:21.6":	"‘वेनयिको समणो गोतमो, विनयाय धम्मं देसेति, तेन च सावके विनेती’ति। ",
"an8.12:22.1":	"कतमो च, सीह, परियायो, येन मं परियायेन सम्मा वदमानो वदेय्य: ",
"an8.12:22.2":	"‘तपस्सी समणो गोतमो, तपस्सिताय धम्मं देसेति, तेन च सावके विनेती’ति? ",
"an8.12:22.3":	"तपनीयाहं, सीह, पापके अकुसले धम्मे वदामि कायदुच्चरितं वचीदुच्चरितं मनोदुच्चरितं। ",
"an8.12:22.4":	"यस्स खो, सीह, तपनीया पापका अकुसला धम्मा पहीना उच्छिन्नमूला तालावत्थुकता अनभावङ्कता आयतिं अनुप्पादधम्मा, तमहं ‘तपस्सी’ति वदामि। ",
"an8.12:22.5":	"तथागतस्स खो, सीह, तपनीया पापका अकुसला धम्मा पहीना उच्छिन्नमूला तालावत्थुकता अनभावङ्कता आयतिं अनुप्पादधम्मा। ",
"an8.12:22.6":	"अयं खो, सीह, परियायो, येन मं परियायेन सम्मा वदमानो वदेय्य: ",
"an8.12:22.7":	"‘तपस्सी समणो गोतमो, तपस्सिताय धम्मं देसेति, तेन च सावके विनेती’ति। ",
"an8.12:23.1":	"कतमो च, सीह, परियायो, येन मं परियायेन सम्मा वदमानो वदेय्य: ",
"an8.12:23.2":	"‘अपगब्भो समणो गोतमो, अपगब्भताय धम्मं देसेति, तेन च सावके विनेती’ति? ",
"an8.12:23.3":	"यस्स खो, सीह, आयतिं गब्भसेय्या पुनब्भवाभिनिब्बत्ति पहीना उच्छिन्नमूला तालावत्थुकता अनभावङ्कता आयतिं अनुप्पादधम्मा, तमहं ‘अपगब्भो’ति वदामि। ",
"an8.12:23.4":	"तथागतस्स खो, सीह, आयतिं गब्भसेय्या पुनब्भवाभिनिब्बत्ति पहीना उच्छिन्नमूला तालावत्थुकता अनभावङ्कता आयतिं अनुप्पादधम्मा। ",
"an8.12:23.5":	"अयं खो, सीह, परियायो, येन मं परियायेन सम्मा वदमानो वदेय्य: ",
"an8.12:23.6":	"‘अपगब्भो समणो गोतमो, अपगब्भताय धम्मं देसेति, तेन च सावके विनेती’ति। ",
"an8.12:24.1":	"कतमो च, सीह, परियायो, येन मं परियायेन सम्मा वदमानो वदेय्य: ",
"an8.12:24.2":	"‘अस्सासको समणो गोतमो, अस्सासाय धम्मं देसेति, तेन च सावके विनेती’ति? ",
"an8.12:24.3":	"अहञ्हि, सीह, अस्सासको परमेन अस्सासेन, अस्सासाय धम्मं देसेमि, तेन च सावके विनेमि। ",
"an8.12:24.4":	"अयं खो, सीह, परियायो, येन मं परियायेन सम्मा वदमानो वदेय्य: ",
"an8.12:24.5":	"‘अस्सासको समणो गोतमो, अस्सासाय धम्मं देसेति, तेन च सावके विनेती’”ति। ",
"an8.12:25.1":	"एवं वुत्ते, सीहो सेनापति भगवन्तं एतदवोच: ",
"an8.12:25.2":	"“अभिक्कन्तं, भन्ते, अभिक्कन्तं, भन्ते …पे… ",
"an8.12:25.3":	"उपासकं मं, भन्ते, भगवा धारेतु अज्जतग्गे पाणुपेतं सरणं गतन्”ति। ",
"an8.12:26.1":	"“अनुविच्चकारं खो, सीह, करोहि। अनुविच्चकारो तुम्हादिसानं ञातमनुस्सानं साधु होती”ति। ",
"an8.12:26.2":	"“इमिनापाहं, भन्ते, भगवतो भिय्योसो मत्ताय अत्तमनो अभिरद्धो, यं मं भगवा एवमाह: ‘अनुविच्चकारं खो, सीह, करोहि। अनुविच्चकारो तुम्हादिसानं ञातमनुस्सानं साधु होती’ति। ",
"an8.12:26.3":	"मञ्हि, भन्ते, अञ्ञतित्थिया सावकं लभित्वा केवलकप्पं वेसालिं पटाकं परिहरेय्युं: ",
"an8.12:26.4":	"‘सीहो अम्हाकं सेनापति सावकत्तं उपगतो’ति। ",
"an8.12:26.5":	"अथ च पन भगवा एवमाह: ‘अनुविच्चकारं, सीह, करोहि। अनुविच्चकारो तुम्हादिसानं ञातमनुस्सानं साधु होती’ति। ",
"an8.12:26.6":	"एसाहं, भन्ते, दुतियम्पि भगवन्तं सरणं गच्छामि धम्मञ्च भिक्खुसङ्घञ्च। ",
"an8.12:26.7":	"उपासकं मं भगवा धारेतु अज्जतग्गे पाणुपेतं सरणं गतन्”ति। ",
"an8.12:27.1":	"“दीघरत्तं खो ते, सीह, निगण्ठानं ओपानभूतं कुलं, येन नेसं उपगतानं पिण्डकं दातब्बं मञ्ञेय्यासी”ति। ",
"an8.12:27.2":	"“इमिनापाहं, भन्ते, भगवतो भिय्योसो मत्ताय अत्तमनो अभिरद्धो, यं मं भगवा एवमाह: ",
"an8.12:27.3":	"‘दीघरत्तं खो ते, सीह, निगण्ठानं ओपानभूतं कुलं, येन नेसं उपगतानं पिण्डकं दातब्बं मञ्ञेय्यासी’ति। ",
"an8.12:27.4":	"सुतं मेतं, भन्ते: ",
"an8.12:27.5":	"‘समणो गोतमो एवमाह—",
"an8.12:27.6":	"मय्हमेव दानं दातब्बं, मय्हमेव सावकानं दातब्बं; ",
"an8.12:27.7":	"मय्हमेव दिन्नं महप्फलं, न अञ्ञेसं दिन्नं महप्फलं; ",
"an8.12:27.8":	"मय्हमेव सावकानं दिन्नं महप्फलं, न अञ्ञेसं सावकानं दिन्नं महप्फलन्’ति, ",
"an8.12:27.9":	"अथ च पन मं भगवा निगण्ठेसुपि दाने समादपेति। ",
"an8.12:27.10":	"अपि च, भन्ते, मयमेत्थ कालं जानिस्साम। ",
"an8.12:27.11":	"एसाहं, भन्ते, ततियम्पि भगवन्तं सरणं गच्छामि धम्मञ्च भिक्खुसङ्घञ्च। ",
"an8.12:27.12":	"उपासकं मं, भन्ते, भगवा धारेतु अज्जतग्गे पाणुपेतं सरणं गतन्”ति। ",
"an8.12:28.1":	"अथ खो भगवा सीहस्स सेनापतिस्स अनुपुब्बिं कथं कथेसि, सेय्यथिदं—",
"an8.12:28.2":	"दानकथं सीलकथं सग्गकथं, कामानं आदीनवं ओकारं सङ्किलेसं नेक्खम्मे आनिसंसं पकासेसि। ",
"an8.12:28.3":	"यदा भगवा अञ्ञासि सीहं सेनापतिं कल्लचित्तं मुदुचित्तं विनीवरणचित्तं उदग्गचित्तं पसन्नचित्तं, अथ या बुद्धानं सामुक्कंसिका धम्मदेसना तं पकासेसि—",
"an8.12:28.4":	"दुक्खं समुदयं निरोधं मग्गं। ",
"an8.12:28.5":	"सेय्यथापि नाम सुद्धं वत्थं अपगतकाळकं सम्मदेव रजनं पटिग्गण्हेय्य; ",
"an8.12:28.6":	"एवमेवं सीहस्स सेनापतिस्स तस्मिंयेव आसने विरजं वीतमलं धम्मचक्खुं उदपादि: ",
"an8.12:28.7":	"“यं किञ्चि समुदयधम्मं सब्बं तं निरोधधम्मन्”ति। ",
"an8.12:29.1":	"अथ खो सीहो सेनापति दिट्ठधम्मो पत्तधम्मो विदितधम्मो परियोगाळ्हधम्मो तिण्णविचिकिच्छो विगतकथङ्कथो वेसारज्जप्पत्तो अपरप्पच्चयो सत्थुसासने भगवन्तं एतदवोच: ",
"an8.12:29.2":	"“अधिवासेतु मे, भन्ते, भगवा स्वातनाय भत्तं सद्धिं भिक्खुसङ्घेना”ति। ",
"an8.12:29.3":	"अधिवासेसि भगवा तुण्हीभावेन। ",
"an8.12:29.4":	"अथ खो सीहो सेनापति भगवतो अधिवासनं विदित्वा उट्ठायासना भगवन्तं अभिवादेत्वा पदक्खिणं कत्वा पक्कामि। ",
"an8.12:30.1":	"अथ खो सीहो सेनापति अञ्ञतरं पुरिसं आमन्तेसि: ",
"an8.12:30.2":	"“गच्छ त्वं, अम्भो पुरिस, पवत्तमंसं जानाही”ति। ",
"an8.12:30.3":	"अथ खो सीहो सेनापति तस्सा रत्तिया अच्चयेन सके निवेसने पणीतं खादनीयं भोजनीयं पटियादापेत्वा भगवतो कालं आरोचापेसि: ",
"an8.12:30.4":	"“कालो, भन्ते, निट्ठितं भत्तन्”ति। ",
"an8.12:31.1":	"अथ खो भगवा पुब्बण्हसमयं निवासेत्वा पत्तचीवरमादाय येन सीहस्स सेनापतिस्स निवेसनं तेनुपसङ्कमि; उपसङ्कमित्वा पञ्ञत्ते आसने निसीदि सद्धिं भिक्खुसङ्घेन। ",
"an8.12:31.2":	"तेन खो पन समयेन सम्बहुला निगण्ठा वेसालियं रथिकाय रथिकं सिङ्घाटकेन सिङ्घाटकं बाहा पग्गय्ह कन्दन्ति: ",
"an8.12:31.3":	"“अज्ज सीहेन सेनापतिना थूलं पसुं वधित्वा समणस्स गोतमस्स भत्तं कतं। ",
"an8.12:31.4":	"तं समणो गोतमो जानं उद्दिस्सकतं मंसं परिभुञ्जति पटिच्चकम्मन्”ति। ",
"an8.12:32.1":	"अथ खो अञ्ञतरो पुरिसो येन सीहो सेनापति तेनुपसङ्कमि; उपसङ्कमित्वा सीहस्स सेनापतिस्स उपकण्णके आरोचेसि: ",
"an8.12:32.2":	"“यग्घे, भन्ते, जानेय्यासि। ",
"an8.12:32.3":	"एते सम्बहुला निगण्ठा वेसालियं रथिकाय रथिकं सिङ्घाटकेन सिङ्घाटकं बाहा पग्गय्ह कन्दन्ति: ",
"an8.12:32.4":	"‘अज्ज सीहेन सेनापतिना थूलं पसुं वधित्वा समणस्स गोतमस्स भत्तं कतं। ",
"an8.12:32.5":	"तं समणो गोतमो जानं उद्दिस्सकतं मंसं परिभुञ्जति पटिच्चकम्मन्’ति। ",
"an8.12:32.6":	"अलं अय्यो दीघरत्तञ्हि ते आयस्मन्तो अवण्णकामा बुद्धस्स अवण्णकामा धम्मस्स अवण्णकामा सङ्घस्स। ",
"an8.12:32.7":	"न च पनेते आयस्मन्तो जिरिदन्ति तं भगवन्तं असता तुच्छा मुसा अभूतेन अब्भाचिक्खितुं; ",
"an8.12:32.8":	"न च मयं जीवितहेतुपि सञ्चिच्च पाणं जीविता वोरोपेय्यामा”ति। ",
"an8.12:33.1":	"अथ खो सीहो सेनापति बुद्धप्पमुखं भिक्खुसङ्घं पणीतेन खादनीयेन भोजनीयेन सहत्था सन्तप्पेसि सम्पवारेसि। ",
"an8.12:33.2":	"अथ खो सीहो सेनापति भगवन्तं भुत्ताविं ओनीतपत्तपाणिं एकमन्तं निसीदि। ",
"an8.12:33.3":	"एकमन्तं निसिन्नं खो सीहं सेनापतिं भगवा धम्मिया कथाय सन्दस्सेत्वा समादपेत्वा समुत्तेजेत्वा सम्पहंसेत्वा उट्ठायासना पक्कामीति। ",
"an8.12:33.4":	"दुतियं। "
}	
