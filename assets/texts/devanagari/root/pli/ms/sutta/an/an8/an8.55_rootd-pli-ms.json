{	
"an8.55:0.1":	"अङ्गुत्तर निकाय ८।५५ ",
"an8.55:0.2":	"६। गोतमीवग्ग ",
"an8.55:0.3":	"उज्जयसुत्त ",
"an8.55:1.1":	"अथ खो उज्जयो ब्राह्मणो येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"an8.55:1.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो उज्जयो ब्राह्मणो भगवन्तं एतदवोच: ",
"an8.55:1.3":	"“मयं, भो गोतम, पवासं गन्तुकामा। ",
"an8.55:1.4":	"तेसं नो भवं गोतमो अम्हाकं तथा धम्मं देसेतु—ये अम्हाकं अस्सु धम्मा दिट्ठधम्महिताय, दिट्ठधम्मसुखाय, सम्परायहिताय, सम्परायसुखाया”ति। ",
"an8.55:2.1":	"“चत्तारोमे, ब्राह्मण, धम्मा कुलपुत्तस्स दिट्ठधम्महिताय संवत्तन्ति, दिट्ठधम्मसुखाय। ",
"an8.55:2.2":	"कतमे चत्तारो? ",
"an8.55:2.3":	"उट्ठानसम्पदा, आरक्खसम्पदा, कल्याणमित्तता, समजीविता। ",
"an8.55:3.1":	"कतमा च, ब्राह्मण, उट्ठानसम्पदा? ",
"an8.55:3.2":	"इध, ब्राह्मण, कुलपुत्तो येन कम्मट्ठानेन जीविकं कप्पेति—",
"an8.55:3.3":	"यदि कसिया, यदि वणिज्जाय, यदि गोरक्खेन, यदि इस्सत्तेन, यदि राजपोरिसेन, यदि सिप्पञ्ञतरेन—",
"an8.55:3.4":	"तत्थ दक्खो होति अनलसो, तत्रुपायाय वीमंसाय समन्नागतो, अलं कातुं अलं संविधातुं। ",
"an8.55:3.5":	"अयं वुच्चति, ब्राह्मण, उट्ठानसम्पदा। ",
"an8.55:4.1":	"कतमा च, ब्राह्मण, आरक्खसम्पदा? ",
"an8.55:4.2":	"इध, ब्राह्मण, कुलपुत्तस्स भोगा होन्ति उट्ठानवीरियाधिगता, बाहाबलपरिचिता, सेदावक्खित्ता, धम्मिका धम्मलद्धा। ",
"an8.55:4.3":	"ते आरक्खेन गुत्तिया सम्पादेति: ",
"an8.55:4.4":	"‘किन्ति मे इमे भोगे नेव राजानो हरेय्युं, न चोरा हरेय्युं, न अग्गि डहेय्य, न उदकं वहेय्य, न अप्पिया दायादा हरेय्युन्’ति। ",
"an8.55:4.5":	"अयं वुच्चति, ब्राह्मण, आरक्खसम्पदा। ",
"an8.55:5.1":	"कतमा च, ब्राह्मण, कल्याणमित्तता? ",
"an8.55:5.2":	"इध, ब्राह्मण, कुलपुत्तो यस्मिं गामे वा निगमे वा पटिवसति तत्र ये ते होन्ति—गहपती वा गहपतिपुत्ता वा दहरा वा वुद्धसीलिनो, वुद्धा वा वुद्धसीलिनो, सद्धासम्पन्ना, सीलसम्पन्ना, चागसम्पन्ना, पञ्ञासम्पन्ना—तेहि सद्धिं सन्तिट्ठति सल्लपति साकच्छं समापज्जति; यथारूपानं सद्धासम्पन्नानं सद्धासम्पदं अनुसिक्खति, यथारूपानं सीलसम्पन्नानं सीलसम्पदं अनुसिक्खति, यथारूपानं चागसम्पन्नानं चागसम्पदं अनुसिक्खति, यथारूपानं पञ्ञासम्पन्नानं पञ्ञासम्पदं अनुसिक्खति। ",
"an8.55:5.3":	"अयं वुच्चति, ब्राह्मण, कल्याणमित्तता। ",
"an8.55:6.1":	"कतमा च, ब्राह्मण, समजीविता? ",
"an8.55:6.2":	"इध, ब्राह्मण, कुलपुत्तो आयञ्च भोगानं विदित्वा वयञ्च भोगानं विदित्वा समं जीविकं कप्पेति नाच्चोगाळ्हं नातिहीनं: ‘एवं मे आयो वयं परियादाय ठस्सति, न च मे वयो आयं परियादाय ठस्सती’ति। ",
"an8.55:6.3":	"सेय्यथापि, ब्राह्मण, तुलाधारो वा तुलाधारन्तेवासी वा तुलं पग्गहेत्वा जानाति: ‘एत्तकेन वा ओनतं, एत्तकेन वा उन्नतन्’ति; ",
"an8.55:6.4":	"एवमेवं खो, ब्राह्मण, कुलपुत्तो आयञ्च भोगानं विदित्वा वयञ्च भोगानं विदित्वा समं जीविकं कप्पेति नाच्चोगाळ्हं नातिहीनं: ‘एवं मे आयो वयं परियादाय ठस्सति, न च मे वयो आयं परियादाय ठस्सती’ति। ",
"an8.55:6.5":	"सचायं, ब्राह्मण, कुलपुत्तो अप्पायो समानो उळारं जीविकं कप्पेति, तस्स भवन्ति वत्तारो: ‘उदुम्बरखादीवायं कुलपुत्तो भोगे खादती’ति। ",
"an8.55:6.6":	"सचे पनायं, ब्राह्मण, कुलपुत्तो महायो समानो कसिरं जीविकं कप्पेति, तस्स भवन्ति वत्तारो: ‘अजेट्ठमरणंवायं कुलपुत्तो मरिस्सती’ति। ",
"an8.55:6.7":	"यतो च खोयं, ब्राह्मण, कुलपुत्तो आयञ्च भोगानं विदित्वा वयञ्च भोगानं विदित्वा समं जीविकं कप्पेति नाच्चोगाळ्हं नातिहीनं: ‘एवं मे आयो वयं परियादाय ठस्सति, न च मे वयो आयं परियादाय ठस्सती’ति, ",
"an8.55:6.8":	"अयं वुच्चति, ब्राह्मण, समजीविता। ",
"an8.55:7.1":	"एवं समुप्पन्नानं, ब्राह्मण, भोगानं चत्तारि अपायमुखानि होन्ति—",
"an8.55:7.2":	"इत्थिधुत्तो, सुराधुत्तो, अक्खधुत्तो, पापमित्तो पापसहायो पापसम्पवङ्को। ",
"an8.55:7.3":	"सेय्यथापि, ब्राह्मण, महतो तळाकस्स चत्तारि चेव आयमुखानि, चत्तारि च अपायमुखानि। तस्स पुरिसो यानि चेव आयमुखानि तानि पिदहेय्य, यानि च अपायमुखानि तानि विवरेय्य; देवो च न सम्मा धारं अनुप्पवेच्छेय्य। एवञ्हि तस्स, ब्राह्मण, महतो तळाकस्स परिहानियेव पाटिकङ्खा, नो वुद्धि; ",
"an8.55:7.4":	"एवमेवं खो, ब्राह्मण, एवं समुप्पन्नानं भोगानं चत्तारि अपायमुखानि होन्ति—",
"an8.55:7.5":	"इत्थिधुत्तो, सुराधुत्तो, अक्खधुत्तो, पापमित्तो पापसहायो पापसम्पवङ्को। ",
"an8.55:8.1":	"एवं समुप्पन्नानं, ब्राह्मण, भोगानं चत्तारि आयमुखानि होन्ति—",
"an8.55:8.2":	"न इत्थिधुत्तो, न सुराधुत्तो, न अक्खधुत्तो, कल्याणमित्तो कल्याणसहायो कल्याणसम्पवङ्को। ",
"an8.55:8.3":	"सेय्यथापि, ब्राह्मण, महतो तळाकस्स चत्तारि चेव आयमुखानि चत्तारि च अपायमुखानि। तस्स पुरिसो यानि चेव आयमुखानि तानि विवरेय्य, यानि च अपायमुखानि तानि पिदहेय्य; देवो च सम्मा धारं अनुप्पवेच्छेय्य। एवञ्हि तस्स, ब्राह्मण, महतो तळाकस्स वुद्धियेव पाटिकङ्खा, नो परिहानि; ",
"an8.55:8.4":	"एवमेवं खो, ब्राह्मण, एवं समुप्पन्नानं भोगानं चत्तारि आयमुखानि होन्ति—",
"an8.55:8.5":	"न इत्थिधुत्तो …पे… कल्याणसम्पवङ्को। ",
"an8.55:9.1":	"इमे खो, ब्राह्मण, चत्तारो धम्मा कुलपुत्तस्स दिट्ठधम्महिताय संवत्तन्ति दिट्ठधम्मसुखाय। ",
"an8.55:10.1":	"चत्तारोमे, ब्राह्मण, कुलपुत्तस्स धम्मा सम्परायहिताय संवत्तन्ति सम्परायसुखाय। ",
"an8.55:10.2":	"कतमे चत्तारो? ",
"an8.55:10.3":	"सद्धासम्पदा, सीलसम्पदा, चागसम्पदा, पञ्ञासम्पदा। ",
"an8.55:10.4":	"कतमा च, ब्राह्मण, सद्धासम्पदा? ",
"an8.55:10.5":	"इध, ब्राह्मण, कुलपुत्तो सद्धो होति, सद्दहति तथागतस्स बोधिं: ",
"an8.55:10.6":	"‘इतिपि सो भगवा …पे… सत्था देवमनुस्सानं बुद्धो भगवा’ति। ",
"an8.55:10.7":	"अयं वुच्चति, ब्राह्मण, सद्धासम्पदा। ",
"an8.55:11.1":	"कतमा च, ब्राह्मण, सीलसम्पदा? ",
"an8.55:11.2":	"इध, ब्राह्मण, कुलपुत्तो पाणातिपाता पटिविरतो होति …पे… सुरामेरयमज्जपमादट्ठाना पटिविरतो होति। ",
"an8.55:11.3":	"अयं वुच्चति, ब्राह्मण, सीलसम्पदा। ",
"an8.55:12.1":	"कतमा च, ब्राह्मण, चागसम्पदा? ",
"an8.55:12.2":	"इध, ब्राह्मण, कुलपुत्तो विगतमलमच्छेरेन चेतसा अगारं अज्झावसति मुत्तचागो पयतपाणि वोसग्गरतो याचयोगो दानसंविभागरतो। ",
"an8.55:12.3":	"अयं वुच्चति, ब्राह्मण, चागसम्पदा। ",
"an8.55:13.1":	"कतमा च, ब्राह्मण, पञ्ञासम्पदा? ",
"an8.55:13.2":	"इध, ब्राह्मण, कुलपुत्तो पञ्ञवा होति …पे… सम्मा दुक्खक्खयगामिनिया। ",
"an8.55:13.3":	"अयं वुच्चति, ब्राह्मण, पञ्ञासम्पदा। ",
"an8.55:14.1":	"“इमे खो, ब्राह्मण, चत्तारो धम्मा कुलपुत्तस्स सम्परायहिताय संवत्तन्ति सम्परायसुखायाति। ",
"an8.55:15.1":	"उट्ठाता कम्मधेय्येसु, ",
"an8.55:15.2":	"अप्पमत्तो विधानवा; ",
"an8.55:15.3":	"समं कप्पेति जीविकं, ",
"an8.55:15.4":	"सम्भतं अनुरक्खति। ",
"an8.55:16.1":	"सद्धो सीलेन सम्पन्नो, ",
"an8.55:16.2":	"वदञ्ञू वीतमच्छरो; ",
"an8.55:16.3":	"निच्चं मग्गं विसोधेति, ",
"an8.55:16.4":	"सोत्थानं सम्परायिकं। ",
"an8.55:17.1":	"इच्चेते अट्ठ धम्मा च, ",
"an8.55:17.2":	"सद्धस्स घरमेसिनो; ",
"an8.55:17.3":	"अक्खाता सच्चनामेन, ",
"an8.55:17.4":	"उभयत्थ सुखावहा। ",
"an8.55:18.1":	"दिट्ठधम्महितत्थाय, ",
"an8.55:18.2":	"सम्परायसुखाय च; ",
"an8.55:18.3":	"एवमेतं गहट्ठानं, ",
"an8.55:18.4":	"चागो पुञ्ञं पवड्ढती”ति। ",
"an8.55:18.5":	"पञ्चमं। "
}	
