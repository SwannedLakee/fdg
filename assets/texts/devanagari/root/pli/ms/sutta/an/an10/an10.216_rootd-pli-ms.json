{	
"an10.216:0.1":	"अङ्गुत्तर निकाय १०।२१६ ",
"an10.216:0.2":	"२१। करजकायवग्ग ",
"an10.216:0.3":	"संसप्पनीयसुत्त ",
"an10.216:1.1":	"“संसप्पनीयपरियायं वो, भिक्खवे, धम्मपरियायं देसेस्सामि। ",
"an10.216:1.2":	"तं सुणाथ, साधुकं मनसि करोथ, भासिस्सामी”ति। ",
"an10.216:1.3":	"“एवं, भन्ते”ति खो ते भिक्खू भगवतो पच्चस्सोसुं। ",
"an10.216:1.4":	"भगवा एतदवोच: ",
"an10.216:2.1":	"“कतमो च, भिक्खवे, संसप्पनीयपरियायो धम्मपरियायो? ",
"an10.216:2.2":	"कम्मस्सका, भिक्खवे, सत्ता कम्मदायादा कम्मयोनी कम्मबन्धू कम्मपटिसरणा, यं कम्मं करोन्ति—",
"an10.216:2.3":	"कल्याणं वा पापकं वा—तस्स दायादा भवन्ति। ",
"an10.216:3.1":	"इध, भिक्खवे, एकच्चो पाणातिपाती होति लुद्दो लोहितपाणि हतपहते निविट्ठो, अदयापन्नो सब्बपाणभूतेसु। ",
"an10.216:3.2":	"सो संसप्पति कायेन, संसप्पति वाचाय, संसप्पति मनसा। ",
"an10.216:3.3":	"तस्स जिम्हं कायकम्मं होति, जिम्हं वचीकम्मं, जिम्हं मनोकम्मं, जिम्हा गति, जिम्हुपपत्ति। ",
"an10.216:4.1":	"जिम्हगतिकस्स खो पनाहं, भिक्खवे, जिम्हुपपत्तिकस्स द्विन्नं गतीनं अञ्ञतरं गतिं वदामि—",
"an10.216:4.2":	"ये वा एकन्तदुक्खा निरया या वा संसप्पजातिका तिरच्छानयोनि। ",
"an10.216:4.3":	"कतमा च सा, भिक्खवे, संसप्पजातिका तिरच्छानयोनि? ",
"an10.216:4.4":	"अहि विच्छिका सतपदी नकुला बिळारा मूसिका उलूका, ये वा पनञ्ञेपि केचि तिरच्छानयोनिका सत्ता मनुस्से दिस्वा संसप्पन्ति। ",
"an10.216:4.5":	"इति खो, भिक्खवे, भूता भूतस्स उपपत्ति होति। ",
"an10.216:4.6":	"यं करोति तेन उपपज्जति। ",
"an10.216:4.7":	"उपपन्नमेनं फस्सा फुसन्ति। ",
"an10.216:4.8":	"एवमहं, भिक्खवे, ‘कम्मदायादा सत्ता’ति वदामि। ",
"an10.216:5.1":	"इध पन, भिक्खवे, एकच्चो अदिन्नादायी होति …पे… ",
"an10.216:5.2":	"कामेसुमिच्छाचारी होति … ",
"an10.216:5.3":	"मुसावादी होति … ",
"an10.216:5.4":	"पिसुणवाचो होति … ",
"an10.216:5.5":	"फरुसवाचो होति … ",
"an10.216:5.6":	"सम्फप्पलापी होति … ",
"an10.216:5.7":	"अभिज्झालु होति … ",
"an10.216:5.8":	"ब्यापन्नचित्तो होति … ",
"an10.216:5.9":	"मिच्छादिट्ठिको होति विपरीतदस्सनो: ",
"an10.216:5.10":	"‘नत्थि दिन्नं …पे… ",
"an10.216:5.11":	"सयं अभिञ्ञा सच्छिकत्वा पवेदेन्ती’ति। ",
"an10.216:5.12":	"सो संसप्पति कायेन, संसप्पति वाचाय, संसप्पति मनसा। ",
"an10.216:5.13":	"तस्स जिम्हं कायकम्मं होति, जिम्हं वचीकम्मं, जिम्हं मनोकम्मं, जिम्हा गति, जिम्हुपपत्ति। ",
"an10.216:6.1":	"जिम्हगतिकस्स खो पनाहं, भिक्खवे, जिम्हुपपत्तिकस्स द्विन्नं गतीनं अञ्ञतरं गतिं वदामि—",
"an10.216:6.2":	"ये वा एकन्तदुक्खा निरया या वा संसप्पजातिका तिरच्छानयोनि। ",
"an10.216:6.3":	"कतमा च सा, भिक्खवे, संसप्पजातिका तिरच्छानयोनि? ",
"an10.216:6.4":	"अहि विच्छिका सतपदी नकुला बिळारा मूसिका उलूका, ये वा पनञ्ञेपि केचि तिरच्छानयोनिका सत्ता मनुस्से दिस्वा संसप्पन्ति। ",
"an10.216:6.5":	"इति खो, भिक्खवे, भूता भूतस्स उपपत्ति होति, ",
"an10.216:6.6":	"यं करोति तेन उपपज्जति। ",
"an10.216:6.7":	"उपपन्नमेनं फस्सा फुसन्ति। ",
"an10.216:6.8":	"एवमहं, भिक्खवे, ‘कम्मदायादा सत्ता’ति वदामि। ",
"an10.216:6.9":	"कम्मस्सका, भिक्खवे, सत्ता कम्मदायादा कम्मयोनी कम्मबन्धू कम्मपटिसरणा, यं कम्मं करोन्ति—",
"an10.216:6.10":	"कल्याणं वा पापकं वा—तस्स दायादा भवन्ति। ",
"an10.216:7.1":	"इध, भिक्खवे, एकच्चो पाणातिपातं पहाय पाणातिपाता पटिविरतो होति निहितदण्डो निहितसत्थो, लज्जी दयापन्नो सब्बपाणभूतहितानुकम्पी विहरति। ",
"an10.216:7.2":	"सो न संसप्पति कायेन, न संसप्पति वाचाय, न संसप्पति मनसा। ",
"an10.216:7.3":	"तस्स उजु कायकम्मं होति, उजु वचीकम्मं, उजु मनोकम्मं, उजु गति, उजुपपत्ति। ",
"an10.216:8.1":	"उजुगतिकस्स खो पनाहं, भिक्खवे, उजुपपत्तिकस्स द्विन्नं गतीनं अञ्ञतरं गतिं वदामि—",
"an10.216:8.2":	"ये वा एकन्तसुखा सग्गा यानि वा पन तानि उच्चाकुलानि खत्तियमहासालकुलानि वा ब्राह्मणमहासालकुलानि वा गहपतिमहासालकुलानि वा अड्ढानि महद्धनानि महाभोगानि पहूतजातरूपरजतानि पहूतवित्तूपकरणानि पहूतधनधञ्ञानि। ",
"an10.216:8.3":	"इति खो, भिक्खवे, भूता भूतस्स उपपत्ति होति। ",
"an10.216:8.4":	"यं करोति तेन उपपज्जति। ",
"an10.216:8.5":	"उपपन्नमेनं फस्सा फुसन्ति। ",
"an10.216:8.6":	"एवमहं, भिक्खवे, ‘कम्मदायादा सत्ता’ति वदामि। ",
"an10.216:9.1":	"इध पन, भिक्खवे, एकच्चो अदिन्नादानं पहाय अदिन्नादाना पटिविरतो होति …पे… ",
"an10.216:9.2":	"कामेसुमिच्छाचारा पटिविरतो होति … ",
"an10.216:9.3":	"मुसावादं पहाय मुसावादा पटिविरतो होति … ",
"an10.216:9.4":	"पिसुणं वाचं पहाय पिसुणाय वाचाय पटिविरतो होति … ",
"an10.216:9.5":	"फरुसं वाचं पहाय फरुसाय वाचाय पटिविरतो होति … ",
"an10.216:9.6":	"सम्फप्पलापं पहाय सम्फप्पलापा पटिविरतो होति … ",
"an10.216:9.7":	"अनभिज्झालु होति … ",
"an10.216:9.8":	"अब्यापन्नचित्तो होति … ",
"an10.216:9.9":	"सम्मादिट्ठिको होति अविपरीतदस्सनो: ",
"an10.216:9.10":	"‘अत्थि दिन्नं …पे… ",
"an10.216:9.11":	"ये इमञ्च लोकं परञ्च लोकं सयं अभिञ्ञा सच्छिकत्वा पवेदेन्ती’ति। ",
"an10.216:9.12":	"सो न संसप्पति कायेन, न संसप्पति वाचाय, न संसप्पति मनसा। ",
"an10.216:9.13":	"तस्स उजु कायकम्मं होति, उजु वचीकम्मं, उजु मनोकम्मं, उजु गति, उजुपपत्ति। ",
"an10.216:10.1":	"उजुगतिकस्स खो पन अहं, भिक्खवे, उजुपपत्तिकस्स द्विन्नं गतीनं अञ्ञतरं गतिं वदामि—",
"an10.216:10.2":	"ये वा एकन्तसुखा सग्गा यानि वा पन तानि उच्चाकुलानि खत्तियमहासालकुलानि वा ब्राह्मणमहासालकुलानि वा गहपतिमहासालकुलानि वा अड्ढानि महद्धनानि महाभोगानि पहूतजातरूपरजतानि पहूतवित्तूपकरणानि पहूतधनधञ्ञानि। ",
"an10.216:10.3":	"इति खो, भिक्खवे, भूता भूतस्स उपपत्ति होति। ",
"an10.216:10.4":	"यं करोति तेन उपपज्जति। ",
"an10.216:10.5":	"उपपन्नमेनं फस्सा फुसन्ति। ",
"an10.216:10.6":	"एवमहं, भिक्खवे, ‘कम्मदायादा सत्ता’ति वदामि। ",
"an10.216:11.1":	"कम्मस्सका, भिक्खवे, सत्ता कम्मदायादा कम्मयोनी कम्मबन्धू कम्मपटिसरणा, यं कम्मं करोन्ति—",
"an10.216:11.2":	"कल्याणं वा पापकं वा—तस्स दायादा भवन्ति। ",
"an10.216:11.3":	"अयं खो सो, भिक्खवे, संसप्पनीयपरियायो धम्मपरियायो”ति। ",
"an10.216:11.4":	"छट्ठं। "
}	
