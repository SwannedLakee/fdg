{	
"an9.38:0.1":	"अङ्गुत्तर निकाय ९।३८ ",
"an9.38:0.2":	"४। महावग्ग ",
"an9.38:0.3":	"लोकायतिकसुत्त ",
"an9.38:1.1":	"अथ खो द्वे लोकायतिका ब्राह्मणा येन भगवा तेनुपसङ्कमिंसु; उपसङ्कमित्वा भगवता सद्धिं सम्मोदिंसु। ",
"an9.38:1.2":	"सम्मोदनीयं कथं सारणीयं वीतिसारेत्वा एकमन्तं निसीदिंसु। एकमन्तं निसिन्ना खो ते ब्राह्मणा भगवन्तं एतदवोचुं: ",
"an9.38:2.1":	"“पूरणो, भो गोतम, कस्सपो सब्बञ्ञू सब्बदस्सावी अपरिसेसं ञाणदस्सनं पटिजानाति: ",
"an9.38:2.2":	"‘चरतो च मे तिट्ठतो च सुत्तस्स च जागरस्स च सततं समितं ञाणदस्सनं पच्चुपट्ठितन्’ति। ",
"an9.38:2.3":	"सो एवमाह: ",
"an9.38:2.4":	"‘अहं अनन्तेन ञाणेन अनन्तं लोकं जानं पस्सं विहरामी’ति। ",
"an9.38:2.5":	"अयम्पि, भो गोतम, निगण्ठो नाटपुत्तो सब्बञ्ञू सब्बदस्सावी अपरिसेसं ञाणदस्सनं पटिजानाति: ",
"an9.38:2.6":	"‘चरतो च मे तिट्ठतो च सुत्तस्स च जागरस्स च सततं समितं ञाणदस्सनं पच्चुपट्ठितन्’ति। ",
"an9.38:2.7":	"सो एवमाह: ",
"an9.38:2.8":	"‘अहं अनन्तेन ञाणेन अनन्तं लोकं जानं पस्सं विहरामी’ति। ",
"an9.38:2.9":	"इमेसं, भो गोतम, उभिन्नं ञाणवादानं उभिन्नं अञ्ञमञ्ञं विपच्चनीकवादानं को सच्चं आह को मुसा”ति? ",
"an9.38:3.1":	"“अलं, ब्राह्मणा। ",
"an9.38:3.2":	"तिट्ठतेतं: ",
"an9.38:3.3":	"‘इमेसं उभिन्नं ञाणवादानं उभिन्नं अञ्ञमञ्ञं विपच्चनीकवादानं को सच्चं आह को मुसा’ति। ",
"an9.38:3.4":	"धम्मं वो, ब्राह्मणा, देसेस्सामि, ",
"an9.38:3.5":	"तं सुणाथ, साधुकं मनसि करोथ, भासिस्सामी”ति। ",
"an9.38:3.6":	"“एवं, भो”ति खो ते ब्राह्मणा भगवतो पच्चस्सोसुं। ",
"an9.38:3.7":	"भगवा एतदवोच: ",
"an9.38:4.1":	"“सेय्यथापि, ब्राह्मणा, चत्तारो पुरिसा चतुद्दिसा ठिता परमेन जवेन च समन्नागता परमेन च पदवीतिहारेन। ",
"an9.38:4.2":	"ते एवरूपेन जवेन समन्नागता अस्सु, सेय्यथापि नाम दळ्हधम्मा धनुग्गहो सिक्खितो कतहत्थो कतूपासनो लहुकेन असनेन अप्पकसिरेन तिरियं तालच्छायं अतिपातेय्य; ",
"an9.38:4.3":	"एवरूपेन च पदवीतिहारेन, सेय्यथापि नाम पुरत्थिमा समुद्दा पच्छिमो समुद्दो ",
"an9.38:4.4":	"अथ पुरत्थिमाय दिसाय ठितो पुरिसो एवं वदेय्य: ",
"an9.38:4.5":	"‘अहं गमनेन लोकस्स अन्तं पापुणिस्सामी’ति। ",
"an9.38:4.6":	"सो अञ्ञत्रेव असितपीतखायितसायिता अञ्ञत्र उच्चारपस्सावकम्मा अञ्ञत्र निद्दाकिलमथपटिविनोदना वस्ससतायुको वस्ससतजीवी वस्ससतं गन्त्वा अप्पत्वाव लोकस्स अन्तं अन्तरा कालं करेय्य। ",
"an9.38:4.7":	"अथ पच्छिमाय दिसाय …पे… ",
"an9.38:4.8":	"अथ उत्तराय दिसाय … ",
"an9.38:4.9":	"अथ दक्खिणाय दिसाय ठितो पुरिसो एवं वदेय्य: ",
"an9.38:4.10":	"‘अहं गमनेन लोकस्स अन्तं पापुणिस्सामी’ति। ",
"an9.38:4.11":	"सो अञ्ञत्रेव असितपीतखायितसायिता अञ्ञत्र उच्चारपस्सावकम्मा अञ्ञत्र निद्दाकिलमथपटिविनोदना वस्ससतायुको वस्ससतजीवी वस्ससतं गन्त्वा अप्पत्वाव लोकस्स अन्तं अन्तरा कालं करेय्य। ",
"an9.38:4.12":	"तं किस्स हेतु? ",
"an9.38:4.13":	"नाहं, ब्राह्मणा, एवरूपाय सन्धावनिकाय लोकस्स अन्तं ञातेय्यं दट्ठेय्यं पत्तेय्यन्ति वदामि। ",
"an9.38:4.14":	"न चाहं, ब्राह्मणा, अप्पत्वाव लोकस्स अन्तं दुक्खस्स अन्तकिरियं वदामि। ",
"an9.38:5.1":	"पञ्चिमे, ब्राह्मणा, कामगुणा अरियस्स विनये लोकोति वुच्चति। ",
"an9.38:5.2":	"कतमे पञ्च? ",
"an9.38:5.3":	"चक्खुविञ्ञेय्या रूपा इट्ठा कन्ता मनापा पियरूपा कामूपसंहिता रजनीया; ",
"an9.38:5.4":	"सोतविञ्ञेय्या सद्दा …पे… ",
"an9.38:5.5":	"घानविञ्ञेय्या गन्धा … ",
"an9.38:5.6":	"जिव्हाविञ्ञेय्या रसा … ",
"an9.38:5.7":	"कायविञ्ञेय्या फोट्ठब्बा इट्ठा कन्ता मनापा पियरूपा कामूपसंहिता रजनीया; ",
"an9.38:5.8":	"इमे खो, ब्राह्मणा, पञ्च कामगुणा अरियस्स विनये लोकोति वुच्चति। ",
"an9.38:6.1":	"इध, ब्राह्मणा, भिक्खु विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति। ",
"an9.38:6.2":	"अयं वुच्चति, ब्राह्मणा, ‘भिक्खु लोकस्स अन्तमागम्म, लोकस्स अन्ते विहरति’। ",
"an9.38:6.3":	"तमञ्ञे एवमाहंसु: ",
"an9.38:6.4":	"‘अयम्पि लोकपरियापन्नो, अयम्पि अनिस्सटो लोकम्हा’ति। ",
"an9.38:6.5":	"अहम्पि हि, ब्राह्मणा, एवं वदामि: ",
"an9.38:6.6":	"‘अयम्पि लोकपरियापन्नो, अयम्पि अनिस्सटो लोकम्हा’ति। ",
"an9.38:7.1":	"पुन चपरं, ब्राह्मणा, भिक्खु वितक्कविचारानं वूपसमा …पे… दुतियं झानं … ",
"an9.38:7.2":	"ततियं झानं … ",
"an9.38:7.3":	"चतुत्थं झानं उपसम्पज्ज विहरति। ",
"an9.38:7.4":	"अयं वुच्चति, ब्राह्मणा, ‘भिक्खु लोकस्स अन्तमागम्म लोकस्स अन्ते विहरति’। ",
"an9.38:7.5":	"तमञ्ञे एवमाहंसु: ",
"an9.38:7.6":	"‘अयम्पि लोकपरियापन्नो, अयम्पि अनिस्सटो लोकम्हा’ति। ",
"an9.38:7.7":	"अहम्पि हि, ब्राह्मणा, एवं वदामि: ",
"an9.38:7.8":	"‘अयम्पि लोकपरियापन्नो, अयम्पि अनिस्सटो लोकम्हा’ति। ",
"an9.38:8.1":	"पुन चपरं, ब्राह्मणा, भिक्खु सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा ‘अनन्तो आकासो’ति आकासानञ्चायतनं उपसम्पज्ज विहरति। ",
"an9.38:8.2":	"अयं वुच्चति, ब्राह्मणा, ‘भिक्खु लोकस्स अन्तमागम्म लोकस्स अन्ते विहरति’। ",
"an9.38:8.3":	"तमञ्ञे एवमाहंसु: ",
"an9.38:8.4":	"‘अयम्पि लोकपरियापन्नो, अयम्पि अनिस्सटो लोकम्हा’ति। ",
"an9.38:8.5":	"अहम्पि हि, ब्राह्मणा, एवं वदामि: ",
"an9.38:8.6":	"‘अयम्पि लोकपरियापन्नो, अयम्पि अनिस्सटो लोकम्हा’ति। ",
"an9.38:9.1":	"पुन चपरं, ब्राह्मणा, भिक्खु सब्बसो आकासानञ्चायतनं समतिक्कम्म ‘अनन्तं विञ्ञाणन्’ति विञ्ञाणञ्चायतनं उपसम्पज्ज विहरति …पे… ",
"an9.38:9.2":	"सब्बसो विञ्ञाणञ्चायतनं समतिक्कम्म ‘नत्थि किञ्ची’ति आकिञ्चञ्ञायतनं उपसम्पज्ज विहरति …पे… ",
"an9.38:9.3":	"सब्बसो आकिञ्चञ्ञायतनं समतिक्कम्म नेवसञ्ञानासञ्ञायतनं उपसम्पज्ज विहरति। ",
"an9.38:9.4":	"अयं वुच्चति, ब्राह्मणा, ‘भिक्खु लोकस्स अन्तमागम्म लोकस्स अन्ते विहरति’। ",
"an9.38:9.5":	"तमञ्ञे एवमाहंसु: ",
"an9.38:9.6":	"‘अयम्पि लोकपरियापन्नो, अयम्पि अनिस्सटो लोकम्हा’ति। ",
"an9.38:9.7":	"अहम्पि हि, ब्राह्मणा, एवं वदामि: ",
"an9.38:9.8":	"‘अयम्पि लोकपरियापन्नो, अयम्पि अनिस्सटो लोकम्हा’ति। ",
"an9.38:10.1":	"पुन चपरं, ब्राह्मणा, भिक्खु सब्बसो नेवसञ्ञानासञ्ञायतनं समतिक्कम्म सञ्ञावेदयितनिरोधं उपसम्पज्ज विहरति, पञ्ञाय चस्स दिस्वा आसवा परिक्खीणा होन्ति। ",
"an9.38:10.2":	"अयं वुच्चति, ब्राह्मणा, ‘भिक्खु लोकस्स अन्तमागम्म लोकस्स अन्ते विहरति तिण्णो लोके विसत्तिकन्’”ति। ",
"an9.38:10.3":	"सत्तमं। "
}	
