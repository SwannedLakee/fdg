{	
"an7.62:0.1":	"अङ्गुत्तर निकाय ७।६२ ",
"an7.62:0.2":	"६। अब्याकतवग्ग ",
"an7.62:0.3":	"मेत्तसुत्त ",
"an7.62:1.1":	"“मा, भिक्खवे, पुञ्ञानं भायित्थ। ",
"an7.62:1.2":	"सुखस्सेतं, भिक्खवे, अधिवचनं यदिदं पुञ्ञानि। ",
"an7.62:1.3":	"अभिजानामि खो पनाहं, भिक्खवे, दीघरत्तं कतानं पुञ्ञानं दीघरत्तं इट्ठं कन्तं मनापं विपाकं पच्चनुभूतं। ",
"an7.62:1.4":	"सत्त वस्सानि मेत्तचित्तं भावेसिं। ",
"an7.62:1.5":	"सत्त वस्सानि मेत्तचित्तं भावेत्वा सत्त संवट्टविवट्टकप्पे नयिमं लोकं पुनागमासिं। ",
"an7.62:1.6":	"संवट्टमाने सुदाहं, भिक्खवे, लोके आभस्सरूपगो होमि, ",
"an7.62:1.7":	"विवट्टमाने लोके सुञ्ञं ब्रह्मविमानं उपपज्जामि। ",
"an7.62:2.1":	"तत्र सुदं, भिक्खवे, ब्रह्मा होमि महाब्रह्मा अभिभू अनभिभूतो अञ्ञदत्थुदसो वसवत्ती। ",
"an7.62:2.2":	"छत्तिंसक्खत्तुं खो पनाहं, भिक्खवे, सक्को अहोसिं देवानमिन्दो; ",
"an7.62:2.3":	"अनेकसतक्खत्तुं राजा अहोसिं चक्कवत्ती धम्मिको धम्मराजा चातुरन्तो विजितावी जनपदत्थावरियप्पत्तो सत्तरतनसमन्नागतो। ",
"an7.62:2.4":	"तस्स मय्हं, भिक्खवे, इमानि सत्त रतनानि अहेसुं, सेय्यथिदं—",
"an7.62:2.5":	"चक्करतनं, हत्थिरतनं, अस्सरतनं, मणिरतनं, इत्थिरतनं, गहपतिरतनं, परिणायकरतनमेव सत्तमं। ",
"an7.62:2.6":	"परोसहस्सं खो पन मे, भिक्खवे, पुत्ता अहेसुं सूरा वीरङ्गरूपा परसेनप्पमद्दना। ",
"an7.62:2.7":	"सो इमं पथविं सागरपरियन्तं अदण्डेन असत्थेन धम्मेन अभिविजिय अज्झावसिन्ति। ",
"an7.62:3.1":	"पस्स पुञ्ञानं विपाकं, ",
"an7.62:3.2":	"कुसलानं सुखेसिनो; ",
"an7.62:3.3":	"मेत्तं चित्तं विभावेत्वा, ",
"an7.62:3.4":	"सत्त वस्सानि भिक्खवो; ",
"an7.62:3.5":	"सत्तसंवट्टविवट्टकप्पे, ",
"an7.62:3.6":	"नयिमं लोकं पुनागमिं। ",
"an7.62:4.1":	"संवट्टमाने लोकम्हि, ",
"an7.62:4.2":	"होमि आभस्सरूपगो; ",
"an7.62:4.3":	"विवट्टमाने लोकस्मिं, ",
"an7.62:4.4":	"सुञ्ञब्रह्मूपगो अहुं। ",
"an7.62:5.1":	"सत्तक्खत्तुं महाब्रह्मा, ",
"an7.62:5.2":	"वसवत्ती तदा अहुं; ",
"an7.62:5.3":	"छत्तिंसक्खत्तुं देविन्दो, ",
"an7.62:5.4":	"देवरज्जमकारयिं। ",
"an7.62:6.1":	"चक्कवत्ती अहुं राजा, ",
"an7.62:6.2":	"जम्बुमण्डस्स इस्सरो; ",
"an7.62:6.3":	"मुद्धावसित्तो खत्तियो, ",
"an7.62:6.4":	"मनुस्साधिपती अहुं। ",
"an7.62:7.1":	"अदण्डेन असत्थेन, ",
"an7.62:7.2":	"विजेय्य पथविं इमं; ",
"an7.62:7.3":	"असाहसेन कम्मेन, ",
"an7.62:7.4":	"समेन मनुसासि तं। ",
"an7.62:8.1":	"धम्मेन रज्जं कारेत्वा, ",
"an7.62:8.2":	"अस्मिं पथविमण्डले; ",
"an7.62:8.3":	"महद्धने महाभोगे, ",
"an7.62:8.4":	"अड्ढे अजायिहं कुले। ",
"an7.62:9.1":	"सब्बकामेहि सम्पन्ने, ",
"an7.62:9.2":	"रतनेहि च सत्तहि; ",
"an7.62:9.3":	"बुद्धा सङ्गाहका लोके, ",
"an7.62:9.4":	"तेहि एतं सुदेसितं। ",
"an7.62:10.1":	"एसो हेतु महन्तस्स, ",
"an7.62:10.2":	"पथब्यो मे न विपज्जति; ",
"an7.62:10.3":	"पहूतवित्तूपकरणो, ",
"an7.62:10.4":	"राजा होति पतापवा। ",
"an7.62:11.1":	"इद्धिमा यसवा होति, ",
"an7.62:11.2":	"जम्बुमण्डस्स इस्सरो; ",
"an7.62:11.3":	"को सुत्वा नप्पसीदेय्य, ",
"an7.62:11.4":	"अपि कण्हाभिजातियो। ",
"an7.62:12.1":	"तस्मा हि अत्तकामेन, ",
"an7.62:12.2":	"महत्तमभिकङ्खता; ",
"an7.62:12.3":	"सद्धम्मो गरुकातब्बो, ",
"an7.62:12.4":	"सरं बुद्धानसासनन्”ति। ",
"an7.62:12.5":	"नवमं। "
}	
