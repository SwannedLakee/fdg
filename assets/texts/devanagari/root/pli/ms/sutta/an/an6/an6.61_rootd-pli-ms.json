{	
"an6.61:0.1":	"अङ्गुत्तर निकाय ६।६१ ",
"an6.61:0.2":	"६। महावग्ग ",
"an6.61:0.3":	"मज्झेसुत्त ",
"an6.61:1.1":	"एवं मे सुतं—",
"an6.61:1.2":	"एकं समयं भगवा बाराणसियं विहरति इसिपतने मिगदाये। ",
"an6.61:1.3":	"तेन खो पन समयेन सम्बहुलानं थेरानं भिक्खूनं पच्छाभत्तं पिण्डपातपटिक्कन्तानं मण्डलमाळे सन्निसिन्नानं सन्निपतितानं अयमन्तराकथा उदपादि: ",
"an6.61:1.4":	"“वुत्तमिदं, आवुसो, भगवता पारायने मेत्तेय्यपञ्हे: ",
"an6.61:2.1":	"‘यो उभोन्ते विदित्वान, ",
"an6.61:2.2":	"मज्झे मन्ता न लिप्पति; ",
"an6.61:2.3":	"तं ब्रूमि महापुरिसोति, ",
"an6.61:2.4":	"सोध सिब्बिनिमच्चगा’”ति। ",
"an6.61:3.1":	"“कतमो नु खो, आवुसो, एको अन्तो, कतमो दुतियो अन्तो, किं मज्झे, का सिब्बिनी”ति? ",
"an6.61:3.2":	"एवं वुत्ते, अञ्ञतरो भिक्खु थेरे भिक्खू एतदवोच: ",
"an6.61:3.3":	"“फस्सो खो, आवुसो, एको अन्तो, फस्ससमुदयो दुतियो अन्तो, फस्सनिरोधो मज्झे, तण्हा सिब्बिनी; ",
"an6.61:3.4":	"तण्हा हि नं सिब्बति तस्स तस्सेव भवस्स अभिनिब्बत्तिया। ",
"an6.61:3.5":	"एत्तावता खो, आवुसो, भिक्खु अभिञ्ञेय्यं अभिजानाति, परिञ्ञेय्यं परिजानाति, अभिञ्ञेय्यं अभिजानन्तो परिञ्ञेय्यं परिजानन्तो दिट्ठेव धम्मे दुक्खस्सन्तकरो होती”ति। ",
"an6.61:4.1":	"एवं वुत्ते, अञ्ञतरो भिक्खु थेरे भिक्खू एतदवोच: ",
"an6.61:4.2":	"“अतीतं खो, आवुसो, एको अन्तो, अनागतं दुतियो अन्तो, पच्चुप्पन्नं मज्झे, तण्हा सिब्बिनी; ",
"an6.61:4.3":	"तण्हा हि नं सिब्बति तस्स तस्सेव भवस्स अभिनिब्बत्तिया। ",
"an6.61:4.4":	"एत्तावता खो, आवुसो, भिक्खु अभिञ्ञेय्यं अभिजानाति, परिञ्ञेय्यं परिजानाति, अभिञ्ञेय्यं अभिजानन्तो, परिञ्ञेय्यं परिजानन्तो दिट्ठेव धम्मे दुक्खस्सन्तकरो होती”ति। ",
"an6.61:5.1":	"एवं वुत्ते, अञ्ञतरो भिक्खु थेरे भिक्खू एतदवोच: ",
"an6.61:5.2":	"“सुखा, आवुसो, वेदना एको अन्तो, दुक्खा वेदना दुतियो अन्तो, अदुक्खमसुखा वेदना मज्झे, तण्हा सिब्बिनी; ",
"an6.61:5.3":	"तण्हा हि नं सिब्बति तस्स तस्सेव भवस्स अभिनिब्बत्तिया। ",
"an6.61:5.4":	"एत्तावता खो, आवुसो, भिक्खु अभिञ्ञेय्यं अभिजानाति, परिञ्ञेय्यं परिजानाति, अभिञ्ञेय्यं अभिजानन्तो, परिञ्ञेय्यं परिजानन्तो दिट्ठेव धम्मे दुक्खस्सन्तकरो होती”ति। ",
"an6.61:6.1":	"एवं वुत्ते, अञ्ञतरो भिक्खु थेरे भिक्खू एतदवोच: ",
"an6.61:6.2":	"“नामं खो, आवुसो, एको अन्तो, रूपं दुतियो अन्तो, विञ्ञाणं मज्झे, तण्हा सिब्बिनी; ",
"an6.61:6.3":	"तण्हा हि नं सिब्बति तस्स तस्सेव भवस्स अभिनिब्बत्तिया। ",
"an6.61:6.4":	"एत्तावता खो, आवुसो, भिक्खु अभिञ्ञेय्यं अभिजानाति, परिञ्ञेय्यं परिजानाति, अभिञ्ञेय्यं अभिजानन्तो परिञ्ञेय्यं परिजानन्तो दिट्ठेव धम्मे दुक्खस्सन्तकरो होती”ति। ",
"an6.61:7.1":	"एवं वुत्ते अञ्ञतरो भिक्खु थेरे भिक्खू एतदवोच: ",
"an6.61:7.2":	"“छ खो, आवुसो, अज्झत्तिकानि आयतनानि एको अन्तो, छ बाहिरानि आयतनानि दुतियो अन्तो, विञ्ञाणं मज्झे, तण्हा सिब्बिनी; ",
"an6.61:7.3":	"तण्हा हि नं सिब्बति तस्स तस्सेव भवस्स अभिनिब्बत्तिया। ",
"an6.61:7.4":	"एत्तावता खो, आवुसो, भिक्खु अभिञ्ञेय्यं अभिजानाति, परिञ्ञेय्यं परिजानाति, अभिञ्ञेय्यं अभिजानन्तो परिञ्ञेय्यं परिजानन्तो दिट्ठेव धम्मे दुक्खस्सन्तकरो होती”ति। ",
"an6.61:8.1":	"एवं वुत्ते अञ्ञतरो भिक्खु थेरे भिक्खू एतदवोच: ",
"an6.61:8.2":	"“सक्कायो खो, आवुसो, एको अन्तो, सक्कायसमुदयो दुतियो अन्तो, सक्कायनिरोधो मज्झे, तण्हा सिब्बिनी; ",
"an6.61:8.3":	"तण्हा हि नं सिब्बति तस्स तस्सेव भवस्स अभिनिब्बत्तिया। ",
"an6.61:8.4":	"एत्तावता खो, आवुसो, भिक्खु अभिञ्ञेय्यं अभिजानाति, परिञ्ञेय्यं परिजानाति, अभिञ्ञेय्यं अभिजानन्तो परिञ्ञेय्यं परिजानन्तो दिट्ठेव धम्मे दुक्खस्सन्तकरो होती”ति। ",
"an6.61:9.1":	"एवं वुत्ते, अञ्ञतरो भिक्खु थेरे भिक्खू एतदवोच: ",
"an6.61:9.2":	"“ब्याकतं खो, आवुसो, अम्हेहि सब्बेहेव यथासकं पटिभानं। ",
"an6.61:9.3":	"आयामावुसो, येन भगवा तेनुपसङ्कमिस्साम; उपसङ्कमित्वा भगवतो एतमत्थं आरोचेस्साम। ",
"an6.61:9.4":	"यथा नो भगवा ब्याकरिस्सति तथा नं धारेस्सामा”ति। ",
"an6.61:10.1":	"“एवमावुसो”ति खो थेरा भिक्खू तस्स भिक्खुनो पच्चस्सोसुं। ",
"an6.61:10.2":	"अथ खो थेरा भिक्खू येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। ",
"an6.61:10.3":	"एकमन्तं निसिन्ना खो थेरा भिक्खू यावतको अहोसि सब्बेहेव सद्धिं कथासल्लापो, तं सब्बं भगवतो आरोचेसुं। ",
"an6.61:10.4":	"“कस्स नु खो, भन्ते, सुभासितन्”ति? ",
"an6.61:10.5":	"“सब्बेसं वो, भिक्खवे, सुभासितं परियायेन, अपि च यं मया सन्धाय भासितं पारायने मेत्तेय्यपञ्हे: ",
"an6.61:11.1":	"‘यो उभोन्ते विदित्वान, ",
"an6.61:11.2":	"मज्झे मन्ता न लिप्पति; ",
"an6.61:11.3":	"तं ब्रूमि महापुरिसोति, ",
"an6.61:11.4":	"सोध सिब्बिनिमच्चगा’ति। ",
"an6.61:12.1":	"तं सुणाथ, साधुकं मनसि करोथ, भासिस्सामी”ति। ",
"an6.61:12.2":	"“एवं, भन्ते”ति खो थेरा भिक्खू भगवतो पच्चस्सोसुं। ",
"an6.61:12.3":	"भगवा एतदवोच: ",
"an6.61:12.4":	"“फस्सो खो, भिक्खवे, एको अन्तो, फस्ससमुदयो दुतियो अन्तो, फस्सनिरोधो मज्झे, तण्हा सिब्बिनी; ",
"an6.61:12.5":	"तण्हा हि नं सिब्बति तस्स तस्सेव भवस्स अभिनिब्बत्तिया। ",
"an6.61:12.6":	"एत्तावता खो, भिक्खवे, भिक्खु अभिञ्ञेय्यं अभिजानाति, परिञ्ञेय्यं परिजानाति, अभिञ्ञेय्यं अभिजानन्तो परिञ्ञेय्यं परिजानन्तो दिट्ठेव धम्मे दुक्खस्सन्तकरो होती”ति। ",
"an6.61:12.7":	"सत्तमं। "
}	
