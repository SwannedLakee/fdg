{	
"an6.28:0.1":	"अङ्गुत्तर निकाय ६।२८ ",
"an6.28:0.2":	"३। अनुत्तरियवग्ग ",
"an6.28:0.3":	"दुतियसमयसुत्त ",
"an6.28:1.1":	"एकं समयं सम्बहुला थेरा भिक्खू बाराणसियं विहरन्ति इसिपतने मिगदाये। ",
"an6.28:1.2":	"अथ खो तेसं थेरानं भिक्खूनं पच्छाभत्तं पिण्डपातपटिक्कन्तानं मण्डलमाळे सन्निसिन्नानं सन्निपतितानं अयमन्तराकथा उदपादि: ",
"an6.28:1.3":	"“को नु खो, आवुसो, समयो मनोभावनीयस्स भिक्खुनो दस्सनाय उपसङ्कमितुन्”ति? ",
"an6.28:2.1":	"एवं वुत्ते, अञ्ञतरो भिक्खु थेरे भिक्खू एतदवोच: ",
"an6.28:2.2":	"“यस्मिं, आवुसो, समये मनोभावनीयो भिक्खु पच्छाभत्तं पिण्डपातपटिक्कन्तो पादे पक्खालेत्वा निसिन्नो होति पल्लङ्कं आभुजित्वा उजुं कायं पणिधाय परिमुखं सतिं उपट्ठपेत्वा, सो समयो मनोभावनीयस्स भिक्खुनो दस्सनाय उपसङ्कमितुन्”ति। ",
"an6.28:3.1":	"एवं वुत्ते, अञ्ञतरो भिक्खु तं भिक्खुं एतदवोच: ",
"an6.28:3.2":	"“न खो, आवुसो, सो समयो मनोभावनीयस्स भिक्खुनो दस्सनाय उपसङ्कमितुं। ",
"an6.28:3.3":	"यस्मिं, आवुसो, समये मनोभावनीयो भिक्खु पच्छाभत्तं पिण्डपातपटिक्कन्तो पादे पक्खालेत्वा निसिन्नो होति पल्लङ्कं आभुजित्वा उजुं कायं पणिधाय परिमुखं सतिं उपट्ठपेत्वा, चारित्तकिलमथोपिस्स तस्मिं समये अप्पटिप्पस्सद्धो होति, भत्तकिलमथोपिस्स तस्मिं समये अप्पटिप्पस्सद्धो होति। ",
"an6.28:3.4":	"तस्मा सो असमयो मनोभावनीयस्स भिक्खुनो दस्सनाय उपसङ्कमितुं। ",
"an6.28:3.5":	"यस्मिं, आवुसो, समये मनोभावनीयो भिक्खु सायन्हसमयं पटिसल्लाना वुट्ठितो विहारपच्छायायं निसिन्नो होति पल्लङ्कं आभुजित्वा उजुं कायं पणिधाय परिमुखं सतिं उपट्ठपेत्वा, सो समयो मनोभावनीयस्स भिक्खुनो दस्सनाय उपसङ्कमितुन्”ति। ",
"an6.28:4.1":	"एवं वुत्ते, अञ्ञतरो भिक्खु तं भिक्खुं एतदवोच: ",
"an6.28:4.2":	"“न खो, आवुसो, सो समयो मनोभावनीयस्स भिक्खुनो दस्सनाय उपसङ्कमितुं। ",
"an6.28:4.3":	"यस्मिं, आवुसो, समये मनोभावनीयो भिक्खु सायन्हसमयं पटिसल्लाना वुट्ठितो विहारपच्छायायं निसिन्नो होति पल्लङ्कं आभुजित्वा उजुं कायं पणिधाय परिमुखं सतिं उपट्ठपेत्वा, यदेवस्स दिवा समाधिनिमित्तं मनसिकतं होति तदेवस्स तस्मिं समये समुदाचरति। ",
"an6.28:4.4":	"तस्मा सो असमयो मनोभावनीयस्स भिक्खुनो दस्सनाय उपसङ्कमितुं। ",
"an6.28:4.5":	"यस्मिं, आवुसो, समये मनोभावनीयो भिक्खु रत्तिया पच्चूससमयं पच्चुट्ठाय निसिन्नो होति पल्लङ्कं आभुजित्वा उजुं कायं पणिधाय परिमुखं सतिं उपट्ठपेत्वा, सो समयो मनोभावनीयस्स भिक्खुनो दस्सनाय उपसङ्कमितुन्”ति। ",
"an6.28:5.1":	"एवं वुत्ते, अञ्ञतरो भिक्खु तं भिक्खुं एतदवोच: ",
"an6.28:5.2":	"“न खो, आवुसो, सो समयो मनोभावनीयस्स भिक्खुनो दस्सनाय उपसङ्कमितुं। ",
"an6.28:5.3":	"यस्मिं, आवुसो, समये मनोभावनीयो भिक्खु रत्तिया पच्चूससमयं पच्चुट्ठाय निसिन्नो होति पल्लङ्कं आभुजित्वा उजुं कायं पणिधाय परिमुखं सतिं उपट्ठपेत्वा, ओजट्ठायिस्स तस्मिं समये कायो होति फासुस्स होति बुद्धानं सासनं मनसि कातुं। ",
"an6.28:5.4":	"तस्मा सो असमयो मनोभावनीयस्स भिक्खुनो दस्सनाय उपसङ्कमितुन्”ति। ",
"an6.28:6.1":	"एवं वुत्ते आयस्मा महाकच्चानो थेरे भिक्खू एतदवोच: ",
"an6.28:6.2":	"“सम्मुखा मेतं, आवुसो, भगवतो सुतं सम्मुखा पटिग्गहितं: ",
"an6.28:6.3":	"‘छयिमे, भिक्खु, समया मनोभावनीयस्स भिक्खुनो दस्सनाय उपसङ्कमितुं। ",
"an6.28:7.1":	"कतमे छ? ",
"an6.28:7.2":	"इध, भिक्खु, यस्मिं समये भिक्खु कामरागपरियुट्ठितेन चेतसा विहरति कामरागपरेतेन, उप्पन्नस्स च कामरागस्स निस्सरणं यथाभूतं नप्पजानाति, तस्मिं समये मनोभावनीयो भिक्खु उपसङ्कमित्वा एवमस्स वचनीयो: ",
"an6.28:7.3":	"“अहं खो, आवुसो, कामरागपरियुट्ठितेन चेतसा विहरामि कामरागपरेतेन, उप्पन्नस्स च कामरागस्स निस्सरणं यथाभूतं नप्पजानामि। ",
"an6.28:7.4":	"साधु वत मे आयस्मा कामरागस्स पहानाय धम्मं देसेतू”ति। ",
"an6.28:7.5":	"तस्स मनोभावनीयो भिक्खु कामरागस्स पहानाय धम्मं देसेति। ",
"an6.28:7.6":	"अयं, भिक्खु, पठमो समयो मनोभावनीयस्स भिक्खुनो दस्सनाय उपसङ्कमितुं। ",
"an6.28:8.1":	"पुन चपरं, भिक्खु, यस्मिं समये भिक्खु ब्यापादपरियुट्ठितेन चेतसा विहरति …पे…। ",
"an6.28:9.1":	"थिनमिद्धपरियुट्ठितेन चेतसा विहरति …। ",
"an6.28:10.1":	"उद्धच्चकुक्कुच्चपरियुट्ठितेन चेतसा विहरति …। ",
"an6.28:11.1":	"विचिकिच्छापरियुट्ठितेन चेतसा विहरति …। ",
"an6.28:12.1":	"यं निमित्तं आगम्म यं निमित्तं मनसिकरोतो अनन्तरा आसवानं खयो होति, तं निमित्तं न जानाति न पस्सति, तस्मिं समये मनोभावनीयो भिक्खु उपसङ्कमित्वा एवमस्स वचनीयो: ",
"an6.28:12.2":	"“अहं खो, आवुसो, यं निमित्तं आगम्म यं निमित्तं मनसिकरोतो अनन्तरा आसवानं खयो होति तं निमित्तं न जानामि न पस्सामि। ",
"an6.28:12.3":	"साधु वत मे आयस्मा आसवानं खयाय धम्मं देसेतू”ति। ",
"an6.28:12.4":	"तस्स मनोभावनीयो भिक्खु आसवानं खयाय धम्मं देसेति। ",
"an6.28:12.5":	"अयं, भिक्खु, छट्ठो समयो मनोभावनीयस्स भिक्खुनो दस्सनाय उपसङ्कमितुं’। ",
"an6.28:13.1":	"सम्मुखा मेतं, आवुसो, भगवतो सुतं सम्मुखा पटिग्गहितं: ",
"an6.28:13.2":	"‘इमे खो, भिक्खु, छ समया मनोभावनीयस्स भिक्खुनो दस्सनाय उपसङ्कमितुन्’”ति। ",
"an6.28:13.3":	"अट्ठमं। "
}	
