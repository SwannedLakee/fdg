{	
"an8.34:0.1":	"अङ्गुत्तर निकाय ८।३४ ",
"an8.34:0.2":	"४। दानवग्ग ",
"an8.34:0.3":	"खेत्तसुत्त ",
"an8.34:1.1":	"“अट्ठङ्गसमन्नागते, भिक्खवे, खेत्ते बीजं वुत्तं न महप्फलं होति न महस्सादं न फातिसेय्यं। ",
"an8.34:1.2":	"कथं अट्ठङ्गसमन्नागते? ",
"an8.34:1.3":	"इध, भिक्खवे, खेत्तं उन्नामनिन्नामि च होति, पासाणसक्खरिकञ्च होति, ऊसरञ्च होति, न च गम्भीरसितं होति, न आयसम्पन्नं होति, न अपायसम्पन्नं होति, न मातिकासम्पन्नं होति, न मरियादसम्पन्नं होति। ",
"an8.34:1.4":	"एवं अट्ठङ्गसमन्नागते, भिक्खवे, खेत्ते बीजं वुत्तं न महप्फलं होति न महस्सादं न फातिसेय्यं। ",
"an8.34:2.1":	"एवमेवं खो, भिक्खवे, अट्ठङ्गसमन्नागतेसु समणब्राह्मणेसु दानं दिन्नं न महप्फलं होति न महानिसंसं न महाजुतिकं न महाविप्फारं। ",
"an8.34:2.2":	"कथं अट्ठङ्गसमन्नागतेसु? ",
"an8.34:2.3":	"इध, भिक्खवे, समणब्राह्मणा मिच्छादिट्ठिका होन्ति, मिच्छासङ्कप्पा, मिच्छावाचा, मिच्छाकम्मन्ता, मिच्छाआजीवा, मिच्छावायामा, मिच्छासतिनो, मिच्छासमाधिनो। ",
"an8.34:2.4":	"एवं अट्ठङ्गसमन्नागतेसु, भिक्खवे, समणब्राह्मणेसु दानं दिन्नं न महप्फलं होति न महानिसंसं न महाजुतिकं न महाविप्फारं। ",
"an8.34:3.1":	"अट्ठङ्गसमन्नागते, भिक्खवे, खेत्ते बीजं वुत्तं महप्फलं होति महस्सादं फातिसेय्यं। ",
"an8.34:3.2":	"कथं अट्ठङ्गसमन्नागते? ",
"an8.34:3.3":	"इध, भिक्खवे, खेत्तं अनुन्नामानिन्नामि च होति, अपासाणसक्खरिकञ्च होति, अनूसरञ्च होति, गम्भीरसितं होति, आयसम्पन्नं होति, अपायसम्पन्नं होति, मातिकासम्पन्नं होति, मरियादसम्पन्नं होति। ",
"an8.34:3.4":	"एवं अट्ठङ्गसमन्नागते, भिक्खवे, खेत्ते बीजं वुत्तं महप्फलं होति महस्सादं फातिसेय्यं। ",
"an8.34:4.1":	"एवमेवं खो, भिक्खवे, अट्ठङ्गसमन्नागतेसु समणब्राह्मणेसु दानं दिन्नं महप्फलं होति महानिसंसं महाजुतिकं महाविप्फारं। ",
"an8.34:4.2":	"कथं अट्ठङ्गसमन्नागतेसु? ",
"an8.34:4.3":	"इध, भिक्खवे, समणब्राह्मणा सम्मादिट्ठिका होन्ति, सम्मासङ्कप्पा, सम्मावाचा, सम्माकम्मन्ता, सम्माआजीवा, सम्मावायामा, सम्मासतिनो, सम्मासमाधिनो। ",
"an8.34:4.4":	"एवं अट्ठङ्गसमन्नागतेसु, भिक्खवे, समणब्राह्मणेसु दानं दिन्नं महप्फलं होति महानिसंसं महाजुतिकं महाविप्फारन्ति। ",
"an8.34:5.1":	"यथापि खेत्ते सम्पन्ने, ",
"an8.34:5.2":	"पवुत्ता बीजसम्पदा; ",
"an8.34:5.3":	"देवे सम्पादयन्तम्हि, ",
"an8.34:5.4":	"होति धञ्ञस्स सम्पदा। ",
"an8.34:6.1":	"अनीतिसम्पदा होति, ",
"an8.34:6.2":	"विरूळ्ही भवति सम्पदा; ",
"an8.34:6.3":	"वेपुल्लसम्पदा होति, ",
"an8.34:6.4":	"फलं वे होति सम्पदा। ",
"an8.34:7.1":	"एवं सम्पन्नसीलेसु, ",
"an8.34:7.2":	"दिन्ना भोजनसम्पदा; ",
"an8.34:7.3":	"सम्पदानं उपनेति, ",
"an8.34:7.4":	"सम्पन्नं हिस्स तं कतं। ",
"an8.34:8.1":	"तस्मा सम्पदमाकङ्खी, ",
"an8.34:8.2":	"सम्पन्नत्थूध पुग्गलो; ",
"an8.34:8.3":	"सम्पन्नपञ्ञे सेवेथ, ",
"an8.34:8.4":	"एवं इज्झन्ति सम्पदा। ",
"an8.34:9.1":	"विज्जाचरणसम्पन्ने, ",
"an8.34:9.2":	"लद्धा चित्तस्स सम्पदं; ",
"an8.34:9.3":	"करोति कम्मसम्पदं, ",
"an8.34:9.4":	"लभति चत्थसम्पदं। ",
"an8.34:10.1":	"लोकं ञत्वा यथाभूतं, ",
"an8.34:10.2":	"पप्पुय्य दिट्ठिसम्पदं; ",
"an8.34:10.3":	"मग्गसम्पदमागम्म, ",
"an8.34:10.4":	"याति सम्पन्नमानसो। ",
"an8.34:11.1":	"ओधुनित्वा मलं सब्बं, ",
"an8.34:11.2":	"पत्वा निब्बानसम्पदं; ",
"an8.34:11.3":	"मुच्चति सब्बदुक्खेहि, ",
"an8.34:11.4":	"सा होति सब्बसम्पदा”ति। ",
"an8.34:11.5":	"चतुत्थं। "
}	
