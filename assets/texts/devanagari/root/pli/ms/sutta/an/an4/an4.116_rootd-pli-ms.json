{	
"an4.116:0.1":	"अङ्गुत्तर निकाय ४।११६ ",
"an4.116:0.2":	"१२। केसिवग्ग ",
"an4.116:0.3":	"अप्पमादसुत्त ",
"an4.116:1.1":	"“चतूहि, भिक्खवे, ठानेहि अप्पमादो करणीयो। ",
"an4.116:1.2":	"कतमेहि चतूहि? ",
"an4.116:1.3":	"कायदुच्चरितं, भिक्खवे, पजहथ, कायसुचरितं भावेथ; ",
"an4.116:1.4":	"तत्थ च मा पमादत्थ। ",
"an4.116:1.5":	"वचीदुच्चरितं, भिक्खवे, पजहथ, वचीसुचरितं भावेथ; ",
"an4.116:1.6":	"तत्थ च मा पमादत्थ। ",
"an4.116:1.7":	"मनोदुच्चरितं, भिक्खवे, पजहथ, मनोसुचरितं भावेथ; ",
"an4.116:1.8":	"तत्थ च मा पमादत्थ। ",
"an4.116:1.9":	"मिच्छादिट्ठिं, भिक्खवे, पजहथ, सम्मादिट्ठिं भावेथ; ",
"an4.116:1.10":	"तत्थ च मा पमादत्थ। ",
"an4.116:2.1":	"यतो खो, भिक्खवे, भिक्खुनो कायदुच्चरितं पहीनं होति कायसुचरितं भावितं, वचीदुच्चरितं पहीनं होति वचीसुचरितं भावितं, मनोदुच्चरितं पहीनं होति मनोसुचरितं भावितं, मिच्छादिट्ठि पहीना होति सम्मादिट्ठि भाविता, सो न भायति सम्परायिकस्स मरणस्सा”ति। ",
"an4.116:2.2":	"छट्ठं। "
}	
