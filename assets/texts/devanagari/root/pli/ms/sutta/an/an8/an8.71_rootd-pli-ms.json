{	
"an8.71:0.1":	"अङ्गुत्तर निकाय ८।७१ ",
"an8.71:0.2":	"८। यमकवग्ग ",
"an8.71:0.3":	"पठमसद्धासुत्त ",
"an8.71:1.1":	"“सद्धो च, भिक्खवे, भिक्खु होति, नो च सीलवा। ",
"an8.71:1.2":	"एवं सो तेनङ्गेन अपरिपूरो होति। ",
"an8.71:1.3":	"तेन तं अङ्गं परिपूरेतब्बं: ",
"an8.71:1.4":	"‘किन्ताहं सद्धो च अस्सं सीलवा चा’ति। ",
"an8.71:1.5":	"यतो च खो, भिक्खवे, भिक्खु सद्धो च होति सीलवा च, ",
"an8.71:1.6":	"एवं सो तेनङ्गेन परिपूरो होति। ",
"an8.71:2.1":	"सद्धो च, भिक्खवे, भिक्खु होति सीलवा च, नो च बहुस्सुतो। ",
"an8.71:2.2":	"एवं सो तेनङ्गेन अपरिपूरो होति। ",
"an8.71:2.3":	"तेन तं अङ्गं परिपूरेतब्बं: ",
"an8.71:2.4":	"‘किन्ताहं सद्धो च अस्सं, सीलवा च, बहुस्सुतो चा’ति। ",
"an8.71:2.5":	"यतो च खो, भिक्खवे, भिक्खु सद्धो च होति सीलवा च बहुस्सुतो च, ",
"an8.71:2.6":	"एवं सो तेनङ्गेन परिपूरो होति। ",
"an8.71:3.1":	"सद्धो च, भिक्खवे, भिक्खु होति सीलवा च बहुस्सुतो च, नो च धम्मकथिको …पे… ",
"an8.71:3.2":	"धम्मकथिको च, नो च परिसावचरो …पे… ",
"an8.71:3.3":	"परिसावचरो च, नो च विसारदो परिसाय धम्मं देसेति …पे… ",
"an8.71:3.4":	"विसारदो च परिसाय धम्मं देसेति, नो च चतुन्नं झानानं आभिचेतसिकानं दिट्ठधम्मसुखविहारानं निकामलाभी होति अकिच्छलाभी अकसिरलाभी …पे… ",
"an8.71:3.5":	"चतुन्नं झानानं आभिचेतसिकानं दिट्ठधम्मसुखविहारानं निकामलाभी होति अकिच्छलाभी अकसिरलाभी, नो च आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरति; ",
"an8.71:3.6":	"एवं सो तेनङ्गेन अपरिपूरो होति। ",
"an8.71:3.7":	"तेन तं अङ्गं परिपूरेतब्बं: ",
"an8.71:3.8":	"‘किन्ताहं सद्धो च अस्सं, सीलवा च, बहुस्सुतो च, धम्मकथिको च, परिसावचरो च, विसारदो च परिसाय धम्मं देसेय्यं, चतुन्नञ्च झानानं आभिचेतसिकानं दिट्ठधम्मसुखविहारानं निकामलाभी अस्सं अकिच्छलाभी अकसिरलाभी, आसवानञ्च खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरेय्यन्’ति। ",
"an8.71:4.1":	"यतो च खो, भिक्खवे, भिक्खु सद्धो च होति, सीलवा च, बहुस्सुतो च, धम्मकथिको च, परिसावचरो च, विसारदो च परिसाय धम्मं देसेति, चतुन्नञ्च झानानं आभिचेतसिकानं दिट्ठधम्मसुखविहारानं निकामलाभी होति अकिच्छलाभी अकसिरलाभी, आसवानञ्च खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरति; ",
"an8.71:4.2":	"एवं सो तेनङ्गेन परिपूरो होति। ",
"an8.71:4.3":	"इमेहि खो, भिक्खवे, अट्ठहि धम्मेहि समन्नागतो भिक्खु समन्तपासादिको च होति सब्बाकारपरिपूरो चा”ति। ",
"an8.71:4.4":	"पठमं। "
}	
