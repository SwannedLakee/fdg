{	
"an8.48:0.1":	"अङ्गुत्तर निकाय ८।४८ ",
"an8.48:0.2":	"५। उपोसथवग्ग ",
"an8.48:0.3":	"नकुलमातासुत्त ",
"an8.48:1.1":	"एकं समयं भगवा भग्गेसु विहरति सुसुमारगिरे भेसकळावने मिगदाये। ",
"an8.48:1.2":	"अथ खो नकुलमाता गहपतानी येन भगवा तेनुपसङ्कमि; उपसङ्कमित्वा …पे…। एकमन्तं निसिन्नं खो नकुलमातरं गहपतानिं भगवा एतदवोच: ",
"an8.48:2.1":	"“अट्ठहि खो, नकुलमाते, धम्मेहि समन्नागतो मातुगामो कायस्स भेदा परं मरणा मनापकायिकानं देवानं सहब्यतं उपपज्जति। ",
"an8.48:2.2":	"कतमेहि अट्ठहि? ",
"an8.48:2.3":	"इध, नकुलमाते, मातुगामो यस्स मातापितरो भत्तुनो देन्ति अत्थकामा हितेसिनो अनुकम्पका अनुकम्पं उपादाय तस्स होति पुब्बुट्ठायिनी पच्छानिपातिनी किङ्कारपटिस्साविनी मनापचारिनी पियवादिनी। ",
"an8.48:3.1":	"ये ते भत्तु गरुनो होन्ति—",
"an8.48:3.2":	"माताति वा पिताति वा समणब्राह्मणाति वा—",
"an8.48:3.3":	"ते सक्करोति गरुं करोति मानेति पूजेति, अब्भागते च आसनोदकेन पटिपूजेति। ",
"an8.48:4.1":	"ये ते भत्तु अब्भन्तरा कम्मन्ता—उण्णाति वा कप्पासाति वा—तत्थ दक्खा होति अनलसा तत्रुपायाय वीमंसाय समन्नागता अलं कातुं अलं संविधातुं। ",
"an8.48:5.1":	"यो सो भत्तु अब्भन्तरो अन्तोजनो—दासाति वा पेस्साति वा कम्मकराति वा—",
"an8.48:5.2":	"तेसं कतञ्च कततो जानाति अकतञ्च अकततो जानाति, गिलानकानञ्च बलाबलं जानाति खादनीयं भोजनीयञ्चस्स पच्चंसेन संविभजति। ",
"an8.48:6.1":	"यं भत्ता आहरति धनं वा धञ्ञं वा रजतं वा जातरूपं वा तं आरक्खेन गुत्तिया सम्पादेति, तत्थ च होति अधुत्ती अथेनी असोण्डी अविनासिका। ",
"an8.48:7.1":	"उपासिका खो पन होति बुद्धं सरणं गता धम्मं सरणं गता सङ्घं सरणं गता। ",
"an8.48:8.1":	"सीलवती खो पन होति—",
"an8.48:8.2":	"पाणातिपाता पटिविरता …पे… सुरामेरयमज्जपमादट्ठाना पटिविरता …पे…। ",
"an8.48:9.1":	"चागवती खो पन होति विगतमलमच्छेरेन चेतसा अगारं अज्झावसति मुत्तचागा पयतपाणिनी वोस्सग्गरता याचयोगा दानसंविभागरता। ",
"an8.48:10.1":	"इमेहि खो, नकुलमाते, अट्ठहि धम्मेहि समन्नागतो मातुगामो कायस्स भेदा परं मरणा मनापकायिकानं देवानं सहब्यतं उपपज्जतीति। ",
"an8.48:11.1":	"यो नं भरति सब्बदा, ",
"an8.48:11.2":	"निच्चं आतापि उस्सुको; ",
"an8.48:11.3":	"तं सब्बकामदं पोसं, ",
"an8.48:11.4":	"भत्तारं नातिमञ्ञति। ",
"an8.48:12.1":	"न चापि सोत्थि भत्तारं, ",
"an8.48:12.2":	"इस्सावादेन रोसये; ",
"an8.48:12.3":	"भत्तु च गरुनो सब्बे, ",
"an8.48:12.4":	"पटिपूजेति पण्डिता। ",
"an8.48:13.1":	"उट्ठाहिका अनलसा, ",
"an8.48:13.2":	"सङ्गहितपरिज्जना; ",
"an8.48:13.3":	"भत्तु मनापं चरति, ",
"an8.48:13.4":	"सम्भतं अनुरक्खति। ",
"an8.48:14.1":	"या एवं वत्तति नारी, ",
"an8.48:14.2":	"भत्तु छन्दवसानुगा; ",
"an8.48:14.3":	"मनापा नाम ते देवा, ",
"an8.48:14.4":	"यत्थ सा उपपज्जती”ति। ",
"an8.48:14.5":	"अट्ठमं। "
}	
