{	
"an3.137:0.1":	"अङ्गुत्तर निकाय ३।१३७ ",
"an3.137:0.2":	"१४। योधाजीववग्ग ",
"an3.137:0.3":	"केसकम्बलसुत्त ",
"an3.137:1.1":	"“सेय्यथापि, भिक्खवे, यानि कानिचि तन्तावुतानं वत्थानं, केसकम्बलो तेसं पटिकिट्ठो अक्खायति। ",
"an3.137:1.2":	"केसकम्बलो, भिक्खवे, सीते सीतो, उण्हे उण्हो, दुब्बण्णो, दुग्गन्धो, दुक्खसम्फस्सो। ",
"an3.137:1.3":	"एवमेवं खो, भिक्खवे, यानि कानिचि पुथुसमणब्राह्मणवादानं मक्खलिवादो तेसं पटिकिट्ठो अक्खायति। ",
"an3.137:2.1":	"मक्खलि, भिक्खवे, मोघपुरिसो एवंवादी एवंदिट्ठि: ",
"an3.137:2.2":	"‘नत्थि कम्मं, नत्थि किरियं, नत्थि वीरियन्’ति। ",
"an3.137:2.3":	"येपि ते, भिक्खवे, अहेसुं अतीतमद्धानं अरहन्तो सम्मासम्बुद्धा, तेपि भगवन्तो कम्मवादा चेव अहेसुं किरियवादा च वीरियवादा च। ",
"an3.137:2.4":	"तेपि, भिक्खवे, मक्खलि मोघपुरिसो पटिबाहति: ",
"an3.137:2.5":	"‘नत्थि कम्मं, नत्थि किरियं, नत्थि वीरियन्’ति। ",
"an3.137:2.6":	"येपि ते, भिक्खवे, भविस्सन्ति अनागतमद्धानं अरहन्तो सम्मासम्बुद्धा, तेपि भगवन्तो कम्मवादा चेव भविस्सन्ति किरियवादा च वीरियवादा च। ",
"an3.137:2.7":	"तेपि, भिक्खवे, मक्खलि मोघपुरिसो पटिबाहति: ",
"an3.137:2.8":	"‘नत्थि कम्मं, नत्थि किरियं, नत्थि वीरियन्’ति। ",
"an3.137:2.9":	"अहम्पि, भिक्खवे, एतरहि अरहं सम्मासम्बुद्धो कम्मवादो चेव किरियवादो च वीरियवादो च। ",
"an3.137:2.10":	"मम्पि, भिक्खवे, मक्खलि मोघपुरिसो पटिबाहति: ",
"an3.137:2.11":	"‘नत्थि कम्मं, नत्थि किरियं, नत्थि वीरियन्’ति। ",
"an3.137:3.1":	"सेय्यथापि, भिक्खवे, नदीमुखे खिप्पं उड्डेय्य बहूनं मच्छानं अहिताय दुक्खाय अनयाय ब्यसनाय; ",
"an3.137:3.2":	"एवमेवं खो, भिक्खवे, मक्खलि मोघपुरिसो मनुस्सखिप्पं मञ्ञे लोके उप्पन्नो बहूनं सत्तानं अहिताय दुक्खाय अनयाय ब्यसनाया”ति। ",
"an3.137:3.3":	"पञ्चमं। "
}	
