{	
"an4.233:0.1":	"अङ्गुत्तर निकाय ४।२३३ ",
"an4.233:0.2":	"२४। कम्मवग्ग ",
"an4.233:0.3":	"वित्थारसुत्त ",
"an4.233:1.1":	"“चत्तारिमानि, भिक्खवे, कम्मानि मया सयं अभिञ्ञा सच्छिकत्वा पवेदितानि। ",
"an4.233:1.2":	"कतमानि चत्तारि? ",
"an4.233:1.3":	"अत्थि, भिक्खवे, कम्मं कण्हं कण्हविपाकं; ",
"an4.233:1.4":	"अत्थि, भिक्खवे, कम्मं सुक्कं सुक्कविपाकं; ",
"an4.233:1.5":	"अत्थि, भिक्खवे, कम्मं कण्हसुक्कं कण्हसुक्कविपाकं; ",
"an4.233:1.6":	"अत्थि, भिक्खवे, कम्मं अकण्हअसुक्कं अकण्हअसुक्कविपाकं कम्मक्खयाय संवत्तति। ",
"an4.233:2.1":	"कतमञ्च, भिक्खवे, कम्मं कण्हं कण्हविपाकं? ",
"an4.233:2.2":	"इध, भिक्खवे, एकच्चो सब्याबज्झं कायसङ्खारं अभिसङ्खरोति, सब्याबज्झं वचीसङ्खारं अभिसङ्खरोति, सब्याबज्झं मनोसङ्खारं अभिसङ्खरोति। ",
"an4.233:2.3":	"सो सब्याबज्झं कायसङ्खारं अभिसङ्खरित्वा, सब्याबज्झं वचीसङ्खारं अभिसङ्खरित्वा, सब्याबज्झं मनोसङ्खारं अभिसङ्खरित्वा सब्याबज्झं लोकं उपपज्जति। ",
"an4.233:2.4":	"तमेनं सब्याबज्झं लोकं उपपन्नं समानं सब्याबज्झा फस्सा फुसन्ति। ",
"an4.233:2.5":	"सो सब्याबज्झेहि फस्सेहि फुट्ठो समानो सब्याबज्झं वेदनं वेदियति एकन्तदुक्खं, सेय्यथापि सत्ता नेरयिका। ",
"an4.233:2.6":	"इदं वुच्चति, भिक्खवे, कम्मं कण्हं कण्हविपाकं। ",
"an4.233:3.1":	"कतमञ्च, भिक्खवे, कम्मं सुक्कं सुक्कविपाकं? ",
"an4.233:3.2":	"इध, भिक्खवे, एकच्चो अब्याबज्झं कायसङ्खारं अभिसङ्खरोति, अब्याबज्झं वचीसङ्खारं अभिसङ्खरोति, अब्याबज्झं मनोसङ्खारं अभिसङ्खरोति। ",
"an4.233:3.3":	"सो अब्याबज्झं कायसङ्खारं अभिसङ्खरित्वा, अब्याबज्झं वचीसङ्खारं अभिसङ्खरित्वा, अब्याबज्झं मनोसङ्खारं अभिसङ्खरित्वा अब्याबज्झं लोकं उपपज्जति। ",
"an4.233:3.4":	"तमेनं अब्याबज्झं लोकं उपपन्नं समानं अब्याबज्झा फस्सा फुसन्ति। ",
"an4.233:3.5":	"सो अब्याबज्झेहि फस्सेहि फुट्ठो समानो अब्याबज्झं वेदनं वेदियति एकन्तसुखं, सेय्यथापि देवा सुभकिण्हा। ",
"an4.233:3.6":	"इदं वुच्चति, भिक्खवे, कम्मं सुक्कं सुक्कविपाकं। ",
"an4.233:4.1":	"कतमञ्च, भिक्खवे, कम्मं कण्हसुक्कं कण्हसुक्कविपाकं? ",
"an4.233:4.2":	"इध, भिक्खवे, एकच्चो सब्याबज्झम्पि अब्याबज्झम्पि कायसङ्खारं अभिसङ्खरोति, सब्याबज्झम्पि अब्याबज्झम्पि वचीसङ्खारं अभिसङ्खरोति, सब्याबज्झम्पि अब्याबज्झम्पि मनोसङ्खारं अभिसङ्खरोति। ",
"an4.233:4.3":	"सो सब्याबज्झम्पि अब्याबज्झम्पि कायसङ्खारं अभिसङ्खरित्वा, सब्याबज्झम्पि अब्याबज्झम्पि वचीसङ्खारं अभिसङ्खरित्वा, सब्याबज्झम्पि अब्याबज्झम्पि मनोसङ्खारं अभिसङ्खरित्वा सब्याबज्झम्पि अब्याबज्झम्पि लोकं उपपज्जति। ",
"an4.233:4.4":	"तमेनं सब्याबज्झम्पि अब्याबज्झम्पि लोकं उपपन्नं समानं सब्याबज्झापि अब्याबज्झापि फस्सा फुसन्ति। ",
"an4.233:4.5":	"सो सब्याबज्झेहिपि अब्याबज्झेहिपि फस्सेहि फुट्ठो समानो सब्याबज्झम्पि अब्याबज्झम्पि वेदनं वेदियति वोकिण्णसुखदुक्खं, सेय्यथापि मनुस्सा एकच्चे च देवा एकच्चे च विनिपातिका। ",
"an4.233:4.6":	"इदं वुच्चति, भिक्खवे, कम्मं कण्हसुक्कं कण्हसुक्कविपाकं। ",
"an4.233:5.1":	"कतमञ्च, भिक्खवे, कम्मं अकण्हअसुक्कं अकण्हअसुक्कविपाकं कम्मक्खयाय संवत्तति? ",
"an4.233:5.2":	"तत्र, भिक्खवे, यमिदं कम्मं कण्हं कण्हविपाकं तस्स पहानाय या चेतना, यमिदं कम्मं सुक्कं सुक्कविपाकं तस्स पहानाय या चेतना, यमिदं कम्मं कण्हसुक्कं कण्हसुक्कविपाकं तस्स पहानाय या चेतना—",
"an4.233:5.3":	"इदं वुच्चति, भिक्खवे, कम्मं अकण्हअसुक्कं अकण्हअसुक्कविपाकं कम्मक्खयाय संवत्तति। ",
"an4.233:5.4":	"इमानि खो, भिक्खवे, चत्तारि कम्मानि मया सयं अभिञ्ञा सच्छिकत्वा पवेदितानी”ति। ",
"an4.233:5.5":	"दुतियं। "
}	
