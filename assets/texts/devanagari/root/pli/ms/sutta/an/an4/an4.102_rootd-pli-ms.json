{	
"an4.102:0.1":	"अङ्गुत्तर निकाय ४।१०२ ",
"an4.102:0.2":	"११। वलाहकवग्ग ",
"an4.102:0.3":	"दुतियवलाहकसुत्त ",
"an4.102:1.1":	"“चत्तारोमे, भिक्खवे, वलाहका। ",
"an4.102:1.2":	"कतमे चत्तारो? ",
"an4.102:1.3":	"गज्जिता नो वस्सिता, ",
"an4.102:1.4":	"वस्सिता नो गज्जिता, ",
"an4.102:1.5":	"नेव गज्जिता नो वस्सिता, ",
"an4.102:1.6":	"गज्जिता च वस्सिता च। ",
"an4.102:1.7":	"इमे खो, भिक्खवे, चत्तारो वलाहका। ",
"an4.102:1.8":	"एवमेवं खो, भिक्खवे, चत्तारो वलाहकूपमा पुग्गला सन्तो संविज्जमाना लोकस्मिं। ",
"an4.102:1.9":	"कतमे चत्तारो? ",
"an4.102:1.10":	"गज्जिता नो वस्सिता, ",
"an4.102:1.11":	"वस्सिता नो गज्जिता, ",
"an4.102:1.12":	"नेव गज्जिता नो वस्सिता, ",
"an4.102:1.13":	"गज्जिता च वस्सिता च। ",
"an4.102:2.1":	"कथञ्च, भिक्खवे, पुग्गलो गज्जिता होति, नो वस्सिता? ",
"an4.102:2.2":	"इध, भिक्खवे, एकच्चो पुग्गलो धम्मं परियापुणाति—",
"an4.102:2.3":	"सुत्तं, गेय्यं, वेय्याकरणं, गाथं, उदानं, इतिवुत्तकं, जातकं, अब्भुतधम्मं, वेदल्लं। ",
"an4.102:2.4":	"सो ‘इदं दुक्खन्’ति यथाभूतं नप्पजानाति, ‘अयं दुक्खसमुदयो’ति यथाभूतं नप्पजानाति, ‘अयं दुक्खनिरोधो’ति यथाभूतं नप्पजानाति, ‘अयं दुक्खनिरोधगामिनी पटिपदा’ति यथाभूतं नप्पजानाति। ",
"an4.102:2.5":	"एवं खो, भिक्खवे, पुग्गलो गज्जिता होति, नो वस्सिता। ",
"an4.102:2.6":	"सेय्यथापि सो, भिक्खवे, वलाहको गज्जिता, नो वस्सिता; ",
"an4.102:2.7":	"तथूपमाहं, भिक्खवे, इमं पुग्गलं वदामि। ",
"an4.102:3.1":	"कथञ्च, भिक्खवे, पुग्गलो वस्सिता होति, नो गज्जिता? ",
"an4.102:3.2":	"इध, भिक्खवे, एकच्चो पुग्गलो धम्मं न परियापुणाति—",
"an4.102:3.3":	"सुत्तं, गेय्यं, वेय्याकरणं, गाथं, उदानं, इतिवुत्तकं, जातकं, अब्भुतधम्मं, वेदल्लं। ",
"an4.102:3.4":	"सो ‘इदं दुक्खन्’ति यथाभूतं पजानाति …पे… ‘अयं दुक्खनिरोधगामिनी पटिपदा’ति यथाभूतं पजानाति। ",
"an4.102:3.5":	"एवं खो, भिक्खवे, पुग्गलो वस्सिता होति, नो गज्जिता। ",
"an4.102:3.6":	"सेय्यथापि सो, भिक्खवे, वलाहको वस्सिता, नो गज्जिता; ",
"an4.102:3.7":	"तथूपमाहं, भिक्खवे, इमं पुग्गलं वदामि। ",
"an4.102:4.1":	"कथञ्च, भिक्खवे, पुग्गलो नेव गज्जिता होति, नो वस्सिता? ",
"an4.102:4.2":	"इध, भिक्खवे, एकच्चो पुग्गलो नेव धम्मं परियापुणाति—",
"an4.102:4.3":	"सुत्तं, गेय्यं, वेय्याकरणं, गाथं, उदानं, इतिवुत्तकं, जातकं, अब्भुतधम्मं, वेदल्लं। ",
"an4.102:4.4":	"सो ‘इदं दुक्खन्’ति यथाभूतं नप्पजानाति …पे… ‘अयं दुक्खनिरोधगामिनी पटिपदा’ति यथाभूतं नप्पजानाति। ",
"an4.102:4.5":	"एवं खो, भिक्खवे, पुग्गलो नेव गज्जिता होति, नो वस्सिता। ",
"an4.102:4.6":	"सेय्यथापि सो, भिक्खवे, वलाहको नेव गज्जिता, नो वस्सिता; ",
"an4.102:4.7":	"तथूपमाहं, भिक्खवे, इमं पुग्गलं वदामि। ",
"an4.102:5.1":	"कथञ्च, भिक्खवे, पुग्गलो गज्जिता च होति वस्सिता च? ",
"an4.102:5.2":	"इध, भिक्खवे, एकच्चो पुग्गलो धम्मं परियापुणाति—",
"an4.102:5.3":	"सुत्तं, गेय्यं, वेय्याकरणं, गाथं, उदानं, इतिवुत्तकं, जातकं, अब्भुतधम्मं, वेदल्लं। ",
"an4.102:5.4":	"सो ‘इदं दुक्खन्’ति यथाभूतं पजानाति …पे… ‘अयं दुक्खनिरोधगामिनी पटिपदा’ति यथाभूतं पजानाति। ",
"an4.102:5.5":	"एवं खो, भिक्खवे, पुग्गलो गज्जिता च होति वस्सिता च। ",
"an4.102:5.6":	"सेय्यथापि सो, भिक्खवे, वलाहको गज्जिता च वस्सिता च; ",
"an4.102:5.7":	"तथूपमाहं, भिक्खवे, इमं पुग्गलं वदामि। ",
"an4.102:5.8":	"इमे खो, भिक्खवे, चत्तारो वलाहकूपमा पुग्गला सन्तो संविज्जमाना लोकस्मिन्”ति। ",
"an4.102:5.9":	"दुतियं। "
}	
