{	
"an5.36:0.1":	"अङ्गुत्तर निकाय ५।३६ ",
"an5.36:0.2":	"४। सुमनवग्ग ",
"an5.36:0.3":	"कालदानसुत्त ",
"an5.36:1.1":	"“पञ्चिमानि, भिक्खवे, कालदानानि। ",
"an5.36:1.2":	"कतमानि पञ्च? ",
"an5.36:1.3":	"आगन्तुकस्स दानं देति; ",
"an5.36:1.4":	"गमिकस्स दानं देति; ",
"an5.36:1.5":	"गिलानस्स दानं देति; ",
"an5.36:1.6":	"दुब्भिक्खे दानं देति; ",
"an5.36:1.7":	"यानि तानि नवसस्सानि नवफलानि तानि पठमं सीलवन्तेसु पतिट्ठापेति। ",
"an5.36:1.8":	"इमानि खो, भिक्खवे, पञ्च कालदानानीति। ",
"an5.36:2.1":	"काले ददन्ति सप्पञ्ञा, ",
"an5.36:2.2":	"वदञ्ञू वीतमच्छरा; ",
"an5.36:2.3":	"कालेन दिन्नं अरियेसु, ",
"an5.36:2.4":	"उजुभूतेसु तादिसु। ",
"an5.36:3.1":	"विप्पसन्नमना तस्स, ",
"an5.36:3.2":	"विपुला होति दक्खिणा; ",
"an5.36:3.3":	"ये तत्थ अनुमोदन्ति, ",
"an5.36:3.4":	"वेय्यावच्चं करोन्ति वा; ",
"an5.36:3.5":	"न तेन दक्खिणा ऊना, ",
"an5.36:3.6":	"तेपि पुञ्ञस्स भागिनो। ",
"an5.36:4.1":	"तस्मा ददे अप्पटिवानचित्तो, ",
"an5.36:4.2":	"यत्थ दिन्नं महप्फलं; ",
"an5.36:4.3":	"पुञ्ञानि परलोकस्मिं, ",
"an5.36:4.4":	"पतिट्ठा होन्ति पाणिनन्”ति। ",
"an5.36:4.5":	"छट्ठं। "
}	
