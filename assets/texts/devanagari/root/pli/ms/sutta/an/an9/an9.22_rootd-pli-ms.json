{	
"an9.22:0.1":	"अङ्गुत्तर निकाय ९।२२ ",
"an9.22:0.2":	"३। सत्तावासवग्ग ",
"an9.22:0.3":	"अस्सखळुङ्कसुत्त ",
"an9.22:1.1":	"“तयो च, भिक्खवे, अस्सखळुङ्के देसेस्सामि तयो च पुरिसखळुङ्के तयो च अस्सपरस्से तयो च पुरिसपरस्से तयो च भद्दे अस्साजानीये तयो च भद्दे पुरिसाजानीये। ",
"an9.22:1.2":	"तं सुणाथ। (…) ",
"an9.22:2.1":	"कतमे च, भिक्खवे, तयो अस्सखळुङ्का? ",
"an9.22:2.2":	"इध, भिक्खवे, एकच्चो अस्सखळुङ्को जवसम्पन्नो होति, न वण्णसम्पन्नो, न आरोहपरिणाहसम्पन्नो। ",
"an9.22:2.3":	"इध पन, भिक्खवे, एकच्चो अस्सखळुङ्को जवसम्पन्नो च होति वण्णसम्पन्नो च, न आरोहपरिणाहसम्पन्नो। ",
"an9.22:2.4":	"इध पन, भिक्खवे, एकच्चो अस्सखळुङ्को जवसम्पन्नो च होति वण्णसम्पन्नो च आरोहपरिणाहसम्पन्नो च। ",
"an9.22:2.5":	"इमे खो, भिक्खवे, तयो अस्सखळुङ्का। ",
"an9.22:3.1":	"कतमे च, भिक्खवे, तयो पुरिसखळुङ्का? ",
"an9.22:3.2":	"इध, भिक्खवे, एकच्चो पुरिसखळुङ्को जवसम्पन्नो होति, न वण्णसम्पन्नो, न आरोहपरिणाहसम्पन्नो। ",
"an9.22:3.3":	"इध पन, भिक्खवे, एकच्चो पुरिसखळुङ्को जवसम्पन्नो च होति वण्णसम्पन्नो च, न आरोहपरिणाहसम्पन्नो। ",
"an9.22:3.4":	"इध पन, भिक्खवे, एकच्चो पुरिसखळुङ्को जवसम्पन्नो च होति वण्णसम्पन्नो च आरोहपरिणाहसम्पन्नो च। ",
"an9.22:4.1":	"कथञ्च, भिक्खवे, पुरिसखळुङ्को जवसम्पन्नो होति, न वण्णसम्पन्नो न आरोहपरिणाहसम्पन्नो? ",
"an9.22:4.2":	"इध, भिक्खवे, भिक्खु ‘इदं दुक्खन्’ति यथाभूतं पजानाति, ‘अयं दुक्खसमुदयो’ति यथाभूतं पजानाति, ‘अयं दुक्खनिरोधो’ति यथाभूतं पजानाति, ‘अयं दुक्खनिरोधगामिनी पटिपदा’ति यथाभूतं पजानाति। ",
"an9.22:4.3":	"इदमस्स जवस्मिं वदामि। ",
"an9.22:4.4":	"अभिधम्मे खो पन अभिविनये पञ्हं पुट्ठो संसादेति, नो विस्सज्जेति। ",
"an9.22:4.5":	"इदमस्स न वण्णस्मिं वदामि। ",
"an9.22:4.6":	"न खो पन लाभी होति चीवरपिण्डपातसेनासनगिलानपच्चयभेसज्जपरिक्खारानं। ",
"an9.22:4.7":	"इदमस्स न आरोहपरिणाहस्मिं वदामि। ",
"an9.22:4.8":	"एवं खो, भिक्खवे, पुरिसखळुङ्को जवसम्पन्नो होति, न वण्णसम्पन्नो न आरोहपरिणाहसम्पन्नो। ",
"an9.22:5.1":	"कथञ्च, भिक्खवे, पुरिसखळुङ्को जवसम्पन्नो च होति वण्णसम्पन्नो च, न आरोहपरिणाहसम्पन्नो? ",
"an9.22:5.2":	"इध, भिक्खवे, भिक्खु ‘इदं दुक्खन्’ति यथाभूतं पजानाति …पे… ‘अयं दुक्खनिरोधगामिनी पटिपदा’ति यथाभूतं पजानाति। ",
"an9.22:5.3":	"इदमस्स जवस्मिं वदामि। ",
"an9.22:5.4":	"अभिधम्मे खो पन अभिविनये पञ्हं पुट्ठो विस्सज्जेति, नो संसादेति। ",
"an9.22:5.5":	"इदमस्स वण्णस्मिं वदामि। ",
"an9.22:5.6":	"न खो पन लाभी होति चीवरपिण्डपातसेनासनगिलानपच्चयभेसज्जपरिक्खारानं। ",
"an9.22:5.7":	"इदमस्स न आरोहपरिणाहस्मिं वदामि। ",
"an9.22:5.8":	"एवं खो, भिक्खवे, पुरिसखळुङ्को जवसम्पन्नो च होति वण्णसम्पन्नो च, न आरोहपरिणाहसम्पन्नो। ",
"an9.22:6.1":	"कथञ्च, भिक्खवे, पुरिसखळुङ्को जवसम्पन्नो च होति वण्णसम्पन्नो च आरोहपरिणाहसम्पन्नो च? ",
"an9.22:6.2":	"इध, भिक्खवे, भिक्खु ‘इदं दुक्खन्’ति यथाभूतं पजानाति …पे… ‘अयं दुक्खनिरोधगामिनी पटिपदा’ति यथाभूतं पजानाति। ",
"an9.22:6.3":	"इदमस्स जवस्मिं वदामि। ",
"an9.22:6.4":	"अभिधम्मे खो पन अभिविनये पञ्हं पुट्ठो विस्सज्जेति, नो संसादेति। ",
"an9.22:6.5":	"इदमस्स वण्णस्मिं वदामि। ",
"an9.22:6.6":	"लाभी खो पन होति चीवरपिण्डपातसेनासनगिलानपच्चयभेसज्जपरिक्खारानं। ",
"an9.22:6.7":	"इदमस्स आरोहपरिणाहस्मिं वदामि। ",
"an9.22:6.8":	"एवं खो, भिक्खवे, पुरिसखळुङ्को जवसम्पन्नो च होति वण्णसम्पन्नो च आरोहपरिणाहसम्पन्नो च। ",
"an9.22:6.9":	"इमे खो, भिक्खवे, तयो पुरिसखळुङ्का। ",
"an9.22:7.1":	"कतमे च, भिक्खवे, तयो अस्सपरस्सा? ",
"an9.22:7.2":	"इध, भिक्खवे, एकच्चो अस्सपरस्सो …पे… ",
"an9.22:7.3":	"जवसम्पन्नो च होति वण्णसम्पन्नो च आरोहपरिणाहसम्पन्नो च। ",
"an9.22:7.4":	"इमे खो, भिक्खवे, तयो अस्सपरस्सा। ",
"an9.22:8.1":	"कतमे च, भिक्खवे, तयो पुरिसपरस्सा? ",
"an9.22:8.2":	"इध, भिक्खवे, एकच्चो पुरिसपरस्सो …पे… ",
"an9.22:8.3":	"जवसम्पन्नो च होति वण्णसम्पन्नो च आरोहपरिणाहसम्पन्नो च। ",
"an9.22:9.1":	"कथञ्च, भिक्खवे, पुरिसपरस्सो …पे… ",
"an9.22:9.2":	"जवसम्पन्नो च होति वण्णसम्पन्नो च आरोहपरिणाहसम्पन्नो च? ",
"an9.22:9.3":	"इध, भिक्खवे, भिक्खु पञ्चन्नं ओरम्भागियानं संयोजनानं परिक्खया ओपपातिको होति, तत्थ परिनिब्बायी अनावत्तिधम्मो तस्मा लोका। ",
"an9.22:9.4":	"इदमस्स जवस्मिं वदामि। ",
"an9.22:9.5":	"अभिधम्मे खो पन अभिविनये पञ्हं पुट्ठो विस्सज्जेति, नो संसादेति। ",
"an9.22:9.6":	"इदमस्स वण्णस्मिं वदामि। ",
"an9.22:9.7":	"लाभी खो पन होति चीवरपिण्डपातसेनासनगिलानपच्चयभेसज्जपरिक्खारानं। ",
"an9.22:9.8":	"इदमस्स आरोहपरिणाहस्मिं वदामि। ",
"an9.22:9.9":	"एवं खो, भिक्खवे, पुरिसपरस्सो जवसम्पन्नो च होति वण्णसम्पन्नो च आरोहपरिणाहसम्पन्नो च। ",
"an9.22:9.10":	"इमे खो, भिक्खवे, तयो पुरिसपरस्सा। ",
"an9.22:10.1":	"कतमे च, भिक्खवे, तयो भद्दा अस्साजानीया? ",
"an9.22:10.2":	"इध, भिक्खवे, एकच्चो भद्दो अस्साजानीयो …पे… ",
"an9.22:10.3":	"जवसम्पन्नो च होति वण्णसम्पन्नो च आरोहपरिणाहसम्पन्नो च। ",
"an9.22:10.4":	"इमे खो, भिक्खवे, तयो भद्दा अस्साजानीया। ",
"an9.22:11.1":	"कतमे च, भिक्खवे, तयो भद्दा पुरिसाजानीया? ",
"an9.22:11.2":	"इध, भिक्खवे, एकच्चो भद्दो पुरिसाजानीयो …पे… ",
"an9.22:11.3":	"जवसम्पन्नो च होति वण्णसम्पन्नो च आरोहपरिणाहसम्पन्नो च। ",
"an9.22:12.1":	"कथञ्च, भिक्खवे, भद्दो पुरिसाजानीयो …पे… ",
"an9.22:12.2":	"जवसम्पन्नो च होति वण्णसम्पन्नो च आरोहपरिणाहसम्पन्नो च? ",
"an9.22:12.3":	"इध, भिक्खवे, भिक्खु आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरति। ",
"an9.22:12.4":	"इदमस्स जवस्मिं वदामि। ",
"an9.22:12.5":	"अभिधम्मे खो पन अभिविनये पञ्हं पुट्ठो विस्सज्जेति, नो संसादेति। ",
"an9.22:12.6":	"इदमस्स वण्णस्मिं वदामि। ",
"an9.22:12.7":	"लाभी खो पन होति चीवरपिण्डपातसेनासनगिलानपच्चयभेसज्जपरिक्खारानं। ",
"an9.22:12.8":	"इदमस्स आरोहपरिणाहस्मिं वदामि। ",
"an9.22:12.9":	"एवं खो, भिक्खवे, भद्दो पुरिसाजानीयो जवसम्पन्नो च होति वण्णसम्पन्नो च आरोहपरिणाहसम्पन्नो च। ",
"an9.22:12.10":	"इमे खो, भिक्खवे, तयो भद्दा पुरिसाजानीया”ति। ",
"an9.22:12.11":	"दुतियं। "
}	
