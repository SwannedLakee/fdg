{	
"an4.254:0.1":	"अङ्गुत्तर निकाय ४।२५४ ",
"an4.254:0.2":	"२६। अभिञ्ञावग्ग ",
"an4.254:0.3":	"अभिञ्ञासुत्त ",
"an4.254:1.1":	"“चत्तारोमे, भिक्खवे, धम्मा। ",
"an4.254:1.2":	"कतमे चत्तारो? ",
"an4.254:1.3":	"अत्थि, भिक्खवे, धम्मा अभिञ्ञा परिञ्ञेय्या; ",
"an4.254:1.4":	"अत्थि, भिक्खवे, धम्मा अभिञ्ञा पहातब्बा; ",
"an4.254:1.5":	"अत्थि, भिक्खवे, धम्मा अभिञ्ञा भावेतब्बा; ",
"an4.254:1.6":	"अत्थि, भिक्खवे, धम्मा अभिञ्ञा सच्छिकातब्बा। ",
"an4.254:2.1":	"कतमे च, भिक्खवे, धम्मा अभिञ्ञा परिञ्ञेय्या? ",
"an4.254:2.2":	"पञ्चुपादानक्खन्धा—",
"an4.254:2.3":	"इमे वुच्चन्ति, भिक्खवे, धम्मा अभिञ्ञा परिञ्ञेय्या। ",
"an4.254:3.1":	"कतमे च, भिक्खवे, धम्मा अभिञ्ञा पहातब्बा? ",
"an4.254:3.2":	"अविज्जा च भवतण्हा च—",
"an4.254:3.3":	"इमे वुच्चन्ति, भिक्खवे, धम्मा अभिञ्ञा पहातब्बा। ",
"an4.254:4.1":	"कतमे च, भिक्खवे, धम्मा अभिञ्ञा भावेतब्बा? ",
"an4.254:4.2":	"समथो च विपस्सना च—",
"an4.254:4.3":	"इमे वुच्चन्ति, भिक्खवे, धम्मा अभिञ्ञा भावेतब्बा। ",
"an4.254:5.1":	"कतमे च, भिक्खवे, धम्मा अभिञ्ञा सच्छिकातब्बा? ",
"an4.254:5.2":	"विज्जा च विमुत्ति च—",
"an4.254:5.3":	"इमे वुच्चन्ति, भिक्खवे, धम्मा अभिञ्ञा सच्छिकातब्बा। ",
"an4.254:5.4":	"इमे खो, भिक्खवे, चत्तारो धम्मा”ति। ",
"an4.254:5.5":	"पठमं। "
}	
