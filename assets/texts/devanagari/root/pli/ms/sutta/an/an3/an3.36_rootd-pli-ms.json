{	
"an3.36:0.1":	"अङ्गुत्तर निकाय ३।३६ ",
"an3.36:0.2":	"४। देवदूतवग्ग ",
"an3.36:0.3":	"देवदूतसुत्त ",
"an3.36:1.1":	"“तीणिमानि, भिक्खवे, देवदूतानि। ",
"an3.36:1.2":	"कतमानि तीणि? ",
"an3.36:1.3":	"इध, भिक्खवे, एकच्चो कायेन दुच्चरितं चरति, वाचाय दुच्चरितं चरति, मनसा दुच्चरितं चरति। ",
"an3.36:1.4":	"सो कायेन दुच्चरितं चरित्वा, वाचाय दुच्चरितं चरित्वा, मनसा दुच्चरितं चरित्वा कायस्स भेदा परं मरणा अपायं दुग्गतिं विनिपातं निरयं उपपज्जति। ",
"an3.36:1.5":	"तमेनं, भिक्खवे, निरयपाला नानाबाहासु गहेत्वा यमस्स रञ्ञो दस्सेन्ति: ",
"an3.36:1.6":	"‘अयं, देव, पुरिसो अमत्तेय्यो अपेत्तेय्यो असामञ्ञो अब्रह्मञ्ञो, न कुले जेट्ठापचायी। ",
"an3.36:1.7":	"इमस्स देवो दण्डं पणेतू’ति। ",
"an3.36:2.1":	"तमेनं, भिक्खवे, यमो राजा पठमं देवदूतं समनुयुञ्जति समनुगाहति समनुभासति: ",
"an3.36:2.2":	"‘अम्भो, पुरिस, न त्वं अद्दस मनुस्सेसु पठमं देवदूतं पातुभूतन्’ति? ",
"an3.36:2.3":	"सो एवमाह: ",
"an3.36:2.4":	"‘नाद्दसं, भन्ते’ति। ",
"an3.36:3.1":	"तमेनं, भिक्खवे, यमो राजा एवमाह: ",
"an3.36:3.2":	"‘अम्भो पुरिस, न त्वं अद्दस मनुस्सेसु इत्थिं वा पुरिसं वा आसीतिकं वा नावुतिकं वा वस्ससतिकं वा जातिया जिण्णं गोपानसिवङ्कं भोग्गं दण्डपरायणं पवेधमानं गच्छन्तं आतुरं गतयोब्बनं खण्डदन्तं पलितकेसं विलूनं खल्लितसिरं वलितं तिलकाहतगत्तन्’ति? ",
"an3.36:3.3":	"सो एवमाह: ",
"an3.36:3.4":	"‘अद्दसं, भन्ते’ति। ",
"an3.36:4.1":	"तमेनं, भिक्खवे, यमो राजा एवमाह: ",
"an3.36:4.2":	"‘अम्भो, पुरिस, तस्स ते विञ्ञुस्स सतो महल्लकस्स न एतदहोसि—",
"an3.36:4.3":	"अहम्पि खोम्हि जराधम्मो जरं अनतीतो, हन्दाहं कल्याणं करोमि, कायेन वाचाय मनसा’ति? ",
"an3.36:4.4":	"सो एवमाह: ",
"an3.36:4.5":	"‘नासक्खिस्सं, भन्ते। पमादस्सं, भन्ते’ति। ",
"an3.36:5.1":	"तमेनं, भिक्खवे, यमो राजा एवमाह: ",
"an3.36:5.2":	"‘अम्भो, पुरिस, पमादताय न कल्याणमकासि कायेन वाचाय मनसा। ",
"an3.36:5.3":	"तग्घ त्वं, अम्भो पुरिस, तथा करिस्सन्ति यथा तं पमत्तं। ",
"an3.36:5.4":	"तं खो पन ते एतं पापकम्मं नेव मातरा कतं, न पितरा कतं, न भातरा कतं, न भगिनिया कतं, न मित्तामच्चेहि कतं, न ञातिसालोहितेहि कतं, न देवताहि कतं, न समणब्राह्मणेहि कतं; ",
"an3.36:5.5":	"अथ खो तयावेतं पापकम्मं कतं, त्वञ्ञेवेतस्स विपाकं पटिसंवेदिस्ससी’ति। ",
"an3.36:6.1":	"तमेनं, भिक्खवे, यमो राजा पठमं देवदूतं समनुयुञ्जित्वा समनुगाहित्वा समनुभासित्वा, दुतियं देवदूतं समनुयुञ्जति समनुगाहति समनुभासति: ",
"an3.36:6.2":	"‘अम्भो पुरिस, न त्वं अद्दस मनुस्सेसु दुतियं देवदूतं पातुभूतन्’ति? ",
"an3.36:6.3":	"सो एवमाह: ",
"an3.36:6.4":	"‘नाद्दसं, भन्ते’ति। ",
"an3.36:6.5":	"तमेनं, भिक्खवे, यमो राजा एवमाह: ",
"an3.36:6.6":	"‘अम्भो पुरिस, न त्वं अद्दस मनुस्सेसु इत्थिं वा पुरिसं वा आबाधिकं दुक्खितं बाळ्हगिलानं, सके मुत्तकरीसे पलिपन्नं सेमानं, अञ्ञेहि वुट्ठापियमानं, अञ्ञेहि संवेसियमानन्’ति? ",
"an3.36:6.7":	"सो एवमाह: ",
"an3.36:6.8":	"‘अद्दसं, भन्ते’ति। ",
"an3.36:7.1":	"तमेनं, भिक्खवे, यमो राजा एवमाह: ",
"an3.36:7.2":	"‘अम्भो पुरिस, तस्स ते विञ्ञुस्स सतो महल्लकस्स न एतदहोसि: ",
"an3.36:7.3":	"“अहम्पि खोम्हि ब्याधिधम्मो ब्याधिं अनतीतो, हन्दाहं कल्याणं करोमि कायेन वाचाय मनसा”’ति? ",
"an3.36:7.4":	"सो एवमाह: ",
"an3.36:7.5":	"‘नासक्खिस्सं, भन्ते। पमादस्सं, भन्ते’ति। ",
"an3.36:8.1":	"तमेनं, भिक्खवे, यमो राजा एवमाह: ",
"an3.36:8.2":	"‘अम्भो पुरिस, पमादताय न कल्याणमकासि कायेन वाचाय मनसा। ",
"an3.36:8.3":	"तग्घ त्वं, अम्भो पुरिस, तथा करिस्सन्ति यथा तं पमत्तं। ",
"an3.36:8.4":	"तं खो पन ते एतं पापकम्मं नेव मातरा कतं, न पितरा कतं, न भातरा कतं, न भगिनिया कतं, न मित्तामच्चेहि कतं, न ञातिसालोहितेहि कतं, न देवताहि कतं, न समणब्राह्मणेहि कतं; ",
"an3.36:8.5":	"अथ खो तयावेतं पापकम्मं कतं। त्वञ्ञेवेतस्स विपाकं पटिसंवेदिस्ससी’ति। ",
"an3.36:9.1":	"तमेनं, भिक्खवे, यमो राजा दुतियं देवदूतं समनुयुञ्जित्वा समनुगाहित्वा समनुभासित्वा, ततियं देवदूतं समनुयुञ्जति समनुगाहति समनुभासति: ",
"an3.36:9.2":	"‘अम्भो पुरिस, न त्वं अद्दस मनुस्सेसु ततियं देवदूतं पातुभूतन्’ति? ",
"an3.36:9.3":	"सो एवमाह: ",
"an3.36:9.4":	"‘नाद्दसं, भन्ते’ति। ",
"an3.36:10.1":	"तमेनं, भिक्खवे, यमो राजा एवमाह: ",
"an3.36:10.2":	"‘अम्भो पुरिस, न त्वं अद्दस मनुस्सेसु इत्थिं वा पुरिसं वा एकाहमतं वा द्वीहमतं वा तीहमतं वा उद्धुमातकं विनीलकं विपुब्बकजातन्’ति? ",
"an3.36:10.3":	"सो एवमाह: ",
"an3.36:10.4":	"‘अद्दसं, भन्ते’ति। ",
"an3.36:11.1":	"तमेनं, भिक्खवे, यमो राजा एवमाह: ",
"an3.36:11.2":	"‘अम्भो पुरिस, तस्स ते विञ्ञुस्स सतो महल्लकस्स न एतदहोसि—",
"an3.36:11.3":	"अहम्पि खोम्हि मरणधम्मो मरणं अनतीतो, हन्दाहं कल्याणं करोमि कायेन वाचाय मनसा’ति? ",
"an3.36:11.4":	"सो एवमाह: ",
"an3.36:11.5":	"‘नासक्खिस्सं, भन्ते। पमादस्सं, भन्ते’ति। ",
"an3.36:12.1":	"तमेनं, भिक्खवे, यमो राजा एवमाह: ",
"an3.36:12.2":	"‘अम्भो पुरिस, पमादताय न कल्याणमकासि कायेन वाचाय मनसा। ",
"an3.36:12.3":	"तग्घ त्वं, अम्भो पुरिस, तथा करिस्सन्ति यथा तं पमत्तं। ",
"an3.36:12.4":	"तं खो पन ते एतं पापकम्मं नेव मातरा कतं, न पितरा कतं, न भातरा कतं, न भगिनिया कतं, न मित्तामच्चेहि कतं, न ञातिसालोहितेहि कतं, न देवताहि कतं, न समणब्राह्मणेहि कतं; ",
"an3.36:12.5":	"अथ खो तयावेतं पापकम्मं कतं। त्वञ्ञेवेतस्स विपाकं पटिसंवेदिस्ससी’”ति। ",
"an3.36:13.1":	"तमेनं, भिक्खवे, यमो राजा ततियं देवदूतं समनुयुञ्जित्वा समनुगाहित्वा समनुभासित्वा तुण्ही होति। ",
"an3.36:13.2":	"तमेनं, भिक्खवे, निरयपाला पञ्चविधबन्धनं नाम कारणं करोन्ति। ",
"an3.36:13.3":	"तत्तं अयोखिलं हत्थे गमेन्ति। तत्तं अयोखिलं दुतियस्मिं हत्थे गमेन्ति। तत्तं अयोखिलं पादे गमेन्ति। तत्तं अयोखिलं दुतियस्मिं पादे गमेन्ति। तत्तं अयोखिलं मज्झे उरस्मिं गमेन्ति। ",
"an3.36:13.4":	"सो तत्थ दुक्खा तिब्बा खरा कटुका वेदना वेदियति, न च ताव कालं करोति याव न तं पापकम्मं ब्यन्तीहोति। ",
"an3.36:14.1":	"तमेनं, भिक्खवे, निरयपाला संवेसेत्वा कुधारीहि तच्छन्ति। ",
"an3.36:14.2":	"सो तत्थ दुक्खा तिब्बा खरा कटुका वेदना वेदियति, न च ताव कालं करोति याव न तं पापकम्मं ब्यन्तीहोति। ",
"an3.36:15.1":	"तमेनं, भिक्खवे, निरयपाला उद्धम्पादं अधोसिरं गहेत्वा वासीहि तच्छन्ति …पे… ",
"an3.36:15.2":	"तमेनं, भिक्खवे, निरयपाला रथे योजेत्वा आदित्ताय भूमिया सम्पज्जलिताय सजोतिभूताय सारेन्तिपि पच्चासारेन्तिपि …पे… ",
"an3.36:15.3":	"तमेनं, भिक्खवे, निरयपाला महन्तं अङ्गारपब्बतं आदित्तं सम्पज्जलितं सजोतिभूतं आरोपेन्तिपि ओरोपेन्तिपि …पे… ",
"an3.36:15.4":	"तमेनं, भिक्खवे, निरयपाला उद्धम्पादं अधोसिरं गहेत्वा तत्ताय लोहकुम्भिया पक्खिपन्ति, आदित्ताय सम्पज्जलिताय सजोतिभूताय। (…) ",
"an3.36:15.5":	"सो तत्थ फेणुद्देहकं पच्चमानो सकिम्पि उद्धं गच्छति, सकिम्पि अधो गच्छति, सकिम्पि तिरियं गच्छति। ",
"an3.36:15.6":	"सो तत्थ दुक्खा तिब्बा खरा कटुका वेदना वेदियति, न च ताव कालं करोति याव न तं पापकम्मं ब्यन्तीहोति। ",
"an3.36:15.7":	"तमेनं, भिक्खवे, निरयपाला महानिरये पक्खिपन्ति। ",
"an3.36:15.8":	"सो खो पन, भिक्खवे, महानिरयो—",
"an3.36:16.1":	"चतुक्कण्णो चतुद्वारो, ",
"an3.36:16.2":	"विभत्तो भागसो मितो; ",
"an3.36:16.3":	"अयोपाकारपरियन्तो, ",
"an3.36:16.4":	"अयसा पटिकुज्जितो। ",
"an3.36:17.1":	"तस्स अयोमया भूमि, ",
"an3.36:17.2":	"जलिता तेजसा युता; ",
"an3.36:17.3":	"समन्ता योजनसतं, ",
"an3.36:17.4":	"फरित्वा तिट्ठति सब्बदाति। ",
"an3.36:18.1":	"भूतपुब्बं, भिक्खवे, यमस्स रञ्ञो एतदहोसि: ",
"an3.36:18.2":	"‘ये किर, भो, लोके पापकानि कम्मानि करोन्ति ते एवरूपा विविधा कम्मकारणा करीयन्ति। ",
"an3.36:18.3":	"अहो वताहं मनुस्सत्तं लभेय्यं, तथागतो च लोके उप्पज्जेय्य अरहं सम्मासम्बुद्धो, तञ्चाहं भगवन्तं पयिरुपासेय्यं। ",
"an3.36:18.4":	"सो च मे भगवा धम्मं देसेय्य, तस्स चाहं भगवतो धम्मं आजानेय्यन्’ति। ",
"an3.36:18.5":	"तं खो पनाहं, भिक्खवे, न अञ्ञस्स समणस्स वा ब्राह्मणस्स वा सुत्वा एवं वदामि, अपि च खो, भिक्खवे, यदेव मे सामं ञातं सामं दिट्ठं सामं विदितं तदेवाहं वदामीति। ",
"an3.36:19.1":	"चोदिता देवदूतेहि, ",
"an3.36:19.2":	"ये पमज्जन्ति माणवा; ",
"an3.36:19.3":	"ते दीघरत्तं सोचन्ति, ",
"an3.36:19.4":	"हीनकायूपगा नरा। ",
"an3.36:20.1":	"ये च खो देवदूतेहि, ",
"an3.36:20.2":	"सन्तो सप्पुरिसा इध; ",
"an3.36:20.3":	"चोदिता नप्पमज्जन्ति, ",
"an3.36:20.4":	"अरियधम्मे कुदाचनं। ",
"an3.36:21.1":	"उपादाने भयं दिस्वा, ",
"an3.36:21.2":	"जातिमरणसम्भवे; ",
"an3.36:21.3":	"अनुपादा विमुच्चन्ति, ",
"an3.36:21.4":	"जातिमरणसङ्खये। ",
"an3.36:22.1":	"ते अप्पमत्ता सुखिनो, ",
"an3.36:22.2":	"दिट्ठधम्माभिनिब्बुता; ",
"an3.36:22.3":	"सब्बवेरभयातीता, ",
"an3.36:22.4":	"सब्बदुक्खं उपच्चगुन्”ति। ",
"an3.36:22.5":	"छट्ठं। "
}	
