{	
"an4.113:0.1":	"अङ्गुत्तर निकाय ४।११३ ",
"an4.113:0.2":	"१२। केसिवग्ग ",
"an4.113:0.3":	"पतोदसुत्त ",
"an4.113:1.1":	"“चत्तारोमे, भिक्खवे, भद्रा अस्साजानीया सन्तो संविज्जमाना लोकस्मिं। ",
"an4.113:1.2":	"कतमे चत्तारो? ",
"an4.113:1.3":	"इध, भिक्खवे, एकच्चो भद्रो अस्साजानीयो पतोदच्छायं दिस्वा संविज्जति संवेगं आपज्जति: ",
"an4.113:1.4":	"‘किं नु खो मं अज्ज अस्सदम्मसारथि कारणं कारेस्सति, किमस्साहं पटिकरोमी’ति। ",
"an4.113:1.5":	"एवरूपोपि, भिक्खवे, इधेकच्चो भद्रो अस्साजानीयो होति। ",
"an4.113:1.6":	"अयं, भिक्खवे, पठमो भद्रो अस्साजानीयो सन्तो संविज्जमानो लोकस्मिं। ",
"an4.113:2.1":	"पुन चपरं, भिक्खवे, इधेकच्चो भद्रो अस्साजानीयो न हेव खो पतोदच्छायं दिस्वा संविज्जति संवेगं आपज्जति, अपि च खो लोमवेधविद्धो संविज्जति संवेगं आपज्जति: ",
"an4.113:2.2":	"‘किं नु खो मं अज्ज अस्सदम्मसारथि कारणं कारेस्सति, किमस्साहं पटिकरोमी’ति। ",
"an4.113:2.3":	"एवरूपोपि, भिक्खवे, इधेकच्चो भद्रो अस्साजानीयो होति। ",
"an4.113:2.4":	"अयं, भिक्खवे, दुतियो भद्रो अस्साजानीयो सन्तो संविज्जमानो लोकस्मिं। ",
"an4.113:3.1":	"पुन चपरं, भिक्खवे, इधेकच्चो भद्रो अस्साजानीयो न हेव खो पतोदच्छायं दिस्वा संविज्जति संवेगं आपज्जति नापि लोमवेधविद्धो संविज्जति संवेगं आपज्जति, अपि च खो चम्मवेधविद्धो संविज्जति संवेगं आपज्जति: ",
"an4.113:3.2":	"‘किं नु खो मं अज्ज अस्सदम्मसारथि कारणं कारेस्सति, किमस्साहं पटिकरोमी’ति। ",
"an4.113:3.3":	"एवरूपोपि, भिक्खवे, इधेकच्चो भद्रो अस्साजानीयो होति। ",
"an4.113:3.4":	"अयं, भिक्खवे, ततियो भद्रो अस्साजानीयो सन्तो संविज्जमानो लोकस्मिं। ",
"an4.113:4.1":	"पुन चपरं, भिक्खवे, इधेकच्चो भद्रो अस्साजानीयो न हेव खो पतोदच्छायं दिस्वा संविज्जति संवेगं आपज्जति नापि लोमवेधविद्धो संविज्जति संवेगं आपज्जति नापि चम्मवेधविद्धो संविज्जति संवेगं आपज्जति, अपि च खो अट्ठिवेधविद्धो संविज्जति संवेगं आपज्जति: ",
"an4.113:4.2":	"‘किं नु खो मं अज्ज अस्सदम्मसारथि कारणं कारेस्सति, किमस्साहं पटिकरोमी’ति। ",
"an4.113:4.3":	"एवरूपोपि, भिक्खवे, इधेकच्चो भद्रो अस्साजानीयो होति। ",
"an4.113:4.4":	"अयं, भिक्खवे, चतुत्थो भद्रो अस्साजानीयो सन्तो संविज्जमानो लोकस्मिं। ",
"an4.113:4.5":	"इमे खो, भिक्खवे, चत्तारो भद्रा अस्साजानीया सन्तो संविज्जमाना लोकस्मिं। ",
"an4.113:5.1":	"एवमेवं खो, भिक्खवे, चत्तारोमे भद्रा पुरिसाजानीया सन्तो संविज्जमाना लोकस्मिं। ",
"an4.113:5.2":	"कतमे चत्तारो? ",
"an4.113:5.3":	"इध, भिक्खवे, एकच्चो भद्रो पुरिसाजानीयो सुणाति: ",
"an4.113:5.4":	"‘अमुकस्मिं नाम गामे वा निगमे वा इत्थी वा पुरिसो वा दुक्खितो वा कालङ्कतो वा’ति। ",
"an4.113:5.5":	"सो तेन संविज्जति, संवेगं आपज्जति। ",
"an4.113:5.6":	"संविग्गो योनिसो पदहति। ",
"an4.113:5.7":	"पहितत्तो कायेन चेव परमसच्चं सच्छिकरोति, पञ्ञाय च अतिविज्झ पस्सति। ",
"an4.113:5.8":	"सेय्यथापि सो, भिक्खवे, भद्रो अस्साजानीयो पतोदच्छायं दिस्वा संविज्जति संवेगं आपज्जति; ",
"an4.113:5.9":	"तथूपमाहं, भिक्खवे, इमं भद्रं पुरिसाजानीयं वदामि। ",
"an4.113:5.10":	"एवरूपोपि, भिक्खवे, इधेकच्चो भद्रो पुरिसाजानीयो होति। ",
"an4.113:5.11":	"अयं, भिक्खवे, पठमो भद्रो पुरिसाजानीयो सन्तो संविज्जमानो लोकस्मिं। ",
"an4.113:6.1":	"पुन चपरं, भिक्खवे, इधेकच्चो भद्रो पुरिसाजानीयो न हेव खो सुणाति: ",
"an4.113:6.2":	"‘अमुकस्मिं नाम गामे वा निगमे वा इत्थी वा पुरिसो वा दुक्खितो वा कालङ्कतो वा’ति, अपि च खो सामं पस्सति इत्थिं वा पुरिसं वा दुक्खितं वा कालङ्कतं वा। ",
"an4.113:6.3":	"सो तेन संविज्जति, संवेगं आपज्जति। ",
"an4.113:6.4":	"संविग्गो योनिसो पदहति। ",
"an4.113:6.5":	"पहितत्तो कायेन चेव परमसच्चं सच्छिकरोति, पञ्ञाय च अतिविज्झ पस्सति। ",
"an4.113:6.6":	"सेय्यथापि सो, भिक्खवे, भद्रो अस्साजानीयो लोमवेधविद्धो संविज्जति संवेगं आपज्जति; ",
"an4.113:6.7":	"तथूपमाहं, भिक्खवे, इमं भद्रं पुरिसाजानीयं वदामि। ",
"an4.113:6.8":	"एवरूपोपि, भिक्खवे, इधेकच्चो भद्रो पुरिसाजानीयो होति। ",
"an4.113:6.9":	"अयं, भिक्खवे, दुतियो भद्रो पुरिसाजानीयो सन्तो संविज्जमानो लोकस्मिं। ",
"an4.113:7.1":	"पुन चपरं, भिक्खवे, इधेकच्चो भद्रो पुरिसाजानीयो न हेव खो सुणाति: ",
"an4.113:7.2":	"‘अमुकस्मिं नाम गामे वा निगमे वा इत्थी वा पुरिसो वा दुक्खितो वा कालङ्कतो वा’ति, नापि सामं पस्सति इत्थिं वा पुरिसं वा दुक्खितं वा कालङ्कतं वा, अपि च ख्वस्स ञाति वा सालोहितो वा दुक्खितो वा होति कालङ्कतो वा। ",
"an4.113:7.3":	"सो तेन संविज्जति, संवेगं आपज्जति। ",
"an4.113:7.4":	"संविग्गो योनिसो पदहति। ",
"an4.113:7.5":	"पहितत्तो कायेन चेव परमसच्चं सच्छिकरोति, पञ्ञाय च अतिविज्झ पस्सति। ",
"an4.113:7.6":	"सेय्यथापि सो, भिक्खवे, भद्रो अस्साजानीयो चम्मवेधविद्धो संविज्जति संवेगं आपज्जति; ",
"an4.113:7.7":	"तथूपमाहं, भिक्खवे, इमं भद्रं पुरिसाजानीयं वदामि। ",
"an4.113:7.8":	"एवरूपोपि, भिक्खवे, इधेकच्चो भद्रो पुरिसाजानीयो होति। ",
"an4.113:7.9":	"अयं, भिक्खवे, ततियो भद्रो पुरिसाजानीयो सन्तो संविज्जमानो लोकस्मिं। ",
"an4.113:8.1":	"पुन चपरं, भिक्खवे, इधेकच्चो भद्रो पुरिसाजानीयो न हेव खो सुणाति: ",
"an4.113:8.2":	"‘अमुकस्मिं नाम गामे वा निगमे वा इत्थी वा पुरिसो वा दुक्खितो वा कालङ्कतो वा’ति, नापि सामं पस्सति इत्थिं वा पुरिसं वा दुक्खितं वा कालङ्कतं वा, नापिस्स ञाति वा सालोहितो वा दुक्खितो वा होति कालङ्कतो वा, अपि च खो सामञ्ञेव फुट्ठो होति सारीरिकाहि वेदनाहि दुक्खाहि तिब्बाहि खराहि कटुकाहि असाताहि अमनापाहि पाणहराहि। ",
"an4.113:8.3":	"सो तेन संविज्जति, संवेगं आपज्जति। ",
"an4.113:8.4":	"संविग्गो योनिसो पदहति। ",
"an4.113:8.5":	"पहितत्तो कायेन चेव परमसच्चं सच्छिकरोति, पञ्ञाय च अतिविज्झ पस्सति। ",
"an4.113:8.6":	"सेय्यथापि सो, भिक्खवे, भद्रो अस्साजानीयो अट्ठिवेधविद्धो संविज्जति संवेगं आपज्जति; ",
"an4.113:8.7":	"तथूपमाहं, भिक्खवे, इमं भद्रं पुरिसाजानीयं वदामि। ",
"an4.113:8.8":	"एवरूपोपि, भिक्खवे, इधेकच्चो भद्रो पुरिसाजानीयो होति। ",
"an4.113:8.9":	"अयं, भिक्खवे, चतुत्थो भद्रो पुरिसाजानीयो सन्तो संविज्जमानो लोकस्मिं। ",
"an4.113:8.10":	"इमे खो, भिक्खवे, चत्तारो भद्रा पुरिसाजानीया सन्तो संविज्जमाना लोकस्मिन्”ति। ",
"an4.113:8.11":	"ततियं। "
}	
