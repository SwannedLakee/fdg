{	
"an4.196:0.1":	"अङ्गुत्तर निकाय ४।१९६ ",
"an4.196:0.2":	"२०। महावग्ग ",
"an4.196:0.3":	"साळ्हसुत्त ",
"an4.196:1.1":	"एकं समयं भगवा वेसालियं विहरति महावने कूटागारसालायं। ",
"an4.196:1.2":	"अथ खो साळ्हो च लिच्छवि अभयो च लिच्छवि येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्नो खो साळ्हो लिच्छवि भगवन्तं एतदवोच: ",
"an4.196:2.1":	"“सन्ति, भन्ते, एके समणब्राह्मणा द्वयेन ओघस्स नित्थरणं पञ्ञपेन्ति—",
"an4.196:2.2":	"सीलविसुद्धिहेतु च तपोजिगुच्छाहेतु च। ",
"an4.196:2.3":	"इध, भन्ते, भगवा किमाहा”ति? ",
"an4.196:3.1":	"“सीलविसुद्धिं खो अहं, साळ्ह, अञ्ञतरं सामञ्ञङ्गन्ति वदामि। ",
"an4.196:3.2":	"ये ते, साळ्ह, समणब्राह्मणा तपोजिगुच्छावादा तपोजिगुच्छासारा तपोजिगुच्छाअल्लीना विहरन्ति, अभब्बा ते ओघस्स नित्थरणाय। ",
"an4.196:3.3":	"येपि ते, साळ्ह, समणब्राह्मणा अपरिसुद्धकायसमाचारा अपरिसुद्धवचीसमाचारा अपरिसुद्धमनोसमाचारा अपरिसुद्धाजीवा, अभब्बा ते ञाणदस्सनाय अनुत्तराय सम्बोधाय। ",
"an4.196:4.1":	"सेय्यथापि, साळ्ह, पुरिसो नदिं तरितुकामो तिण्हं कुठारिं आदाय वनं पविसेय्य। ",
"an4.196:4.2":	"सो तत्थ पस्सेय्य महतिं साललट्ठिं उजुं नवं अकुक्कुच्चकजातं। ",
"an4.196:4.3":	"तमेनं मूले छिन्देय्य; ",
"an4.196:4.4":	"मूले छेत्वा अग्गे छिन्देय्य; ",
"an4.196:4.5":	"अग्गे छेत्वा साखापलासं सुविसोधितं विसोधेय्य; ",
"an4.196:4.6":	"साखापलासं सुविसोधितं विसोधेत्वा कुठारीहि तच्छेय्य; ",
"an4.196:4.7":	"कुठारीहि तच्छेत्वा वासीहि तच्छेय्य; ",
"an4.196:4.8":	"वासीहि तच्छेत्वा लेखणिया लिखेय्य; ",
"an4.196:4.9":	"लेखणिया लिखित्वा पासाणगुळेन धोवेय्य; ",
"an4.196:4.10":	"पासाणगुळेन धोवेत्वा नदिं पतारेय्य। ",
"an4.196:5.1":	"तं किं मञ्ञसि, साळ्ह, ",
"an4.196:5.2":	"भब्बो नु खो सो पुरिसो नदिं तरितुन्”ति? ",
"an4.196:5.3":	"“नो हेतं, भन्ते”। ",
"an4.196:5.4":	"“तं किस्स हेतु”? ",
"an4.196:5.5":	"“असु हि, भन्ते, साललट्ठि बहिद्धा सुपरिकम्मकता अन्तो अविसुद्धा। ",
"an4.196:5.6":	"तस्सेतं पाटिकङ्खं—साललट्ठि संसीदिस्सति, पुरिसो अनयब्यसनं आपज्जिस्सती”ति। ",
"an4.196:6.1":	"“एवमेवं खो, साळ्ह, ये ते समणब्राह्मणा तपोजिगुच्छावादा तपोजिगुच्छासारा तपोजिगुच्छाअल्लीना विहरन्ति, अभब्बा ते ओघस्स नित्थरणाय। ",
"an4.196:6.2":	"येपि ते, साळ्ह, समणब्राह्मणा अपरिसुद्धकायसमाचारा अपरिसुद्धवचीसमाचारा अपरिसुद्धमनोसमाचारा अपरिसुद्धाजीवा, अभब्बा ते ञाणदस्सनाय अनुत्तराय सम्बोधाय। ",
"an4.196:7.1":	"ये च खो ते, साळ्ह, समणब्राह्मणा न तपोजिगुच्छावादा न तपोजिगुच्छासारा न तपोजिगुच्छाअल्लीना विहरन्ति, भब्बा ते ओघस्स नित्थरणाय। ",
"an4.196:7.2":	"येपि ते, साळ्ह, समणब्राह्मणा परिसुद्धकायसमाचारा परिसुद्धवचीसमाचारा परिसुद्धमनोसमाचारा परिसुद्धाजीवा, भब्बा ते ञाणदस्सनाय अनुत्तराय सम्बोधाय। ",
"an4.196:8.1":	"सेय्यथापि, साळ्ह, पुरिसो नदिं तरितुकामो तिण्हं कुठारिं आदाय वनं पविसेय्य। ",
"an4.196:8.2":	"सो तत्थ पस्सेय्य महतिं साललट्ठिं उजुं नवं अकुक्कुच्चकजातं। ",
"an4.196:8.3":	"तमेनं मूले छिन्देय्य; ",
"an4.196:8.4":	"मूले छिन्दित्वा अग्गे छिन्देय्य; ",
"an4.196:8.5":	"अग्गे छिन्दित्वा साखापलासं सुविसोधितं विसोधेय्य; ",
"an4.196:8.6":	"साखापलासं सुविसोधितं विसोधेत्वा कुठारीहि तच्छेय्य; ",
"an4.196:8.7":	"कुठारीहि तच्छेत्वा वासीहि तच्छेय्य; ",
"an4.196:8.8":	"वासीहि तच्छेत्वा निखादनं आदाय अन्तो सुविसोधितं विसोधेय्य; ",
"an4.196:8.9":	"अन्तो सुविसोधितं विसोधेत्वा लेखणिया लिखेय्य; ",
"an4.196:8.10":	"लेखणिया लिखित्वा पासाणगुळेन धोवेय्य; ",
"an4.196:8.11":	"पासाणगुळेन धोवेत्वा नावं करेय्य; ",
"an4.196:8.12":	"नावं कत्वा फियारित्तं बन्धेय्य; ",
"an4.196:8.13":	"फियारित्तं बन्धित्वा नदिं पतारेय्य। ",
"an4.196:9.1":	"तं किं मञ्ञसि, साळ्ह, ",
"an4.196:9.2":	"भब्बो नु खो सो पुरिसो नदिं तरितुन्”ति? ",
"an4.196:9.3":	"“एवं, भन्ते”। ",
"an4.196:9.4":	"“तं किस्स हेतु”? ",
"an4.196:9.5":	"“असु हि, भन्ते, साललट्ठि बहिद्धा सुपरिकम्मकता, अन्तो सुविसुद्धा नावाकता फियारित्तबद्धा। ",
"an4.196:9.6":	"तस्सेतं पाटिकङ्खं: ",
"an4.196:9.7":	"‘नावा न संसीदिस्सति, पुरिसो सोत्थिना पारं गमिस्सती’”ति। ",
"an4.196:10.1":	"“एवमेवं खो, साळ्ह, ये ते समणब्राह्मणा न तपोजिगुच्छावादा न तपोजिगुच्छासारा न तपोजिगुच्छाअल्लीना विहरन्ति, भब्बा ते ओघस्स नित्थरणाय। ",
"an4.196:10.2":	"येपि ते, साळ्ह, समणब्राह्मणा परिसुद्धकायसमाचारा परिसुद्धवचीसमाचारा परिसुद्धमनोसमाचारा परिसुद्धाजीवा, भब्बा ते ञाणदस्सनाय अनुत्तराय सम्बोधाय। ",
"an4.196:10.3":	"सेय्यथापि, साळ्ह, योधाजीवो बहूनि चेपि कण्डचित्रकानि जानाति; ",
"an4.196:10.4":	"अथ खो सो तीहि ठानेहि राजारहो होति राजभोग्गो, रञ्ञो अङ्गन्तेव सङ्खं गच्छति। ",
"an4.196:10.5":	"कतमेहि तीहि? ",
"an4.196:10.6":	"दूरेपाती च, अक्खणवेधी च, महतो च कायस्स पदालेता। ",
"an4.196:11.1":	"सेय्यथापि, साळ्ह, योधाजीवो दूरेपाती; ",
"an4.196:11.2":	"एवमेवं खो, साळ्ह, अरियसावको सम्मासमाधि होति। ",
"an4.196:11.3":	"सम्मासमाधि, साळ्ह, अरियसावको यं किञ्चि रूपं अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा सब्बं रूपं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय पस्सति। ",
"an4.196:11.4":	"या काचि वेदना … ",
"an4.196:11.5":	"या काचि सञ्ञा … ",
"an4.196:11.6":	"ये केचि सङ्खारा … ",
"an4.196:11.7":	"यं किञ्चि विञ्ञाणं अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा, सब्बं विञ्ञाणं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय पस्सति। ",
"an4.196:12.1":	"सेय्यथापि, साळ्ह, योधाजीवो अक्खणवेधी; ",
"an4.196:12.2":	"एवमेवं खो, साळ्ह, अरियसावको सम्मादिट्ठि होति। ",
"an4.196:12.3":	"सम्मादिट्ठि, साळ्ह, अरियसावको ‘इदं दुक्खन्’ति यथाभूतं पजानाति …पे… ‘अयं दुक्खनिरोधगामिनी पटिपदा’ति यथाभूतं पजानाति। ",
"an4.196:13.1":	"सेय्यथापि, साळ्ह, योधाजीवो महतो कायस्स पदालेता; ",
"an4.196:13.2":	"एवमेवं खो, साळ्ह, अरियसावको सम्माविमुत्ति होति। ",
"an4.196:13.3":	"सम्माविमुत्ति, साळ्ह, अरियसावको महन्तं अविज्जाक्खन्धं पदालेती”ति। ",
"an4.196:13.4":	"छट्ठं। "
}	
