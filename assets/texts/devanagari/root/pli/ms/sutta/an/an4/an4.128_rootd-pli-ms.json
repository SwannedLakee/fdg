{	
"an4.128:0.1":	"अङ्गुत्तर निकाय ४।१२८ ",
"an4.128:0.2":	"१३। भयवग्ग ",
"an4.128:0.3":	"दुतियतथागतअच्छरियसुत्त ",
"an4.128:1.1":	"“तथागतस्स, भिक्खवे, अरहतो सम्मासम्बुद्धस्स पातुभावा चत्तारो अच्छरिया अब्भुता धम्मा पातुभवन्ति। ",
"an4.128:1.2":	"कतमे चत्तारो? ",
"an4.128:1.3":	"आलयारामा, भिक्खवे, पजा आलयरता आलयसम्मुदिता; ",
"an4.128:1.4":	"सा तथागतेन अनालये धम्मे देसियमाने सुस्सूसति सोतं ओदहति अञ्ञा चित्तं उपट्ठपेति। ",
"an4.128:1.5":	"तथागतस्स, भिक्खवे, अरहतो सम्मासम्बुद्धस्स पातुभावा अयं पठमो अच्छरियो अब्भुतो धम्मो पातुभवति। ",
"an4.128:2.1":	"मानारामा, भिक्खवे, पजा मानरता मानसम्मुदिता। ",
"an4.128:2.2":	"सा तथागतेन मानविनये धम्मे देसियमाने सुस्सूसति सोतं ओदहति अञ्ञा चित्तं उपट्ठपेति। ",
"an4.128:2.3":	"तथागतस्स, भिक्खवे, अरहतो सम्मासम्बुद्धस्स पातुभावा अयं दुतियो अच्छरियो अब्भुतो धम्मो पातुभवति। ",
"an4.128:3.1":	"अनुपसमारामा, भिक्खवे, पजा अनुपसमरता अनुपसमसम्मुदिता। ",
"an4.128:3.2":	"सा तथागतेन ओपसमिके धम्मे देसियमाने सुस्सूसति सोतं ओदहति अञ्ञा चित्तं उपट्ठपेति। ",
"an4.128:3.3":	"तथागतस्स, भिक्खवे, अरहतो सम्मासम्बुद्धस्स पातुभावा अयं ततियो अच्छरियो अब्भुतो धम्मो पातुभवति। ",
"an4.128:4.1":	"अविज्जागता, भिक्खवे, पजा अण्डभूता परियोनद्धा। ",
"an4.128:4.2":	"सा तथागतेन अविज्जाविनये धम्मे देसियमाने सुस्सूसति सोतं ओदहति अञ्ञा चित्तं उपट्ठपेति। ",
"an4.128:4.3":	"तथागतस्स, भिक्खवे, अरहतो सम्मासम्बुद्धस्स पातुभावा अयं चतुत्थो अच्छरियो अब्भुतो धम्मो पातुभवति। ",
"an4.128:4.4":	"तथागतस्स, भिक्खवे, अरहतो सम्मासम्बुद्धस्स पातुभावा इमे चत्तारो अच्छरिया अब्भुता धम्मा पातुभवन्ती”ति। ",
"an4.128:4.5":	"अट्ठमं। "
}	
