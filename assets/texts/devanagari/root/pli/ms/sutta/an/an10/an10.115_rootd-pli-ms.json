{	
"an10.115:0.1":	"अङ्गुत्तर निकाय १०।११५ ",
"an10.115:0.2":	"१२। पच्चोरोहणिवग्ग ",
"an10.115:0.3":	"ततियअधम्मसुत्त ",
"an10.115:1.1":	"“अधम्मो च, भिक्खवे, वेदितब्बो धम्मो च; ",
"an10.115:1.2":	"अनत्थो च वेदितब्बो अत्थो च। ",
"an10.115:1.3":	"अधम्मञ्च विदित्वा धम्मञ्च, अनत्थञ्च विदित्वा अत्थञ्च यथा धम्मो यथा अत्थो तथा पटिपज्जितब्बन्”ति। ",
"an10.115:1.4":	"इदमवोच भगवा। ",
"an10.115:1.5":	"इदं वत्वान सुगतो उट्ठायासना विहारं पाविसि। ",
"an10.115:2.1":	"अथ खो तेसं भिक्खूनं अचिरपक्कन्तस्स भगवतो एतदहोसि: ",
"an10.115:2.2":	"“इदं खो नो, आवुसो, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"an10.115:2.3":	"‘अधम्मो च, भिक्खवे, वेदितब्बो धम्मो च; ",
"an10.115:2.4":	"अनत्थो च वेदितब्बो अत्थो च। ",
"an10.115:2.5":	"अधम्मञ्च विदित्वा धम्मञ्च, अनत्थञ्च विदित्वा अत्थञ्च यथा धम्मो यथा अत्थो तथा पटिपज्जितब्बन्’ति। ",
"an10.115:2.6":	"को नु खो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजेय्या”ति? ",
"an10.115:3.1":	"अथ खो तेसं भिक्खूनं एतदहोसि: ",
"an10.115:3.2":	"“अयं खो आयस्मा आनन्दो सत्थु चेव संवण्णितो सम्भावितो च विञ्ञूनं सब्रह्मचारीनं। ",
"an10.115:3.3":	"पहोति चायस्मा आनन्दो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजितुं। ",
"an10.115:3.4":	"यन्नून मयं येनायस्मा आनन्दो तेनुपसङ्कमेय्याम; उपसङ्कमित्वा आयस्मन्तं आनन्दं एतमत्थं पटिपुच्छेय्याम। ",
"an10.115:3.5":	"यथा नो आयस्मा आनन्दो ब्याकरिस्सति तथा नं धारेस्सामा”ति। ",
"an10.115:4.1":	"अथ खो ते भिक्खू येनायस्मा आनन्दो तेनुपसङ्कमिंसु; उपसङ्कमित्वा आयस्मता आनन्देन सद्धिं सम्मोदिंसु। ",
"an10.115:4.2":	"सम्मोदनीयं कथं सारणीयं वीतिसारेत्वा एकमन्तं निसीदिंसु। एकमन्तं निसिन्ना खो ते भिक्खू आयस्मन्तं आनन्दं एतदवोचुं: ",
"an10.115:5.1":	"“इदं खो नो, आवुसो आनन्द, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"an10.115:5.2":	"‘अधम्मो च …पे… ",
"an10.115:5.3":	"तथा पटिपज्जितब्बन्’ति। ",
"an10.115:6.1":	"तेसं नो, आवुसो, अम्हाकं अचिरपक्कन्तस्स भगवतो एतदहोसि: ",
"an10.115:6.2":	"‘इदं खो नो, आवुसो, भगवता सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो—",
"an10.115:6.3":	"अधम्मो च …पे… ",
"an10.115:6.4":	"तथा पटिपज्जितब्बन्ति। ",
"an10.115:6.5":	"को नु खो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजेय्या’ति? ",
"an10.115:7.1":	"तेसं नो, आवुसो, अम्हाकं एतदहोसि: ",
"an10.115:7.2":	"‘अयं खो आयस्मा आनन्दो सत्थु चेव संवण्णितो सम्भावितो च विञ्ञूनं सब्रह्मचारीनं। ",
"an10.115:7.3":	"पहोति चायस्मा आनन्दो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजितुं। ",
"an10.115:7.4":	"यन्नून मयं येनायस्मा आनन्दो तेनुपसङ्कमेय्याम; उपसङ्कमित्वा आयस्मन्तं आनन्दं एतमत्थं पटिपुच्छेय्याम। ",
"an10.115:7.5":	"यथा नो आयस्मा आनन्दो ब्याकरिस्सति तथा नं धारेस्सामा’ति। ",
"an10.115:7.6":	"विभजतु आयस्मा आनन्दो”ति। ",
"an10.115:8.1":	"“सेय्यथापि, आवुसो, पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो अतिक्कम्मेव मूलं अतिक्कम्म खन्धं साखापलासे सारं परियेसितब्बं मञ्ञेय्य; ",
"an10.115:8.2":	"एवंसम्पदमिदं आयस्मन्तानं सत्थरि सम्मुखीभूते तं भगवन्तं अतिसित्वा अम्हे एतमत्थं पटिपुच्छितब्बं मञ्ञथ। ",
"an10.115:8.3":	"सो हावुसो, भगवा जानं जानाति पस्सं पस्सति, चक्खुभूतो ञाणभूतो धम्मभूतो ब्रह्मभूतो वत्ता पवत्ता अत्थस्स निन्नेता अमतस्स दाता धम्मस्सामी तथागतो। ",
"an10.115:8.4":	"सो चेव पनेतस्स कालो अहोसि यं तुम्हे भगवन्तंयेव उपसङ्कमित्वा एतमत्थं पटिपुच्छेय्याथ। ",
"an10.115:8.5":	"यथा वो भगवा ब्याकरेय्य तथा नं धारेय्याथा”ति। ",
"an10.115:9.1":	"“अद्धावुसो आनन्द, भगवा जानं जानाति पस्सं पस्सति चक्खुभूतो ञाणभूतो धम्मभूतो ब्रह्मभूतो वत्ता पवत्ता अत्थस्स निन्नेता अमतस्स दाता धम्मस्सामी तथागतो। ",
"an10.115:9.2":	"सो चेव पनेतस्स कालो अहोसि यं मयं भगवन्तंयेव उपसङ्कमित्वा एतमत्थं पटिपुच्छेय्याम, ",
"an10.115:9.3":	"यथा नो भगवा ब्याकरेय्य तथा नं धारेय्याम। ",
"an10.115:9.4":	"अपि चायस्मा आनन्दो सत्थु चेव संवण्णितो सम्भावितो च विञ्ञूनं सब्रह्मचारीनं। ",
"an10.115:9.5":	"पहोति चायस्मा आनन्दो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजितुं। ",
"an10.115:9.6":	"विभजतायस्मा आनन्दो अगरुं कत्वा”ति। ",
"an10.115:10.1":	"“तेनहावुसो, सुणाथ, साधुकं मनसि करोथ, भासिस्सामी”ति। ",
"an10.115:10.2":	"“एवमावुसो”ति खो ते भिक्खू आयस्मतो आनन्दस्स पच्चस्सोसुं। ",
"an10.115:10.3":	"अथायस्मा आनन्दो एतदवोच: ",
"an10.115:11.1":	"“यं खो नो, आवुसो, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"an10.115:11.2":	"‘अधम्मो च, भिक्खवे, वेदितब्बो धम्मो च; ",
"an10.115:11.3":	"अनत्थो च वेदितब्बो अत्थो च। ",
"an10.115:11.4":	"अधम्मञ्च विदित्वा धम्मञ्च, अनत्थञ्च विदित्वा अत्थञ्च यथा धम्मो यथा अत्थो तथा पटिपज्जितब्बन्’ति। ",
"an10.115:12.1":	"कतमो चावुसो, अधम्मो, कतमो च धम्मो, कतमो च अनत्थो, कतमो च अत्थो? ",
"an10.115:13.1":	"मिच्छादिट्ठि, आवुसो, अधम्मो; ",
"an10.115:13.2":	"सम्मादिट्ठि धम्मो; ",
"an10.115:13.3":	"ये च मिच्छादिट्ठिपच्चया अनेके पापका अकुसला धम्मा सम्भवन्ति, अयं अनत्थो; ",
"an10.115:13.4":	"सम्मादिट्ठिपच्चया च अनेके कुसला धम्मा भावनापारिपूरिं गच्छन्ति, अयं अत्थो। ",
"an10.115:14.1":	"मिच्छासङ्कप्पो, आवुसो, अधम्मो; ",
"an10.115:14.2":	"सम्मासङ्कप्पो धम्मो … ",
"an10.115:14.3":	"मिच्छावाचा, आवुसो, अधम्मो; ",
"an10.115:14.4":	"सम्मावाचा धम्मो … ",
"an10.115:14.5":	"मिच्छाकम्मन्तो, आवुसो, अधम्मो; ",
"an10.115:14.6":	"सम्माकम्मन्तो धम्मो … ",
"an10.115:14.7":	"मिच्छाआजीवो, आवुसो, अधम्मो; ",
"an10.115:14.8":	"सम्माआजीवो धम्मो … ",
"an10.115:14.9":	"मिच्छावायामो, आवुसो, अधम्मो; ",
"an10.115:14.10":	"सम्मावायामो धम्मो … ",
"an10.115:14.11":	"मिच्छासति, आवुसो, अधम्मो; ",
"an10.115:14.12":	"सम्मासति धम्मो … ",
"an10.115:14.13":	"मिच्छासमाधि, आवुसो, अधम्मो; ",
"an10.115:14.14":	"सम्मासमाधि धम्मो … ",
"an10.115:14.15":	"मिच्छाञाणं, आवुसो, अधम्मो; ",
"an10.115:14.16":	"सम्माञाणं धम्मो …। ",
"an10.115:15.1":	"मिच्छाविमुत्ति, आवुसो, अधम्मो; ",
"an10.115:15.2":	"सम्माविमुत्ति धम्मो; ",
"an10.115:15.3":	"ये च मिच्छाविमुत्तिपच्चया अनेके पापका अकुसला धम्मा सम्भवन्ति, अयं अनत्थो; ",
"an10.115:15.4":	"सम्माविमुत्तिपच्चया च अनेके कुसला धम्मा भावनापारिपूरिं गच्छन्ति, अयं अत्थो। ",
"an10.115:16.1":	"अयं खो नो, आवुसो, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"an10.115:16.2":	"‘अधम्मो च, भिक्खवे, वेदितब्बो धम्मो च …पे… ",
"an10.115:16.3":	"तथा पटिपज्जितब्बन्’ति, इमस्स खो अहं, आवुसो, भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स एवं वित्थारेन अत्थं आजानामि। ",
"an10.115:16.4":	"आकङ्खमाना च पन तुम्हे, आवुसो, भगवन्तंयेव उपसङ्कमित्वा एतमत्थं पटिपुच्छेय्याथ। ",
"an10.115:16.5":	"यथा वो भगवा ब्याकरोति तथा नं धारेय्याथा”ति। ",
"an10.115:17.1":	"“एवमावुसो”ति खो ते भिक्खू आयस्मतो आनन्दस्स भासितं अभिनन्दित्वा अनुमोदित्वा उट्ठायासना येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो ते भिक्खू भगवन्तं एतदवोचुं: ",
"an10.115:18.1":	"“यं खो नो भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"an10.115:18.2":	"‘अधम्मो च, भिक्खवे, वेदितब्बो …पे… ",
"an10.115:18.3":	"तथा पटिपज्जितब्बन्’ति। ",
"an10.115:19.1":	"तेसं नो, भन्ते, अम्हाकं अचिरपक्कन्तस्स भगवतो एतदहोसि: ",
"an10.115:19.2":	"‘इदं खो नो, आवुसो, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो—",
"an10.115:19.3":	"अधम्मो च, भिक्खवे, वेदितब्बो …पे… ",
"an10.115:19.4":	"तथा पटिपज्जितब्बन्ति। ",
"an10.115:19.5":	"को नु खो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजेय्या’ति? ",
"an10.115:20.1":	"तेसं नो, भन्ते, अम्हाकं एतदहोसि: ",
"an10.115:20.2":	"‘अयं खो आयस्मा आनन्दो सत्थु चेव संवण्णितो सम्भावितो च विञ्ञूनं सब्रह्मचारीनं। ",
"an10.115:20.3":	"पहोति चायस्मा आनन्दो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजितुं। ",
"an10.115:20.4":	"यन्नून मयं येनायस्मा आनन्दो तेनुपसङ्कमेय्याम; उपसङ्कमित्वा आयस्मन्तं आनन्दं एतमत्थं पटिपुच्छेय्याम। ",
"an10.115:20.5":	"यथा नो आयस्मा आनन्दो ब्याकरिस्सति तथा नं धारेस्सामा’ति। ",
"an10.115:21.1":	"अथ खो मयं, भन्ते, येनायस्मा आनन्दो तेनुपसङ्कमिम्हा; उपसङ्कमित्वा आयस्मन्तं आनन्दं एतमत्थं अपुच्छिम्हा। ",
"an10.115:21.2":	"तेसं नो, भन्ते, आयस्मता आनन्देन इमेहि आकारेहि इमेहि पदेहि इमेहि ब्यञ्जनेहि अत्थो सुविभत्तो”ति। ",
"an10.115:22.1":	"“साधु साधु, भिक्खवे। ",
"an10.115:22.2":	"पण्डितो, भिक्खवे, आनन्दो। ",
"an10.115:22.3":	"महापञ्ञो, भिक्खवे, आनन्दो। ",
"an10.115:22.4":	"मञ्चेपि तुम्हे, भिक्खवे, उपसङ्कमित्वा एतमत्थं पटिपुच्छेय्याथ, अहम्पि चेतं एवमेवं ब्याकरेय्यं यथा तं आनन्देन ब्याकतं। ",
"an10.115:22.5":	"एसो चेव तस्स अत्थो एवञ्च नं धारेय्याथा”ति। ",
"an10.115:22.6":	"ततियं। "
}	
