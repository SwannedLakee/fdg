{	
"an10.86:0.1":	"अङ्गुत्तर निकाय १०।८६ ",
"an10.86:0.2":	"९। थेरवग्ग ",
"an10.86:0.3":	"अधिमानसुत्त ",
"an10.86:1.1":	"एकं समयं आयस्मा महाकस्सपो राजगहे विहरति वेळुवने कलन्दकनिवापे। ",
"an10.86:1.2":	"तत्र खो आयस्मा महाकस्सपो भिक्खू आमन्तेसि: ",
"an10.86:1.3":	"“आवुसो भिक्खवे”ति। ",
"an10.86:1.4":	"“आवुसो”ति खो ते भिक्खू आयस्मतो महाकस्सपस्स पच्चस्सोसुं। ",
"an10.86:1.5":	"आयस्मा महाकस्सपो एतदवोच: ",
"an10.86:2.1":	"“इधावुसो, भिक्खु अञ्ञं ब्याकरोति: ",
"an10.86:2.2":	"‘खीणा जाति, वुसितं ब्रह्मचरियं, कतं करणीयं, नापरं इत्थत्तायाति पजानामी’ति। ",
"an10.86:2.3":	"तमेनं तथागतो वा तथागतसावको वा झायी समापत्तिकुसलो परचित्तकुसलो परचित्तपरियायकुसलो समनुयुञ्जति समनुग्गाहति समनुभासति। ",
"an10.86:2.4":	"सो तथागतेन वा तथागतसावकेन वा झायिना समापत्तिकुसलेन परचित्तकुसलेन परचित्तपरियायकुसलेन समनुयुञ्जियमानो समनुग्गाहियमानो समनुभासियमानो इरीणं आपज्जति विचिनं आपज्जति अनयं आपज्जति ब्यसनं आपज्जति अनयब्यसनं आपज्जति। ",
"an10.86:3.1":	"तमेनं तथागतो वा तथागतसावको वा झायी समापत्तिकुसलो परचित्तकुसलो परचित्तपरियायकुसलो एवं चेतसा चेतो परिच्च मनसि करोति: ",
"an10.86:3.2":	"‘किं नु खो अयमायस्मा अञ्ञं ब्याकरोति—",
"an10.86:3.3":	"खीणा जाति, वुसितं ब्रह्मचरियं, कतं करणीयं, नापरं इत्थत्तायाति पजानामी’ति। ",
"an10.86:4.1":	"तमेनं तथागतो वा तथागतसावको वा झायी समापत्तिकुसलो परचित्तकुसलो परचित्तपरियायकुसलो एवं चेतसा चेतो परिच्च पजानाति: ",
"an10.86:5.1":	"‘अधिमानिको खो अयमायस्मा अधिमानसच्चो, अप्पत्ते पत्तसञ्ञी, अकते कतसञ्ञी, अनधिगते अधिगतसञ्ञी। ",
"an10.86:5.2":	"अधिमानेन अञ्ञं ब्याकरोति—",
"an10.86:5.3":	"खीणा जाति, वुसितं ब्रह्मचरियं, कतं करणीयं, नापरं इत्थत्तायाति पजानामी’ति। ",
"an10.86:6.1":	"तमेनं तथागतो वा तथागतसावको वा झायी समापत्तिकुसलो परचित्तकुसलो परचित्तपरियायकुसलो एवं चेतसा चेतो परिच्च मनसि करोति: ",
"an10.86:6.2":	"‘किं नु खो अयमायस्मा निस्साय अधिमानिको अधिमानसच्चो, अप्पत्ते पत्तसञ्ञी, अकते कतसञ्ञी, अनधिगते अधिगतसञ्ञी। ",
"an10.86:6.3":	"अधिमानेन अञ्ञं ब्याकरोति—",
"an10.86:6.4":	"खीणा जाति, वुसितं ब्रह्मचरियं, कतं करणीयं, नापरं इत्थत्तायाति पजानामी’ति। ",
"an10.86:7.1":	"तमेनं तथागतो वा तथागतसावको वा झायी समापत्तिकुसलो परचित्तकुसलो परचित्तपरियायकुसलो एवं चेतसा चेतो परिच्च पजानाति: ",
"an10.86:8.1":	"‘बहुस्सुतो खो पन अयमायस्मा सुतधरो सुतसन्निचयो, ये ते धम्मा आदिकल्याणा मज्झेकल्याणा परियोसानकल्याणा सात्थं सब्यञ्जनं केवलपरिपुण्णं परिसुद्धं ब्रह्मचरियं अभिवदन्ति, तथारूपास्स धम्मा बहुस्सुता होन्ति धाता वचसा परिचिता मनसानुपेक्खिता दिट्ठिया सुप्पटिविद्धा। ",
"an10.86:8.2":	"तस्मा अयमायस्मा अधिमानिको अधिमानसच्चो, अप्पत्ते पत्तसञ्ञी, अकते कतसञ्ञी, अनधिगते अधिगतसञ्ञी। ",
"an10.86:8.3":	"अधिमानेन अञ्ञं ब्याकरोति—",
"an10.86:8.4":	"खीणा जाति, वुसितं ब्रह्मचरियं, कतं करणीयं, नापरं इत्थत्तायाति पजानामी’ति। ",
"an10.86:9.1":	"तमेनं तथागतो वा तथागतसावको वा झायी समापत्तिकुसलो परचित्तकुसलो परचित्तपरियायकुसलो एवं चेतसा चेतो परिच्च पजानाति: ",
"an10.86:10.1":	"‘अभिज्झालु खो पन अयमायस्मा; ",
"an10.86:10.2":	"अभिज्झापरियुट्ठितेन चेतसा बहुलं विहरति। ",
"an10.86:10.3":	"अभिज्झापरियुट्ठानं खो पन तथागतप्पवेदिते धम्मविनये परिहानमेतं। ",
"an10.86:11.1":	"ब्यापन्नो खो पन अयमायस्मा; ",
"an10.86:11.2":	"ब्यापादपरियुट्ठितेन चेतसा बहुलं विहरति। ",
"an10.86:11.3":	"ब्यापादपरियुट्ठानं खो पन तथागतप्पवेदिते धम्मविनये परिहानमेतं। ",
"an10.86:12.1":	"थिनमिद्धो खो पन अयमायस्मा; ",
"an10.86:12.2":	"थिनमिद्धपरियुट्ठितेन चेतसा बहुलं विहरति। ",
"an10.86:12.3":	"थिनमिद्धपरियुट्ठानं खो पन तथागतप्पवेदिते धम्मविनये परिहानमेतं। ",
"an10.86:13.1":	"उद्धतो खो पन अयमायस्मा; ",
"an10.86:13.2":	"उद्धच्चपरियुट्ठितेन चेतसा बहुलं विहरति। ",
"an10.86:13.3":	"उद्धच्चपरियुट्ठानं खो पन तथागतप्पवेदिते धम्मविनये परिहानमेतं। ",
"an10.86:14.1":	"विचिकिच्छो खो पन अयमायस्मा; ",
"an10.86:14.2":	"विचिकिच्छापरियुट्ठितेन चेतसा बहुलं विहरति। ",
"an10.86:14.3":	"विचिकिच्छापरियुट्ठानं खो पन तथागतप्पवेदिते धम्मविनये परिहानमेतं। ",
"an10.86:15.1":	"कम्मारामो खो पन अयमायस्मा कम्मरतो कम्मारामतं अनुयुत्तो। ",
"an10.86:15.2":	"कम्मारामता खो पन तथागतप्पवेदिते धम्मविनये परिहानमेतं। ",
"an10.86:16.1":	"भस्सारामो खो पन अयमायस्मा भस्सरतो भस्सारामतं अनुयुत्तो। ",
"an10.86:16.2":	"भस्सारामता खो पन तथागतप्पवेदिते धम्मविनये परिहानमेतं। ",
"an10.86:17.1":	"निद्दारामो खो पन अयमायस्मा निद्दारतो निद्दारामतं अनुयुत्तो। ",
"an10.86:17.2":	"निद्दारामता खो पन तथागतप्पवेदिते धम्मविनये परिहानमेतं। ",
"an10.86:18.1":	"सङ्गणिकारामो खो पन अयमायस्मा सङ्गणिकरतो सङ्गणिकारामतं अनुयुत्तो। ",
"an10.86:18.2":	"सङ्गणिकारामता खो पन तथागतप्पवेदिते धम्मविनये परिहानमेतं। ",
"an10.86:19.1":	"सति खो पन अयमायस्मा उत्तरि करणीये ओरमत्तकेन विसेसाधिगमेन अन्तरा वोसानं आपन्नो। ",
"an10.86:19.2":	"अन्तरा वोसानगमनं खो पन तथागतप्पवेदिते धम्मविनये परिहानमेतं’। ",
"an10.86:20.1":	"सो वतावुसो, भिक्खु ‘इमे दस धम्मे अप्पहाय इमस्मिं धम्मविनये वुद्धिं विरूळ्हिं वेपुल्लं आपज्जिस्सती’ति नेतं ठानं विज्जति। ",
"an10.86:20.2":	"सो वतावुसो, भिक्खु ‘इमे दस धम्मे पहाय इमस्मिं धम्मविनये वुद्धिं विरूळ्हिं वेपुल्लं आपज्जिस्सती’ति ठानमेतं विज्जती”ति। ",
"an10.86:20.3":	"छट्ठं। "
}	
