{	
"an6.56:0.1":	"अङ्गुत्तर निकाय ६।५६ ",
"an6.56:0.2":	"६। महावग्ग ",
"an6.56:0.3":	"फग्गुनसुत्त ",
"an6.56:1.1":	"तेन खो पन समयेन आयस्मा फग्गुनो आबाधिको होति दुक्खितो बाळ्हगिलानो। ",
"an6.56:1.2":	"अथ खो आयस्मा आनन्दो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा आनन्दो भगवन्तं एतदवोच: ",
"an6.56:1.3":	"“आयस्मा, भन्ते, फग्गुनो आबाधिको दुक्खितो बाळ्हगिलानो। ",
"an6.56:1.4":	"साधु, भन्ते, भगवा येनायस्मा फग्गुनो तेनुपसङ्कमतु अनुकम्पं उपादाया”ति। ",
"an6.56:1.5":	"अधिवासेसि भगवा तुण्हीभावेन। ",
"an6.56:1.6":	"अथ खो भगवा सायन्हसमयं पटिसल्लाना वुट्ठितो येनायस्मा फग्गुनो तेनुपसङ्कमि। ",
"an6.56:1.7":	"अद्दसा खो आयस्मा फग्गुनो भगवन्तं दूरतोव आगच्छन्तं। ",
"an6.56:1.8":	"दिस्वान मञ्चके समधोसि। ",
"an6.56:1.9":	"अथ खो भगवा आयस्मन्तं फग्गुनं एतदवोच: ",
"an6.56:1.10":	"“अलं, फग्गुन, मा त्वं मञ्चके समधोसि। ",
"an6.56:1.11":	"सन्तिमानि आसनानि परेहि पञ्ञत्तानि, तत्थाहं निसीदिस्सामी”ति। ",
"an6.56:1.12":	"निसीदि भगवा पञ्ञत्ते आसने। ",
"an6.56:1.13":	"निसज्ज खो भगवा आयस्मन्तं फग्गुनं एतदवोच: ",
"an6.56:2.1":	"“कच्चि ते, फग्गुन, खमनीयं कच्चि यापनीयं? कच्चि ते दुक्खा वेदना पटिक्कमन्ति, नो अभिक्कमन्ति; पटिक्कमोसानं पञ्ञायति, नो अभिक्कमो”ति? ",
"an6.56:2.2":	"“न मे, भन्ते, खमनीयं न यापनीयं। बाळ्हा मे दुक्खा वेदना अभिक्कमन्ति, नो पटिक्कमन्ति; अभिक्कमोसानं पञ्ञायति, नो पटिक्कमो। ",
"an6.56:3.1":	"सेय्यथापि, भन्ते, बलवा पुरिसो तिण्हेन सिखरेन मुद्धनि अभिमत्थेय्य; एवमेवं खो मे, भन्ते, अधिमत्ता वाता मुद्धनि ऊहनन्ति। ",
"an6.56:3.2":	"न मे, भन्ते, खमनीयं न यापनीयं। बाळ्हा मे दुक्खा वेदना अभिक्कमन्ति, नो पटिक्कमन्ति; अभिक्कमोसानं पञ्ञायति, नो पटिक्कमो। ",
"an6.56:4.1":	"सेय्यथापि, भन्ते, बलवा पुरिसो दळ्हेन वरत्तक्खण्डेन सीसवेठनं ददेय्य; एवमेवं खो मे, भन्ते, अधिमत्ता सीसे सीसवेदना। ",
"an6.56:4.2":	"न मे, भन्ते, खमनीयं न यापनीयं। बाळ्हा मे दुक्खा वेदना अभिक्कमन्ति, नो पटिक्कमन्ति; अभिक्कमोसानं पञ्ञायति, नो पटिक्कमो। ",
"an6.56:5.1":	"सेय्यथापि, भन्ते, दक्खो गोघातको वा गोघातकन्तेवासी वा तिण्हेन गोविकन्तनेन कुच्छिं परिकन्तेय्य; एवमेवं खो मे, भन्ते, अधिमत्ता वाता कुच्छिं परिकन्तन्ति। ",
"an6.56:5.2":	"न मे, भन्ते, खमनीयं न यापनीयं। बाळ्हा मे दुक्खा वेदना अभिक्कमन्ति, नो पटिक्कमन्ति; अभिक्कमोसानं पञ्ञायति, नो पटिक्कमो। ",
"an6.56:6.1":	"सेय्यथापि, भन्ते, द्वे बलवन्तो पुरिसा दुब्बलतरं पुरिसं नानाबाहासु गहेत्वा अङ्गारकासुया सन्तापेय्युं सम्परितापेय्युं; एवमेवं खो मे, भन्ते, अधिमत्तो कायस्मिं डाहो। ",
"an6.56:6.2":	"न मे, भन्ते, खमनीयं न यापनीयं। बाळ्हा मे दुक्खा वेदना अभिक्कमन्ति, नो पटिक्कमन्ति; अभिक्कमोसानं पञ्ञायति, नो पटिक्कमो”ति। ",
"an6.56:6.3":	"अथ खो भगवा आयस्मन्तं फग्गुनं धम्मिया कथाय सन्दस्सेत्वा समादपेत्वा समुत्तेजेत्वा सम्पहंसेत्वा उट्ठायासना पक्कामि। ",
"an6.56:7.1":	"अथ खो आयस्मा फग्गुनो अचिरपक्कन्तस्स भगवतो कालमकासि। ",
"an6.56:7.2":	"तम्हि चस्स समये मरणकाले इन्द्रियानि विप्पसीदिंसु। ",
"an6.56:7.3":	"अथ खो आयस्मा आनन्दो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा आनन्दो भगवन्तं एतदवोच: ",
"an6.56:7.4":	"“आयस्मा, भन्ते, फग्गुनो अचिरपक्कन्तस्स भगवतो कालमकासि। ",
"an6.56:7.5":	"तम्हि चस्स समये मरणकाले इन्द्रियानि विप्पसीदिंसू”ति। ",
"an6.56:8.1":	"“किं हानन्द, फग्गुनस्स भिक्खुनो इन्द्रियानि न विप्पसीदिस्सन्ति। ",
"an6.56:8.2":	"फग्गुनस्स, आनन्द, भिक्खुनो पञ्चहि ओरम्भागियेहि संयोजनेहि चित्तं अविमुत्तं अहोसि। ",
"an6.56:8.3":	"तस्स तं धम्मदेसनं सुत्वा पञ्चहि ओरम्भागियेहि संयोजनेहि चित्तं विमुत्तं। ",
"an6.56:9.1":	"छयिमे, आनन्द, आनिसंसा कालेन धम्मस्सवने कालेन अत्थुपपरिक्खाय। ",
"an6.56:9.2":	"कतमे छ? ",
"an6.56:9.3":	"इधानन्द, भिक्खुनो पञ्चहि ओरम्भागियेहि संयोजनेहि चित्तं अविमुत्तं होति। ",
"an6.56:9.4":	"सो तम्हि समये मरणकाले लभति तथागतं दस्सनाय। ",
"an6.56:9.5":	"तस्स तथागतो धम्मं देसेति आदिकल्याणं मज्झेकल्याणं परियोसानकल्याणं सात्थं सब्यञ्जनं, केवलपरिपुण्णं परिसुद्धं ब्रह्मचरियं पकासेति। ",
"an6.56:9.6":	"तस्स तं धम्मदेसनं सुत्वा पञ्चहि ओरम्भागियेहि संयोजनेहि चित्तं विमुच्चति। ",
"an6.56:9.7":	"अयं, आनन्द, पठमो आनिसंसो कालेन धम्मस्सवने। ",
"an6.56:10.1":	"पुन चपरं, आनन्द, भिक्खुनो पञ्चहि ओरम्भागियेहि संयोजनेहि चित्तं अविमुत्तं होति। ",
"an6.56:10.2":	"सो तम्हि समये मरणकाले न हेव खो लभति तथागतं दस्सनाय, अपि च खो तथागतसावकं लभति दस्सनाय। ",
"an6.56:10.3":	"तस्स तथागतसावको धम्मं देसेति आदिकल्याणं मज्झेकल्याणं परियोसानकल्याणं सात्थं सब्यञ्जनं, केवलपरिपुण्णं परिसुद्धं ब्रह्मचरियं पकासेति। ",
"an6.56:10.4":	"तस्स तं धम्मदेसनं सुत्वा पञ्चहि ओरम्भागियेहि संयोजनेहि चित्तं विमुच्चति। ",
"an6.56:10.5":	"अयं, आनन्द, दुतियो आनिसंसो कालेन धम्मस्सवने। ",
"an6.56:11.1":	"पुन चपरं, आनन्द, भिक्खुनो पञ्चहि ओरम्भागियेहि संयोजनेहि चित्तं अविमुत्तं होति। ",
"an6.56:11.2":	"सो तम्हि समये मरणकाले न हेव खो लभति तथागतं दस्सनाय, नपि तथागतसावकं लभति दस्सनाय; ",
"an6.56:11.3":	"अपि च खो यथासुतं यथापरियत्तं धम्मं चेतसा अनुवितक्केति अनुविचारेति मनसानुपेक्खति। ",
"an6.56:11.4":	"तस्स यथासुतं यथापरियत्तं धम्मं चेतसा अनुवितक्कयतो अनुविचारयतो मनसानुपेक्खतो पञ्चहि ओरम्भागियेहि संयोजनेहि चित्तं विमुच्चति। ",
"an6.56:11.5":	"अयं, आनन्द, ततियो आनिसंसो कालेन अत्थुपपरिक्खाय। ",
"an6.56:12.1":	"इधानन्द, भिक्खुनो पञ्चहि ओरम्भागियेहि संयोजनेहि चित्तं विमुत्तं होति, अनुत्तरे च खो उपधिसङ्खये चित्तं अविमुत्तं होति। ",
"an6.56:12.2":	"सो तम्हि समये मरणकाले लभति तथागतं दस्सनाय। ",
"an6.56:12.3":	"तस्स तथागतो धम्मं देसेति आदिकल्याणं मज्झेकल्याणं …पे… ब्रह्मचरियं पकासेति। ",
"an6.56:12.4":	"तस्स तं धम्मदेसनं सुत्वा अनुत्तरे उपधिसङ्खये चित्तं विमुच्चति। ",
"an6.56:12.5":	"अयं, आनन्द, चतुत्थो आनिसंसो कालेन धम्मस्सवने। ",
"an6.56:13.1":	"पुन चपरं, आनन्द, भिक्खुनो पञ्चहि ओरम्भागियेहि संयोजनेहि चित्तं विमुत्तं होति, अनुत्तरे च खो उपधिसङ्खये चित्तं अविमुत्तं होति। ",
"an6.56:13.2":	"सो तम्हि समये मरणकाले न हेव खो लभति तथागतं दस्सनाय, अपि च खो तथागतसावकं लभति दस्सनाय। ",
"an6.56:13.3":	"तस्स तथागतसावको धम्मं देसेति आदिकल्याणं …पे… परिसुद्धं ब्रह्मचरियं पकासेति। ",
"an6.56:13.4":	"तस्स तं धम्मदेसनं सुत्वा अनुत्तरे उपधिसङ्खये चित्तं विमुच्चति। ",
"an6.56:13.5":	"अयं, आनन्द, पञ्चमो आनिसंसो कालेन धम्मस्सवने। ",
"an6.56:14.1":	"पुन चपरं, आनन्द, भिक्खुनो पञ्चहि ओरम्भागियेहि संयोजनेहि चित्तं विमुत्तं होति, अनुत्तरे च खो उपधिसङ्खये चित्तं अविमुत्तं होति। ",
"an6.56:14.2":	"सो तम्हि समये मरणकाले न हेव खो लभति तथागतं दस्सनाय, नपि तथागतसावकं लभति दस्सनाय; ",
"an6.56:14.3":	"अपि च खो यथासुतं यथापरियत्तं धम्मं चेतसा अनुवितक्केति अनुविचारेति मनसानुपेक्खति। ",
"an6.56:14.4":	"तस्स यथासुतं यथापरियत्तं धम्मं चेतसा अनुवितक्कयतो अनुविचारयतो मनसानुपेक्खतो अनुत्तरे उपधिसङ्खये चित्तं विमुच्चति। ",
"an6.56:14.5":	"अयं, आनन्द, छट्ठो आनिसंसो कालेन अत्थुपपरिक्खाय। ",
"an6.56:15.1":	"इमे खो, आनन्द, छ आनिसंसा कालेन धम्मस्सवने कालेन अत्थुपपरिक्खाया”ति। ",
"an6.56:15.2":	"दुतियं। "
}	
