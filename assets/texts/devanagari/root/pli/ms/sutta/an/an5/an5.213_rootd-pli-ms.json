{	
"an5.213:0.1":	"अङ्गुत्तर निकाय ५।२१३ ",
"an5.213:0.2":	"२२। अक्कोसकवग्ग ",
"an5.213:0.3":	"सीलसुत्त ",
"an5.213:1.1":	"“पञ्चिमे, भिक्खवे, आदीनवा दुस्सीलस्स सीलविपत्तिया। ",
"an5.213:1.2":	"कतमे पञ्च? ",
"an5.213:1.3":	"इध, भिक्खवे, दुस्सीलो सीलविपन्नो पमादाधिकरणं महतिं भोगजानिं निगच्छति। ",
"an5.213:1.4":	"अयं, भिक्खवे, पठमो आदीनवो दुस्सीलस्स सीलविपत्तिया। ",
"an5.213:2.1":	"पुन चपरं, भिक्खवे, दुस्सीलस्स सीलविपन्नस्स पापको कित्तिसद्दो अब्भुग्गच्छति। ",
"an5.213:2.2":	"अयं, भिक्खवे, दुतियो आदीनवो दुस्सीलस्स सीलविपत्तिया। ",
"an5.213:3.1":	"पुन चपरं, भिक्खवे, दुस्सीलो सीलविपन्नो यञ्ञदेव परिसं उपसङ्कमति—यदि खत्तियपरिसं, यदि ब्राह्मणपरिसं, यदि गहपतिपरिसं, यदि समणपरिसं—अविसारदो उपसङ्कमति मङ्कुभूतो। ",
"an5.213:3.2":	"अयं, भिक्खवे, ततियो आदीनवो दुस्सीलस्स सीलविपत्तिया। ",
"an5.213:4.1":	"पुन चपरं, भिक्खवे, दुस्सीलो सीलविपन्नो सम्मूळ्हो कालं करोति। ",
"an5.213:4.2":	"अयं, भिक्खवे, चतुत्थो आदीनवो दुस्सीलस्स सीलविपत्तिया। ",
"an5.213:5.1":	"पुन चपरं, भिक्खवे, दुस्सीलो सीलविपन्नो कायस्स भेदा परं मरणा अपायं दुग्गतिं विनिपातं निरयं उपपज्जति। ",
"an5.213:5.2":	"अयं, भिक्खवे, पञ्चमो आदीनवो दुस्सीलस्स सीलविपत्तिया। ",
"an5.213:5.3":	"इमे खो, भिक्खवे, पञ्च आदीनवा दुस्सीलस्स सीलविपत्तिया। ",
"an5.213:6.1":	"पञ्चिमे, भिक्खवे, आनिसंसा सीलवतो सीलसम्पदाय। ",
"an5.213:6.2":	"कतमे पञ्च? ",
"an5.213:6.3":	"इध, भिक्खवे, सीलवा सीलसम्पन्नो अप्पमादाधिकरणं महन्तं भोगक्खन्धं अधिगच्छति। ",
"an5.213:6.4":	"अयं, भिक्खवे, पठमो आनिसंसो सीलवतो सीलसम्पदाय। ",
"an5.213:7.1":	"पुन चपरं, भिक्खवे, सीलवतो सीलसम्पन्नस्स कल्याणो कित्तिसद्दो अब्भुग्गच्छति। ",
"an5.213:7.2":	"अयं, भिक्खवे, दुतियो आनिसंसो सीलवतो सीलसम्पदाय। ",
"an5.213:8.1":	"पुन चपरं, भिक्खवे, सीलवा सीलसम्पन्नो यञ्ञदेव परिसं उपसङ्कमति—यदि खत्तियपरिसं, यदि ब्राह्मणपरिसं, यदि गहपतिपरिसं, यदि समणपरिसं—विसारदो उपसङ्कमति अमङ्कुभूतो। ",
"an5.213:8.2":	"अयं भिक्खवे, ततियो आनिसंसो सीलवतो सीलसम्पदाय। ",
"an5.213:9.1":	"पुन चपरं, भिक्खवे, सीलवा सीलसम्पन्नो असम्मूळ्हो कालं करोति। ",
"an5.213:9.2":	"अयं, भिक्खवे, चतुत्थो आनिसंसो सीलवतो सीलसम्पदाय। ",
"an5.213:10.1":	"पुन चपरं, भिक्खवे, सीलवा सीलसम्पन्नो कायस्स भेदा परं मरणा सुगतिं सग्गं लोकं उपपज्जति। ",
"an5.213:10.2":	"अयं, भिक्खवे, पञ्चमो आनिसंसो सीलवतो सीलसम्पदाय। ",
"an5.213:10.3":	"इमे खो, भिक्खवे, पञ्च आनिसंसा सीलवतो सीलसम्पदाया”ति। ",
"an5.213:10.4":	"ततियं। "
}	
