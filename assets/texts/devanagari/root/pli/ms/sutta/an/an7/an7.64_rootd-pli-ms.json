{	
"an7.64:0.1":	"अङ्गुत्तर निकाय ७।६४ ",
"an7.64:0.2":	"६। अब्याकतवग्ग ",
"an7.64:0.3":	"कोधनसुत्त ",
"an7.64:1.1":	"“सत्तिमे, भिक्खवे, धम्मा सपत्तकन्ता सपत्तकरणा कोधनं आगच्छन्ति इत्थिं वा पुरिसं वा। ",
"an7.64:1.2":	"कतमे सत्त? ",
"an7.64:1.3":	"इध, भिक्खवे, सपत्तो सपत्तस्स एवं इच्छति: ",
"an7.64:1.4":	"‘अहो वतायं दुब्बण्णो अस्सा’ति। ",
"an7.64:1.5":	"तं किस्स हेतु? ",
"an7.64:1.6":	"न, भिक्खवे, सपत्तो सपत्तस्स वण्णवताय नन्दति। ",
"an7.64:1.7":	"कोधनोयं, भिक्खवे, पुरिसपुग्गलो कोधाभिभूतो कोधपरेतो, किञ्चापि सो होति सुन्हातो सुविलित्तो कप्पितकेसमस्सु ओदातवत्थवसनो; ",
"an7.64:1.8":	"अथ खो सो दुब्बण्णोव होति कोधाभिभूतो। ",
"an7.64:1.9":	"अयं, भिक्खवे, पठमो धम्मो सपत्तकन्तो सपत्तकरणो कोधनं आगच्छति इत्थिं वा पुरिसं वा। ",
"an7.64:2.1":	"पुन चपरं, भिक्खवे, सपत्तो सपत्तस्स एवं इच्छति: ",
"an7.64:2.2":	"‘अहो वतायं दुक्खं सयेय्या’ति। ",
"an7.64:2.3":	"तं किस्स हेतु? ",
"an7.64:2.4":	"न, भिक्खवे, सपत्तो सपत्तस्स सुखसेय्याय नन्दति। ",
"an7.64:2.5":	"कोधनोयं, भिक्खवे, पुरिसपुग्गलो कोधाभिभूतो कोधपरेतो, किञ्चापि सो पल्लङ्के सेति गोनकत्थते पटलिकत्थते कदलिमिगपवरपच्चत्थरणे सौत्तरच्छदे उभतोलोहितकूपधाने; ",
"an7.64:2.6":	"अथ खो सो दुक्खञ्ञेव सेति कोधाभिभूतो। ",
"an7.64:2.7":	"अयं, भिक्खवे, दुतियो धम्मो सपत्तकन्तो सपत्तकरणो कोधनं आगच्छति इत्थिं वा पुरिसं वा। ",
"an7.64:3.1":	"पुन चपरं, भिक्खवे, सपत्तो सपत्तस्स एवं इच्छति: ",
"an7.64:3.2":	"‘अहो वतायं न पचुरत्थो अस्सा’ति। ",
"an7.64:3.3":	"तं किस्स हेतु? ",
"an7.64:3.4":	"न, भिक्खवे, सपत्तो सपत्तस्स पचुरत्थताय नन्दति। ",
"an7.64:3.5":	"कोधनोयं, भिक्खवे, पुरिसपुग्गलो कोधाभिभूतो कोधपरेतो, अनत्थम्पि गहेत्वा ‘अत्थो मे गहितो’ति मञ्ञति, अत्थम्पि गहेत्वा ‘अनत्थो मे गहितो’ति मञ्ञति। ",
"an7.64:3.6":	"तस्सिमे धम्मा अञ्ञमञ्ञं विपच्चनीका गहिता दीघरत्तं अहिताय दुक्खाय संवत्तन्ति कोधाभिभूतस्स। ",
"an7.64:3.7":	"अयं, भिक्खवे, ततियो धम्मो सपत्तकन्तो सपत्तकरणो कोधनं आगच्छति इत्थिं वा पुरिसं वा। ",
"an7.64:4.1":	"पुन चपरं, भिक्खवे, सपत्तो सपत्तस्स एवं इच्छति: ",
"an7.64:4.2":	"‘अहो वतायं न भोगवा अस्सा’ति। ",
"an7.64:4.3":	"तं किस्स हेतु? ",
"an7.64:4.4":	"न, भिक्खवे, सपत्तो सपत्तस्स भोगवताय नन्दति। ",
"an7.64:4.5":	"कोधनस्स, भिक्खवे, पुरिसपुग्गलस्स कोधाभिभूतस्स कोधपरेतस्स, येपिस्स ते होन्ति भोगा उट्ठानवीरियाधिगता बाहाबलपरिचिता सेदावक्खित्ता धम्मिका धम्मलद्धा, तेपि राजानो राजकोसं पवेसेन्ति कोधाभिभूतस्स। ",
"an7.64:4.6":	"अयं, भिक्खवे, चतुत्थो धम्मो सपत्तकन्तो सपत्तकरणो कोधनं आगच्छति इत्थिं वा पुरिसं वा। ",
"an7.64:5.1":	"पुन चपरं, भिक्खवे, सपत्तो सपत्तस्स एवं इच्छति: ",
"an7.64:5.2":	"‘अहो वतायं न यसवा अस्सा’ति। ",
"an7.64:5.3":	"तं किस्स हेतु? ",
"an7.64:5.4":	"न, भिक्खवे, सपत्तो सपत्तस्स यसवताय नन्दति। ",
"an7.64:5.5":	"कोधनोयं, भिक्खवे, पुरिसपुग्गलो कोधाभिभूतो कोधपरेतो, योपिस्स सो होति यसो अप्पमादाधिगतो, तम्हापि धंसति कोधाभिभूतो। ",
"an7.64:5.6":	"अयं, भिक्खवे, पञ्चमो धम्मो सपत्तकन्तो सपत्तकरणो कोधनं आगच्छति इत्थिं वा पुरिसं वा। ",
"an7.64:6.1":	"पुन चपरं, भिक्खवे, सपत्तो सपत्तस्स एवं इच्छति: ",
"an7.64:6.2":	"‘अहो वतायं न मित्तवा अस्सा’ति। ",
"an7.64:6.3":	"तं किस्स हेतु? ",
"an7.64:6.4":	"न, भिक्खवे, सपत्तो सपत्तस्स मित्तवताय नन्दति। ",
"an7.64:6.5":	"कोधनं, भिक्खवे, पुरिसपुग्गलं कोधाभिभूतं कोधपरेतं, येपिस्स ते होन्ति मित्तामच्चा ञातिसालोहिता, तेपि आरका परिवज्जन्ति कोधाभिभूतं। ",
"an7.64:6.6":	"अयं, भिक्खवे, छट्ठो धम्मो सपत्तकन्तो सपत्तकरणो कोधनं आगच्छति इत्थिं वा पुरिसं वा। ",
"an7.64:7.1":	"पुन चपरं, भिक्खवे, सपत्तो सपत्तस्स एवं इच्छति: ",
"an7.64:7.2":	"‘अहो वतायं कायस्स भेदा परं मरणा अपायं दुग्गतिं विनिपातं निरयं उपपज्जेय्या’ति। ",
"an7.64:7.3":	"तं किस्स हेतु? ",
"an7.64:7.4":	"न, भिक्खवे, सपत्तो सपत्तस्स सुगतिगमने नन्दति। ",
"an7.64:7.5":	"कोधनोयं, भिक्खवे, पुरिसपुग्गलो कोधाभिभूतो कोधपरेतो कायेन दुच्चरितं चरति, वाचाय दुच्चरितं चरति, मनसा दुच्चरितं चरति। ",
"an7.64:7.6":	"सो कायेन दुच्चरितं चरित्वा वाचाय …पे… ",
"an7.64:7.7":	"कायस्स भेदा परं मरणा अपायं दुग्गतिं विनिपातं निरयं उपपज्जति कोधाभिभूतो। ",
"an7.64:7.8":	"अयं, भिक्खवे, सत्तमो धम्मो सपत्तकन्तो सपत्तकरणो कोधनं आगच्छति इत्थिं वा पुरिसं वा। ",
"an7.64:8.1":	"इमे खो, भिक्खवे, सत्त धम्मा सपत्तकन्ता सपत्तकरणा कोधनं आगच्छन्ति इत्थिं वा पुरिसं वाति। ",
"an7.64:9.1":	"कोधनो दुब्बण्णो होति, ",
"an7.64:9.2":	"अथो दुक्खम्पि सेति सो; ",
"an7.64:9.3":	"अथो अत्थं गहेत्वान, ",
"an7.64:9.4":	"अनत्थं अधिपज्जति। ",
"an7.64:10.1":	"ततो कायेन वाचाय, ",
"an7.64:10.2":	"वधं कत्वान कोधनो; ",
"an7.64:10.3":	"कोधाभिभूतो पुरिसो, ",
"an7.64:10.4":	"धनजानिं निगच्छति। ",
"an7.64:11.1":	"कोधसम्मदसम्मत्तो, ",
"an7.64:11.2":	"आयसक्यं निगच्छति; ",
"an7.64:11.3":	"ञातिमित्ता सुहज्जा च, ",
"an7.64:11.4":	"परिवज्जन्ति कोधनं। ",
"an7.64:12.1":	"अनत्थजननो कोधो, ",
"an7.64:12.2":	"कोधो चित्तप्पकोपनो; ",
"an7.64:12.3":	"भयमन्तरतो जातं, ",
"an7.64:12.4":	"तं जनो नावबुज्झति। ",
"an7.64:13.1":	"कुद्धो अत्थं न जानाति, ",
"an7.64:13.2":	"कुद्धो धम्मं न पस्सति; ",
"an7.64:13.3":	"अन्धतमं तदा होति, ",
"an7.64:13.4":	"यं कोधो सहते नरं। ",
"an7.64:14.1":	"यं कुद्धो उपरोधेति, ",
"an7.64:14.2":	"सुकरं विय दुक्करं; ",
"an7.64:14.3":	"पच्छा सो विगते कोधे, ",
"an7.64:14.4":	"अग्गिदड्ढोव तप्पति। ",
"an7.64:15.1":	"दुम्मङ्कुयं पदस्सेति, ",
"an7.64:15.2":	"धूमं धूमीव पावको; ",
"an7.64:15.3":	"यतो पतायति कोधो, ",
"an7.64:15.4":	"येन कुज्झन्ति मानवा। ",
"an7.64:16.1":	"नास्स हिरी न ओत्तप्पं, ",
"an7.64:16.2":	"न वाचो होति गारवो; ",
"an7.64:16.3":	"कोधेन अभिभूतस्स, ",
"an7.64:16.4":	"न दीपं होति किञ्चनं। ",
"an7.64:17.1":	"तपनीयानि कम्मानि, ",
"an7.64:17.2":	"यानि धम्मेहि आरका; ",
"an7.64:17.3":	"तानि आरोचयिस्सामि, ",
"an7.64:17.4":	"तं सुणाथ यथा तथं। ",
"an7.64:18.1":	"कुद्धो हि पितरं हन्ति, ",
"an7.64:18.2":	"हन्ति कुद्धो समातरं; ",
"an7.64:18.3":	"कुद्धो हि ब्राह्मणं हन्ति, ",
"an7.64:18.4":	"हन्ति कुद्धो पुथुज्जनं। ",
"an7.64:19.1":	"याय मातु भतो पोसो, ",
"an7.64:19.2":	"इमं लोकं अवेक्खति; ",
"an7.64:19.3":	"तम्पि पाणददिं सन्तिं, ",
"an7.64:19.4":	"हन्ति कुद्धो पुथुज्जनो। ",
"an7.64:20.1":	"अत्तूपमा हि ते सत्ता, ",
"an7.64:20.2":	"अत्ता हि परमो पियो; ",
"an7.64:20.3":	"हन्ति कुद्धो पुथुत्तानं, ",
"an7.64:20.4":	"नानारूपेसु मुच्छितो। ",
"an7.64:21.1":	"असिना हन्ति अत्तानं, ",
"an7.64:21.2":	"विसं खादन्ति मुच्छिता; ",
"an7.64:21.3":	"रज्जुया बज्झ मीयन्ति, ",
"an7.64:21.4":	"पब्बतामपि कन्दरे। ",
"an7.64:22.1":	"भूनहच्चानि कम्मानि, ",
"an7.64:22.2":	"अत्तमारणियानि च; ",
"an7.64:22.3":	"करोन्ता नावबुज्झन्ति, ",
"an7.64:22.4":	"कोधजातो पराभवो। ",
"an7.64:23.1":	"इतायं कोधरूपेन, ",
"an7.64:23.2":	"मच्चुपासो गुहासयो; ",
"an7.64:23.3":	"तं दमेन समुच्छिन्दे, ",
"an7.64:23.4":	"पञ्ञावीरियेन दिट्ठिया। ",
"an7.64:24.1":	"यथा मेतं अकुसलं, ",
"an7.64:24.2":	"समुच्छिन्देथ पण्डितो; ",
"an7.64:24.3":	"तथेव धम्मे सिक्खेथ, ",
"an7.64:24.4":	"मा नो दुम्मङ्कुयं अहु। ",
"an7.64:25.1":	"वीतकोधा अनायासा, ",
"an7.64:25.2":	"वीतलोभा अनुस्सुका; ",
"an7.64:25.3":	"दन्ता कोधं पहन्त्वान, ",
"an7.64:25.4":	"परिनिब्बन्ति अनासवा”ति। ",
"an7.64:25.5":	"एकादसमं। ",
"an7.64:25.6":	"अब्याकतवग्गो छट्ठो। ",
"an7.64:26.0":	"तस्सुद्दानं ",
"an7.64:26.1":	"अब्याकतो पुरिसगति, ",
"an7.64:26.2":	"तिस्स सीह अरक्खियं; ",
"an7.64:26.3":	"किमिलं सत्त पचला, ",
"an7.64:26.4":	"मेत्ता भरिया कोधेकादसाति। "
}	
