{	
"an4.190:0.1":	"अङ्गुत्तर निकाय ४।१९० ",
"an4.190:0.2":	"१९। ब्राह्मणवग्ग ",
"an4.190:0.3":	"उपोसथसुत्त ",
"an4.190:1.1":	"एकं समयं भगवा सावत्थियं विहरति पुब्बारामे मिगारमातुपासादे। ",
"an4.190:1.2":	"तेन खो पन समयेन भगवा तदहुपोसथे भिक्खुसङ्घपरिवुतो निसिन्नो होति। ",
"an4.190:1.3":	"अथ खो भगवा तुण्हीभूतं तुण्हीभूतं भिक्खुसङ्घं अनुविलोकेत्वा भिक्खू आमन्तेसि: ",
"an4.190:2.1":	"“अपलापायं, भिक्खवे, परिसा निप्पलापायं, भिक्खवे, परिसा सुद्धा सारे पतिट्ठिता। ",
"an4.190:2.2":	"तथारूपो अयं, भिक्खवे, भिक्खुसङ्घो, तथारूपायं, भिक्खवे, परिसा। ",
"an4.190:2.3":	"यथारूपा परिसा दुल्लभा दस्सनायपि लोकस्मिं, तथारूपो अयं, भिक्खवे, भिक्खुसङ्घो, तथारूपायं, भिक्खवे, परिसा। ",
"an4.190:2.4":	"यथारूपा परिसा आहुनेय्या पाहुनेय्या दक्खिणेय्या अञ्जलिकरणीया अनुत्तरं पुञ्ञक्खेत्तं लोकस्स, तथारूपो अयं, भिक्खवे, भिक्खुसङ्घो, तथारूपायं, भिक्खवे, परिसा। ",
"an4.190:2.5":	"यथारूपाय परिसाय अप्पं दिन्नं बहु होति बहु दिन्नं बहुतरं, तथारूपो अयं, भिक्खवे, भिक्खुसङ्घो, तथारूपायं, भिक्खवे, परिसा। ",
"an4.190:2.6":	"यथारूपं परिसं अलं योजनगणनानिपि दस्सनाय गन्तुं अपि पुटोसेनापि, तथारूपो अयं, भिक्खवे, भिक्खुसङ्घो, तथारूपायं, भिक्खवे, परिसा। ",
"an4.190:3.1":	"सन्ति, भिक्खवे, भिक्खू इमस्मिं भिक्खुसङ्घे देवप्पत्ता विहरन्ति; ",
"an4.190:3.2":	"सन्ति, भिक्खवे, भिक्खू इमस्मिं भिक्खुसङ्घे ब्रह्मप्पत्ता विहरन्ति; ",
"an4.190:3.3":	"सन्ति, भिक्खवे, भिक्खू इमस्मिं भिक्खुसङ्घे आनेञ्जप्पत्ता विहरन्ति; ",
"an4.190:3.4":	"सन्ति, भिक्खवे, भिक्खू इमस्मिं भिक्खुसङ्घे अरियप्पत्ता विहरन्ति। ",
"an4.190:4.1":	"कथञ्च, भिक्खवे, भिक्खु देवप्पत्तो होति? ",
"an4.190:4.2":	"इध, भिक्खवे, भिक्खु विविच्चेव कामेहि …पे… पठमं झानं उपसम्पज्ज विहरति; ",
"an4.190:4.3":	"वितक्कविचारानं वूपसमा …पे… दुतियं झानं …पे… ततियं झानं …पे… चतुत्थं झानं उपसम्पज्ज विहरति। ",
"an4.190:4.4":	"एवं खो, भिक्खवे, भिक्खु देवप्पत्तो होति। ",
"an4.190:5.1":	"कथञ्च, भिक्खवे, भिक्खु ब्रह्मप्पत्तो होति? ",
"an4.190:5.2":	"इध, भिक्खवे, भिक्खु मेत्तासहगतेन चेतसा एकं दिसं फरित्वा विहरति, तथा दुतियं तथा ततियं तथा चतुत्थं। इति उद्धमधो तिरियं सब्बधि सब्बत्तताय सब्बावन्तं लोकं मेत्तासहगतेन चेतसा विपुलेन महग्गतेन अप्पमाणेन अवेरेन अब्यापज्जेन फरित्वा विहरति। ",
"an4.190:5.3":	"करुणा … ",
"an4.190:5.4":	"मुदिता … ",
"an4.190:5.5":	"उपेक्खासहगतेन चेतसा एकं दिसं फरित्वा विहरति, तथा दुतियं तथा ततियं तथा चतुत्थं। इति उद्धमधो तिरियं सब्बधि सब्बत्तताय सब्बावन्तं लोकं उपेक्खासहगतेन चेतसा विपुलेन महग्गतेन अप्पमाणेन अवेरेन अब्यापज्जेन फरित्वा विहरति। ",
"an4.190:5.6":	"एवं खो, भिक्खवे, भिक्खु ब्रह्मप्पत्तो होति। ",
"an4.190:6.1":	"कथञ्च, भिक्खवे, भिक्खु आनेञ्जप्पत्तो होति? ",
"an4.190:6.2":	"इध, भिक्खवे, भिक्खु सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा ‘अनन्तो आकासो’ति आकासानञ्चायतनं उपसम्पज्ज विहरति। ",
"an4.190:6.3":	"सब्बसो आकासानञ्चायतनं समतिक्कम्म ‘अनन्तं विञ्ञाणन्’ति विञ्ञाणञ्चायतनं उपसम्पज्ज विहरति। ",
"an4.190:6.4":	"सब्बसो विञ्ञाणञ्चायतनं समतिक्कम्म ‘नत्थि किञ्ची’ति आकिञ्चञ्ञायतनं उपसम्पज्ज विहरति। ",
"an4.190:6.5":	"सब्बसो आकिञ्चञ्ञायतनं समतिक्कम्म नेवसञ्ञानासञ्ञायतनं उपसम्पज्ज विहरति। ",
"an4.190:6.6":	"एवं खो, भिक्खवे, भिक्खु आनेञ्जप्पत्तो होति। ",
"an4.190:7.1":	"कथञ्च, भिक्खवे, भिक्खु अरियप्पत्तो होति? ",
"an4.190:7.2":	"इध, भिक्खवे, भिक्खु ‘इदं दुक्खन्’ति यथाभूतं पजानाति …पे… ‘अयं दुक्खनिरोधगामिनी पटिपदा’ति यथाभूतं पजानाति। ",
"an4.190:7.3":	"एवं खो, भिक्खवे, भिक्खु अरियप्पत्तो होती”ति। ",
"an4.190:7.4":	"दसमं। ",
"an4.190:7.5":	"ब्राह्मणवग्गो चतुत्थो। ",
"an4.190:8.0":	"तस्सुद्दानं ",
"an4.190:8.1":	"योधा पाटिभोगसुतं, ",
"an4.190:8.2":	"अभयं ब्राह्मणसच्चेन पञ्चमं; ",
"an4.190:8.3":	"उम्मग्गवस्सकारो, ",
"an4.190:8.4":	"उपको सच्छिकिरिया च उपोसथोति। "
}	
