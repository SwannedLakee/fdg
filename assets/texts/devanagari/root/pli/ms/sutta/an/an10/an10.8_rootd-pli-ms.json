{	
"an10.8:0.1":	"अङ्गुत्तर निकाय १०।८ ",
"an10.8:0.2":	"१। आनिसंसवग्ग ",
"an10.8:0.3":	"झानसुत्त ",
"an10.8:1.1":	"“सद्धो च, भिक्खवे, भिक्खु होति, नो च सीलवा; ",
"an10.8:1.2":	"एवं सो तेनङ्गेन अपरिपूरो होति। ",
"an10.8:1.3":	"तेन तं अङ्गं परिपूरेतब्बं: ",
"an10.8:1.4":	"‘किन्ताहं सद्धो च अस्सं, सीलवा चा’ति। ",
"an10.8:1.5":	"यतो च खो, भिक्खवे, भिक्खु सद्धो च होति सीलवा च, एवं सो तेनङ्गेन परिपूरो होति। ",
"an10.8:2.1":	"सद्धो च, भिक्खवे, भिक्खु होति सीलवा च, नो च बहुस्सुतो …पे… ",
"an10.8:2.2":	"बहुस्सुतो च, नो च धम्मकथिको … ",
"an10.8:2.3":	"धम्मकथिको च, नो च परिसावचरो … ",
"an10.8:2.4":	"परिसावचरो च, नो च विसारदो परिसाय धम्मं देसेति … ",
"an10.8:2.5":	"विसारदो च परिसाय धम्मं देसेति, नो च विनयधरो … ",
"an10.8:2.6":	"विनयधरो च, नो च आरञ्ञिको पन्तसेनासनो … ",
"an10.8:2.7":	"आरञ्ञिको च पन्तसेनासनो, नो च चतुन्नं झानानं आभिचेतसिकानं दिट्ठधम्मसुखविहारानं निकामलाभी होति अकिच्छलाभी अकसिरलाभी … ",
"an10.8:2.8":	"चतुन्नञ्च झानानं आभिचेतसिकानं दिट्ठधम्मसुखविहारानं निकामलाभी होति अकिच्छलाभी अकसिरलाभी, नो च आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरति। ",
"an10.8:2.9":	"एवं सो तेनङ्गेन अपरिपूरो होति। ",
"an10.8:2.10":	"तेन तं अङ्गं परिपूरेतब्बं: ",
"an10.8:2.11":	"‘किन्ताहं सद्धो च अस्सं, सीलवा च, बहुस्सुतो च, धम्मकथिको च, परिसावचरो च, विसारदो च परिसाय धम्मं देसेय्यं, विनयधरो च, आरञ्ञिको च पन्तसेनासनो, चतुन्नञ्च झानानं आभिचेतसिकानं दिट्ठधम्मसुखविहारानं निकामलाभी अस्सं अकिच्छलाभी अकसिरलाभी, आसवानञ्च खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरेय्यन्’ति। ",
"an10.8:3.1":	"यतो च खो, भिक्खवे, भिक्खु सद्धो च होति, सीलवा च, बहुस्सुतो च, धम्मकथिको च, परिसावचरो च, विसारदो च परिसाय धम्मं देसेति, विनयधरो च, आरञ्ञिको च पन्तसेनासनो, चतुन्नञ्च झानानं आभिचेतसिकानं दिट्ठधम्मसुखविहारानं निकामलाभी होति अकिच्छलाभी अकसिरलाभी, आसवानञ्च खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरति; ",
"an10.8:3.2":	"एवं सो तेनङ्गेन परिपूरो होति। ",
"an10.8:3.3":	"इमेहि खो, भिक्खवे, दसहि धम्मेहि समन्नागतो भिक्खु समन्तपासादिको च होति सब्बाकारपरिपूरो चा”ति। ",
"an10.8:3.4":	"अट्ठमं। "
}	
