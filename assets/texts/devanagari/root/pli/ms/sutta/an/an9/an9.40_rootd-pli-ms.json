{	
"an9.40:0.1":	"अङ्गुत्तर निकाय ९।४० ",
"an9.40:0.2":	"४। महावग्ग ",
"an9.40:0.3":	"नागसुत्त ",
"an9.40:1.1":	"“यस्मिं, भिक्खवे, समये आरञ्ञिकस्स नागस्स गोचरपसुतस्स हत्थीपि हत्थिनियोपि हत्थिकलभापि हत्थिच्छापापि पुरतो पुरतो गन्त्वा तिणग्गानि छिन्दन्ति, तेन, भिक्खवे, आरञ्ञिको नागो अट्टीयति हरायति जिगुच्छति। ",
"an9.40:1.2":	"यस्मिं, भिक्खवे, समये आरञ्ञिकस्स नागस्स गोचरपसुतस्स हत्थीपि हत्थिनियोपि हत्थिकलभापि हत्थिच्छापापि ओभग्गोभग्गं साखाभङ्गं खादन्ति, तेन, भिक्खवे, आरञ्ञिको नागो अट्टीयति हरायति जिगुच्छति। ",
"an9.40:1.3":	"यस्मिं, भिक्खवे, समये आरञ्ञिकस्स नागस्स ओगाहं ओतिण्णस्स हत्थीपि हत्थिनियोपि हत्थिकलभापि हत्थिच्छापापि पुरतो पुरतो गन्त्वा सोण्डाय उदकं आलोळेन्ति, तेन, भिक्खवे, आरञ्ञिको नागो अट्टीयति हरायति जिगुच्छति। ",
"an9.40:1.4":	"यस्मिं, भिक्खवे, समये आरञ्ञिकस्स नागस्स ओगाहा उत्तिण्णस्स हत्थिनियो कायं उपनिघंसन्तियो गच्छन्ति, तेन, भिक्खवे, आरञ्ञिको नागो अट्टीयति हरायति जिगुच्छति। ",
"an9.40:2.1":	"तस्मिं, भिक्खवे, समये आरञ्ञिकस्स नागस्स एवं होति: ",
"an9.40:2.2":	"‘अहं खो एतरहि आकिण्णो विहरामि हत्थीहि हत्थिनीहि हत्थिकलभेहि हत्थिच्छापेहि। ",
"an9.40:2.3":	"छिन्नग्गानि चेव तिणानि खादामि, ओभग्गोभग्गञ्च मे साखाभङ्गं खादन्ति, आविलानि च पानीयानि पिवामि, ओगाहा च मे उत्तिण्णस्स हत्थिनियो कायं उपनिघंसन्तियो गच्छन्ति। ",
"an9.40:2.4":	"यन्नूनाहं एको गणस्मा वूपकट्ठो विहरेय्यन्’ति। ",
"an9.40:2.5":	"सो अपरेन समयेन एको गणस्मा वूपकट्ठो विहरति, अच्छिन्नग्गानि चेव तिणानि खादति, ओभग्गोभग्गञ्चस्स साखाभङ्गं न खादन्ति, अनाविलानि च पानीयानि पिवति, ओगाहा चस्स उत्तिण्णस्स न हत्थिनियो कायं उपनिघंसन्तियो गच्छन्ति। ",
"an9.40:3.1":	"तस्मिं, भिक्खवे, समये आरञ्ञिकस्स नागस्स एवं होति: ",
"an9.40:3.2":	"‘अहं खो पुब्बे आकिण्णो विहासिं हत्थीहि हत्थिनीहि हत्थिकलभेहि हत्थिच्छापेहि, छिन्नग्गानि चेव तिणानि खादिं, ओभग्गोभग्गञ्च मे साखाभङ्गं खादिंसु, आविलानि च पानीयानि अपायिं, ओगाहा च मे उत्तिण्णस्स हत्थिनियो कायं उपनिघंसन्तियो अगमंसु। सोहं एतरहि एको गणस्मा वूपकट्ठो विहरामि, अच्छिन्नग्गानि चेव तिणानि खादामि, ओभग्गोभग्गञ्च मे साखाभङ्गं न खादन्ति, अनाविलानि च पानीयानि पिवामि, ओगाहा च मे उत्तिण्णस्स न हत्थिनियो कायं उपनिघंसन्तियो गच्छन्ती’ति। सो सोण्डाय साखाभङ्गं भञ्जित्वा साखाभङ्गेन कायं परिमज्जित्वा अत्तमनो सोण्डं संहरति। ",
"an9.40:4.1":	"एवमेवं खो, भिक्खवे, यस्मिं समये भिक्खु आकिण्णो विहरति भिक्खूहि भिक्खुनीहि उपासकेहि उपासिकाहि रञ्ञा राजमहामत्तेहि तित्थियेहि तित्थियसावकेहि, तस्मिं, भिक्खवे, समये भिक्खुस्स एवं होति: ",
"an9.40:4.2":	"‘अहं खो एतरहि आकिण्णो विहरामि भिक्खूहि भिक्खुनीहि उपासकेहि उपासिकाहि रञ्ञा राजमहामत्तेहि तित्थियेहि तित्थियसावकेहि। ",
"an9.40:4.3":	"यन्नूनाहं एको गणस्मा वूपकट्ठो विहरेय्यन्’ति। ",
"an9.40:4.4":	"सो विवित्तं सेनासनं भजति अरञ्ञं रुक्खमूलं पब्बतं कन्दरं गिरिगुहं सुसानं वनपत्थं अब्भोकासं पलालपुञ्जं। ",
"an9.40:4.5":	"सो अरञ्ञगतो वा रुक्खमूलगतो वा सुञ्ञागारगतो वा निसीदति पल्लङ्कं आभुजित्वा उजुं कायं पणिधाय परिमुखं सतिं उपट्ठपेत्वा। ",
"an9.40:5.1":	"सो अभिज्झं लोके पहाय विगताभिज्झेन चेतसा विहरति, अभिज्झाय चित्तं परिसोधेति; ",
"an9.40:5.2":	"ब्यापादपदोसं पहाय अब्यापन्नचित्तो विहरति सब्बपाणभूतहितानुकम्पी, ब्यापादपदोसा चित्तं परिसोधेति; ",
"an9.40:5.3":	"थिनमिद्धं पहाय विगतथिनमिद्धो विहरति आलोकसञ्ञी सतो सम्पजानो, थिनमिद्धा चित्तं परिसोधेति; ",
"an9.40:5.4":	"उद्धच्चकुक्कुच्चं पहाय अनुद्धतो विहरति अज्झत्तं वूपसन्तचित्तो, उद्धच्चकुक्कुच्चा चित्तं परिसोधेति; ",
"an9.40:5.5":	"विचिकिच्छं पहाय तिण्णविचिकिच्छो विहरति अकथङ्कथी कुसलेसु धम्मेसु, विचिकिच्छाय चित्तं परिसोधेति। ",
"an9.40:5.6":	"सो इमे पञ्च नीवरणे पहाय चेतसो उपक्किलेसे पञ्ञाय दुब्बलीकरणे ",
"an9.40:5.7":	"विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति। ",
"an9.40:5.8":	"सो अत्तमनो सोण्डं संहरति। ",
"an9.40:5.9":	"वितक्कविचारानं वूपसमा …पे… दुतियं झानं … ",
"an9.40:5.10":	"ततियं झानं … ",
"an9.40:5.11":	"चतुत्थं झानं उपसम्पज्ज विहरति। ",
"an9.40:5.12":	"सो अत्तमनो सोण्डं संहरति। ",
"an9.40:6.1":	"सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा ‘अनन्तो आकासो’ति आकासानञ्चायतनं उपसम्पज्ज विहरति। ",
"an9.40:6.2":	"सो अत्तमनो सोण्डं संहरति। ",
"an9.40:6.3":	"सब्बसो आकासानञ्चायतनं समतिक्कम्म ‘अनन्तं विञ्ञाणन्’ति विञ्ञाणञ्चायतनं उपसम्पज्ज विहरति … ",
"an9.40:6.4":	"सब्बसो विञ्ञाणञ्चायतनं समतिक्कम्म ‘नत्थि किञ्ची’ति आकिञ्चञ्ञायतनं उपसम्पज्ज विहरति … ",
"an9.40:6.5":	"सब्बसो आकिञ्चञ्ञायतनं समतिक्कम्म नेवसञ्ञानासञ्ञायतनं उपसम्पज्ज विहरति … ",
"an9.40:6.6":	"सब्बसो नेवसञ्ञानासञ्ञायतनं समतिक्कम्म सञ्ञावेदयितनिरोधं उपसम्पज्ज विहरति, पञ्ञाय चस्स दिस्वा आसवा परिक्खीणा होन्ति। ",
"an9.40:6.7":	"सो अत्तमनो सोण्डं संहरती”ति। ",
"an9.40:6.8":	"नवमं। "
}	
