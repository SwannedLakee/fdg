{	
"an3.94:0.1":	"अङ्गुत्तर निकाय ३।९४ ",
"an3.94:0.2":	"१०। लोणकपल्लवग्ग ",
"an3.94:0.3":	"सरदसुत्त ",
"an3.94:1.1":	"“सेय्यथापि, भिक्खवे, सरदसमये विद्धे विगतवलाहके देवे आदिच्चो नभं अब्भुस्सक्कमानो सब्बं आकासगतं तमगतं अभिविहच्च भासते च तपते च विरोचति च। ",
"an3.94:2.1":	"एवमेवं खो, भिक्खवे, यतो अरियसावकस्स विरजं वीतमलं धम्मचक्खुं उप्पज्जति, सह दस्सनुप्पादा, भिक्खवे, अरियसावकस्स तीणि संयोजनानि पहीयन्ति—",
"an3.94:2.2":	"सक्कायदिट्ठि, विचिकिच्छा, सीलब्बतपरामासो। ",
"an3.94:3.1":	"अथापरं द्वीहि धम्मेहि निय्याति अभिज्झाय च ब्यापादेन च। ",
"an3.94:3.2":	"सो विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति। ",
"an3.94:3.3":	"तस्मिञ्चे, भिक्खवे, समये अरियसावको कालं करेय्य, नत्थि तं संयोजनं येन संयोजनेन संयुत्तो अरियसावको पुन इमं लोकं आगच्छेय्या”ति। ",
"an3.94:3.4":	"ततियं। "
}	
