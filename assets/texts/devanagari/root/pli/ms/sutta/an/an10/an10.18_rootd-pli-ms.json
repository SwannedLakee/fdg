{	
"an10.18:0.1":	"अङ्गुत्तर निकाय १०।१८ ",
"an10.18:0.2":	"२। नाथवग्ग ",
"an10.18:0.3":	"दुतियनाथसुत्त ",
"an10.18:1.1":	"एवं मे सुतं—",
"an10.18:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"an10.18:1.3":	"तत्र खो भगवा भिक्खू आमन्तेसि: ",
"an10.18:1.4":	"“भिक्खवो”ति। ",
"an10.18:1.5":	"“भदन्ते”ति ते भिक्खू भगवतो पच्चस्सोसुं। ",
"an10.18:1.6":	"भगवा एतदवोच: ",
"an10.18:2.1":	"“सनाथा, भिक्खवे, विहरथ, मा अनाथा। ",
"an10.18:2.2":	"दुक्खं, भिक्खवे, अनाथो विहरति। ",
"an10.18:2.3":	"दसयिमे, भिक्खवे, नाथकरणा धम्मा। ",
"an10.18:2.4":	"कतमे दस? ",
"an10.18:2.5":	"इध, भिक्खवे, भिक्खु सीलवा होति …पे… समादाय सिक्खति सिक्खापदेसु। ",
"an10.18:2.6":	"‘सीलवा वतायं भिक्खु पातिमोक्खसंवरसंवुतो विहरति आचारगोचरसम्पन्नो अणुमत्तेसु वज्जेसु भयदस्सावी, समादाय सिक्खति सिक्खापदेसू’ति थेरापि नं भिक्खू वत्तब्बं अनुसासितब्बं मञ्ञन्ति, मज्झिमापि भिक्खू … नवापि भिक्खू वत्तब्बं अनुसासितब्बं मञ्ञन्ति। ",
"an10.18:2.7":	"तस्स थेरानुकम्पितस्स मज्झिमानुकम्पितस्स नवानुकम्पितस्स वुद्धियेव पाटिकङ्खा कुसलेसु धम्मेसु, नो परिहानि। ",
"an10.18:2.8":	"अयम्पि धम्मो नाथकरणो। ",
"an10.18:3.1":	"पुन चपरं, भिक्खवे, भिक्खु बहुस्सुतो होति …पे… दिट्ठिया सुप्पटिविद्धा। ",
"an10.18:3.2":	"‘बहुस्सुतो वतायं भिक्खु सुतधरो सुतसन्निचयो, ये ते धम्मा आदिकल्याणा मज्झेकल्याणा परियोसानकल्याणा सात्थं सब्यञ्जनं केवलपरिपुण्णं परिसुद्धं ब्रह्मचरियं अभिवदन्ति, तथारूपास्स धम्मा बहुस्सुता होन्ति धाता वचसा परिचिता मनसानुपेक्खिता दिट्ठिया सुप्पटिविद्धा’ति थेरापि नं भिक्खू वत्तब्बं अनुसासितब्बं मञ्ञन्ति, मज्झिमापि भिक्खू … नवापि भिक्खू वत्तब्बं अनुसासितब्बं मञ्ञन्ति। ",
"an10.18:3.3":	"तस्स थेरानुकम्पितस्स मज्झिमानुकम्पितस्स नवानुकम्पितस्स वुद्धियेव पाटिकङ्खा कुसलेसु धम्मेसु, नो परिहानि। ",
"an10.18:3.4":	"अयम्पि धम्मो नाथकरणो। ",
"an10.18:4.1":	"पुन चपरं, भिक्खवे, भिक्खु कल्याणमित्तो होति कल्याणसहायो कल्याणसम्पवङ्को। ",
"an10.18:4.2":	"‘कल्याणमित्तो वतायं भिक्खु कल्याणसहायो कल्याणसम्पवङ्को’ति थेरापि नं भिक्खू वत्तब्बं अनुसासितब्बं मञ्ञन्ति, मज्झिमापि भिक्खू … नवापि भिक्खू वत्तब्बं अनुसासितब्बं मञ्ञन्ति। ",
"an10.18:4.3":	"तस्स थेरानुकम्पितस्स मज्झिमानुकम्पितस्स नवानुकम्पितस्स वुद्धियेव पाटिकङ्खा कुसलेसु धम्मेसु, नो परिहानि। ",
"an10.18:4.4":	"अयम्पि धम्मो नाथकरणो। ",
"an10.18:5.1":	"पुन चपरं, भिक्खवे, भिक्खु सुवचो होति सोवचस्सकरणेहि धम्मेहि समन्नागतो, खमो पदक्खिणग्गाही अनुसासनिं। ",
"an10.18:5.2":	"‘सुवचो वतायं भिक्खु सोवचस्सकरणेहि धम्मेहि समन्नागतो, खमो पदक्खिणग्गाही अनुसासनिन्’ति थेरापि नं भिक्खू वत्तब्बं अनुसासितब्बं मञ्ञन्ति, मज्झिमापि भिक्खू … नवापि भिक्खू वत्तब्बं अनुसासितब्बं मञ्ञन्ति। ",
"an10.18:5.3":	"तस्स थेरानुकम्पितस्स मज्झिमानुकम्पितस्स नवानुकम्पितस्स वुद्धियेव पाटिकङ्खा कुसलेसु धम्मेसु, नो परिहानि। ",
"an10.18:5.4":	"अयम्पि धम्मो नाथकरणो। ",
"an10.18:6.1":	"पुन चपरं, भिक्खवे, भिक्खु यानि तानि सब्रह्मचारीनं उच्चावचानि किङ्करणीयानि, तत्थ दक्खो होति अनलसो, तत्रूपायाय वीमंसाय समन्नागतो, अलं कातुं अलं संविधातुं। ",
"an10.18:6.2":	"‘यानि तानि सब्रह्मचारीनं उच्चावचानि किङ्करणीयानि, तत्थ दक्खो वतायं भिक्खु अनलसो, तत्रूपायाय वीमंसाय समन्नागतो, अलं कातुं अलं संविधातुन्’ति थेरापि नं भिक्खू वत्तब्बं अनुसासितब्बं मञ्ञन्ति, मज्झिमापि भिक्खू … नवापि भिक्खू वत्तब्बं अनुसासितब्बं मञ्ञन्ति। ",
"an10.18:6.3":	"तस्स थेरानुकम्पितस्स मज्झिमानुकम्पितस्स नवानुकम्पितस्स वुद्धियेव पाटिकङ्खा कुसलेसु धम्मेसु, नो परिहानि। ",
"an10.18:6.4":	"अयम्पि धम्मो नाथकरणो। ",
"an10.18:7.1":	"पुन चपरं, भिक्खवे, भिक्खु धम्मकामो होति पियसमुदाहारो, अभिधम्मे अभिविनये उळारपामोज्जो। ",
"an10.18:7.2":	"‘धम्मकामो वतायं भिक्खु पियसमुदाहारो, अभिधम्मे अभिविनये उळारपामोज्जो’ति थेरापि नं भिक्खू वत्तब्बं अनुसासितब्बं मञ्ञन्ति, मज्झिमापि भिक्खू … नवापि भिक्खू वत्तब्बं अनुसासितब्बं मञ्ञन्ति। ",
"an10.18:7.3":	"तस्स थेरानुकम्पितस्स मज्झिमानुकम्पितस्स नवानुकम्पितस्स वुद्धियेव पाटिकङ्खा कुसलेसु धम्मेसु, नो परिहानि। ",
"an10.18:7.4":	"अयम्पि धम्मो नाथकरणो। ",
"an10.18:8.1":	"पुन चपरं, भिक्खवे, भिक्खु आरद्धवीरियो विहरति अकुसलानं धम्मानं पहानाय, कुसलानं धम्मानं उपसम्पदाय, थामवा दळ्हपरक्कमो अनिक्खित्तधुरो कुसलेसु धम्मेसु ‘आरद्धवीरियो वतायं भिक्खु विहरति अकुसलानं धम्मानं पहानाय, कुसलानं धम्मानं उपसम्पदाय, थामवा दळ्हपरक्कमो अनिक्खित्तधुरो कुसलेसु धम्मेसू’ति थेरापि नं भिक्खू वत्तब्बं अनुसासितब्बं मञ्ञन्ति, मज्झिमापि भिक्खू … ",
"an10.18:8.2":	"नवापि भिक्खू वत्तब्बं अनुसासितब्बं मञ्ञन्ति। ",
"an10.18:8.3":	"तस्स थेरानुकम्पितस्स मज्झिमानुकम्पितस्स नवानुकम्पितस्स वुद्धियेव पाटिकङ्खा कुसलेसु धम्मेसु, नो परिहानि। ",
"an10.18:8.4":	"अयम्पि धम्मो नाथकरणो। ",
"an10.18:9.1":	"पुन चपरं, भिक्खवे, भिक्खु सन्तुट्ठो होति इतरीतरचीवरपिण्डपातसेनासनगिलानपच्चयभेसज्जपरिक्खारेन। ",
"an10.18:9.2":	"‘सन्तुट्ठो वतायं भिक्खु इतरीतरचीवरपिण्डपातसेनासनगिलानपच्चयभेसज्जपरिक्खारेना’ति थेरापि नं भिक्खू वत्तब्बं अनुसासितब्बं मञ्ञन्ति, मज्झिमापि भिक्खू … नवापि भिक्खू वत्तब्बं अनुसासितब्बं मञ्ञन्ति। ",
"an10.18:9.3":	"तस्स थेरानुकम्पितस्स मज्झिमानुकम्पितस्स नवानुकम्पितस्स वुद्धियेव पाटिकङ्खा कुसलेसु धम्मेसु, नो परिहानि। ",
"an10.18:9.4":	"अयम्पि धम्मो नाथकरणो। ",
"an10.18:10.1":	"पुन चपरं, भिक्खवे, भिक्खु सतिमा होति परमेन सतिनेपक्केन समन्नागतो, चिरकतम्पि चिरभासितम्पि सरिता अनुस्सरिता। ",
"an10.18:10.2":	"‘सतिमा वतायं भिक्खु परमेन सतिनेपक्केन समन्नागतो, चिरकतम्पि चिरभासितम्पि सरिता अनुस्सरिता’ति थेरापि नं भिक्खू वत्तब्बं अनुसासितब्बं मञ्ञन्ति, मज्झिमापि भिक्खू … नवापि भिक्खू वत्तब्बं अनुसासितब्बं मञ्ञन्ति। ",
"an10.18:10.3":	"तस्स थेरानुकम्पितस्स मज्झिमानुकम्पितस्स नवानुकम्पितस्स वुद्धियेव पाटिकङ्खा कुसलेसु धम्मेसु, नो परिहानि। ",
"an10.18:10.4":	"अयम्पि धम्मो नाथकरणो। ",
"an10.18:11.1":	"पुन चपरं, भिक्खवे, भिक्खु पञ्ञवा होति उदयत्थगामिनिया पञ्ञाय समन्नागतो अरियाय निब्बेधिकाय सम्मा दुक्खक्खयगामिनिया। ",
"an10.18:11.2":	"‘पञ्ञवा वतायं भिक्खु उदयत्थगामिनिया पञ्ञाय समन्नागतो अरियाय निब्बेधिकाय सम्मा दुक्खक्खयगामिनिया’ति थेरापि नं भिक्खू वत्तब्बं अनुसासितब्बं मञ्ञन्ति, मज्झिमापि भिक्खू … नवापि भिक्खू वत्तब्बं अनुसासितब्बं मञ्ञन्ति। ",
"an10.18:11.3":	"तस्स थेरानुकम्पितस्स …पे… नो परिहानि। ",
"an10.18:11.4":	"अयम्पि धम्मो नाथकरणो। ",
"an10.18:12.1":	"सनाथा, भिक्खवे, विहरथ, मा अनाथा। ",
"an10.18:12.2":	"दुक्खं, भिक्खवे, अनाथो विहरति। ",
"an10.18:12.3":	"इमे खो, भिक्खवे, दस नाथकरणा धम्मा”ति। ",
"an10.18:12.4":	"इदमवोच भगवा। ",
"an10.18:12.5":	"अत्तमना ते भिक्खू भगवतो भासितं अभिनन्दुन्ति। ",
"an10.18:12.6":	"अट्ठमं। "
}	
