{	
"an6.41:0.1":	"अङ्गुत्तर निकाय ६।४१ ",
"an6.41:0.2":	"४। देवतावग्ग ",
"an6.41:0.3":	"दारुक्खन्धसुत्त ",
"an6.41:1.1":	"एवं मे सुतं—",
"an6.41:1.2":	"एकं समयं आयस्मा सारिपुत्तो राजगहे विहरति गिज्झकूटे पब्बते। ",
"an6.41:1.3":	"अथ खो आयस्मा सारिपुत्तो पुब्बण्हसमयं निवासेत्वा पत्तचीवरमादाय सम्बहुलेहि भिक्खूहि सद्धिं गिज्झकूटा पब्बता ओरोहन्तो अद्दस अञ्ञतरस्मिं पदेसे महन्तं दारुक्खन्धं। ",
"an6.41:1.4":	"दिस्वा भिक्खू आमन्तेसि: ",
"an6.41:1.5":	"“पस्सथ नो, आवुसो, तुम्हे अमुं महन्तं दारुक्खन्धन्”ति? ",
"an6.41:1.6":	"“एवमावुसो”ति। ",
"an6.41:2.1":	"“आकङ्खमानो, आवुसो, भिक्खु इद्धिमा चेतोवसिप्पत्तो अमुं दारुक्खन्धं पथवीत्वेव अधिमुच्चेय्य। ",
"an6.41:2.2":	"तं किस्स हेतु? ",
"an6.41:2.3":	"अत्थि, आवुसो, अमुम्हि दारुक्खन्धे पथवीधातु, यं निस्साय भिक्खु इद्धिमा चेतोवसिप्पत्तो अमुं दारुक्खन्धं पथवीत्वेव अधिमुच्चेय्य। ",
"an6.41:2.4":	"आकङ्खमानो, आवुसो, भिक्खु इद्धिमा चेतोवसिप्पत्तो अमुं दारुक्खन्धं आपोत्वेव अधिमुच्चेय्य …पे… ",
"an6.41:2.5":	"तेजोत्वेव अधिमुच्चेय्य … ",
"an6.41:2.6":	"वायोत्वेव अधिमुच्चेय्य … ",
"an6.41:2.7":	"सुभन्त्वेव अधिमुच्चेय्य … ",
"an6.41:2.8":	"असुभन्त्वेव अधिमुच्चेय्य। ",
"an6.41:2.9":	"तं किस्स हेतु? ",
"an6.41:2.10":	"अत्थि, आवुसो, अमुम्हि दारुक्खन्धे असुभधातु, यं निस्साय भिक्खु इद्धिमा चेतोवसिप्पत्तो अमुं दारुक्खन्धं असुभन्त्वेव अधिमुच्चेय्या”ति। ",
"an6.41:2.11":	"एकादसमं। "
}	
