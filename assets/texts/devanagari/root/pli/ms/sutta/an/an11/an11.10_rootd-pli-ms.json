{	
"an11.10:0.1":	"अङ्गुत्तर निकाय ११।१० ",
"an11.10:0.2":	"१। निस्सयवग्ग ",
"an11.10:0.3":	"मोरनिवापसुत्त ",
"an11.10:1.1":	"एकं समयं भगवा राजगहे विहरति मोरनिवापे परिब्बाजकारामे। ",
"an11.10:1.2":	"तत्र खो भगवा भिक्खू आमन्तेसि: ",
"an11.10:1.3":	"“भिक्खवो”ति। ",
"an11.10:1.4":	"“भदन्ते”ति ते भिक्खू भगवतो पच्चस्सोसुं। ",
"an11.10:1.5":	"भगवा एतदवोच: ",
"an11.10:2.1":	"“तीहि, भिक्खवे, धम्मेहि समन्नागतो भिक्खु अच्चन्तनिट्ठो होति अच्चन्तयोगक्खेमी अच्चन्तब्रह्मचारी अच्चन्तपरियोसानो सेट्ठो देवमनुस्सानं। ",
"an11.10:2.2":	"कतमेहि तीहि? ",
"an11.10:2.3":	"असेखेन सीलक्खन्धेन, असेखेन समाधिक्खन्धेन, असेखेन पञ्ञाक्खन्धेन—",
"an11.10:2.4":	"इमेहि, खो, भिक्खवे, तीहि धम्मेहि समन्नागतो भिक्खु अच्चन्तनिट्ठो होति अच्चन्तयोगक्खेमी अच्चन्तब्रह्मचारी अच्चन्तपरियोसानो सेट्ठो देवमनुस्सानं। ",
"an11.10:3.1":	"अपरेहिपि, भिक्खवे, तीहि धम्मेहि समन्नागतो भिक्खु अच्चन्तनिट्ठो होति अच्चन्तयोगक्खेमी अच्चन्तब्रह्मचारी अच्चन्तपरियोसानो सेट्ठो देवमनुस्सानं। ",
"an11.10:3.2":	"कतमेहि तीहि? ",
"an11.10:3.3":	"इद्धिपाटिहारियेन, आदेसनापाटिहारियेन, अनुसासनीपाटिहारियेन—",
"an11.10:3.4":	"इमेहि खो, भिक्खवे, तीहि धम्मेहि समन्नागतो भिक्खु अच्चन्तनिट्ठो होति, अच्चन्तयोगक्खेमी अच्चन्तब्रह्मचारी अच्चन्तपरियोसानो सेट्ठो देवमनुस्सानं। ",
"an11.10:4.1":	"अपरेहिपि, भिक्खवे, तीहि धम्मेहि समन्नागतो भिक्खु अच्चन्तनिट्ठो होति अच्चन्तयोगक्खेमी अच्चन्तब्रह्मचारी अच्चन्तपरियोसानो सेट्ठो देवमनुस्सानं। ",
"an11.10:4.2":	"कतमेहि तीहि? ",
"an11.10:4.3":	"सम्मादिट्ठिया, सम्माञाणेन, सम्माविमुत्तिया—",
"an11.10:4.4":	"इमेहि खो, भिक्खवे, तीहि धम्मेहि समन्नागतो भिक्खु अच्चन्तनिट्ठो होति अच्चन्तयोगक्खेमी अच्चन्तब्रह्मचारी अच्चन्तपरियोसानो सेट्ठो देवमनुस्सानं। ",
"an11.10:5.1":	"द्वीहि, भिक्खवे, धम्मेहि समन्नागतो भिक्खु अच्चन्तनिट्ठो होति अच्चन्तयोगक्खेमी अच्चन्तब्रह्मचारी अच्चन्तपरियोसानो सेट्ठो देवमनुस्सानं। ",
"an11.10:5.2":	"कतमेहि द्वीहि? ",
"an11.10:5.3":	"विज्जाय, चरणेन—",
"an11.10:5.4":	"इमेहि खो, भिक्खवे, द्वीहि धम्मेहि समन्नागतो भिक्खु अच्चन्तनिट्ठो होति अच्चन्तयोगक्खेमी अच्चन्तब्रह्मचारी अच्चन्तपरियोसानो सेट्ठो देवमनुस्सानं। ",
"an11.10:5.5":	"ब्रह्मुना पेसा, भिक्खवे, सनङ्कुमारेन गाथा भासिता: ",
"an11.10:6.1":	"‘खत्तियो सेट्ठो जनेतस्मिं, ",
"an11.10:6.2":	"ये गोत्तपटिसारिनो; ",
"an11.10:6.3":	"विज्जाचरणसम्पन्नो, ",
"an11.10:6.4":	"सो सेट्ठो देवमानुसे’ति। ",
"an11.10:7.1":	"सा खो पनेसा, भिक्खवे, सनङ्कुमारेन गाथा भासिता सुभासिता, नो दुब्भासिता; अत्थसंहिता, नो अनत्थसंहिता; अनुमता मया। ",
"an11.10:7.2":	"अहम्पि, भिक्खवे, एवं वदामि: ",
"an11.10:8.1":	"‘खत्तियो सेट्ठो जनेतस्मिं, ",
"an11.10:8.2":	"ये गोत्तपटिसारिनो; ",
"an11.10:8.3":	"विज्जाचरणसम्पन्नो, ",
"an11.10:8.4":	"सो सेट्ठो देवमानुसे’”ति। ",
"an11.10:8.5":	"दसमं। ",
"an11.10:8.6":	"निस्सयवग्गो पठमो। ",
"an11.10:9.0":	"तस्सुद्दानं ",
"an11.10:9.1":	"किमत्थिया चेतना तयो, ",
"an11.10:9.2":	"उपनिसा ब्यसनेन च; ",
"an11.10:9.3":	"द्वे सञ्ञा मनसिकारो, ",
"an11.10:9.4":	"सद्धो मोरनिवापकन्ति। "
}	
