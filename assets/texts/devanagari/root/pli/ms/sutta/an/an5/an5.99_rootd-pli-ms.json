{	
"an5.99:0.1":	"अङ्गुत्तर निकाय ५।९९ ",
"an5.99:0.2":	"१०। ककुधवग्ग ",
"an5.99:0.3":	"सीहसुत्त ",
"an5.99:1.1":	"“सीहो, भिक्खवे, मिगराजा सायन्हसमयं आसया निक्खमति; ",
"an5.99:1.2":	"आसया निक्खमित्वा विजम्भति; ",
"an5.99:1.3":	"विजम्भित्वा समन्ता चतुद्दिसं अनुविलोकेति; ",
"an5.99:1.4":	"समन्ता चतुद्दिसं अनुविलोकेत्वा तिक्खत्तुं सीहनादं नदति; ",
"an5.99:1.5":	"तिक्खत्तुं सीहनादं नदित्वा गोचराय पक्कमति। ",
"an5.99:1.6":	"सो हत्थिस्स चेपि पहारं देति, सक्कच्चञ्ञेव पहारं देति, नो असक्कच्चं; ",
"an5.99:1.7":	"महिंसस्स चेपि पहारं देति, सक्कच्चञ्ञेव पहारं देति, नो असक्कच्चं; ",
"an5.99:1.8":	"गवस्स चेपि पहारं देति, सक्कच्चञ्ञेव पहारं देति, नो असक्कच्चं; ",
"an5.99:1.9":	"दीपिस्स चेपि पहारं देति, सक्कच्चञ्ञेव पहारं देति, नो असक्कच्चं; ",
"an5.99:1.10":	"खुद्दकानञ्चेपि पाणानं पहारं देति अन्तमसो ससबिळारानम्पि, सक्कच्चञ्ञेव पहारं देति, नो असक्कच्चं। ",
"an5.99:1.11":	"तं किस्स हेतु? ",
"an5.99:1.12":	"‘मा मे योग्गपथो नस्सा’ति। ",
"an5.99:2.1":	"सीहोति खो, भिक्खवे, तथागतस्सेतं अधिवचनं अरहतो सम्मासम्बुद्धस्स। ",
"an5.99:2.2":	"यं खो, भिक्खवे, तथागतो परिसाय धम्मं देसेति, इदमस्स होति सीहनादस्मिं। ",
"an5.99:2.3":	"भिक्खूनञ्चेपि, भिक्खवे, तथागतो धम्मं देसेति, सक्कच्चञ्ञेव तथागतो धम्मं देसेति, नो असक्कच्चं; ",
"an5.99:2.4":	"भिक्खुनीनञ्चेपि, भिक्खवे, तथागतो धम्मं देसेति, सक्कच्चञ्ञेव तथागतो धम्मं देसेति, नो असक्कच्चं; ",
"an5.99:2.5":	"उपासकानञ्चेपि, भिक्खवे, तथागतो धम्मं देसेति, सक्कच्चञ्ञेव तथागतो धम्मं देसेति, नो असक्कच्चं; ",
"an5.99:2.6":	"उपासिकानञ्चेपि, भिक्खवे, तथागतो धम्मं देसेति, सक्कच्चञ्ञेव तथागतो धम्मं देसेति, नो असक्कच्चं; ",
"an5.99:2.7":	"पुथुज्जनानञ्चेपि, भिक्खवे, तथागतो धम्मं देसेति अन्तमसो अन्नभारनेसादानम्पि, सक्कच्चञ्ञेव तथागतो धम्मं देसेति, नो असक्कच्चं। ",
"an5.99:2.8":	"तं किस्स हेतु? ",
"an5.99:2.9":	"धम्मगरु, भिक्खवे, तथागतो धम्मगारवो”ति। ",
"an5.99:2.10":	"नवमं। "
}	
