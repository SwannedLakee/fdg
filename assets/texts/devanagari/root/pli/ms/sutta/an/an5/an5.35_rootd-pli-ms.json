{	
"an5.35:0.1":	"अङ्गुत्तर निकाय ५।३५ ",
"an5.35:0.2":	"४। सुमनवग्ग ",
"an5.35:0.3":	"दानानिसंससुत्त ",
"an5.35:1.1":	"“पञ्चिमे, भिक्खवे, दाने आनिसंसा। ",
"an5.35:1.2":	"कतमे पञ्च? ",
"an5.35:1.3":	"बहुनो जनस्स पियो होति मनापो; ",
"an5.35:1.4":	"सन्तो सप्पुरिसा भजन्ति; ",
"an5.35:1.5":	"कल्याणो कित्तिसद्दो अब्भुग्गच्छति; ",
"an5.35:1.6":	"गिहिधम्मा अनपगतो होति; ",
"an5.35:1.7":	"कायस्स भेदा परं मरणा सुगतिं सग्गं लोकं उपपज्जति। ",
"an5.35:1.8":	"इमे खो, भिक्खवे, पञ्च दाने आनिसंसाति। ",
"an5.35:2.1":	"ददमानो पियो होति, ",
"an5.35:2.2":	"सतं धम्मं अनुक्कमं; ",
"an5.35:2.3":	"सन्तो नं सदा भजन्ति, ",
"an5.35:2.4":	"सञ्ञता ब्रह्मचारयो। ",
"an5.35:3.1":	"ते तस्स धम्मं देसेन्ति, ",
"an5.35:3.2":	"सब्बदुक्खापनूदनं; ",
"an5.35:3.3":	"यं सो धम्मं इधञ्ञाय, ",
"an5.35:3.4":	"परिनिब्बाति अनासवो”ति। ",
"an5.35:3.5":	"पञ्चमं। "
}	
