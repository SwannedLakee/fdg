{	
"an6.19:0.1":	"अङ्गुत्तर निकाय ६।१९ ",
"an6.19:0.2":	"२। सारणीयवग्ग ",
"an6.19:0.3":	"पठममरणस्सतिसुत्त ",
"an6.19:1.1":	"एकं समयं भगवा नातिके विहरति गिञ्जकावसथे। ",
"an6.19:1.2":	"तत्र खो भगवा भिक्खू आमन्तेसि: ",
"an6.19:1.3":	"“भिक्खवो”ति। ",
"an6.19:1.4":	"“भदन्ते”ति ते भिक्खू भगवतो पच्चस्सोसुं। ",
"an6.19:1.5":	"भगवा एतदवोच: ",
"an6.19:1.6":	"“मरणस्सति, भिक्खवे, भाविता बहुलीकता महप्फला होति महानिसंसा अमतोगधा अमतपरियोसाना। ",
"an6.19:1.7":	"भावेथ नो तुम्हे, भिक्खवे, मरणस्सतिन्”ति? ",
"an6.19:2.1":	"एवं वुत्ते, अञ्ञतरो भिक्खु भगवन्तं एतदवोच: ",
"an6.19:2.2":	"“अहं खो, भन्ते, भावेमि मरणस्सतिन्”ति। ",
"an6.19:2.3":	"“यथा कथं पन त्वं, भिक्खु, भावेसि मरणस्सतिन्”ति? ",
"an6.19:2.4":	"“इध मय्हं, भन्ते, एवं होति: ",
"an6.19:2.5":	"‘अहो वताहं रत्तिन्दिवं जीवेय्यं, भगवतो सासनं मनसि करेय्यं, बहु वत मे कतं अस्सा’ति। ",
"an6.19:2.6":	"एवं खो अहं, भन्ते, भावेमि मरणस्सतिन्”ति। ",
"an6.19:3.1":	"अञ्ञतरोपि खो भिक्खु भगवन्तं एतदवोच: ",
"an6.19:3.2":	"“अहम्पि खो, भन्ते, भावेमि मरणस्सतिन्”ति। ",
"an6.19:3.3":	"“यथा कथं पन त्वं, भिक्खु, भावेसि मरणस्सतिन्”ति? ",
"an6.19:3.4":	"“इध मय्हं, भन्ते, एवं होति: ",
"an6.19:3.5":	"‘अहो वताहं दिवसं जीवेय्यं, भगवतो सासनं मनसि करेय्यं, बहु वत मे कतं अस्सा’ति। ",
"an6.19:3.6":	"एवं खो अहं, भन्ते, भावेमि मरणस्सतिन्”ति। ",
"an6.19:4.1":	"अञ्ञतरोपि खो भिक्खु भगवन्तं एतदवोच: ",
"an6.19:4.2":	"“अहम्पि खो, भन्ते, भावेमि मरणस्सतिन्”ति। ",
"an6.19:4.3":	"“यथा कथं पन त्वं, भिक्खु, भावेसि मरणस्सतिन्”ति? ",
"an6.19:4.4":	"“इध मय्हं, भन्ते, एवं होति: ",
"an6.19:4.5":	"‘अहो वताहं तदन्तरं जीवेय्यं यदन्तरं एकपिण्डपातं भुञ्जामि, भगवतो सासनं मनसि करेय्यं, बहु वत मे कतं अस्सा’ति। ",
"an6.19:4.6":	"एवं खो अहं, भन्ते, भावेमि मरणस्सतिन्”ति। ",
"an6.19:5.1":	"अञ्ञतरोपि खो भिक्खु भगवन्तं एतदवोच: ",
"an6.19:5.2":	"“अहम्पि खो, भन्ते, भावेमि मरणस्सतिन्”ति। ",
"an6.19:5.3":	"“यथा कथं पन त्वं, भिक्खु, भावेसि मरणस्सतिन्”ति? ",
"an6.19:5.4":	"“इध मय्हं, भन्ते, एवं होति: ",
"an6.19:5.5":	"‘अहो वताहं तदन्तरं जीवेय्यं यदन्तरं चत्तारो पञ्च आलोपे सङ्खादित्वा अज्झोहरामि, भगवतो सासनं मनसि करेय्यं, बहु वत मे कतं अस्सा’ति। ",
"an6.19:5.6":	"एवं खो अहं, भन्ते, भावेमि मरणस्सतिन्”ति। ",
"an6.19:6.1":	"अञ्ञतरोपि खो भिक्खु भगवन्तं एतदवोच: ",
"an6.19:6.2":	"“अहम्पि खो, भन्ते, भावेमि मरणस्सतिन्”ति। ",
"an6.19:6.3":	"“यथा कथं पन त्वं, भिक्खु, भावेसि मरणस्सतिन्”ति? ",
"an6.19:6.4":	"“इध मय्हं, भन्ते, एवं होति: ",
"an6.19:6.5":	"‘अहो वताहं तदन्तरं जीवेय्यं यदन्तरं एकं आलोपं सङ्खादित्वा अज्झोहरामि, भगवतो सासनं मनसि करेय्यं, बहु वत मे कतं अस्सा’ति। ",
"an6.19:6.6":	"एवं खो अहं, भन्ते, भावेमि मरणस्सतिन्”ति। ",
"an6.19:7.1":	"अञ्ञतरोपि खो भिक्खु भगवन्तं एतदवोच: ",
"an6.19:7.2":	"“अहम्पि खो, भन्ते, भावेमि मरणस्सतिन्”ति। ",
"an6.19:7.3":	"“यथा कथं पन त्वं, भिक्खु, भावेसि मरणस्सतिन्”ति? ",
"an6.19:7.4":	"“इध मय्हं, भन्ते, एवं होति: ",
"an6.19:7.5":	"‘अहो वताहं तदन्तरं जीवेय्यं यदन्तरं अस्ससित्वा वा पस्ससामि पस्ससित्वा वा अस्ससामि, भगवतो सासनं मनसि करेय्यं, बहु वत मे कतं अस्सा’ति। ",
"an6.19:7.6":	"एवं खो अहं, भन्ते, भावेमि मरणस्सतिन्”ति। ",
"an6.19:8.1":	"एवं वुत्ते, भगवा ते भिक्खू एतदवोच: ",
"an6.19:8.2":	"“यो चायं, भिक्खवे, भिक्खु एवं मरणस्सतिं भावेति: ",
"an6.19:8.3":	"‘अहो वताहं रत्तिन्दिवं जीवेय्यं, भगवतो सासनं मनसि करेय्यं, बहु वत मे कतं अस्सा’ति। ",
"an6.19:9.1":	"यो चायं, भिक्खवे, भिक्खु एवं मरणस्सतिं भावेति: ",
"an6.19:9.2":	"‘अहो वताहं दिवसं जीवेय्यं, भगवतो सासनं मनसि करेय्यं, बहु वत मे कतं अस्सा’ति। ",
"an6.19:10.1":	"यो चायं, भिक्खवे, भिक्खु एवं मरणस्सतिं भावेति: ",
"an6.19:10.2":	"‘अहो वताहं तदन्तरं जीवेय्यं यदन्तरं एकपिण्डपातं भुञ्जामि, भगवतो सासनं मनसि करेय्यं, बहु वत मे कतं अस्सा’ति। ",
"an6.19:11.1":	"यो चायं, भिक्खवे, भिक्खु एवं मरणस्सतिं भावेति: ",
"an6.19:11.2":	"‘अहो वताहं तदन्तरं जीवेय्यं यदन्तरं चत्तारो पञ्च आलोपे सङ्खादित्वा अज्झोहरामि, भगवतो सासनं मनसि करेय्यं, बहु वत मे कतं अस्सा’ति। ",
"an6.19:12.1":	"इमे वुच्चन्ति, भिक्खवे, भिक्खू पमत्ता विहरन्ति दन्धं मरणस्सतिं भावेन्ति आसवानं खयाय। ",
"an6.19:13.1":	"यो च ख्वायं, भिक्खवे, भिक्खु एवं मरणस्सतिं भावेति: ",
"an6.19:13.2":	"‘अहो वताहं तदन्तरं जीवेय्यं यदन्तरं एकं आलोपं सङ्खादित्वा अज्झोहरामि, भगवतो सासनं मनसि करेय्यं, बहु वत मे कतं अस्सा’ति। ",
"an6.19:14.1":	"यो चायं, भिक्खवे, भिक्खु एवं मरणस्सतिं भावेति: ",
"an6.19:14.2":	"‘अहो वताहं तदन्तरं जीवेय्यं यदन्तरं अस्ससित्वा वा पस्ससामि पस्ससित्वा वा अस्ससामि, भगवतो सासनं मनसि करेय्यं, बहु वत मे कतं अस्सा’ति। ",
"an6.19:15.1":	"इमे वुच्चन्ति, भिक्खवे, भिक्खू अप्पमत्ता विहरन्ति तिक्खं मरणस्सतिं भावेन्ति आसवानं खयाय। ",
"an6.19:16.1":	"तस्मातिह, भिक्खवे, एवं सिक्खितब्बं: ",
"an6.19:16.2":	"‘अप्पमत्ता विहरिस्साम, तिक्खं मरणस्सतिं भावेस्साम आसवानं खयाया’ति। ",
"an6.19:16.3":	"एवञ्हि वो, भिक्खवे, सिक्खितब्बन्”ति। ",
"an6.19:16.4":	"नवमं। "
}	
