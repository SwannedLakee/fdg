{	
"an5.30:0.1":	"अङ्गुत्तर निकाय ५।३० ",
"an5.30:0.2":	"३। पञ्चङ्गिकवग्ग ",
"an5.30:0.3":	"नागितसुत्त ",
"an5.30:1.1":	"एवं मे सुतं—",
"an5.30:1.2":	"एकं समयं भगवा कोसलेसु चारिकं चरमानो महता भिक्खुसङ्घेन सद्धिं येन इच्छानङ्गलं नाम कोसलानं ब्राह्मणगामो तदवसरि। ",
"an5.30:1.3":	"तत्र सुदं भगवा इच्छानङ्गले विहरति इच्छानङ्गलवनसण्डे। ",
"an5.30:1.4":	"अस्सोसुं खो इच्छानङ्गलका ब्राह्मणगहपतिका: ",
"an5.30:1.5":	"“समणो खलु भो गोतमो सक्यपुत्तो सक्यकुला पब्बजितो इच्छानङ्गलं अनुप्पत्तो; इच्छानङ्गले विहरति इच्छानङ्गलवनसण्डे। ",
"an5.30:1.6":	"तं खो पन भवन्तं गोतमं एवं कल्याणो कित्तिसद्दो अब्भुग्गतो: ",
"an5.30:1.7":	"‘इतिपि सो भगवा अरहं सम्मासम्बुद्धो विज्जाचरणसम्पन्नो सुगतो लोकविदू अनुत्तरो पुरिसदम्मसारथि, सत्था देवमनुस्सानं बुद्धो भगवाति’। ",
"an5.30:1.8":	"सो इमं लोकं सदेवकं समारकं सब्रह्मकं सस्समणब्राह्मणिं पजं सदेवमनुस्सं सयं अभिञ्ञा सच्छिकत्वा पवेदेति। ",
"an5.30:1.9":	"सो धम्मं देसेति आदिकल्याणं मज्झेकल्याणं परियोसानकल्याणं सात्थं सब्यञ्जनं, केवलपरिपुण्णं परिसुद्धं ब्रह्मचरियं पकासेति। ",
"an5.30:1.10":	"साधु खो पन तथारूपानं अरहतं दस्सनं होती”ति। ",
"an5.30:1.11":	"अथ खो इच्छानङ्गलका ब्राह्मणगहपतिका तस्सा रत्तिया अच्चयेन पहूतं खादनीयं भोजनीयं आदाय येन इच्छानङ्गलवनसण्डो तेनुपसङ्कमिंसु; उपसङ्कमित्वा बहिद्वारकोट्ठके अट्ठंसु उच्चासद्दमहासद्दा। ",
"an5.30:2.1":	"तेन खो पन समयेन आयस्मा नागितो भगवतो उपट्ठाको होति। ",
"an5.30:2.2":	"अथ खो भगवा आयस्मन्तं नागितं आमन्तेसि: ",
"an5.30:2.3":	"“के पन खो, नागित, उच्चासद्दमहासद्दा, केवट्टा मञ्ञे मच्छविलोपे”ति? ",
"an5.30:2.4":	"“एते, भन्ते, इच्छानङ्गलका ब्राह्मणगहपतिका पहूतं खादनीयं भोजनीयं आदाय बहिद्वारकोट्ठके ठिता भगवन्तञ्ञेव उद्दिस्स भिक्खुसङ्घञ्चा”ति। ",
"an5.30:2.5":	"“माहं, नागित, यसेन समागमं, मा च मया यसो। ",
"an5.30:2.6":	"यो खो, नागित, नयिमस्स नेक्खम्मसुखस्स पविवेकसुखस्स उपसमसुखस्स सम्बोधसुखस्स निकामलाभी अस्स अकिच्छलाभी अकसिरलाभी, यस्साहं नेक्खम्मसुखस्स पविवेकसुखस्स उपसमसुखस्स सम्बोधसुखस्स निकामलाभी अकिच्छलाभी अकसिरलाभी। ",
"an5.30:2.7":	"सो तं मीळ्हसुखं मिद्धसुखं लाभसक्कारसिलोकसुखं सादियेय्या”ति। ",
"an5.30:3.1":	"“अधिवासेतु दानि, भन्ते, भगवा, अधिवासेतु सुगतो; ",
"an5.30:3.2":	"अधिवासनकालो दानि, भन्ते, भगवतो। ",
"an5.30:3.3":	"येन येनेव दानि भगवा गमिस्सति तंनिन्नाव गमिस्सन्ति ब्राह्मणगहपतिका नेगमा चेव जानपदा च। ",
"an5.30:3.4":	"सेय्यथापि, भन्ते, थुल्लफुसितके देवे वस्सन्ते यथानिन्नं उदकानि पवत्तन्ति; ",
"an5.30:3.5":	"एवमेवं खो, भन्ते, येन येनेव दानि भगवा गमिस्सति, तंनिन्नाव गमिस्सन्ति ब्राह्मणगहपतिका नेगमा चेव जानपदा च। ",
"an5.30:3.6":	"तं किस्स हेतु? ",
"an5.30:3.7":	"तथा हि, भन्ते, भगवतो सीलपञ्ञाणन्”ति। ",
"an5.30:4.1":	"“माहं, नागित, यसेन समागमं, मा च मया यसो। ",
"an5.30:4.2":	"यो खो, नागित, नयिमस्स नेक्खम्मसुखस्स पविवेकसुखस्स उपसमसुखस्स सम्बोधसुखस्स निकामलाभी अस्स अकिच्छलाभी अकसिरलाभी, यस्साहं नेक्खम्मसुखस्स पविवेकसुखस्स उपसमसुखस्स सम्बोधसुखस्स निकामलाभी अकिच्छलाभी अकसिरलाभी। ",
"an5.30:4.3":	"सो तं मीळ्हसुखं मिद्धसुखं लाभसक्कारसिलोकसुखं सादियेय्य। ",
"an5.30:4.4":	"असितपीतखायितसायितस्स खो, नागित, उच्चारपस्सावो—",
"an5.30:4.5":	"एसो तस्स निस्सन्दो। ",
"an5.30:4.6":	"पियानं खो, नागित, विपरिणामञ्ञथाभावा उप्पज्जन्ति सोकपरिदेवदुक्खदोमनस्सुपायासा—",
"an5.30:4.7":	"एसो तस्स निस्सन्दो। ",
"an5.30:4.8":	"असुभनिमित्तानुयोगं अनुयुत्तस्स खो, नागित, सुभनिमित्ते पाटिकुल्यता सण्ठाति—",
"an5.30:4.9":	"एसो तस्स निस्सन्दो। ",
"an5.30:4.10":	"छसु खो, नागित, फस्सायतनेसु अनिच्चानुपस्सिनो विहरतो फस्से पाटिकुल्यता सण्ठाति—",
"an5.30:4.11":	"एसो तस्स निस्सन्दो। ",
"an5.30:4.12":	"पञ्चसु खो, नागित, उपादानक्खन्धेसु उदयब्बयानुपस्सिनो विहरतो उपादाने पाटिकुल्यता सण्ठाति—",
"an5.30:4.13":	"एसो तस्स निस्सन्दो”ति। ",
"an5.30:4.14":	"दसमं। ",
"an5.30:4.15":	"पञ्चङ्गिकवग्गो ततियो। ",
"an5.30:5.0":	"तस्सुद्दानं ",
"an5.30:5.1":	"द्वे अगारवुपक्किलेसा, ",
"an5.30:5.2":	"दुस्सीलानुग्गहितेन च; ",
"an5.30:5.3":	"विमुत्तिसमाधिपञ्चङ्गिका, ",
"an5.30:5.4":	"चङ्कमं नागितेन चाति। "
}	
