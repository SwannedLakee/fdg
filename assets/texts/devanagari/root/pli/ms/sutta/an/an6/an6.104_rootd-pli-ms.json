{	
"an6.104:0.1":	"अङ्गुत्तर निकाय ६।१०४ ",
"an6.104:0.2":	"१०। आनिसंसवग्ग ",
"an6.104:0.3":	"अतम्मयसुत्त ",
"an6.104:1.1":	"“छ, भिक्खवे, आनिसंसे सम्पस्समानेन अलमेव भिक्खुना सब्बधम्मेसु अनोधिं करित्वा अनत्तसञ्ञं उपट्ठापेतुं। ",
"an6.104:1.2":	"कतमे छ? ",
"an6.104:1.3":	"सब्बलोके च अतम्मयो भविस्सामि, अहङ्कारा च मे उपरुज्झिस्सन्ति, ममङ्कारा च मे उपरुज्झिस्सन्ति, असाधारणेन च ञाणेन समन्नागतो भविस्सामि, हेतु च मे सुदिट्ठो भविस्सति, हेतुसमुप्पन्ना च धम्मा। ",
"an6.104:1.4":	"इमे खो, भिक्खवे, छ आनिसंसे सम्पस्समानेन अलमेव भिक्खुना सब्बधम्मेसु अनोधिं करित्वा अनत्तसञ्ञं उपट्ठापेतुन्”ति। ",
"an6.104:1.5":	"नवमं। "
}	
