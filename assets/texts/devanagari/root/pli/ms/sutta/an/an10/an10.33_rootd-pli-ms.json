{	
"an10.33:0.1":	"अङ्गुत्तर निकाय १०।३३ ",
"an10.33:0.2":	"४। उपालिवग्ग ",
"an10.33:0.3":	"उब्बाहिकासुत्त ",
"an10.33:1.1":	"“कतिहि नु खो, भन्ते, धम्मेहि समन्नागतो भिक्खु उब्बाहिकाय सम्मन्नितब्बो”ति? ",
"an10.33:1.2":	"“दसहि खो, उपालि, धम्मेहि समन्नागतो भिक्खु उब्बाहिकाय सम्मन्नितब्बो। ",
"an10.33:1.3":	"कतमेहि दसहि? ",
"an10.33:1.4":	"इधुपालि, भिक्खु सीलवा होति; पातिमोक्खसंवरसंवुतो विहरति आचारगोचरसम्पन्नो अणुमत्तेसु वज्जेसु भयदस्सावी, समादाय सिक्खति सिक्खापदेसु; ",
"an10.33:1.5":	"बहुस्सुतो होति सुतधरो सुतसन्निचयो, ये ते धम्मा आदिकल्याणा मज्झेकल्याणा परियोसानकल्याणा सात्थं सब्यञ्जनं केवलपरिपुण्णं परिसुद्धं ब्रह्मचरियं अभिवदन्ति, तथारूपास्स धम्मा बहुस्सुता होन्ति धाता वचसा परिचिता मनसानुपेक्खिता दिट्ठिया सुप्पटिविद्धा; ",
"an10.33:1.6":	"उभयानि खो पनस्स पातिमोक्खानि वित्थारेन स्वागतानि होन्ति सुविभत्तानि सुप्पवत्तीनि सुविनिच्छितानि सुत्तसो अनुब्यञ्जनसो; ",
"an10.33:1.7":	"विनये खो पन ठितो होति असंहीरो; ",
"an10.33:1.8":	"पटिबलो होति उभो अत्थपच्चत्थिके सञ्ञापेतुं पञ्ञापेतुं निज्झापेतुं पेक्खेतुं पसादेतुं; ",
"an10.33:1.9":	"अधिकरणसमुप्पादवूपसमकुसलो होति—",
"an10.33:1.10":	"अधिकरणं जानाति; ",
"an10.33:1.11":	"अधिकरणसमुदयं जानाति; ",
"an10.33:1.12":	"अधिकरणनिरोधं जानाति; ",
"an10.33:1.13":	"अधिकरणनिरोधगामिनिं पटिपदं जानाति। ",
"an10.33:1.14":	"इमेहि खो, उपालि, दसहि धम्मेहि समन्नागतो भिक्खु उब्बाहिकाय सम्मन्नितब्बो”ति। ",
"an10.33:1.15":	"ततियं। "
}	
