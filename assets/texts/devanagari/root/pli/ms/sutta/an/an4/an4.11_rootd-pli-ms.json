{	
"an4.11:0.1":	"अङ्गुत्तर निकाय ४।११ ",
"an4.11:0.2":	"२। चरवग्ग ",
"an4.11:0.3":	"चरसुत्त ",
"an4.11:1.1":	"“चरतो चेपि, भिक्खवे, भिक्खुनो उप्पज्जति कामवितक्को वा ब्यापादवितक्को वा विहिंसावितक्को वा। ",
"an4.11:1.2":	"तञ्चे भिक्खु अधिवासेति, नप्पजहति न विनोदेति न ब्यन्तीकरोति न अनभावं गमेति, ",
"an4.11:1.3":	"चरम्पि, भिक्खवे, भिक्खु एवंभूतो ‘अनातापी अनोत्तापी सततं समितं कुसीतो हीनवीरियो’ति वुच्चति। ",
"an4.11:2.1":	"ठितस्स चेपि, भिक्खवे, भिक्खुनो उप्पज्जति कामवितक्को वा ब्यापादवितक्को वा विहिंसावितक्को वा। ",
"an4.11:2.2":	"तञ्चे भिक्खु अधिवासेति, नप्पजहति न विनोदेति न ब्यन्तीकरोति न अनभावं गमेति, ",
"an4.11:2.3":	"ठितोपि, भिक्खवे, भिक्खु एवंभूतो ‘अनातापी अनोत्तापी सततं समितं कुसीतो हीनवीरियो’ति वुच्चति। ",
"an4.11:3.1":	"निसिन्नस्स चेपि, भिक्खवे, भिक्खुनो उप्पज्जति कामवितक्को वा ब्यापादवितक्को वा विहिंसावितक्को वा। ",
"an4.11:3.2":	"तञ्चे भिक्खु अधिवासेति, नप्पजहति न विनोदेति न ब्यन्तीकरोति न अनभावं गमेति, ",
"an4.11:3.3":	"निसिन्नोपि, भिक्खवे, भिक्खु एवंभूतो ‘अनातापी अनोत्तापी सततं समितं कुसीतो हीनवीरियो’ति वुच्चति। ",
"an4.11:4.1":	"सयानस्स चेपि, भिक्खवे, भिक्खुनो जागरस्स उप्पज्जति कामवितक्को वा ब्यापादवितक्को वा विहिंसावितक्को वा। ",
"an4.11:4.2":	"तञ्चे भिक्खु अधिवासेति, नप्पजहति न विनोदेति न ब्यन्तीकरोति न अनभावं गमेति, ",
"an4.11:4.3":	"सयानोपि, भिक्खवे, भिक्खु जागरो एवंभूतो ‘अनातापी अनोत्तापी सततं समितं कुसीतो हीनवीरियो’ति वुच्चति। ",
"an4.11:5.1":	"चरतो चेपि, भिक्खवे, भिक्खुनो उप्पज्जति कामवितक्को वा ब्यापादवितक्को वा विहिंसावितक्को वा। ",
"an4.11:5.2":	"तञ्चे भिक्खु नाधिवासेति, पजहति विनोदेति ब्यन्तीकरोति अनभावं गमेति; ",
"an4.11:5.3":	"चरम्पि, भिक्खवे, भिक्खु एवंभूतो ‘आतापी ओत्तापी सततं समितं आरद्धवीरियो पहितत्तो’ति वुच्चति। ",
"an4.11:6.1":	"ठितस्स चेपि, भिक्खवे, भिक्खुनो उप्पज्जति कामवितक्को वा ब्यापादवितक्को वा विहिंसावितक्को वा। ",
"an4.11:6.2":	"तञ्चे भिक्खु नाधिवासेति, पजहति विनोदेति ब्यन्तीकरोति अनभावं गमेति; ",
"an4.11:6.3":	"ठितोपि, भिक्खवे, भिक्खु एवंभूतो ‘आतापी ओत्तापी सततं समितं आरद्धवीरियो पहितत्तो’ति वुच्चति। ",
"an4.11:7.1":	"निसिन्नस्स चेपि, भिक्खवे, भिक्खुनो उप्पज्जति कामवितक्को वा ब्यापादवितक्को वा विहिंसावितक्को वा। ",
"an4.11:7.2":	"तञ्चे भिक्खु नाधिवासेति, पजहति विनोदेति ब्यन्तीकरोति अनभावं गमेति; ",
"an4.11:7.3":	"निसिन्नोपि, भिक्खवे, भिक्खु एवंभूतो ‘आतापी ओत्तापी सततं समितं आरद्धवीरियो पहितत्तो’ति वुच्चति। ",
"an4.11:8.1":	"सयानस्स चेपि, भिक्खवे, भिक्खुनो जागरस्स उप्पज्जति कामवितक्को वा ब्यापादवितक्को वा विहिंसावितक्को वा। ",
"an4.11:8.2":	"तञ्चे भिक्खु नाधिवासेति, पजहति विनोदेति ब्यन्तीकरोति अनभावं गमेति; ",
"an4.11:8.3":	"सयानोपि, भिक्खवे, भिक्खु जागरो एवंभूतो ‘आतापी ओत्तापी सततं समितं आरद्धवीरियो पहितत्तो’ति वुच्चतीति। ",
"an4.11:9.1":	"चरं वा यदि वा तिट्ठं, ",
"an4.11:9.2":	"निसिन्नो उद वा सयं; ",
"an4.11:9.3":	"यो वितक्कं वितक्केति, ",
"an4.11:9.4":	"पापकं गेहनिस्सितं। ",
"an4.11:10.1":	"कुम्मग्गप्पटिपन्नो सो, ",
"an4.11:10.2":	"मोहनेय्येसु मुच्छितो; ",
"an4.11:10.3":	"अभब्बो तादिसो भिक्खु, ",
"an4.11:10.4":	"फुट्ठुं सम्बोधिमुत्तमं। ",
"an4.11:11.1":	"यो च चरं वा तिट्ठं वा, ",
"an4.11:11.2":	"निसिन्नो उद वा सयं; ",
"an4.11:11.3":	"वितक्कं समयित्वान, ",
"an4.11:11.4":	"वितक्कूपसमे रतो; ",
"an4.11:11.5":	"भब्बो सो तादिसो भिक्खु, ",
"an4.11:11.6":	"फुट्ठुं सम्बोधिमुत्तमन्”ति। ",
"an4.11:11.7":	"पठमं। "
}	
