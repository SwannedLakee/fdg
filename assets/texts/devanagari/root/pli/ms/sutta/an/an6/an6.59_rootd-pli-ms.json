{	
"an6.59:0.1":	"अङ्गुत्तर निकाय ६।५९ ",
"an6.59:0.2":	"६। महावग्ग ",
"an6.59:0.3":	"दारुकम्मिकसुत्त ",
"an6.59:1.1":	"एवं मे सुतं—",
"an6.59:1.2":	"एकं समयं भगवा नातिके विहरति गिञ्जकावसथे। ",
"an6.59:1.3":	"अथ खो दारुकम्मिको गहपति येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो दारुकम्मिकं गहपतिं भगवा एतदवोच: ",
"an6.59:1.4":	"“अपि नु ते, गहपति, कुले दानं दीयती”ति? ",
"an6.59:1.5":	"“दीयति मे, भन्ते, कुले दानं। ",
"an6.59:1.6":	"तञ्च खो ये ते भिक्खू आरञ्ञिका पिण्डपातिका पंसुकूलिका अरहन्तो वा अरहत्तमग्गं वा समापन्ना, तथारूपेसु मे, भन्ते, भिक्खूसु दानं दीयती”ति। ",
"an6.59:2.1":	"“दुज्जानं खो एतं, गहपति, तया गिहिना कामभोगिना पुत्तसम्बाधसयनं अज्झावसन्तेन, कासिकचन्दनं पच्चनुभोन्तेन, मालागन्धविलेपनं धारयन्तेन, जातरूपरजतं सादियन्तेन इमे वा अरहन्तो इमे वा अरहत्तमग्गं समापन्नाति। ",
"an6.59:3.1":	"आरञ्ञिको चेपि, गहपति, भिक्खु होति उद्धतो उन्नळो चपलो मुखरो विकिण्णवाचो मुट्ठस्सति असम्पजानो असमाहितो विब्भन्तचित्तो पाकतिन्द्रियो। ",
"an6.59:3.2":	"एवं सो तेनङ्गेन गारय्हो। ",
"an6.59:3.3":	"आरञ्ञिको चेपि, गहपति, भिक्खु होति अनुद्धतो अनुन्नळो अचपलो अमुखरो अविकिण्णवाचो उपट्ठितस्सति सम्पजानो समाहितो एकग्गचित्तो संवुतिन्द्रियो। ",
"an6.59:3.4":	"एवं सो तेनङ्गेन पासंसो। ",
"an6.59:4.1":	"गामन्तविहारी चेपि, गहपति, भिक्खु होति उद्धतो …पे… ",
"an6.59:4.2":	"एवं सो तेनङ्गेन गारय्हो। ",
"an6.59:4.3":	"गामन्तविहारी चेपि, गहपति, भिक्खु होति अनुद्धतो …पे… ",
"an6.59:4.4":	"एवं सो तेनङ्गेन पासंसो। ",
"an6.59:5.1":	"पिण्डपातिको चेपि, गहपति, भिक्खु होति उद्धतो …पे… ",
"an6.59:5.2":	"एवं सो तेनङ्गेन गारय्हो। ",
"an6.59:5.3":	"पिण्डपातिको चेपि, गहपति, भिक्खु होति अनुद्धतो …पे… ",
"an6.59:5.4":	"एवं सो तेनङ्गेन पासंसो। ",
"an6.59:6.1":	"नेमन्तनिको चेपि, गहपति, भिक्खु होति उद्धतो …पे… ",
"an6.59:6.2":	"एवं सो तेनङ्गेन गारय्हो। ",
"an6.59:6.3":	"नेमन्तनिको चेपि, गहपति, भिक्खु होति अनुद्धतो …पे… ",
"an6.59:6.4":	"एवं सो तेनङ्गेन पासंसो। ",
"an6.59:7.1":	"पंसुकूलिको चेपि, गहपति, भिक्खु होति उद्धतो …पे… ",
"an6.59:7.2":	"एवं सो तेनङ्गेन गारय्हो। ",
"an6.59:7.3":	"पंसुकूलिको चेपि, गहपति, भिक्खु होति अनुद्धतो …पे… ",
"an6.59:7.4":	"एवं सो तेनङ्गेन पासंसो। ",
"an6.59:8.1":	"गहपतिचीवरधरो चेपि, गहपति, भिक्खु होति उद्धतो उन्नळो चपलो मुखरो विकिण्णवाचो मुट्ठस्सति असम्पजानो असमाहितो विब्भन्तचित्तो पाकतिन्द्रियो। ",
"an6.59:8.2":	"एवं सो तेनङ्गेन गारय्हो। ",
"an6.59:8.3":	"गहपतिचीवरधरो चेपि, गहपति, भिक्खु होति अनुद्धतो अनुन्नळो अचपलो अमुखरो अविकिण्णवाचो उपट्ठितस्सति सम्पजानो समाहितो एकग्गचित्तो संवुतिन्द्रियो। ",
"an6.59:8.4":	"एवं सो तेनङ्गेन पासंसो। ",
"an6.59:9.1":	"इङ्घ त्वं, गहपति, सङ्घे दानं देहि। ",
"an6.59:9.2":	"सङ्घे ते दानं ददतो चित्तं पसीदिस्सति। ",
"an6.59:9.3":	"सो त्वं पसन्नचित्तो कायस्स भेदा परं मरणा सुगतिं सग्गं लोकं उपपज्जिस्ससी”ति। ",
"an6.59:9.4":	"“एसाहं, भन्ते, अज्जतग्गे सङ्घे दानं दस्सामी”ति। ",
"an6.59:9.5":	"पञ्चमं। "
}	
