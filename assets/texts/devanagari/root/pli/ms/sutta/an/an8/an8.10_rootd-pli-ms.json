{	
"an8.10:0.1":	"अङ्गुत्तर निकाय ८।१० ",
"an8.10:0.2":	"१। मेत्तावग्ग ",
"an8.10:0.3":	"कारण्डवसुत्त ",
"an8.10:1.1":	"एकं समयं भगवा चम्पायं विहरति गग्गराय पोक्खरणिया तीरे। ",
"an8.10:1.2":	"तेन खो पन समयेन भिक्खू भिक्खुं आपत्तिया चोदेन्ति। ",
"an8.10:1.3":	"सो भिक्खु भिक्खूहि आपत्तिया चोदियमानो अञ्ञेनाञ्ञं पटिचरति, बहिद्धा कथं अपनामेति, कोपञ्च दोसञ्च अप्पच्चयञ्च पातुकरोति। ",
"an8.10:2.1":	"अथ खो भगवा भिक्खू आमन्तेसि: ",
"an8.10:2.2":	"“निद्धमथेतं, भिक्खवे, पुग्गलं; ",
"an8.10:2.3":	"निद्धमथेतं, भिक्खवे, पुग्गलं। ",
"an8.10:2.4":	"अपनेय्येसो, भिक्खवे, पुग्गलो। ",
"an8.10:2.5":	"किं वो तेन परपुत्तेन विसोधितेन। ",
"an8.10:2.6":	"इध, भिक्खवे, एकच्चस्स पुग्गलस्स तादिसंयेव होति अभिक्कन्तं पटिक्कन्तं आलोकितं विलोकितं समिञ्जितं पसारितं सङ्घाटिपत्तचीवरधारणं, सेय्यथापि अञ्ञेसं भद्दकानं भिक्खूनं—",
"an8.10:2.7":	"यावस्स भिक्खू आपत्तिं न पस्सन्ति। ",
"an8.10:2.8":	"यतो च ख्वस्स भिक्खू आपत्तिं पस्सन्ति, तमेनं एवं जानन्ति: ",
"an8.10:2.9":	"‘समणदूसीवायं समणपलापो समणकारण्डवो’ति। ",
"an8.10:2.10":	"तमेनं इति विदित्वा बहिद्धा नासेन्ति। ",
"an8.10:2.11":	"तं किस्स हेतु? ",
"an8.10:2.12":	"मा अञ्ञे भद्दके भिक्खू दूसेसीति। ",
"an8.10:3.1":	"सेय्यथापि, भिक्खवे, सम्पन्ने यवकरणे यवदूसी जायेथ यवपलापो यवकारण्डवोति। ",
"an8.10:3.2":	"तस्स तादिसंयेव मूलं होति, सेय्यथापि अञ्ञेसं भद्दकानं यवानं; ",
"an8.10:3.3":	"तादिसंयेव नाळं होति, सेय्यथापि अञ्ञेसं भद्दकानं यवानं; ",
"an8.10:3.4":	"तादिसंयेव पत्तं होति, सेय्यथापि अञ्ञेसं भद्दकानं यवानं—",
"an8.10:3.5":	"यावस्स सीसं न निब्बत्तति। ",
"an8.10:3.6":	"यतो च ख्वस्स सीसं निब्बत्तति, तमेनं एवं जानन्ति: ",
"an8.10:3.7":	"‘यवदूसीवायं यवपलापो यवकारण्डवो’ति। ",
"an8.10:3.8":	"तमेनं इति विदित्वा समूलं उप्पाटेत्वा बहिद्धा यवकरणस्स छड्डेन्ति। ",
"an8.10:3.9":	"तं किस्स हेतु? ",
"an8.10:3.10":	"मा अञ्ञे भद्दके यवे दूसेसीति। ",
"an8.10:4.1":	"एवमेवं खो, भिक्खवे, इधेकच्चस्स पुग्गलस्स तादिसंयेव होति अभिक्कन्तं पटिक्कन्तं आलोकितं विलोकितं समिञ्जितं पसारितं सङ्घाटिपत्तचीवरधारणं, सेय्यथापि अञ्ञेसं भद्दकानं भिक्खूनं—",
"an8.10:4.2":	"यावस्स भिक्खू आपत्तिं न पस्सन्ति। ",
"an8.10:4.3":	"यतो च ख्वस्स भिक्खू आपत्तिं पस्सन्ति, तमेनं एवं जानन्ति: ",
"an8.10:4.4":	"‘समणदूसीवायं समणपलापो समणकारण्डवो’ति। ",
"an8.10:4.5":	"तमेनं इति विदित्वा बहिद्धा नासेन्ति। ",
"an8.10:4.6":	"तं किस्स हेतु? ",
"an8.10:4.7":	"मा अञ्ञे भद्दके भिक्खू दूसेसीति। ",
"an8.10:5.1":	"सेय्यथापि, भिक्खवे, महतो धञ्ञरासिस्स फुणमानस्स तत्थ यानि तानि धञ्ञानि दळ्हानि सारवन्तानि तानि एकमन्तं पुञ्जं होति, यानि पन तानि धञ्ञानि दुब्बलानि पलापानि तानि वातो एकमन्तं अपवहति। ",
"an8.10:5.2":	"तमेनं सामिका सम्मज्जनिं गहेत्वा भिय्योसो मत्ताय अपसम्मज्जन्ति। ",
"an8.10:5.3":	"तं किस्स हेतु? ",
"an8.10:5.4":	"मा अञ्ञे भद्दके धञ्ञे दूसेसीति। ",
"an8.10:5.5":	"एवमेवं खो, भिक्खवे, इधेकच्चस्स पुग्गलस्स तादिसंयेव होति अभिक्कन्तं पटिक्कन्तं आलोकितं विलोकितं समिञ्जितं पसारितं सङ्घाटिपत्तचीवरधारणं, सेय्यथापि अञ्ञेसं भद्दकानं भिक्खूनं—",
"an8.10:5.6":	"यावस्स भिक्खू आपत्तिं न पस्सन्ति। ",
"an8.10:5.7":	"यतो च ख्वस्स भिक्खू आपत्तिं पस्सन्ति, तमेनं एवं जानन्ति: ",
"an8.10:5.8":	"‘समणदूसीवायं समणपलापो समणकारण्डवो’ति। ",
"an8.10:5.9":	"तमेनं इति विदित्वा बहिद्धा नासेन्ति। ",
"an8.10:5.10":	"तं किस्स हेतु? ",
"an8.10:5.11":	"मा अञ्ञे भद्दके भिक्खू दूसेसीति। ",
"an8.10:6.1":	"सेय्यथापि, भिक्खवे, पुरिसो उदपानपनाळियत्थिको तिण्हं कुठारिं आदाय वनं पविसेय्य। ",
"an8.10:6.2":	"सो यं यदेव रुक्खं कुठारिपासेन आकोटेय्य तत्थ यानि तानि रुक्खानि दळ्हानि सारवन्तानि तानि कुठारिपासेन आकोटितानि कक्खळं पटिनदन्ति; ",
"an8.10:6.3":	"यानि पन तानि रुक्खानि अन्तोपूतीनि अवस्सुतानि कसम्बुजातानि तानि कुठारिपासेन आकोटितानि दद्दरं पटिनदन्ति। ",
"an8.10:6.4":	"तमेनं मूले छिन्दति, मूले छिन्दित्वा अग्गे छिन्दति, अग्गे छिन्दित्वा अन्तो सुविसोधितं विसोधेति, अन्तो सुविसोधितं विसोधेत्वा उदपानपनाळिं योजेति। ",
"an8.10:6.5":	"एवमेवं खो, भिक्खवे, इधेकच्चस्स पुग्गलस्स तादिसंयेव होति अभिक्कन्तं पटिक्कन्तं आलोकितं विलोकितं समिञ्जितं पसारितं सङ्घाटिपत्तचीवरधारणं, सेय्यथापि अञ्ञेसं भद्दकानं भिक्खूनं—",
"an8.10:6.6":	"यावस्स भिक्खू आपत्तिं न पस्सन्ति। ",
"an8.10:6.7":	"यतो च ख्वस्स भिक्खू आपत्तिं पस्सन्ति, तमेनं एवं जानन्ति: ",
"an8.10:6.8":	"‘समणदूसीवायं समणपलापो समणकारण्डवो’ति। ",
"an8.10:6.9":	"तमेनं इति विदित्वा बहिद्धा नासेन्ति। ",
"an8.10:6.10":	"तं किस्स हेतु? ",
"an8.10:6.11":	"मा अञ्ञे भद्दके भिक्खू दूसेसीति। ",
"an8.10:7.1":	"संवासायं विजानाथ, ",
"an8.10:7.2":	"पापिच्छो कोधनो इति; ",
"an8.10:7.3":	"मक्खी थम्भी पळासी च, ",
"an8.10:7.4":	"इस्सुकी मच्छरी सठो। ",
"an8.10:8.1":	"सन्तवाचो जनवति, ",
"an8.10:8.2":	"समणो विय भासति; ",
"an8.10:8.3":	"रहो करोति करणं, ",
"an8.10:8.4":	"पापदिट्ठि अनादरो। ",
"an8.10:9.1":	"संसप्पी च मुसावादी, ",
"an8.10:9.2":	"तं विदित्वा यथातथं; ",
"an8.10:9.3":	"सब्बे समग्गा हुत्वान, ",
"an8.10:9.4":	"अभिनिब्बज्जयाथ नं। ",
"an8.10:10.1":	"कारण्डवं निद्धमथ, ",
"an8.10:10.2":	"कसम्बुं अपकस्सथ; ",
"an8.10:10.3":	"ततो पलापे वाहेथ, ",
"an8.10:10.4":	"अस्समणे समणमानिने। ",
"an8.10:11.1":	"निद्धमित्वान पापिच्छे, ",
"an8.10:11.2":	"पापआचारगोचरे; ",
"an8.10:11.3":	"सुद्धासुद्धेहि संवासं, ",
"an8.10:11.4":	"कप्पयव्हो पतिस्सता; ",
"an8.10:11.5":	"ततो समग्गा निपका, ",
"an8.10:11.6":	"दुक्खस्सन्तं करिस्सथा”ति। ",
"an8.10:11.7":	"दसमं। ",
"an8.10:11.8":	"मेत्तावग्गो पठमो। ",
"an8.10:12.0":	"तस्सुद्दानं ",
"an8.10:12.1":	"मेत्तं पञ्ञा च द्वे पिया, ",
"an8.10:12.2":	"द्वे लोका द्वे विपत्तियो; ",
"an8.10:12.3":	"देवदत्तो च उत्तरो, ",
"an8.10:12.4":	"नन्दो कारण्डवेन चाति। "
}	
