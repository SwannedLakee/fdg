{	
"an5.47:0.1":	"अङ्गुत्तर निकाय ५।४७ ",
"an5.47:0.2":	"५। मुण्डराजवग्ग ",
"an5.47:0.3":	"धनसुत्त ",
"an5.47:1.1":	"“पञ्चिमानि, भिक्खवे, धनानि। ",
"an5.47:1.2":	"कतमानि पञ्च? ",
"an5.47:1.3":	"सद्धाधनं, सीलधनं, सुतधनं, चागधनं, पञ्ञाधनं। ",
"an5.47:2.1":	"कतमञ्च, भिक्खवे, सद्धाधनं? ",
"an5.47:2.2":	"इध, भिक्खवे, अरियसावको सद्धो होति, सद्दहति तथागतस्स बोधिं: ",
"an5.47:2.3":	"‘इतिपि सो भगवा …पे… सत्था देवमनुस्सानं बुद्धो भगवा’ति। ",
"an5.47:2.4":	"इदं वुच्चति, भिक्खवे, सद्धाधनं। ",
"an5.47:3.1":	"कतमञ्च, भिक्खवे, सीलधनं? ",
"an5.47:3.2":	"इध, भिक्खवे, अरियसावको पाणातिपाता पटिविरतो होति …पे… सुरामेरयमज्जपमादट्ठाना पटिविरतो होति। ",
"an5.47:3.3":	"इदं वुच्चति, भिक्खवे, सीलधनं। ",
"an5.47:4.1":	"कतमञ्च, भिक्खवे, सुतधनं? ",
"an5.47:4.2":	"इध, भिक्खवे, अरियसावको बहुस्सुतो होति …पे… दिट्ठिया सुप्पटिविद्धो। ",
"an5.47:4.3":	"इदं वुच्चति, भिक्खवे, सुतधनं। ",
"an5.47:5.1":	"कतमञ्च, भिक्खवे, चागधनं? ",
"an5.47:5.2":	"इध, भिक्खवे, अरियसावको विगतमलमच्छेरेन चेतसा अगारं अज्झावसति मुत्तचागो पयतपाणि वोसग्गरतो याचयोगो दानसंविभागरतो। ",
"an5.47:5.3":	"इदं वुच्चति, भिक्खवे, चागधनं। ",
"an5.47:6.1":	"कतमञ्च, भिक्खवे, पञ्ञाधनं? ",
"an5.47:6.2":	"इध, भिक्खवे, अरियसावको पञ्ञवा होति, उदयत्थगामिनिया पञ्ञाय समन्नागतो अरियाय निब्बेधिकाय सम्मा दुक्खक्खयगामिनिया। ",
"an5.47:6.3":	"इदं वुच्चति, भिक्खवे, पञ्ञाधनं। ",
"an5.47:6.4":	"इमानि खो, भिक्खवे, पञ्च धनानीति। ",
"an5.47:7.1":	"यस्स सद्धा तथागते, ",
"an5.47:7.2":	"अचला सुप्पतिट्ठिता; ",
"an5.47:7.3":	"सीलञ्च यस्स कल्याणं, ",
"an5.47:7.4":	"अरियकन्तं पसंसितं। ",
"an5.47:8.1":	"सङ्घे पसादो यस्सत्थि, ",
"an5.47:8.2":	"उजुभूतञ्च दस्सनं; ",
"an5.47:8.3":	"अदलिद्दोति तं आहु, ",
"an5.47:8.4":	"अमोघं तस्स जीवितं। ",
"an5.47:9.1":	"तस्मा सद्धञ्च सीलञ्च, ",
"an5.47:9.2":	"पसादं धम्मदस्सनं; ",
"an5.47:9.3":	"अनुयुञ्जेथ मेधावी, ",
"an5.47:9.4":	"सरं बुद्धान सासनन्”ति। ",
"an5.47:9.5":	"सत्तमं। "
}	
