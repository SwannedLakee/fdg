{	
"an4.76:0.1":	"अङ्गुत्तर निकाय ४।७६ ",
"an4.76:0.2":	"८। अपण्णकवग्ग ",
"an4.76:0.3":	"कुसिनारसुत्त ",
"an4.76:1.1":	"एकं समयं भगवा कुसिनारायं विहरति उपवत्तने मल्लानं सालवने अन्तरेन यमकसालानं परिनिब्बानसमये। ",
"an4.76:1.2":	"तत्र खो भगवा भिक्खू आमन्तेसि: ",
"an4.76:1.3":	"“भिक्खवो”ति। ",
"an4.76:1.4":	"“भदन्ते”ति ते भिक्खू भगवतो पच्चस्सोसुं। ",
"an4.76:1.5":	"भगवा एतदवोच: ",
"an4.76:2.1":	"“सिया खो पन, भिक्खवे, एकभिक्खुस्सपि कङ्खा वा विमति वा बुद्धे वा धम्मे वा सङ्घे वा मग्गे वा पटिपदाय वा, पुच्छथ, भिक्खवे, मा पच्छा विप्पटिसारिनो अहुवत्थ: ",
"an4.76:2.2":	"‘सम्मुखीभूतो नो सत्था अहोसि, नासक्खिम्ह भगवन्तं सम्मुखा पटिपुच्छितुन्’”ति। ",
"an4.76:2.3":	"एवं वुत्ते, ते भिक्खू तुण्ही अहेसुं। ",
"an4.76:3.1":	"दुतियम्पि खो भगवा भिक्खू आमन्तेसि: ",
"an4.76:3.2":	"“सिया खो पन, भिक्खवे, एकभिक्खुस्सपि कङ्खा वा विमति वा बुद्धे वा धम्मे वा सङ्घे वा मग्गे वा पटिपदाय वा, पुच्छथ, भिक्खवे, मा पच्छा विप्पटिसारिनो अहुवत्थ: ",
"an4.76:3.3":	"‘सम्मुखीभूतो नो सत्था अहोसि, नासक्खिम्ह भगवन्तं सम्मुखा पटिपुच्छितुन्’”ति। ",
"an4.76:3.4":	"दुतियम्पि खो ते भिक्खू तुण्ही अहेसुं। ",
"an4.76:4.1":	"ततियम्पि खो भगवा भिक्खू आमन्तेसि: ",
"an4.76:4.2":	"“सिया खो पन, भिक्खवे, एकभिक्खुस्सपि कङ्खा वा विमति वा बुद्धे वा धम्मे वा सङ्घे वा मग्गे वा पटिपदाय वा, पुच्छथ, भिक्खवे, मा पच्छा विप्पटिसारिनो अहुवत्थ: ",
"an4.76:4.3":	"‘सम्मुखीभूतो नो सत्था अहोसि, नासक्खिम्ह भगवन्तं सम्मुखा पटिपुच्छितुन्’”ति। ",
"an4.76:4.4":	"ततियम्पि खो ते भिक्खू तुण्ही अहेसुं। ",
"an4.76:5.1":	"अथ खो भगवा भिक्खू आमन्तेसि: ",
"an4.76:5.2":	"“सिया खो पन, भिक्खवे, सत्थुगारवेनपि न पुच्छेय्याथ, सहायकोपि, भिक्खवे, सहायकस्स आरोचेतू”ति। ",
"an4.76:5.3":	"एवं वुत्ते, ते भिक्खू तुण्ही अहेसुं। ",
"an4.76:5.4":	"अथ खो आयस्मा आनन्दो भगवन्तं एतदवोच: ",
"an4.76:5.5":	"“अच्छरियं, भन्ते, अब्भुतं, भन्ते। ",
"an4.76:5.6":	"एवं पसन्नो अहं, भन्ते। नत्थि इमस्मिं भिक्खुसङ्घे एकभिक्खुस्सपि कङ्खा वा विमति वा बुद्धे वा धम्मे वा सङ्घे वा मग्गे वा पटिपदाय वा”ति। ",
"an4.76:6.1":	"“पसादा खो त्वं, आनन्द, वदेसि। ञाणमेव हेत्थ, आनन्द, तथागतस्स: ‘नत्थि इमस्मिं भिक्खुसङ्घे एकभिक्खुस्सपि कङ्खा वा विमति वा बुद्धे वा धम्मे वा सङ्घे वा मग्गे वा पटिपदाय वा’। ",
"an4.76:6.2":	"इमेसञ्हि, आनन्द, पञ्चन्नं भिक्खुसतानं यो पच्छिमको भिक्खु सो सोतापन्नो अविनिपातधम्मो नियतो सम्बोधिपरायणो”ति। ",
"an4.76:6.3":	"छट्ठं। "
}	
