{	
"an3.60:0.1":	"अङ्गुत्तर निकाय ३।६० ",
"an3.60:0.2":	"६। ब्राह्मणवग्ग ",
"an3.60:0.3":	"सङ्गारवसुत्त ",
"an3.60:1.1":	"अथ खो सङ्गारवो ब्राह्मणो येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"an3.60:1.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो सङ्गारवो ब्राह्मणो भगवन्तं एतदवोच: ",
"an3.60:1.3":	"“मयमस्सु, भो गोतम, ब्राह्मणा नाम। ",
"an3.60:1.4":	"यञ्ञं यजामपि यजापेमपि। ",
"an3.60:1.5":	"तत्र, भो गोतम, यो चेव यजति यो च यजापेति सब्बे ते अनेकसारीरिकं पुञ्ञप्पटिपदं पटिपन्ना होन्ति, यदिदं यञ्ञाधिकरणं। ",
"an3.60:1.6":	"यो पनायं, भो गोतम, यस्स वा तस्स वा कुला अगारस्मा अनगारियं पब्बजितो एकमत्तानं दमेति, एकमत्तानं समेति, एकमत्तानं परिनिब्बापेति, एवमस्सायं एकसारीरिकं पुञ्ञप्पटिपदं पटिपन्नो होति, यदिदं पब्बज्जाधिकरणन्”ति। ",
"an3.60:2.1":	"“तेन हि, ब्राह्मण, तञ्ञेवेत्थ पटिपुच्छिस्सामि। यथा ते खमेय्य तथा नं ब्याकरेय्यासि। ",
"an3.60:2.2":	"तं किं मञ्ञसि, ब्राह्मण, ",
"an3.60:2.3":	"इध तथागतो लोके उप्पज्जति अरहं सम्मासम्बुद्धो विज्जाचरणसम्पन्नो सुगतो लोकविदू अनुत्तरो पुरिसदम्मसारथि सत्था देवमनुस्सानं बुद्धो भगवा। ",
"an3.60:2.4":	"सो एवमाह: ",
"an3.60:2.5":	"‘एथायं मग्गो अयं पटिपदा यथापटिपन्नो अहं अनुत्तरं ब्रह्मचरियोगधं सयं अभिञ्ञा सच्छिकत्वा पवेदेमि; ",
"an3.60:2.6":	"एथ, तुम्हेपि तथा पटिपज्जथ, यथापटिपन्ना तुम्हेपि अनुत्तरं ब्रह्मचरियोगधं सयं अभिञ्ञा सच्छिकत्वा उपसम्पज्ज विहरिस्सथा’ति। ",
"an3.60:2.7":	"इति अयञ्चेव सत्था धम्मं देसेति, परे च तथत्थाय पटिपज्जन्ति, तानि खो पन होन्ति अनेकानिपि सतानि अनेकानिपि सहस्सानि अनेकानिपि सतसहस्सानि। ",
"an3.60:3.1":	"तं किं मञ्ञसि, ब्राह्मण, ",
"an3.60:3.2":	"इच्चायं एवं सन्ते एकसारीरिका वा पुञ्ञप्पटिपदा होति अनेकसारीरिका वा, यदिदं पब्बज्जाधिकरणन्”ति? ",
"an3.60:3.3":	"“इच्चायम्पि, भो गोतम, एवं सन्ते अनेकसारीरिका पुञ्ञप्पटिपदा होति, यदिदं पब्बज्जाधिकरणन्”ति। ",
"an3.60:4.1":	"एवं वुत्ते, आयस्मा आनन्दो सङ्गारवं ब्राह्मणं एतदवोच: ",
"an3.60:4.2":	"“इमासं ते, ब्राह्मण, द्विन्नं पटिपदानं कतमा पटिपदा खमति अप्पत्थतरा च अप्पसमारम्भतरा च महप्फलतरा च महानिसंसतरा चा”ति? ",
"an3.60:4.3":	"एवं वुत्ते, सङ्गारवो ब्राह्मणो आयस्मन्तं आनन्दं एतदवोच: ",
"an3.60:4.4":	"“सेय्यथापि भवं गोतमो भवं चानन्दो। ",
"an3.60:4.5":	"एते मे पुज्जा, एते मे पासंसा”ति। ",
"an3.60:5.1":	"दुतियम्पि खो आयस्मा आनन्दो सङ्गारवं ब्राह्मणं एतदवोच: ",
"an3.60:5.2":	"“न खो त्याहं, ब्राह्मण, एवं पुच्छामि: ",
"an3.60:5.3":	"‘के वा ते पुज्जा के वा ते पासंसा’ति? ",
"an3.60:5.4":	"एवं खो त्याहं, ब्राह्मण, पुच्छामि: ",
"an3.60:5.5":	"‘इमासं ते, ब्राह्मण, द्विन्नं पटिपदानं कतमा पटिपदा खमति अप्पत्थतरा च अप्पसमारम्भतरा च महप्फलतरा च महानिसंसतरा चा’”ति? ",
"an3.60:5.6":	"दुतियम्पि खो सङ्गारवो ब्राह्मणो आयस्मन्तं आनन्दं एतदवोच: ",
"an3.60:5.7":	"“सेय्यथापि भवं गोतमो भवं चानन्दो। ",
"an3.60:5.8":	"एते मे पुज्जा, एते मे पासंसा”ति। ",
"an3.60:6.1":	"ततियम्पि खो आयस्मा आनन्दो सङ्गारवं ब्राह्मणं एतदवोच: ",
"an3.60:6.2":	"“न खो त्याहं, ब्राह्मण, एवं पुच्छामि: ",
"an3.60:6.3":	"‘के वा ते पुज्जा के वा ते पासंसा’ति? ",
"an3.60:6.4":	"एवं खो त्याहं, ब्राह्मण, पुच्छामि: ",
"an3.60:6.5":	"‘इमासं ते, ब्राह्मण, द्विन्नं पटिपदानं कतमा पटिपदा खमति अप्पत्थतरा च अप्पसमारम्भतरा च महप्फलतरा च महानिसंसतरा चा’”ति? ",
"an3.60:6.6":	"ततियम्पि खो सङ्गारवो ब्राह्मणो आयस्मन्तं आनन्दं एतदवोच: ",
"an3.60:6.7":	"“सेय्यथापि भवं गोतमो भवं चानन्दो। ",
"an3.60:6.8":	"एते मे पुज्जा, एते मे पासंसा”ति। ",
"an3.60:7.1":	"अथ खो भगवतो एतदहोसि: ",
"an3.60:7.2":	"“याव ततियम्पि खो सङ्गारवो ब्राह्मणो आनन्देन सहधम्मिकं पञ्हं पुट्ठो संसादेति नो विस्सज्जेति। ",
"an3.60:7.3":	"यन्नूनाहं परिमोचेय्यन्”ति। ",
"an3.60:7.4":	"अथ खो भगवा सङ्गारवं ब्राह्मणं एतदवोच: ",
"an3.60:7.5":	"“का न्वज्ज, ब्राह्मण, राजन्तेपुरे राजपुरिसानं सन्निसिन्नानं सन्निपतितानं अन्तराकथा उदपादी”ति? ",
"an3.60:7.6":	"“अयं ख्वज्ज, भो गोतम, राजन्तेपुरे राजपुरिसानं सन्निसिन्नानं सन्निपतितानं अन्तराकथा उदपादि: ",
"an3.60:7.7":	"‘पुब्बे सुदं अप्पतरा चेव भिक्खू अहेसुं बहुतरा च उत्तरि मनुस्सधम्मा इद्धिपाटिहारियं दस्सेसुं; ",
"an3.60:7.8":	"एतरहि पन बहुतरा चेव भिक्खू अप्पतरा च उत्तरि मनुस्सधम्मा इद्धिपाटिहारियं दस्सेन्ती’ति। ",
"an3.60:7.9":	"अयं ख्वज्ज, भो गोतम, राजन्तेपुरे राजपुरिसानं सन्निसिन्नानं सन्निपतितानं अन्तराकथा उदपादी”ति। ",
"an3.60:8.1":	"“तीणि खो इमानि, ब्राह्मण, पाटिहारियानि। ",
"an3.60:8.2":	"कतमानि तीणि? ",
"an3.60:8.3":	"इद्धिपाटिहारियं, आदेसनापाटिहारियं, अनुसासनीपाटिहारियं। ",
"an3.60:8.4":	"कतमञ्च, ब्राह्मण, इद्धिपाटिहारियं? ",
"an3.60:8.5":	"इध, ब्राह्मण, एकच्चो अनेकविहितं इद्धिविधं पच्चनुभोति: ‘एकोपि हुत्वा बहुधा होति, बहुधापि हुत्वा एको होति; आविभावं, तिरोभावं; तिरोकुट्टं तिरोपाकारं तिरोपब्बतं असज्जमानो गच्छति, सेय्यथापि आकासे; पथवियापि उम्मुज्जनिमुज्जं करोति, सेय्यथापि उदके; उदकेपि अभिज्जमाने गच्छति, सेय्यथापि पथवियं; आकासेपि पल्लङ्केन कमति, सेय्यथापि पक्खी सकुणो; इमेपि चन्दिमसूरिये एवंमहिद्धिके एवंमहानुभावे पाणिना परिमसति परिमज्जति, याव ब्रह्मलोकापि कायेन वसं वत्तेति’। ",
"an3.60:8.6":	"इदं वुच्चति, ब्राह्मण, इद्धिपाटिहारियं। ",
"an3.60:9.1":	"कतमञ्च, ब्राह्मण, आदेसनापाटिहारियं? ",
"an3.60:9.2":	"इध, ब्राह्मण, एकच्चो निमित्तेन आदिसति: ",
"an3.60:9.3":	"‘एवम्पि ते मनो, इत्थम्पि ते मनो, इतिपि ते चित्तन्’ति। ",
"an3.60:9.4":	"सो बहुञ्चेपि आदिसति तथेव तं होति, नो अञ्ञथा। ",
"an3.60:10.1":	"इध पन, ब्राह्मण, एकच्चो न हेव खो निमित्तेन आदिसति, अपि च खो मनुस्सानं वा अमनुस्सानं वा देवतानं वा सद्दं सुत्वा आदिसति: ",
"an3.60:10.2":	"‘एवम्पि ते मनो, इत्थम्पि ते मनो, इतिपि ते चित्तन्’ति। ",
"an3.60:10.3":	"सो बहुञ्चेपि आदिसति तथेव तं होति, नो अञ्ञथा। ",
"an3.60:11.1":	"इध पन, ब्राह्मण, एकच्चो न हेव खो निमित्तेन आदिसति नपि मनुस्सानं वा अमनुस्सानं वा देवतानं वा सद्दं सुत्वा आदिसति, अपि च खो वितक्कयतो विचारयतो वितक्कविप्फारसद्दं सुत्वा आदिसति: ",
"an3.60:11.2":	"‘एवम्पि ते मनो, इत्थम्पि ते मनो, इतिपि ते चित्तन्’ति। ",
"an3.60:11.3":	"सो बहुञ्चेपि आदिसति तथेव तं होति, नो अञ्ञथा। ",
"an3.60:12.1":	"इध पन, ब्राह्मण, एकच्चो न हेव खो निमित्तेन आदिसति, नपि मनुस्सानं वा अमनुस्सानं वा देवतानं वा सद्दं सुत्वा आदिसति, नपि वितक्कयतो विचारयतो वितक्कविप्फारसद्दं सुत्वा आदिसति, अपि च खो अवितक्कं अविचारं समाधिं समापन्नस्स चेतसा चेतो परिच्च पजानाति: ",
"an3.60:12.2":	"‘यथा इमस्स भोतो मनोसङ्खारा पणिहिता इमस्स चित्तस्स अनन्तरा अमुं नाम वितक्कं वितक्केस्सती’ति। ",
"an3.60:12.3":	"सो बहुञ्चेपि आदिसति तथेव तं होति, नो अञ्ञथा। ",
"an3.60:12.4":	"इदं वुच्चति, ब्राह्मण, आदेसनापाटिहारियं। ",
"an3.60:13.1":	"कतमञ्च, ब्राह्मण, अनुसासनीपाटिहारियं? ",
"an3.60:13.2":	"इध, ब्राह्मण, एकच्चो एवमनुसासति: ",
"an3.60:13.3":	"‘एवं वितक्केथ, मा एवं वितक्कयित्थ; एवं मनसि करोथ, मा एवं मनसाकत्थ; इदं पजहथ, इदं उपसम्पज्ज विहरथा’ति। ",
"an3.60:13.4":	"इदं वुच्चति, ब्राह्मण, अनुसासनीपाटिहारियं। ",
"an3.60:13.5":	"इमानि खो, ब्राह्मण, तीणि पाटिहारियानि। ",
"an3.60:13.6":	"इमेसं ते, ब्राह्मण, तिण्णं पाटिहारियानं कतमं पाटिहारियं खमति अभिक्कन्ततरञ्च पणीततरञ्चा”ति? ",
"an3.60:14.1":	"“तत्र, भो गोतम, यदिदं पाटिहारियं इधेकच्चो अनेकविहितं इद्धिविधं पच्चनुभोति …पे… ",
"an3.60:14.2":	"याव ब्राह्मलोकापि कायेन वसं वत्तेति, ",
"an3.60:14.3":	"इदं, भो गोतम, पाटिहारियं योव नं करोति सोव नं पटिसंवेदेति, योव नं करोति तस्सेव तं होति। ",
"an3.60:14.4":	"इदं मे, भो गोतम, पाटिहारियं मायासहधम्मरूपं विय खायति। ",
"an3.60:15.1":	"यम्पिदं, भो गोतम, पाटिहारियं इधेकच्चो निमित्तेन आदिसति: ",
"an3.60:15.2":	"‘एवम्पि ते मनो, इत्थम्पि ते मनो, इतिपि ते चित्तन्’ति, सो बहुञ्चेपि आदिसति तथेव तं होति, नो अञ्ञथा। ",
"an3.60:15.3":	"इध पन, भो गोतम, एकच्चो न हेव खो निमित्तेन आदिसति, अपि च खो मनुस्सानं वा अमनुस्सानं वा देवतानं वा सद्दं सुत्वा आदिसति …पे… ",
"an3.60:15.4":	"नपि मनुस्सानं वा अमनुस्सानं वा देवतानं वा सद्दं सुत्वा आदिसति, अपि च खो वितक्कयतो विचारयतो वितक्कविप्फारसद्दं सुत्वा आदिसति …पे… ",
"an3.60:15.5":	"नपि वितक्कयतो विचारयतो वितक्कविप्फारसद्दं सुत्वा आदिसति, अपि च खो अवितक्कं अविचारं समाधिं समापन्नस्स चेतसा चेतो परिच्च पजानाति: ",
"an3.60:15.6":	"‘यथा इमस्स भोतो मनोसङ्खारा पणिहिता इमस्स चित्तस्स अनन्तरा अम्हं नाम वितक्कं वितक्केस्सती’ति, सो बहुञ्चेपि आदिसति तथेव तं होति, नो अञ्ञथा। ",
"an3.60:15.7":	"इदम्पि, भो गोतम, पाटिहारियं योव नं करोति सोव नं पटिसंवेदेति, योव नं करोति तस्सेव तं होति। ",
"an3.60:15.8":	"इदम्पि मे, भो गोतम, पाटिहारियं मायासहधम्मरूपं विय खायति। ",
"an3.60:16.1":	"यञ्च खो इदं, भो गोतम, पाटिहारियं इधेकच्चो एवं अनुसासति: ",
"an3.60:16.2":	"‘एवं वितक्केथ, मा एवं वितक्कयित्थ; एवं मनसि करोथ, मा एवं मनसाकत्थ; इदं पजहथ, इदं उपसम्पज्ज विहरथा’ति। ",
"an3.60:16.3":	"इदमेव, भो गोतम, पाटिहारियं खमति इमेसं तिण्णं पाटिहारियानं अभिक्कन्ततरञ्च पणीततरञ्च। ",
"an3.60:17.1":	"अच्छरियं, भो गोतम, अब्भुतं, भो गोतम। ",
"an3.60:17.2":	"यावसुभासितमिदं भोता गोतमेन इमेहि च मयं तीहि पाटिहारियेहि समन्नागतं भवन्तं गोतमं धारेम। ",
"an3.60:17.3":	"भवञ्हि गोतमो अनेकविहितं इद्धिविधं पच्चनुभोति …पे… याव ब्रह्मलोकापि कायेन वसं वत्तेति, ",
"an3.60:17.4":	"भवञ्हि गोतमो अवितक्कं अविचारं समाधिं समापन्नस्स चेतसा चेतो परिच्च पजानाति: ",
"an3.60:17.5":	"‘यथा इमस्स भोतो मनोसङ्खारा पणिहिता इमस्स चित्तस्स अनन्तरा अमुं नाम वितक्कं वितक्केस्सती’ति। ",
"an3.60:17.6":	"भवञ्हि गोतमो एवमनुसासति: ",
"an3.60:17.7":	"‘एवं वितक्केथ, मा एवं वितक्कयित्थ; एवं मनसि करोथ, मा एवं मनसाकत्थ; इदं पजहथ, इदं उपसम्पज्ज विहरथा’”ति। ",
"an3.60:18.1":	"“अद्धा खो त्याहं, ब्राह्मण, आसज्ज उपनीय वाचा भासिता; ",
"an3.60:18.2":	"अपि च त्याहं ब्याकरिस्सामि। ",
"an3.60:18.3":	"अहञ्हि, ब्राह्मण, अनेकविहितं इद्धिविधं पच्चनुभोमि …पे… याव ब्रह्मलोकापि कायेन वसं वत्तेमि। ",
"an3.60:18.4":	"अहञ्हि, ब्राह्मण, अवितक्कं अविचारं समाधिं समापन्नस्स चेतसा चेतो परिच्च पजानामि: ",
"an3.60:18.5":	"‘यथा इमस्स भोतो मनोसङ्खारा पणिहिता, इमस्स चित्तस्स अनन्तरा अमुं नाम वितक्कं वितक्केस्सती’ति। ",
"an3.60:18.6":	"अहञ्हि, ब्राह्मण, एवमनुसासामि: ",
"an3.60:18.7":	"‘एवं वितक्केथ, मा एवं वितक्कयित्थ; एवं मनसि करोथ, मा एवं मनसाकत्थ; इदं पजहथ, इदं उपसम्पज्ज विहरथा’”ति। ",
"an3.60:19.1":	"“अत्थि पन, भो गोतम, अञ्ञो एकभिक्खुपि यो इमेहि तीहि पाटिहारियेहि समन्नागतो, अञ्ञत्र भोता गोतमेना”ति? ",
"an3.60:19.2":	"“न खो, ब्राह्मण, एकंयेव सतं न द्वे सतानि न तीणि सतानि न चत्तारि सतानि न पञ्च सतानि, अथ खो भिय्योव, ये भिक्खू इमेहि तीहि पाटिहारियेहि समन्नागता”ति। ",
"an3.60:19.3":	"“कहं पन, भो गोतम, एतरहि ते भिक्खू विहरन्ती”ति? ",
"an3.60:19.4":	"“इमस्मिंयेव खो, ब्राह्मण, भिक्खुसङ्घे”ति। ",
"an3.60:20.1":	"“अभिक्कन्तं, भो गोतम, अभिक्कन्तं, भो गोतम। ",
"an3.60:20.2":	"सेय्यथापि, भो गोतम, निक्कुज्जितं वा उक्कुज्जेय्य, पटिच्छन्नं वा विवरेय्य, मूळ्हस्स वा मग्गं आचिक्खेय्य, अन्धकारे वा तेलपज्जोतं धारेय्य: ‘चक्खुमन्तो रूपानि दक्खन्ती’ति; एवमेवं भोता गोतमेन अनेकपरियायेन धम्मो पकासितो। ",
"an3.60:20.3":	"एसाहं भवन्तं गोतमं सरणं गच्छामि, धम्मञ्च भिक्खुसङ्घञ्च। ",
"an3.60:20.4":	"उपासकं मं भवं गोतमो धारेतु अज्जतग्गे पाणुपेतं सरणं गतन्”ति। ",
"an3.60:20.5":	"दसमं। ",
"an3.60:20.6":	"ब्राह्मणवग्गो पठमो। ",
"an3.60:21.0":	"तस्सुद्दानं ",
"an3.60:21.1":	"द्वे ब्राह्मणा चञ्ञतरो, ",
"an3.60:21.2":	"परिब्बाजकेन निब्बुतं; ",
"an3.60:21.3":	"पलोकवच्छो तिकण्णो, ",
"an3.60:21.4":	"सोणि सङ्गारवेन चाति। "
}	
