{	
"an3.18:0.1":	"अङ्गुत्तर निकाय ३।१८ ",
"an3.18:0.2":	"२। रथकारवग्ग ",
"an3.18:0.3":	"देवलोकसुत्त ",
"an3.18:1.1":	"“सचे वो, भिक्खवे, अञ्ञतित्थिया परिब्बाजका एवं पुच्छेय्युं: ",
"an3.18:1.2":	"‘देवलोकूपपत्तिया, आवुसो, समणे गोतमे ब्रह्मचरियं वुस्सथा’ति? ",
"an3.18:1.3":	"ननु तुम्हे, भिक्खवे, एवं पुट्ठा अट्टीयेय्याथ हरायेय्याथ जिगुच्छेय्याथा”ति? ",
"an3.18:1.4":	"“एवं, भन्ते”। ",
"an3.18:1.5":	"“इति किर तुम्हे, भिक्खवे, दिब्बेन आयुना अट्टीयथ हरायथ जिगुच्छथ, दिब्बेन वण्णेन दिब्बेन सुखेन दिब्बेन यसेन दिब्बेनाधिपतेय्येन अट्टीयथ हरायथ जिगुच्छथ; ",
"an3.18:1.6":	"पगेव खो पन, भिक्खवे, तुम्हेहि कायदुच्चरितेन अट्टीयितब्बं हरायितब्बं जिगुच्छितब्बं, वचीदुच्चरितेन … मनोदुच्चरितेन अट्टीयितब्बं हरायितब्बं जिगुच्छितब्बन्”ति। ",
"an3.18:1.7":	"अट्ठमं। "
}	
