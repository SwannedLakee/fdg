{	
"an5.7:0.1":	"अङ्गुत्तर निकाय ५।७ ",
"an5.7:0.2":	"१। सेखबलवग्ग ",
"an5.7:0.3":	"कामसुत्त ",
"an5.7:1.1":	"“येभुय्येन, भिक्खवे, सत्ता कामेसु लळिता। ",
"an5.7:1.2":	"असितब्याभङ्गिं, भिक्खवे, कुलपुत्तो ओहाय अगारस्मा अनगारियं पब्बजितो होति, ‘सद्धापब्बजितो कुलपुत्तो’ति अलंवचनाय। ",
"an5.7:1.3":	"तं किस्स हेतु? ",
"an5.7:1.4":	"लब्भा, भिक्खवे, योब्बनेन कामा ते च खो यादिसा वा तादिसा वा। ",
"an5.7:1.5":	"ये च, भिक्खवे, हीना कामा ये च मज्झिमा कामा ये च पणीता कामा, सब्बे कामा ‘कामा’त्वेव सङ्खं गच्छन्ति। ",
"an5.7:1.6":	"सेय्यथापि, भिक्खवे, दहरो कुमारो मन्दो उत्तानसेय्यको धातिया पमादमन्वाय कट्ठं वा कठलं वा मुखे आहरेय्य। ",
"an5.7:1.7":	"तमेनं धाति सीघं सीघं मनसि करेय्य; ",
"an5.7:1.8":	"सीघं सीघं मनसि करित्वा सीघं सीघं आहरेय्य। ",
"an5.7:1.9":	"नो चे सक्कुणेय्य सीघं सीघं आहरितुं, वामेन हत्थेन सीसं परिग्गहेत्वा दक्खिणेन हत्थेन वङ्कङ्गुलिं करित्वा सलोहितम्पि आहरेय्य। ",
"an5.7:1.10":	"तं किस्स हेतु? ",
"an5.7:1.11":	"‘अत्थेसा, भिक्खवे, कुमारस्स विहेसा; ",
"an5.7:1.12":	"नेसा नत्थी’ति वदामि। ",
"an5.7:1.13":	"करणीयञ्च खो एतं, भिक्खवे, धातिया अत्थकामाय हितेसिनिया अनुकम्पिकाय, अनुकम्पं उपादाय। ",
"an5.7:1.14":	"यतो च खो, भिक्खवे, सो कुमारो वुद्धो होति अलंपञ्ञो, अनपेक्खा दानि, भिक्खवे, धाति तस्मिं कुमारे होति: ",
"an5.7:1.15":	"‘अत्तगुत्तो दानि कुमारो नालं पमादाया’ति। ",
"an5.7:2.1":	"एवमेवं खो, भिक्खवे, यावकीवञ्च भिक्खुनो सद्धाय अकतं होति कुसलेसु धम्मेसु, हिरिया अकतं होति कुसलेसु धम्मेसु, ओत्तप्पेन अकतं होति कुसलेसु धम्मेसु, वीरियेन अकतं होति कुसलेसु धम्मेसु, पञ्ञाय अकतं होति कुसलेसु धम्मेसु, अनुरक्खितब्बो ताव मे सो, भिक्खवे, भिक्खु होति। ",
"an5.7:2.2":	"यतो च खो, भिक्खवे, भिक्खुनो सद्धाय कतं होति कुसलेसु धम्मेसु, हिरिया कतं होति कुसलेसु धम्मेसु, ओत्तप्पेन कतं होति कुसलेसु धम्मेसु, वीरियेन कतं होति कुसलेसु धम्मेसु, पञ्ञाय कतं होति कुसलेसु धम्मेसु, अनपेक्खो दानाहं, भिक्खवे, तस्मिं भिक्खुस्मिं होमि: ",
"an5.7:2.3":	"‘अत्तगुत्तो दानि भिक्खु नालं पमादाया’”ति। ",
"an5.7:2.4":	"सत्तमं। "
}	
