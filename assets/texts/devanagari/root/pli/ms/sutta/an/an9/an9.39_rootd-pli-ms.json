{	
"an9.39:0.1":	"अङ्गुत्तर निकाय ९।३९ ",
"an9.39:0.2":	"४। महावग्ग ",
"an9.39:0.3":	"देवासुरसङ्गामसुत्त ",
"an9.39:1.1":	"“भूतपुब्बं, भिक्खवे, देवासुरसङ्गामो समुपब्यूळ्हो अहोसि। ",
"an9.39:1.2":	"तस्मिं खो पन, भिक्खवे, सङ्गामे असुरा जिनिंसु, देवा पराजयिंसु। ",
"an9.39:1.3":	"पराजिता च, भिक्खवे, देवा अपयिंसुयेव उत्तरेनाभिमुखा, अभियिंसु असुरा। ",
"an9.39:1.4":	"अथ खो, भिक्खवे, देवानं एतदहोसि: ",
"an9.39:1.5":	"‘अभियन्तेव खो असुरा। ",
"an9.39:1.6":	"यन्नून मयं दुतियम्पि असुरेहि सङ्गामेय्यामा’ति। ",
"an9.39:1.7":	"दुतियम्पि खो, भिक्खवे, देवा असुरेहि सङ्गामेसुं। ",
"an9.39:1.8":	"दुतियम्पि खो, भिक्खवे, असुराव जिनिंसु, देवा पराजयिंसु। ",
"an9.39:1.9":	"पराजिता च, भिक्खवे, देवा अपयिंसुयेव उत्तरेनाभिमुखा, अभियिंसु असुरा। ",
"an9.39:2.1":	"अथ खो, भिक्खवे, देवानं एतदहोसि: ",
"an9.39:2.2":	"‘अभियन्तेव खो असुरा। ",
"an9.39:2.3":	"यन्नून मयं ततियम्पि असुरेहि सङ्गामेय्यामा’ति। ",
"an9.39:2.4":	"ततियम्पि खो, भिक्खवे, देवा असुरेहि सङ्गामेसुं। ",
"an9.39:2.5":	"ततियम्पि खो, भिक्खवे, असुराव जिनिंसु, देवा पराजयिंसु। ",
"an9.39:2.6":	"पराजिता च, भिक्खवे, देवा भीता देवपुरंयेव पविसिंसु। ",
"an9.39:2.7":	"देवपुरगतानञ्च पन, भिक्खवे, देवानं एतदहोसि: ",
"an9.39:2.8":	"‘भीरुत्तानगतेन खो दानि मयं एतरहि अत्तना विहराम अकरणीया असुरेही’ति। ",
"an9.39:2.9":	"असुरानम्पि, भिक्खवे, एतदहोसि: ",
"an9.39:2.10":	"‘भीरुत्तानगतेन खो दानि देवा एतरहि अत्तना विहरन्ति अकरणीया अम्हेही’ति। ",
"an9.39:3.1":	"भूतपुब्बं, भिक्खवे, देवासुरसङ्गामो समुपब्यूळ्हो अहोसि। ",
"an9.39:3.2":	"तस्मिं खो पन, भिक्खवे, सङ्गामे देवा जिनिंसु, असुरा पराजयिंसु। ",
"an9.39:3.3":	"पराजिता च, भिक्खवे, असुरा अपयिंसुयेव दक्खिणेनाभिमुखा, अभियिंसु देवा। ",
"an9.39:3.4":	"अथ खो, भिक्खवे, असुरानं एतदहोसि: ",
"an9.39:3.5":	"‘अभियन्तेव खो देवा। ",
"an9.39:3.6":	"यन्नून मयं दुतियम्पि देवेहि सङ्गामेय्यामा’ति। ",
"an9.39:3.7":	"दुतियम्पि खो, भिक्खवे, असुरा देवेहि सङ्गामेसुं। ",
"an9.39:3.8":	"दुतियम्पि खो, भिक्खवे, देवा जिनिंसु, असुरा पराजयिंसु। ",
"an9.39:3.9":	"पराजिता च, भिक्खवे, असुरा अपयिंसुयेव दक्खिणेनाभिमुखा, अभियिंसु देवा। ",
"an9.39:4.1":	"अथ खो, भिक्खवे, असुरानं एतदहोसि: ",
"an9.39:4.2":	"‘अभियन्तेव खो देवा। ",
"an9.39:4.3":	"यन्नून मयं ततियम्पि देवेहि सङ्गामेय्यामा’ति। ",
"an9.39:4.4":	"ततियम्पि खो, भिक्खवे, असुरा देवेहि सङ्गामेसुं। ",
"an9.39:4.5":	"ततियम्पि खो, भिक्खवे, देवा जिनिंसु, असुरा पराजयिंसु। ",
"an9.39:4.6":	"पराजिता च, भिक्खवे, असुरा भीता असुरपुरंयेव पविसिंसु। ",
"an9.39:4.7":	"असुरपुरगतानञ्च पन, भिक्खवे, असुरानं एतदहोसि: ",
"an9.39:4.8":	"‘भीरुत्तानगतेन खो दानि मयं एतरहि अत्तना विहराम अकरणीया देवेही’ति। ",
"an9.39:4.9":	"देवानम्पि, भिक्खवे, एतदहोसि: ",
"an9.39:4.10":	"‘भीरुत्तानगतेन खो दानि असुरा एतरहि अत्तना विहरन्ति अकरणीया अम्हेही’ति। ",
"an9.39:5.1":	"एवमेवं खो, भिक्खवे, यस्मिं समये भिक्खु विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति, ",
"an9.39:5.2":	"तस्मिं, भिक्खवे, समये भिक्खुस्स एवं होति: ",
"an9.39:5.3":	"‘भीरुत्तानगतेन खो दानाहं एतरहि अत्तना विहरामि अकरणीयो मारस्सा’ति। ",
"an9.39:5.4":	"मारस्सापि, भिक्खवे, पापिमतो एवं होति: ",
"an9.39:5.5":	"‘भीरुत्तानगतेन खो दानि भिक्खु एतरहि अत्तना विहरति अकरणीयो मय्हन्’ति। ",
"an9.39:6.1":	"यस्मिं, भिक्खवे, समये भिक्खु वितक्कविचारानं वूपसमा …पे… दुतियं झानं … ",
"an9.39:6.2":	"ततियं झानं … ",
"an9.39:6.3":	"चतुत्थं झानं उपसम्पज्ज विहरति, ",
"an9.39:6.4":	"तस्मिं, भिक्खवे, समये भिक्खुस्स एवं होति: ",
"an9.39:6.5":	"‘भीरुत्तानगतेन खो दानाहं एतरहि अत्तना विहरामि अकरणीयो मारस्सा’ति। ",
"an9.39:6.6":	"मारस्सापि, भिक्खवे, पापिमतो एवं होति: ",
"an9.39:6.7":	"‘भीरुत्तानगतेन खो दानि भिक्खु एतरहि अत्तना विहरति, अकरणीयो मय्हन्’ति। ",
"an9.39:7.1":	"यस्मिं, भिक्खवे, समये भिक्खु सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा ‘अनन्तो आकासो’ति आकासानञ्चायतनं उपसम्पज्ज विहरति। ",
"an9.39:7.2":	"अयं वुच्चति, भिक्खवे, ‘भिक्खु अन्तमकासि मारं, अपदं वधित्वा मारचक्खुं अदस्सनं गतो पापिमतो तिण्णो लोके विसत्तिकन्’ति। ",
"an9.39:8.1":	"यस्मिं, भिक्खवे, समये भिक्खु सब्बसो आकासानञ्चायतनं समतिक्कम्म ‘अनन्तं विञ्ञाणन्’ति विञ्ञाणञ्चायतनं उपसम्पज्ज विहरति … ",
"an9.39:8.2":	"सब्बसो विञ्ञाणञ्चायतनं समतिक्कम्म ‘नत्थि किञ्ची’ति आकिञ्चञ्ञायतनं उपसम्पज्ज विहरति … ",
"an9.39:8.3":	"सब्बसो आकिञ्चञ्ञायतनं समतिक्कम्म नेवसञ्ञानासञ्ञायतनं उपसम्पज्ज विहरति … ",
"an9.39:8.4":	"सब्बसो नेवसञ्ञानासञ्ञायतनं समतिक्कम्म सञ्ञावेदयितनिरोधं उपसम्पज्ज विहरति, पञ्ञाय चस्स दिस्वा आसवा परिक्खीणा होन्ति। ",
"an9.39:8.5":	"अयं वुच्चति, भिक्खवे, ‘भिक्खु अन्तमकासि मारं, अपदं वधित्वा मारचक्खुं अदस्सनं गतो पापिमतो तिण्णो लोके विसत्तिकन्’”ति। ",
"an9.39:8.6":	"अट्ठमं। "
}	
