{	
"an8.41:0.1":	"अङ्गुत्तर निकाय ८।४१ ",
"an8.41:0.2":	"५। उपोसथवग्ग ",
"an8.41:0.3":	"सङ्खित्तूपोसथसुत्त ",
"an8.41:1.1":	"एवं मे सुतं—",
"an8.41:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"an8.41:1.3":	"तत्र खो भगवा भिक्खू आमन्तेसि: ",
"an8.41:1.4":	"“भिक्खवो”ति। ",
"an8.41:1.5":	"“भदन्ते”ति ते भिक्खू भगवतो पच्चस्सोसुं। ",
"an8.41:1.6":	"भगवा एतदवोच: ",
"an8.41:2.1":	"“अट्ठङ्गसमन्नागतो, भिक्खवे, उपोसथो उपवुत्थो महप्फलो होति महानिसंसो महाजुतिको महाविप्फारो। ",
"an8.41:2.2":	"कथं उपवुत्थो च, भिक्खवे, अट्ठङ्गसमन्नागतो उपोसथो महप्फलो होति महानिसंसो महाजुतिको महाविप्फारो? ",
"an8.41:2.3":	"इध, भिक्खवे, अरियसावको इति पटिसञ्चिक्खति: ",
"an8.41:2.4":	"‘यावजीवं अरहन्तो पाणातिपातं पहाय पाणातिपाता पटिविरता निहितदण्डा निहितसत्था लज्जी दयापन्ना, सब्बपाणभूतहितानुकम्पिनो विहरन्ति। ",
"an8.41:2.5":	"अहम्पज्ज इमञ्च रत्तिं इमञ्च दिवसं पाणातिपातं पहाय पाणातिपाता पटिविरतो निहितदण्डो निहितसत्थो लज्जी दयापन्नो, सब्बपाणभूतहितानुकम्पी विहरामि। ",
"an8.41:2.6":	"इमिनापङ्गेन अरहतं अनुकरोमि, उपोसथो च मे उपवुत्थो भविस्सती’ति। ",
"an8.41:2.7":	"इमिना पठमेन अङ्गेन समन्नागतो होति। ",
"an8.41:3.1":	"‘यावजीवं अरहन्तो अदिन्नादानं पहाय अदिन्नादाना पटिविरता दिन्नादायी दिन्नपाटिकङ्खी, अथेनेन सुचिभूतेन अत्तना विहरन्ति। ",
"an8.41:3.2":	"अहम्पज्ज इमञ्च रत्तिं इमञ्च दिवसं अदिन्नादानं पहाय अदिन्नादाना पटिविरतो दिन्नादायी दिन्नपाटिकङ्खी, अथेनेन सुचिभूतेन अत्तना विहरामि। ",
"an8.41:3.3":	"इमिनापङ्गेन अरहतं अनुकरोमि, उपोसथो च मे उपवुत्थो भविस्सती’ति। ",
"an8.41:3.4":	"इमिना दुतियेन अङ्गेन समन्नागतो होति। ",
"an8.41:4.1":	"‘यावजीवं अरहन्तो अब्रह्मचरियं पहाय ब्रह्मचारिनो आराचारिनो विरता मेथुना गामधम्मा। ",
"an8.41:4.2":	"अहम्पज्ज इमञ्च रत्तिं इमञ्च दिवसं अब्रह्मचरियं पहाय ब्रह्मचारी आराचारी विरतो मेथुना गामधम्मा। ",
"an8.41:4.3":	"इमिनापङ्गेन अरहतं अनुकरोमि, उपोसथो च मे उपवुत्थो भविस्सती’ति। ",
"an8.41:4.4":	"इमिना ततियेन अङ्गेन समन्नागतो होति। ",
"an8.41:5.1":	"‘यावजीवं अरहन्तो मुसावादं पहाय मुसावादा पटिविरता सच्चवादिनो सच्चसन्धा थेता पच्चयिका अविसंवादको लोकस्स। ",
"an8.41:5.2":	"अहम्पज्ज इमञ्च रत्तिं इमञ्च दिवसं मुसावादं पहाय मुसावादा पटिविरतो सच्चवादी सच्चसन्धो थेतो पच्चयिको अविसंवादको लोकस्स। ",
"an8.41:5.3":	"इमिनापङ्गेन अरहतं अनुकरोमि, उपोसथो च मे उपवुत्थो भविस्सती’ति। ",
"an8.41:5.4":	"इमिना चतुत्थेन अङ्गेन समन्नागतो होति। ",
"an8.41:6.1":	"‘यावजीवं अरहन्तो सुरामेरयमज्जपमादट्ठानं पहाय सुरामेरयमज्जपमादट्ठाना पटिविरता। ",
"an8.41:6.2":	"अहम्पज्ज इमञ्च रत्तिं इमञ्च दिवसं सुरामेरयमज्जपमादट्ठानं पहाय सुरामेरयमज्जपमादट्ठाना पटिविरतो। ",
"an8.41:6.3":	"इमिनापङ्गेन अरहतं अनुकरोमि, उपोसथो च मे उपवुत्थो भविस्सती’ति। ",
"an8.41:6.4":	"इमिना पञ्चमेन अङ्गेन समन्नागतो होति। ",
"an8.41:7.1":	"‘यावजीवं अरहन्तो एकभत्तिका रत्तूपरता विरता विकालभोजना। ",
"an8.41:7.2":	"अहम्पज्ज इमञ्च रत्तिं इमञ्च दिवसं एकभत्तिको रत्तूपरतो विरतो विकालभोजना। ",
"an8.41:7.3":	"इमिनापङ्गेन अरहतं अनुकरोमि, उपोसथो च मे उपवुत्थो भविस्सती’ति। ",
"an8.41:7.4":	"इमिना छट्ठेन अङ्गेन समन्नागतो होति। ",
"an8.41:8.1":	"‘यावजीवं अरहन्तो नच्चगीतवादितविसूकदस्सनमालागन्धविलेपनधारणमण्डनविभूसनट्ठानं पहाय नच्चगीतवादितविसूकदस्सनमालागन्धविलेपनधारणमण्डनविभूसनट्ठाना पटिविरता। ",
"an8.41:8.2":	"अहम्पज्ज इमञ्च रत्तिं इमञ्च दिवसं नच्चगीतवादितविसूकदस्सनमालागन्धविलेपनधारणमण्डनविभूसनट्ठानं पहाय नच्चगीतवादितविसूकदस्सनमालागन्धविलेपनधारणमण्डनविभूसनट्ठाना पटिविरतो। ",
"an8.41:8.3":	"इमिनापङ्गेन अरहतं अनुकरोमि, उपोसथो च मे उपवुत्थो भविस्सती’ति। ",
"an8.41:8.4":	"इमिना सत्तमेन अङ्गेन समन्नागतो होति। ",
"an8.41:9.1":	"‘यावजीवं अरहन्तो उच्चासयनमहासयनं पहाय उच्चासयनमहासयना पटिविरता नीचसेय्यं कप्पेन्ति—मञ्चके वा तिणसन्थारके वा। ",
"an8.41:9.2":	"अहम्पज्ज इमञ्च रत्तिं इमञ्च दिवसं उच्चासयनमहासयनं पहाय उच्चासयनमहासयना पटिविरतो नीचसेय्यं कप्पेमि—मञ्चके वा तिणसन्थारके वा। ",
"an8.41:9.3":	"इमिनापङ्गेन अरहतं अनुकरोमि, उपोसथो च मे उपवुत्थो भविस्सती’ति। ",
"an8.41:9.4":	"इमिना अट्ठमेन अङ्गेन समन्नागतो होति। ",
"an8.41:10.1":	"एवं उपवुत्थो खो, भिक्खवे, अट्ठङ्गसमन्नागतो उपोसथो महप्फलो होति महानिसंसो महाजुतिको महाविप्फारो”ति। ",
"an8.41:10.2":	"पठमं। "
}	
