{	
"an8.37:0.1":	"अङ्गुत्तर निकाय ८।३७ ",
"an8.37:0.2":	"४। दानवग्ग ",
"an8.37:0.3":	"सप्पुरिसदानसुत्त ",
"an8.37:1.1":	"“अट्ठिमानि, भिक्खवे, सप्पुरिसदानानि। ",
"an8.37:1.2":	"कतमानि अट्ठ? ",
"an8.37:1.3":	"सुचिं देति, पणीतं देति, कालेन देति, कप्पियं देति, विचेय्य देति, अभिण्हं देति, ददं चित्तं पसादेति, दत्वा अत्तमनो होति। ",
"an8.37:1.4":	"इमानि खो, भिक्खवे, अट्ठ सप्पुरिसदानानीति। ",
"an8.37:2.1":	"सुचिं पणीतं कालेन, ",
"an8.37:2.2":	"कप्पियं पानभोजनं; ",
"an8.37:2.3":	"अभिण्हं ददाति दानं, ",
"an8.37:2.4":	"सुखेत्तेसु ब्रह्मचारिसु। ",
"an8.37:3.1":	"नेव विप्पटिसारिस्स, ",
"an8.37:3.2":	"चजित्वा आमिसं बहुं; ",
"an8.37:3.3":	"एवं दिन्नानि दानानि, ",
"an8.37:3.4":	"वण्णयन्ति विपस्सिनो। ",
"an8.37:4.1":	"एवं यजित्वा मेधावी, ",
"an8.37:4.2":	"सद्धो मुत्तेन चेतसा; ",
"an8.37:4.3":	"अब्याबज्झं सुखं लोकं, ",
"an8.37:4.4":	"पण्डितो उपपज्जती”ति। ",
"an8.37:4.5":	"सत्तमं। "
}	
