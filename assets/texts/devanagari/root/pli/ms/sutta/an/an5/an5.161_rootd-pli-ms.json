{	
"an5.161:0.1":	"अङ्गुत्तर निकाय ५।१६१ ",
"an5.161:0.2":	"१७। आघातवग्ग ",
"an5.161:0.3":	"पठमआघातपटिविनयसुत्त ",
"an5.161:1.1":	"“पञ्चिमे, भिक्खवे, आघातपटिविनया यत्थ भिक्खुनो उप्पन्नो आघातो सब्बसो पटिविनेतब्बो। ",
"an5.161:1.2":	"कतमे पञ्च? ",
"an5.161:1.3":	"यस्मिं, भिक्खवे, पुग्गले आघातो जायेथ, मेत्ता तस्मिं पुग्गले भावेतब्बा; ",
"an5.161:1.4":	"एवं तस्मिं पुग्गले आघातो पटिविनेतब्बो। ",
"an5.161:1.5":	"यस्मिं, भिक्खवे, पुग्गले आघातो जायेथ, करुणा तस्मिं पुग्गले भावेतब्बा; ",
"an5.161:1.6":	"एवं तस्मिं पुग्गले आघातो पटिविनेतब्बो। ",
"an5.161:1.7":	"यस्मिं, भिक्खवे, पुग्गले आघातो जायेथ, उपेक्खा तस्मिं पुग्गले भावेतब्बा; ",
"an5.161:1.8":	"एवं तस्मिं पुग्गले आघातो पटिविनेतब्बो। ",
"an5.161:1.9":	"यस्मिं, भिक्खवे, पुग्गले आघातो जायेथ, असतिअमनसिकारो तस्मिं पुग्गले आपज्जितब्बो; ",
"an5.161:1.10":	"एवं तस्मिं पुग्गले आघातो पटिविनेतब्बो। ",
"an5.161:1.11":	"यस्मिं, भिक्खवे, पुग्गले आघातो जायेथ, कम्मस्सकता तस्मिं पुग्गले अधिट्ठातब्बा: ",
"an5.161:1.12":	"‘कम्मस्सको अयमायस्मा कम्मदायादो कम्मयोनि कम्मबन्धु कम्मपटिसरणो, ",
"an5.161:1.13":	"यं कम्मं करिस्सति कल्याणं वा पापकं वा तस्स दायादो भविस्सती’ति; ",
"an5.161:1.14":	"एवं तस्मिं पुग्गले आघातो पटिविनेतब्बो। ",
"an5.161:1.15":	"इमे खो, भिक्खवे, पञ्च आघातपटिविनया, यत्थ भिक्खुनो उप्पन्नो आघातो सब्बसो पटिविनेतब्बो”ति। ",
"an5.161:1.16":	"पठमं। "
}	
