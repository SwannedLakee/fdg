{	
"an8.77:0.1":	"अङ्गुत्तर निकाय ८।७७ ",
"an8.77:0.2":	"८। यमकवग्ग ",
"an8.77:0.3":	"इच्छासुत्त ",
"an8.77:1.1":	"तत्र खो आयस्मा सारिपुत्तो भिक्खू आमन्तेसि: ",
"an8.77:1.2":	"“आवुसो भिक्खवो”ति। ",
"an8.77:1.3":	"“आवुसो”ति खो ते भिक्खू आयस्मतो सारिपुत्तस्स पच्चस्सोसुं। ",
"an8.77:1.4":	"आयस्मा सारिपुत्तो एतदवोच: ",
"an8.77:2.1":	"“अट्ठिमे, आवुसो, पुग्गला सन्तो संविज्जमाना लोकस्मिं। ",
"an8.77:2.2":	"कतमे अट्ठ? ",
"an8.77:2.3":	"इधावुसो, भिक्खुनो पविवित्तस्स विहरतो निरायत्तवुत्तिनो इच्छा उप्पज्जति लाभाय। ",
"an8.77:2.4":	"सो उट्ठहति, घटति, वायमति लाभाय। ",
"an8.77:2.5":	"तस्स उट्ठहतो, घटतो, वायमतो लाभाय लाभो नुप्पज्जति। ",
"an8.77:2.6":	"सो तेन अलाभेन सोचति किलमति परिदेवति, उरत्ताळिं कन्दति, सम्मोहं आपज्जति। ",
"an8.77:2.7":	"अयं वुच्चतावुसो, ‘भिक्खु इच्छो विहरति लाभाय, उट्ठहति, घटति, वायमति लाभाय, न च लाभी, सोची च परिदेवी च, चुतो च सद्धम्मा’। ",
"an8.77:3.1":	"इध पनावुसो, भिक्खुनो पविवित्तस्स विहरतो निरायत्तवुत्तिनो इच्छा उप्पज्जति लाभाय। ",
"an8.77:3.2":	"सो उट्ठहति, घटति, वायमति लाभाय। ",
"an8.77:3.3":	"तस्स उट्ठहतो घटतो वायमतो लाभाय लाभो उप्पज्जति। ",
"an8.77:3.4":	"सो तेन लाभेन मज्जति पमज्जति पमादमापज्जति। ",
"an8.77:3.5":	"अयं वुच्चतावुसो, ‘भिक्खु इच्छो विहरति लाभाय, उट्ठहति घटति वायमति लाभाय, लाभी च, मदी च पमादी च, चुतो च सद्धम्मा’। ",
"an8.77:4.1":	"इध पनावुसो, भिक्खुनो पविवित्तस्स विहरतो निरायत्तवुत्तिनो इच्छा उप्पज्जति लाभाय। ",
"an8.77:4.2":	"सो न उट्ठहति, न घटति, न वायमति लाभाय। ",
"an8.77:4.3":	"तस्स अनुट्ठहतो, अघटतो, अवायमतो लाभाय लाभो नुप्पज्जति। ",
"an8.77:4.4":	"सो तेन अलाभेन सोचति किलमति परिदेवति, उरत्ताळिं कन्दति, सम्मोहं आपज्जति। ",
"an8.77:4.5":	"अयं वुच्चतावुसो, ‘भिक्खु इच्छो विहरति लाभाय, न उट्ठहति, न घटति, न वायमति लाभाय, न च लाभी, सोची च परिदेवी च, चुतो च सद्धम्मा’। ",
"an8.77:5.1":	"इध पनावुसो, भिक्खुनो पविवित्तस्स विहरतो निरायत्तवुत्तिनो इच्छा उप्पज्जति लाभाय। ",
"an8.77:5.2":	"सो न उट्ठहति, न घटति, न वायमति लाभाय। ",
"an8.77:5.3":	"तस्स अनुट्ठहतो, अघटतो, अवायमतो लाभाय लाभो उप्पज्जति। ",
"an8.77:5.4":	"सो तेन लाभेन मज्जति पमज्जति पमादमापज्जति। ",
"an8.77:5.5":	"अयं वुच्चतावुसो, ‘भिक्खु इच्छो विहरति लाभाय, न उट्ठहति न घटति न वायमति लाभाय, लाभी च, मदी च पमादी च, चुतो च सद्धम्मा’। ",
"an8.77:6.1":	"इध पनावुसो, भिक्खुनो पविवित्तस्स विहरतो निरायत्तवुत्तिनो इच्छा उप्पज्जति लाभाय। ",
"an8.77:6.2":	"सो उट्ठहति, घटति, वायमति लाभाय। ",
"an8.77:6.3":	"तस्स उट्ठहतो, घटतो, वायमतो लाभाय, लाभो नुप्पज्जति। ",
"an8.77:6.4":	"सो तेन अलाभेन न सोचति न किलमति न परिदेवति, न उरत्ताळिं कन्दति, न सम्मोहं आपज्जति। ",
"an8.77:6.5":	"अयं वुच्चतावुसो, ‘भिक्खु इच्छो विहरति लाभाय, उट्ठहति घटति वायमति लाभाय, न च लाभी, न च सोची न च परिदेवी, अच्चुतो च सद्धम्मा’। ",
"an8.77:7.1":	"इध पनावुसो, भिक्खुनो पविवित्तस्स विहरतो निरायत्तवुत्तिनो इच्छा उप्पज्जति लाभाय। ",
"an8.77:7.2":	"सो उट्ठहति, घटति, वायमति लाभाय। ",
"an8.77:7.3":	"तस्स उट्ठहतो, घटतो, वायमतो लाभाय, लाभो उप्पज्जति। ",
"an8.77:7.4":	"सो तेन लाभेन न मज्जति न पमज्जति न पमादमापज्जति। ",
"an8.77:7.5":	"अयं वुच्चतावुसो, ‘भिक्खु इच्छो विहरति लाभाय, उट्ठहति, घटति, वायमति लाभाय, लाभी च, न च मदी न च पमादी, अच्चुतो च सद्धम्मा’। ",
"an8.77:8.1":	"इध पनावुसो, भिक्खुनो पविवित्तस्स विहरतो निरायत्तवुत्तिनो इच्छा उप्पज्जति लाभाय। ",
"an8.77:8.2":	"सो न उट्ठहति, न घटति, न वायमति लाभाय। ",
"an8.77:8.3":	"तस्स अनुट्ठहतो, अघटतो, अवायमतो लाभाय, लाभो नुप्पज्जति। ",
"an8.77:8.4":	"सो तेन अलाभेन न सोचति न किलमति न परिदेवति, न उरत्ताळिं कन्दति, न सम्मोहं आपज्जति। ",
"an8.77:8.5":	"अयं वुच्चतावुसो, ‘भिक्खु इच्छो विहरति लाभाय, न उट्ठहति, न घटति, न वायमति लाभाय, न च लाभी, न च सोची न च परिदेवी, अच्चुतो च सद्धम्मा’। ",
"an8.77:9.1":	"इध पनावुसो, भिक्खुनो पविवित्तस्स विहरतो निरायत्तवुत्तिनो इच्छा उप्पज्जति लाभाय। ",
"an8.77:9.2":	"सो न उट्ठहति, न घटति, न वायमति लाभाय। ",
"an8.77:9.3":	"तस्स अनुट्ठहतो, अघटतो, अवायमतो लाभाय, लाभो उप्पज्जति। ",
"an8.77:9.4":	"सो तेन लाभेन न मज्जति न पमज्जति न पमादमापज्जति। ",
"an8.77:9.5":	"अयं वुच्चतावुसो, ‘भिक्खु इच्छो विहरति लाभाय, न उट्ठहति, न घटति, न वायमति लाभाय, लाभी च, न च मदी न च पमादी, अच्चुतो च सद्धम्मा’। ",
"an8.77:9.6":	"इमे खो, आवुसो, अट्ठ पुग्गला सन्तो संविज्जमाना लोकस्मिन्”ति। ",
"an8.77:9.7":	"सत्तमं। "
}	
