{	
"an6.10:0.1":	"अङ्गुत्तर निकाय ६।१० ",
"an6.10:0.2":	"१। आहुनेय्यवग्ग ",
"an6.10:0.3":	"महानामसुत्त ",
"an6.10:1.1":	"एकं समयं भगवा सक्केसु विहरति कपिलवत्थुस्मिं निग्रोधारामे। ",
"an6.10:1.2":	"अथ खो महानामो सक्को येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो, खो महानामो सक्को भगवन्तं एतदवोच: ",
"an6.10:1.3":	"“यो सो, भन्ते, अरियसावको आगतफलो विञ्ञातसासनो, सो कतमेन विहारेन बहुलं विहरती”ति? ",
"an6.10:2.1":	"“यो सो, महानाम, अरियसावको आगतफलो विञ्ञातसासनो, सो इमिना विहारेन बहुलं विहरति। ",
"an6.10:2.2":	"इध, महानाम, अरियसावको तथागतं अनुस्सरति: ",
"an6.10:2.3":	"‘इतिपि सो भगवा अरहं सम्मासम्बुद्धो विज्जाचरणसम्पन्नो सुगतो लोकविदू अनुत्तरो पुरिसदम्मसारथि सत्था देवमनुस्सानं बुद्धो भगवा’ति। ",
"an6.10:2.4":	"यस्मिं, महानाम, समये अरियसावको तथागतं अनुस्सरति नेवस्स तस्मिं समये रागपरियुट्ठितं चित्तं होति, न दोसपरियुट्ठितं चित्तं होति, न मोहपरियुट्ठितं चित्तं होति; ",
"an6.10:2.5":	"उजुगतमेवस्स तस्मिं समये चित्तं होति तथागतं आरब्भ। ",
"an6.10:2.6":	"उजुगतचित्तो खो पन, महानाम, अरियसावको लभति अत्थवेदं, लभति धम्मवेदं, लभति धम्मूपसंहितं पामोज्जं। ",
"an6.10:2.7":	"पमुदितस्स पीति जायति, पीतिमनस्स कायो पस्सम्भति, पस्सद्धकायो सुखं वेदियति, सुखिनो चित्तं समाधियति। ",
"an6.10:2.8":	"अयं वुच्चति, महानाम: ",
"an6.10:2.9":	"‘अरियसावको विसमगताय पजाय समप्पत्तो विहरति, सब्यापज्जाय पजाय अब्यापज्जो विहरति, धम्मसोतं समापन्नो बुद्धानुस्सतिं भावेति’। ",
"an6.10:3.1":	"पुन चपरं, महानाम, अरियसावको धम्मं अनुस्सरति: ",
"an6.10:3.2":	"‘स्वाक्खातो भगवता धम्मो सन्दिट्ठिको अकालिको एहिपस्सिको ओपनेय्यिको पच्चत्तं वेदितब्बो विञ्ञूही’ति। ",
"an6.10:3.3":	"यस्मिं, महानाम, समये अरियसावको धम्मं अनुस्सरति नेवस्स तस्मिं समये रागपरियुट्ठितं चित्तं होति, न दोसपरियुट्ठितं चित्तं होति, न मोहपरियुट्ठितं चित्तं होति; ",
"an6.10:3.4":	"उजुगतमेवस्स तस्मिं समये चित्तं होति धम्मं आरब्भ। ",
"an6.10:3.5":	"उजुगतचित्तो खो पन, महानाम, अरियसावको लभति अत्थवेदं, लभति धम्मवेदं, लभति धम्मूपसंहितं पामोज्जं। ",
"an6.10:3.6":	"पमुदितस्स पीति जायति, पीतिमनस्स कायो पस्सम्भति, पस्सद्धकायो सुखं वेदियति, सुखिनो चित्तं समाधियति। ",
"an6.10:3.7":	"अयं वुच्चति, महानाम: ",
"an6.10:3.8":	"‘अरियसावको विसमगताय पजाय समप्पत्तो विहरति, सब्यापज्जाय पजाय अब्यापज्जो विहरति, धम्मसोतं समापन्नो धम्मानुस्सतिं भावेति’। ",
"an6.10:4.1":	"पुन चपरं, महानाम, अरियसावको सङ्घं अनुस्सरति: ",
"an6.10:4.2":	"‘सुप्पटिपन्नो भगवतो सावकसङ्घो, उजुप्पटिपन्नो भगवतो सावकसङ्घो, ञायप्पटिपन्नो भगवतो सावकसङ्घो, सामीचिप्पटिपन्नो भगवतो सावकसङ्घो, यदिदं चत्तारि पुरिसयुगानि अट्ठ पुरिसपुग्गला एस भगवतो सावकसङ्घो आहुनेय्यो पाहुनेय्यो दक्खिणेय्यो अञ्जलिकरणीयो अनुत्तरं पुञ्ञक्खेत्तं लोकस्सा’ति। ",
"an6.10:4.3":	"यस्मिं, महानाम, समये अरियसावको सङ्घं अनुस्सरति नेवस्स तस्मिं समये रागपरियुट्ठितं चित्तं होति, न दोसपरियुट्ठितं चित्तं होति, न मोहपरियुट्ठितं चित्तं होति; ",
"an6.10:4.4":	"उजुगतमेवस्स तस्मिं समये चित्तं होति सङ्घं आरब्भ। ",
"an6.10:4.5":	"उजुगतचित्तो खो पन, महानाम, अरियसावको लभति अत्थवेदं, लभति धम्मवेदं, लभति धम्मूपसंहितं पामोज्जं। ",
"an6.10:4.6":	"पमुदितस्स पीति जायति, पीतिमनस्स कायो पस्सम्भति, पस्सद्धकायो सुखं वेदियति, सुखिनो चित्तं समाधियति। ",
"an6.10:4.7":	"अयं वुच्चति, महानाम: ",
"an6.10:4.8":	"‘अरियसावको विसमगताय पजाय समप्पत्तो विहरति, सब्यापज्जाय पजाय अब्यापज्जो विहरति, धम्मसोतं समापन्नो सङ्घानुस्सतिं भावेति’। ",
"an6.10:5.1":	"पुन चपरं, महानाम, अरियसावको अत्तनो सीलानि अनुस्सरति अखण्डानि अच्छिद्दानि असबलानि अकम्मासानि भुजिस्सानि विञ्ञुप्पसत्थानि अपरामट्ठानि समाधिसंवत्तनिकानि। ",
"an6.10:5.2":	"यस्मिं, महानाम, समये अरियसावको सीलं अनुस्सरति नेवस्स तस्मिं समये रागपरियुट्ठितं चित्तं होति, न दोसपरियुट्ठितं चित्तं होति, न मोहपरियुट्ठितं चित्तं होति; ",
"an6.10:5.3":	"उजुगतमेवस्स तस्मिं समये चित्तं होति सीलं आरब्भ। ",
"an6.10:5.4":	"उजुगतचित्तो खो पन, महानाम, अरियसावको लभति अत्थवेदं, लभति धम्मवेदं, लभति धम्मूपसंहितं पामोज्जं। ",
"an6.10:5.5":	"पमुदितस्स पीति जायति, पीतिमनस्स कायो पस्सम्भति, पस्सद्धकायो सुखं वेदियति, सुखिनो चित्तं समाधियति। ",
"an6.10:5.6":	"अयं वुच्चति, महानाम: ",
"an6.10:5.7":	"‘अरियसावको विसमगताय पजाय समप्पत्तो विहरति, सब्यापज्जाय पजाय अब्यापज्जो विहरति, धम्मसोतं समापन्नो सीलानुस्सतिं भावेति’। ",
"an6.10:6.1":	"पुन चपरं, महानाम, अरियसावको अत्तनो चागं अनुस्सरति: ",
"an6.10:6.2":	"‘लाभा वत मे, सुलद्धं वत मे। ",
"an6.10:6.3":	"योहं मच्छेरमलपरियुट्ठिताय पजाय विगतमलमच्छेरेन चेतसा अगारं अज्झावसामि मुत्तचागो पयतपाणि वोसग्गरतो याचयोगो दानसंविभागरतो’ति। ",
"an6.10:6.4":	"यस्मिं, महानाम, समये अरियसावको चागं अनुस्सरति नेवस्स तस्मिं समये रागपरियुट्ठितं चित्तं होति, न दोसपरियुट्ठितं चित्तं होति, न मोहपरियुट्ठितं चित्तं होति; ",
"an6.10:6.5":	"उजुगतमेवस्स तस्मिं समये चित्तं होति चागं आरब्भ। ",
"an6.10:6.6":	"उजुगतचित्तो खो पन, महानाम, अरियसावको लभति अत्थवेदं, लभति धम्मवेदं, लभति धम्मूपसंहितं पामोज्जं। ",
"an6.10:6.7":	"पमुदितस्स पीति जायति, पीतिमनस्स कायो पस्सम्भति, पस्सद्धकायो सुखं वेदियति, सुखिनो चित्तं समाधियति। ",
"an6.10:6.8":	"अयं वुच्चति, महानाम: ",
"an6.10:6.9":	"‘अरियसावको विसमगताय पजाय समप्पत्तो विहरति, सब्यापज्जाय पजाय अब्यापज्जो विहरति, धम्मसोतं समापन्नो चागानुस्सतिं भावेति’। ",
"an6.10:7.1":	"पुन चपरं, महानाम, अरियसावको देवतानुस्सतिं भावेति: ",
"an6.10:7.2":	"‘सन्ति देवा चातुमहाराजिका, सन्ति देवा तावतिंसा, सन्ति देवा यामा, सन्ति देवा तुसिता, सन्ति देवा निम्मानरतिनो, सन्ति देवा परनिम्मितवसवत्तिनो, सन्ति देवा ब्रह्मकायिका, सन्ति देवा ततुत्तरि। ",
"an6.10:7.3":	"यथारूपाय सद्धाय समन्नागता ता देवता इतो चुता तत्थ उपपन्ना, मय्हम्पि तथारूपा सद्धा संविज्जति। ",
"an6.10:7.4":	"यथारूपेन सीलेन समन्नागता ता देवता इतो चुता तत्थ उपपन्ना, मय्हम्पि तथारूपं सीलं संविज्जति। ",
"an6.10:7.5":	"यथारूपेन सुतेन समन्नागता ता देवता इतो चुता तत्थ उपपन्ना, मय्हम्पि तथारूपं सुतं संविज्जति। ",
"an6.10:7.6":	"यथारूपेन चागेन समन्नागता ता देवता इतो चुता तत्थ उपपन्ना, मय्हम्पि तथारूपो चागो संविज्जति। ",
"an6.10:7.7":	"यथारूपाय पञ्ञाय समन्नागता ता देवता इतो चुता तत्थ उपपन्ना, मय्हम्पि तथारूपा पञ्ञा संविज्जती’ति। ",
"an6.10:7.8":	"यस्मिं, महानाम, समये अरियसावको अत्तनो च तासञ्च देवतानं सद्धञ्च सीलञ्च सुतञ्च चागञ्च पञ्ञञ्च अनुस्सरति नेवस्स तस्मिं समये रागपरियुट्ठितं चित्तं होति, न दोसपरियुट्ठितं चित्तं होति, न मोहपरियुट्ठितं चित्तं होति; ",
"an6.10:7.9":	"उजुगतमेवस्स तस्मिं समये चित्तं होति ता देवता आरब्भ। ",
"an6.10:7.10":	"उजुगतचित्तो खो पन, महानाम, अरियसावको लभति अत्थवेदं, लभति धम्मवेदं, लभति धम्मूपसंहितं पामोज्जं। ",
"an6.10:7.11":	"पमुदितस्स पीति जायति, पीतिमनस्स कायो पस्सम्भति, पस्सद्धकायो सुखं वेदियति, सुखिनो चित्तं समाधियति। ",
"an6.10:7.12":	"अयं वुच्चति, महानाम: ",
"an6.10:7.13":	"‘अरियसावको विसमगताय पजाय समप्पत्तो विहरति, सब्यापज्जाय पजाय अब्यापज्जो विहरति, धम्मसोतं समापन्नो देवतानुस्सतिं भावेति’। ",
"an6.10:8.1":	"यो सो, महानाम, अरियसावको आगतफलो विञ्ञातसासनो, सो इमिना विहारेन बहुलं विहरती”ति। ",
"an6.10:8.2":	"दसमं। ",
"an6.10:8.3":	"आहुनेय्यवग्गो पठमो। ",
"an6.10:9.0":	"तस्सुद्दानं ",
"an6.10:9.1":	"द्वे आहुनेय्या इन्द्रिय, ",
"an6.10:9.2":	"बलानि तयो आजानीया; ",
"an6.10:9.3":	"अनुत्तरिय अनुस्सती, ",
"an6.10:9.4":	"महानामेन ते दसाति। "
}	
