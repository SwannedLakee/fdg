{	
"an3.126:0.1":	"अङ्गुत्तर निकाय ३।१२६ ",
"an3.126:0.2":	"१३। कुसिनारवग्ग ",
"an3.126:0.3":	"भरण्डुकालामसुत्त ",
"an3.126:1.1":	"एकं समयं भगवा कोसलेसु चारिकं चरमानो येन कपिलवत्थु तदवसरि। ",
"an3.126:1.2":	"अस्सोसि खो महानामो सक्को: “भगवा किर कपिलवत्थुं अनुप्पत्तो”ति। ",
"an3.126:1.3":	"अथ खो महानामो सक्को येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं अट्ठासि। एकमन्तं ठितं खो महानामं सक्कं भगवा एतदवोच: ",
"an3.126:2.1":	"“गच्छ, महानाम, कपिलवत्थुस्मिं, तथारूपं आवसथं जान यत्थज्ज मयं एकरत्तिं विहरेय्यामा”ति। ",
"an3.126:2.2":	"“एवं, भन्ते”ति खो महानामो सक्को भगवतो पटिस्सुत्वा कपिलवत्थुं पविसित्वा केवलकप्पं कपिलवत्थुं अन्वाहिण्डन्तो नाद्दस कपिलवत्थुस्मिं तथारूपं आवसथं यत्थज्ज भगवा एकरत्तिं विहरेय्य। ",
"an3.126:3.1":	"अथ खो महानामो सक्को येन भगवा तेनुपसङ्कमि; उपसङ्कमित्वा भगवन्तं एतदवोच: ",
"an3.126:3.2":	"“नत्थि, भन्ते, कपिलवत्थुस्मिं तथारूपो आवसथो यत्थज्ज भगवा एकरत्तिं विहरेय्य। ",
"an3.126:3.3":	"अयं, भन्ते, भरण्डु कालामो भगवतो पुराणसब्रह्मचारी। ",
"an3.126:3.4":	"तस्सज्ज भगवा अस्समे एकरत्तिं विहरतू”ति। ",
"an3.126:3.5":	"“गच्छ, महानाम, सन्थरं पञ्ञापेही”ति। ",
"an3.126:3.6":	"“एवं, भन्ते”ति खो महानामो सक्को भगवतो पटिस्सुत्वा येन भरण्डुस्स कालामस्स अस्समो तेनुपसङ्कमि; उपसङ्कमित्वा सन्थरं पञ्ञापेत्वा उदकं ठपेत्वा पादानं धोवनाय येन भगवा तेनुपसङ्कमि; उपसङ्कमित्वा भगवन्तं एतदवोच: ",
"an3.126:3.7":	"“सन्थतो, भन्ते, सन्थारो, उदकं ठपितं पादानं धोवनाय। ",
"an3.126:3.8":	"यस्सदानि, भन्ते, भगवा कालं मञ्ञती”ति। ",
"an3.126:4.1":	"अथ खो भगवा येन भरण्डुस्स कालामस्स अस्समो तेनुपसङ्कमि; उपसङ्कमित्वा पञ्ञत्ते आसने निसीदि। ",
"an3.126:4.2":	"निसज्ज खो भगवा पादे पक्खालेसि। ",
"an3.126:4.3":	"अथ खो महानामस्स सक्कस्स एतदहोसि: ",
"an3.126:4.4":	"“अकालो खो अज्ज भगवन्तं पयिरुपासितुं। ",
"an3.126:4.5":	"किलन्तो भगवा। ",
"an3.126:4.6":	"स्वे दानाहं भगवन्तं पयिरुपासिस्सामी”ति भगवन्तं अभिवादेत्वा पदक्खिणं कत्वा पक्कामि। ",
"an3.126:5.1":	"अथ खो महानामो सक्को तस्सा रत्तिया अच्चयेन येन भगवा तेनुपसङ्कमि; उपसङ्कमित्वा एकमन्तं निसीदि। एकमन्तं निसिन्नं खो महानामं सक्कं भगवा एतदवोच: ",
"an3.126:5.2":	"“तयो खोमे, महानाम, सत्थारो सन्तो संविज्जमाना लोकस्मिं। ",
"an3.126:5.3":	"कतमे तयो? ",
"an3.126:5.4":	"इध, महानाम, एकच्चो सत्था कामानं परिञ्ञं पञ्ञापेति; ",
"an3.126:5.5":	"न रूपानं परिञ्ञं पञ्ञापेति, न वेदनानं परिञ्ञं पञ्ञापेति। ",
"an3.126:5.6":	"इध पन, महानाम, एकच्चो सत्था कामानं परिञ्ञं पञ्ञापेति, रूपानं परिञ्ञं पञ्ञापेति; ",
"an3.126:5.7":	"न वेदनानं परिञ्ञं पञ्ञापेति। ",
"an3.126:5.8":	"इध पन, महानाम, एकच्चो सत्था कामानं परिञ्ञं पञ्ञापेति, रूपानं परिञ्ञं पञ्ञापेति, वेदनानं परिञ्ञं पञ्ञापेति। ",
"an3.126:5.9":	"इमे खो, महानाम, तयो सत्थारो सन्तो संविज्जमाना लोकस्मिं। ",
"an3.126:5.10":	"इमेसं, महानाम, तिण्णं सत्थारानं एका निट्ठा उदाहु पुथु निट्ठा”ति? ",
"an3.126:6.1":	"एवं वुत्ते, भरण्डु कालामो महानामं सक्कं एतदवोच: ",
"an3.126:6.2":	"“एकाति, महानाम, वदेही”ति। ",
"an3.126:6.3":	"एवं वुत्ते, भगवा महानामं सक्कं एतदवोच: ",
"an3.126:6.4":	"“नानाति, महानाम, वदेही”ति। ",
"an3.126:6.5":	"दुतियम्पि खो भरण्डु कालामो महानामं सक्कं एतदवोच: ",
"an3.126:6.6":	"“एकाति, महानाम, वदेही”ति। ",
"an3.126:6.7":	"दुतियम्पि खो भगवा महानामं सक्कं एतदवोच: ",
"an3.126:6.8":	"“नानाति, महानाम, वदेही”ति। ",
"an3.126:6.9":	"ततियम्पि खो भरण्डु कालामो महानामं सक्कं एतदवोच: ",
"an3.126:6.10":	"“एकाति, महानाम, वदेही”ति। ",
"an3.126:6.11":	"ततियम्पि खो भगवा महानामं सक्कं एतदवोच: ",
"an3.126:6.12":	"“नानाति, महानाम, वदेही”ति। ",
"an3.126:7.1":	"अथ खो भरण्डु कालामस्स एतदहोसि: ",
"an3.126:7.2":	"“महेसक्खस्स वतम्हि महानामस्स सक्कस्स सम्मुखा समणेन गोतमेन यावततियं अपसादितो। ",
"an3.126:7.3":	"यन्नूनाहं कपिलवत्थुम्हा पक्कमेय्यन्”ति। ",
"an3.126:7.4":	"अथ खो भरण्डु कालामो कपिलवत्थुम्हा पक्कामि। ",
"an3.126:7.5":	"यं कपिलवत्थुम्हा पक्कामि तथा पक्कन्तोव अहोसि न पुन पच्चागच्छीति। ",
"an3.126:7.6":	"चतुत्थं। "
}	
