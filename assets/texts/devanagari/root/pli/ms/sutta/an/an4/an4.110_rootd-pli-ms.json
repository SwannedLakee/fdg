{	
"an4.110:0.1":	"अङ्गुत्तर निकाय ४।११० ",
"an4.110:0.2":	"११। वलाहकवग्ग ",
"an4.110:0.3":	"आसीविससुत्त ",
"an4.110:1.1":	"“चत्तारोमे, भिक्खवे, आसीविसा। ",
"an4.110:1.2":	"कतमे चत्तारो? ",
"an4.110:1.3":	"आगतविसो न घोरविसो, ",
"an4.110:1.4":	"घोरविसो न आगतविसो, ",
"an4.110:1.5":	"आगतविसो च घोरविसो च, ",
"an4.110:1.6":	"नेवागतविसो न घोरविसो—",
"an4.110:1.7":	"इमे खो, भिक्खवे, चत्तारो आसीविसा। ",
"an4.110:1.8":	"एवमेवं खो, भिक्खवे, चत्तारो आसीविसूपमा पुग्गला सन्तो संविज्जमाना लोकस्मिं। ",
"an4.110:1.9":	"कतमे चत्तारो? ",
"an4.110:1.10":	"आगतविसो न घोरविसो, ",
"an4.110:1.11":	"घोरविसो न आगतविसो, ",
"an4.110:1.12":	"आगतविसो च घोरविसो च, ",
"an4.110:1.13":	"नेवागतविसो न घोरविसो। ",
"an4.110:2.1":	"कथञ्च, भिक्खवे, पुग्गलो आगतविसो होति, न घोरविसो? ",
"an4.110:2.2":	"इध, भिक्खवे, एकच्चो पुग्गलो अभिण्हं कुज्झति। ",
"an4.110:2.3":	"सो च ख्वस्स कोधो न दीघरत्तं अनुसेति। ",
"an4.110:2.4":	"एवं खो, भिक्खवे, पुग्गलो आगतविसो होति, न घोरविसो। ",
"an4.110:2.5":	"सेय्यथापि सो, भिक्खवे, आसीविसो आगतविसो, न घोरविसो; ",
"an4.110:2.6":	"तथूपमाहं, भिक्खवे, इमं पुग्गलं वदामि। ",
"an4.110:3.1":	"कथञ्च, भिक्खवे, पुग्गलो घोरविसो होति, न आगतविसो? ",
"an4.110:3.2":	"इध, भिक्खवे, एकच्चो पुग्गलो न हेव खो अभिण्हं कुज्झति। ",
"an4.110:3.3":	"सो च ख्वस्स कोधो दीघरत्तं अनुसेति। ",
"an4.110:3.4":	"एवं खो, भिक्खवे, पुग्गलो घोरविसो होति, न आगतविसो। ",
"an4.110:3.5":	"सेय्यथापि सो, भिक्खवे, आसीविसो घोरविसो, न आगतविसो; ",
"an4.110:3.6":	"तथूपमाहं, भिक्खवे, इमं पुग्गलं वदामि। ",
"an4.110:4.1":	"कथञ्च, भिक्खवे, पुग्गलो आगतविसो च होति घोरविसो च? ",
"an4.110:4.2":	"इध, भिक्खवे, एकच्चो पुग्गलो अभिण्हं कुज्झति। ",
"an4.110:4.3":	"सो च ख्वस्स कोधो दीघरत्तं अनुसेति। ",
"an4.110:4.4":	"एवं खो, भिक्खवे, पुग्गलो आगतविसो च होति घोरविसो च। ",
"an4.110:4.5":	"सेय्यथापि सो, भिक्खवे, आसीविसो आगतविसो च घोरविसो च; ",
"an4.110:4.6":	"तथूपमाहं, भिक्खवे, इमं पुग्गलं वदामि। ",
"an4.110:5.1":	"कथञ्च, भिक्खवे, पुग्गलो नेवागतविसो होति न घोरविसो? ",
"an4.110:5.2":	"इध, भिक्खवे, एकच्चो पुग्गलो न हेव खो अभिण्हं कुज्झति। ",
"an4.110:5.3":	"सो च ख्वस्स कोधो न दीघरत्तं अनुसेति। ",
"an4.110:5.4":	"एवं खो, भिक्खवे, पुग्गलो नेवागतविसो होति, न घोरविसो। ",
"an4.110:5.5":	"सेय्यथापि सो, भिक्खवे, आसीविसो नेवागतविसो न घोरविसो; ",
"an4.110:5.6":	"तथूपमाहं, भिक्खवे, इमं पुग्गलं वदामि। ",
"an4.110:5.7":	"इमे खो, भिक्खवे, चत्तारो आसीविसूपमा पुग्गला सन्तो संविज्जमाना लोकस्मिन्”ति। ",
"an4.110:5.8":	"दसमं। ",
"an4.110:5.9":	"वलाहकवग्गो पठमो। ",
"an4.110:6.0":	"तस्सुद्दानं ",
"an4.110:6.1":	"द्वे वलाहा कुम्भ उदक, ",
"an4.110:6.2":	"रहदा द्वे होन्ति अम्बानि; ",
"an4.110:6.3":	"मूसिका बलीबद्दा रुक्खा, ",
"an4.110:6.4":	"आसीविसेन ते दसाति। "
}	
