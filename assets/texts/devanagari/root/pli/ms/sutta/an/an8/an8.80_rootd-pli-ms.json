{	
"an8.80:0.1":	"अङ्गुत्तर निकाय ८।८० ",
"an8.80:0.2":	"८। यमकवग्ग ",
"an8.80:0.3":	"कुसीतारम्भवत्थुसुत्त ",
"an8.80:1.1":	"“अट्ठिमानि, भिक्खवे, कुसीतवत्थूनि। ",
"an8.80:1.2":	"कतमानि अट्ठ? ",
"an8.80:1.3":	"इध, भिक्खवे, भिक्खुना कम्मं कत्तब्बं होति। ",
"an8.80:1.4":	"तस्स एवं होति: ",
"an8.80:1.5":	"‘कम्मं खो मे कत्तब्बं भविस्सति। कम्मं खो पन मे करोन्तस्स कायो किलमिस्सति। हन्दाहं निपज्जामी’ति। ",
"an8.80:1.6":	"सो निपज्जति, न वीरियं आरभति अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाय। ",
"an8.80:1.7":	"इदं, भिक्खवे, पठमं कुसीतवत्थु। ",
"an8.80:2.1":	"पुन चपरं, भिक्खवे, भिक्खुना कम्मं कतं होति। ",
"an8.80:2.2":	"तस्स एवं होति: ",
"an8.80:2.3":	"‘अहं खो कम्मं अकासिं। कम्मं खो पन मे करोन्तस्स कायो किलन्तो। हन्दाहं निपज्जामी’ति। ",
"an8.80:2.4":	"सो निपज्जति, न वीरियं आरभति अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाय। ",
"an8.80:2.5":	"इदं, भिक्खवे, दुतियं कुसीतवत्थु। ",
"an8.80:3.1":	"पुन चपरं, भिक्खवे, भिक्खुना मग्गो गन्तब्बो होति। ",
"an8.80:3.2":	"तस्स एवं होति: ",
"an8.80:3.3":	"‘मग्गो मे गन्तब्बो भविस्सति। मग्गं खो पन मे गच्छन्तस्स कायो किलमिस्सति। हन्दाहं निपज्जामी’ति। ",
"an8.80:3.4":	"सो निपज्जति, न वीरियं आरभति अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाय। ",
"an8.80:3.5":	"इदं, भिक्खवे, ततियं कुसीतवत्थु। ",
"an8.80:4.1":	"पुन चपरं, भिक्खवे, भिक्खुना मग्गो गतो होति। ",
"an8.80:4.2":	"तस्स एवं होति: ",
"an8.80:4.3":	"‘अहं खो मग्गं अगमासिं। मग्गं खो पन मे गच्छन्तस्स कायो किलन्तो। हन्दाहं निपज्जामी’ति। ",
"an8.80:4.4":	"सो निपज्जति, न वीरियं आरभति अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाय। ",
"an8.80:4.5":	"इदं, भिक्खवे, चतुत्थं कुसीतवत्थु। ",
"an8.80:5.1":	"पुन चपरं, भिक्खवे, भिक्खु गामं वा निगमं वा पिण्डाय चरन्तो न लभति लूखस्स वा पणीतस्स वा भोजनस्स यावदत्थं पारिपूरिं। ",
"an8.80:5.2":	"तस्स एवं होति: ",
"an8.80:5.3":	"‘अहं खो गामं वा निगमं वा पिण्डाय चरन्तो नालत्थं लूखस्स वा पणीतस्स वा भोजनस्स यावदत्थं पारिपूरिं। तस्स मे कायो किलन्तो अकम्मञ्ञो। हन्दाहं निपज्जामी’ति। ",
"an8.80:5.4":	"सो निपज्जति, न वीरियं आरभति …पे… ",
"an8.80:5.5":	"इदं, भिक्खवे, पञ्चमं कुसीतवत्थु। ",
"an8.80:6.1":	"पुन चपरं, भिक्खवे, भिक्खु गामं वा निगमं वा पिण्डाय चरन्तो लभति लूखस्स वा पणीतस्स वा भोजनस्स यावदत्थं पारिपूरिं। ",
"an8.80:6.2":	"तस्स एवं होति: ",
"an8.80:6.3":	"‘अहं खो गामं वा निगमं वा पिण्डाय चरन्तो अलत्थं लूखस्स वा पणीतस्स वा भोजनस्स यावदत्थं पारिपूरिं। तस्स मे कायो गरुको अकम्मञ्ञो मासाचितं मञ्ञे। हन्दाहं निपज्जामी’ति। ",
"an8.80:6.4":	"सो निपज्जति, न वीरियं आरभति …पे… ",
"an8.80:6.5":	"इदं, भिक्खवे, छट्ठं कुसीतवत्थु। ",
"an8.80:7.1":	"पुन चपरं, भिक्खवे, भिक्खुनो उप्पन्नो होति अप्पमत्तको आबाधो। ",
"an8.80:7.2":	"तस्स एवं होति: ",
"an8.80:7.3":	"‘उप्पन्नो खो मे अयं अप्पमत्तको आबाधो अत्थि कप्पो निपज्जितुं। हन्दाहं निपज्जामी’ति। ",
"an8.80:7.4":	"सो निपज्जति, न वीरियं आरभति …पे… ",
"an8.80:7.5":	"इदं, भिक्खवे, सत्तमं कुसीतवत्थु। ",
"an8.80:8.1":	"पुन चपरं, भिक्खवे, भिक्खु गिलाना वुट्ठितो होति अचिरवुट्ठितो गेलञ्ञा। ",
"an8.80:8.2":	"तस्स एवं होति: ",
"an8.80:8.3":	"‘अहं खो गिलाना वुट्ठितो अचिरवुट्ठितो गेलञ्ञा। तस्स मे कायो दुब्बलो अकम्मञ्ञो। हन्दाहं निपज्जामी’ति। ",
"an8.80:8.4":	"सो निपज्जति, न वीरियं आरभति अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाय। ",
"an8.80:8.5":	"इदं, भिक्खवे, अट्ठमं कुसीतवत्थु। ",
"an8.80:8.6":	"इमानि खो, भिक्खवे, अट्ठ कुसीतवत्थूनि। ",
"an8.80:9.1":	"अट्ठिमानि, भिक्खवे, आरम्भवत्थूनि। ",
"an8.80:9.2":	"कतमानि अट्ठ? ",
"an8.80:9.3":	"इध, भिक्खवे, भिक्खुना कम्मं कत्तब्बं होति। ",
"an8.80:9.4":	"तस्स एवं होति: ",
"an8.80:9.5":	"‘कम्मं खो मे कत्तब्बं भविस्सति। कम्मं खो मया करोन्तेन न सुकरं बुद्धानं सासनं मनसि कातुं। हन्दाहं पटिकच्चेव वीरियं आरभामि अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाया’ति। ",
"an8.80:9.6":	"सो वीरियं आरभति अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाय। ",
"an8.80:9.7":	"इदं, भिक्खवे, पठमं आरम्भवत्थु। ",
"an8.80:10.1":	"पुन चपरं, भिक्खवे, भिक्खुना कम्मं कतं होति। ",
"an8.80:10.2":	"तस्स एवं होति: ",
"an8.80:10.3":	"‘अहं खो कम्मं अकासिं। कम्मं खो पनाहं करोन्तो नासक्खिं बुद्धानं सासनं मनसि कातुं। हन्दाहं वीरियं आरभामि अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाया’ति। ",
"an8.80:10.4":	"सो वीरियं आरभति। ",
"an8.80:10.5":	"इदं, भिक्खवे, दुतियं आरम्भवत्थु। ",
"an8.80:11.1":	"पुन चपरं, भिक्खवे, भिक्खुना मग्गो गन्तब्बो होति। ",
"an8.80:11.2":	"तस्स एवं होति—",
"an8.80:11.3":	"मग्गो खो मे गन्तब्बो भविस्सति। मग्गं खो पन मे गच्छन्तेन न सुकरं बुद्धानं सासनं मनसि कातुं। हन्दाहं वीरियं …पे… ",
"an8.80:11.4":	"इदं, भिक्खवे, ततियं आरम्भवत्थु। ",
"an8.80:12.1":	"पुन चपरं, भिक्खवे, भिक्खुना मग्गो गतो होति। ",
"an8.80:12.2":	"तस्स एवं होति—",
"an8.80:12.3":	"अहं खो मग्गं अगमासिं। मग्गं खो पनाहं गच्छन्तो नासक्खिं बुद्धानं सासनं मनसि कातुं। हन्दाहं वीरियं आरभामि …पे… ",
"an8.80:12.4":	"इदं, भिक्खवे, चतुत्थं आरम्भवत्थु। ",
"an8.80:13.1":	"पुन चपरं, भिक्खवे, भिक्खु गामं वा निगमं वा पिण्डाय चरन्तो न लभति लूखस्स वा पणीतस्स वा भोजनस्स यावदत्थं पारिपूरिं। ",
"an8.80:13.2":	"तस्स एवं होति—",
"an8.80:13.3":	"अहं खो गामं वा निगमं वा पिण्डाय चरन्तो नालत्थं लूखस्स वा पणीतस्स वा भोजनस्स यावदत्थं पारिपूरिं। तस्स मे कायो लहुको कम्मञ्ञो। हन्दाहं वीरियं आरभामि …पे… ",
"an8.80:13.4":	"इदं, भिक्खवे, पञ्चमं आरम्भवत्थु। ",
"an8.80:14.1":	"पुन चपरं, भिक्खवे, भिक्खु गामं वा निगमं वा पिण्डाय चरन्तो लभति लूखस्स वा पणीतस्स वा भोजनस्स यावदत्थं पारिपूरिं। ",
"an8.80:14.2":	"तस्स एवं होति—",
"an8.80:14.3":	"अहं खो गामं वा निगमं वा पिण्डाय चरन्तो अलत्थं लूखस्स वा पणीतस्स वा भोजनस्स यावदत्थं पारिपूरिं। तस्स मे कायो बलवा कम्मञ्ञो। हन्दाहं वीरियं आरभामि …पे… ",
"an8.80:14.4":	"इदं, भिक्खवे, छट्ठं आरम्भवत्थु। ",
"an8.80:15.1":	"पुन चपरं, भिक्खवे, भिक्खुनो उप्पन्नो होति अप्पमत्तको आबाधो। ",
"an8.80:15.2":	"तस्स एवं होति—",
"an8.80:15.3":	"उप्पन्नो खो मे अयं अप्पमत्तको आबाधो। ठानं खो पनेतं विज्जति यं मे आबाधो पवड्ढेय्य। हन्दाहं पटिकच्चेव वीरियं आरभामि …पे… ",
"an8.80:15.4":	"इदं, भिक्खवे, सत्तमं आरम्भवत्थु। ",
"an8.80:16.1":	"पुन चपरं, भिक्खवे, भिक्खु गिलाना वुट्ठितो होति अचिरवुट्ठितो गेलञ्ञा। ",
"an8.80:16.2":	"तस्स एवं होति: ",
"an8.80:16.3":	"‘अहं खो गिलाना वुट्ठितो अचिरवुट्ठितो गेलञ्ञा। ठानं खो पनेतं विज्जति यं मे आबाधो पच्चुदावत्तेय्य। हन्दाहं पटिकच्चेव वीरियं आरभामि अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाया’ति। ",
"an8.80:16.4":	"सो वीरियं आरभति अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाय। ",
"an8.80:16.5":	"इदं, भिक्खवे, अट्ठमं आरम्भवत्थु। ",
"an8.80:17.1":	"इमानि खो, भिक्खवे, अट्ठ आरम्भवत्थूनी”ति। ",
"an8.80:17.2":	"दसमं। ",
"an8.80:17.3":	"यमकवग्गो ततियो। ",
"an8.80:18.0":	"तस्सुद्दानं ",
"an8.80:18.1":	"द्वे सद्धा द्वे मरणस्सती, ",
"an8.80:18.2":	"द्वे सम्पदा अथापरे; ",
"an8.80:18.3":	"इच्छा अलं परिहानं, ",
"an8.80:18.4":	"कुसीतारम्भवत्थूनीति। "
}	
