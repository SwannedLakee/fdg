{	
"an6.84:0.1":	"अङ्गुत्तर निकाय ६।८४ ",
"an6.84:0.2":	"८। अरहत्तवग्ग ",
"an6.84:0.3":	"रत्तिदिवससुत्त ",
"an6.84:1.1":	"“छहि, भिक्खवे, धम्मेहि समन्नागतस्स भिक्खुनो या रत्ति वा दिवसो वा आगच्छति हानियेव पाटिकङ्खा कुसलेसु धम्मेसु, नो वुद्धि। ",
"an6.84:1.2":	"कतमेहि छहि? ",
"an6.84:1.3":	"इध, भिक्खवे, भिक्खु महिच्छो होति, विघातवा, असन्तुट्ठो, इतरीतरचीवरपिण्डपातसेनासनगिलानप्पच्चयभेसज्जपरिक्खारेन, अस्सद्धो होति, दुस्सीलो होति, कुसीतो होति, मुट्ठस्सति होति, दुप्पञ्ञो होति। ",
"an6.84:1.4":	"इमेहि खो, भिक्खवे, छहि धम्मेहि समन्नागतस्स भिक्खुनो या रत्ति वा दिवसो वा आगच्छति हानियेव पाटिकङ्खा कुसलेसु धम्मेसु, नो वुद्धि। ",
"an6.84:2.1":	"छहि, भिक्खवे, धम्मेहि समन्नागतस्स भिक्खुनो या रत्ति वा दिवसो वा आगच्छति वुद्धियेव पाटिकङ्खा कुसलेसु धम्मेसु, नो परिहानि। ",
"an6.84:2.2":	"कतमेहि छहि? ",
"an6.84:2.3":	"इध, भिक्खवे, भिक्खु न महिच्छो होति, अविघातवा, सन्तुट्ठो, इतरीतरचीवरपिण्डपातसेनासनगिलानप्पच्चयभेसज्जपरिक्खारेन, सद्धो होति, सीलवा होति, आरद्धवीरियो होति, सतिमा होति, पञ्ञवा होति। ",
"an6.84:2.4":	"इमेहि खो, भिक्खवे, छहि धम्मेहि समन्नागतस्स भिक्खुनो या रत्ति वा दिवसो वा आगच्छति वुद्धियेव पाटिकङ्खा, कुसलेसु धम्मेसु नो परिहानी”ति। ",
"an6.84:2.5":	"दसमं। ",
"an6.84:2.6":	"अरहत्तवग्गो अट्ठमो। ",
"an6.84:3.0":	"तस्सुद्दानं ",
"an6.84:3.1":	"दुक्खं अरहत्तं उत्तरि च, ",
"an6.84:3.2":	"सुखं अधिगमेन च; ",
"an6.84:3.3":	"महन्तत्तं द्वयं निरये, ",
"an6.84:3.4":	"अग्गधम्मञ्च रत्तियोति। "
}	
