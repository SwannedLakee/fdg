{	
"an11.1:0.1":	"अङ्गुत्तर निकाय ११।१ ",
"an11.1:0.2":	"१। निस्सयवग्ग ",
"an11.1:0.3":	"किमत्थियसुत्त ",
"an11.1:1.1":	"एवं मे सुतं—",
"an11.1:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"an11.1:1.3":	"अथ खो आयस्मा आनन्दो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा आनन्दो भगवन्तं एतदवोच: ",
"an11.1:1.4":	"“किमत्थियानि, भन्ते, कुसलानि सीलानि किमानिसंसानी”ति? ",
"an11.1:1.5":	"“अविप्पटिसारत्थानि खो, आनन्द, कुसलानि सीलानि अविप्पटिसारानिसंसानी”ति। ",
"an11.1:2.1":	"“अविप्पटिसारो पन, भन्ते, किमत्थियो किमानिसंसो”? ",
"an11.1:2.2":	"“अविप्पटिसारो खो, आनन्द, पामोज्जत्थो पामोज्जानिसंसो”। ",
"an11.1:3.1":	"“पामोज्जं पन, भन्ते, किमत्थियं किमानिसंसं”? ",
"an11.1:3.2":	"“पामोज्जं खो, आनन्द, पीतत्थं पीतानिसंसं”। ",
"an11.1:4.1":	"“पीति पन, भन्ते, किमत्थिया किमानिसंसा”? ",
"an11.1:4.2":	"“पीति खो, आनन्द, पस्सद्धत्था पस्सद्धानिसंसा”। ",
"an11.1:5.1":	"“पस्सद्धि पन, भन्ते, किमत्थिया किमानिसंसा”? ",
"an11.1:5.2":	"“पस्सद्धि खो, आनन्द, सुखत्था सुखानिसंसा”। ",
"an11.1:6.1":	"“सुखं पन, भन्ते, किमत्थियं किमानिसंसं”? ",
"an11.1:6.2":	"“सुखं खो, आनन्द, समाधत्थं समाधानिसंसं”। ",
"an11.1:7.1":	"“समाधि पन, भन्ते, किमत्थियो किमानिसंसो”? ",
"an11.1:7.2":	"“समाधि खो, आनन्द, यथाभूतञाणदस्सनत्थो यथाभूतञाणदस्सनानिसंसो”। ",
"an11.1:8.1":	"“यथाभूतञाणदस्सनं पन, भन्ते, किमत्थियं किमानिसंसं”? ",
"an11.1:8.2":	"“यथाभूतञाणदस्सनं खो, आनन्द, निब्बिदत्थं निब्बिदानिसंसं”। ",
"an11.1:9.1":	"“निब्बिदा पन, भन्ते, किमत्थिया किमानिसंसा”? ",
"an11.1:9.2":	"“निब्बिदा खो, आनन्द, विरागत्था विरागानिसंसा”। ",
"an11.1:10.1":	"“विरागो पन, भन्ते, किमत्थियो किमानिसंसो”? ",
"an11.1:10.2":	"“विरागो खो, आनन्द, विमुत्तिञाणदस्सनत्थो विमुत्तिञाणदस्सनानिसंसो। ",
"an11.1:11.1":	"इति खो, आनन्द, कुसलानि सीलानि अविप्पटिसारत्थानि अविप्पटिसारानिसंसानि, ",
"an11.1:11.2":	"अविप्पटिसारो पामोज्जत्थो पामोज्जानिसंसो, ",
"an11.1:11.3":	"पामोज्जं पीतत्थं पीतानिसंसं, ",
"an11.1:11.4":	"पीति पस्सद्धत्था पस्सद्धानिसंसा, ",
"an11.1:11.5":	"पस्सद्धि सुखत्था सुखानिसंसा, ",
"an11.1:11.6":	"सुखं समाधत्थं समाधानिसंसं, ",
"an11.1:11.7":	"समाधि यथाभूतञाणदस्सनत्थो यथाभूतञाणदस्सनानिसंसो, ",
"an11.1:11.8":	"यथाभूतञाणदस्सनं निब्बिदत्थं निब्बिदानिसंसं, ",
"an11.1:11.9":	"निब्बिदा विरागत्था विरागानिसंसा, ",
"an11.1:11.10":	"विरागो विमुत्तिञाणदस्सनत्थो विमुत्तिञाणदस्सनानिसंसो। ",
"an11.1:11.11":	"इति खो, आनन्द, कुसलानि सीलानि अनुपुब्बेन अग्गाय परेन्ती”ति। ",
"an11.1:11.12":	"पठमं। "
}	
