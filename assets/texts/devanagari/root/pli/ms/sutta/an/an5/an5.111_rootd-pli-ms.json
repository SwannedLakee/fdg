{	
"an5.111:0.1":	"अङ्गुत्तर निकाय ५।१११ ",
"an5.111:0.2":	"१२। अन्धकविन्दवग्ग ",
"an5.111:0.3":	"कुलूपकसुत्त ",
"an5.111:1.1":	"“पञ्चहि, भिक्खवे, धम्मेहि समन्नागतो कुलूपको भिक्खु कुलेसु अप्पियो च होति अमनापो च अगरु च अभावनीयो च। ",
"an5.111:1.2":	"कतमेहि पञ्चहि? ",
"an5.111:1.3":	"असन्थवविस्सासी च होति, अनिस्सरविकप्पी च, विस्सट्ठुपसेवी च, उपकण्णकजप्पी च, अतियाचनको च। ",
"an5.111:1.4":	"इमेहि खो, भिक्खवे, पञ्चहि धम्मेहि समन्नागतो कुलूपको भिक्खु कुलेसु अप्पियो च होति अमनापो च अगरु च अभावनीयो च। ",
"an5.111:2.1":	"पञ्चहि, भिक्खवे, धम्मेहि समन्नागतो कुलूपको भिक्खु कुलेसु पियो च होति मनापो च गरु च भावनीयो च। ",
"an5.111:2.2":	"कतमेहि पञ्चहि? ",
"an5.111:2.3":	"न असन्थवविस्सासी च होति, न अनिस्सरविकप्पी च, न विस्सट्ठुपसेवी च, न उपकण्णकजप्पी च, न अतियाचनको च। ",
"an5.111:2.4":	"इमेहि खो, भिक्खवे, पञ्चहि धम्मेहि समन्नागतो कुलूपको भिक्खु कुलेसु पियो च होति मनापो च गरु च भावनीयो चा”ति। ",
"an5.111:2.5":	"पठमं। "
}	
