{	
"an4.39:0.1":	"अङ्गुत्तर निकाय ४।३९ ",
"an4.39:0.2":	"४। चक्कवग्ग ",
"an4.39:0.3":	"उज्जयसुत्त ",
"an4.39:1.1":	"अथ खो उज्जयो ब्राह्मणो येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"an4.39:1.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो उज्जयो ब्राह्मणो भगवन्तं एतदवोच: ",
"an4.39:1.3":	"“भवम्पि नो गोतमो यञ्ञं वण्णेती”ति? ",
"an4.39:1.4":	"“न खो अहं, ब्राह्मण, सब्बं यञ्ञं वण्णेमि; ",
"an4.39:1.5":	"न पनाहं, ब्राह्मण, सब्बं यञ्ञं न वण्णेमि। ",
"an4.39:1.6":	"यथारूपे खो, ब्राह्मण, यञ्ञे गावो हञ्ञन्ति, अजेळका हञ्ञन्ति, कुक्कुटसूकरा हञ्ञन्ति, विविधा पाणा सङ्घातं आपज्जन्ति; ",
"an4.39:1.7":	"एवरूपं खो अहं, ब्राह्मण, सारम्भं यञ्ञं न वण्णेमि। ",
"an4.39:1.8":	"तं किस्स हेतु? ",
"an4.39:1.9":	"एवरूपञ्हि, ब्राह्मण, सारम्भं यञ्ञं न उपसङ्कमन्ति अरहन्तो वा अरहत्तमग्गं वा समापन्ना। ",
"an4.39:2.1":	"यथारूपे च खो, ब्राह्मण, यञ्ञे नेव गावो हञ्ञन्ति, न अजेळका हञ्ञन्ति, न कुक्कुटसूकरा हञ्ञन्ति, न विविधा पाणा सङ्घातं आपज्जन्ति; ",
"an4.39:2.2":	"एवरूपं खो अहं, ब्राह्मण, निरारम्भं यञ्ञं वण्णेमि, यदिदं निच्चदानं अनुकुलयञ्ञं। ",
"an4.39:2.3":	"तं किस्स हेतु? ",
"an4.39:2.4":	"एवरूपञ्हि, ब्राह्मण, निरारम्भं यञ्ञं उपसङ्कमन्ति अरहन्तो वा अरहत्तमग्गं वा समापन्नाति। ",
"an4.39:3.1":	"अस्समेधं पुरिसमेधं, ",
"an4.39:3.2":	"सम्मापासं वाजपेय्यं निरग्गळं; ",
"an4.39:3.3":	"महायञ्ञा महारम्भा, ",
"an4.39:3.4":	"न ते होन्ति महप्फला। ",
"an4.39:4.1":	"अजेळका च गावो च, ",
"an4.39:4.2":	"विविधा यत्थ हञ्ञरे; ",
"an4.39:4.3":	"न तं सम्मग्गता यञ्ञं, ",
"an4.39:4.4":	"उपयन्ति महेसिनो। ",
"an4.39:5.1":	"ये च यञ्ञा निरारम्भा, ",
"an4.39:5.2":	"यजन्ति अनुकुलं सदा; ",
"an4.39:5.3":	"अजेळका च गावो च, ",
"an4.39:5.4":	"विविधा नेत्थ हञ्ञरे; ",
"an4.39:5.5":	"तञ्च सम्मग्गता यञ्ञं, ",
"an4.39:5.6":	"उपयन्ति महेसिनो। ",
"an4.39:6.1":	"एतं यजेथ मेधावी, ",
"an4.39:6.2":	"एसो यञ्ञो महप्फलो; ",
"an4.39:6.3":	"एतं हि यजमानस्स, ",
"an4.39:6.4":	"सेय्यो होति न पापियो; ",
"an4.39:6.5":	"यञ्ञो च विपुलो होति, ",
"an4.39:6.6":	"पसीदन्ति च देवता”ति। ",
"an4.39:6.7":	"नवमं। "
}	
