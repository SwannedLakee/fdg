{	
"an3.130:0.1":	"अङ्गुत्तर निकाय ३।१३० ",
"an3.130:0.2":	"१३। कुसिनारवग्ग ",
"an3.130:0.3":	"दुतियअनुरुद्धसुत्त ",
"an3.130:1.1":	"अथ खो आयस्मा अनुरुद्धो येनायस्मा सारिपुत्तो तेनुपसङ्कमि; उपसङ्कमित्वा आयस्मता सारिपुत्तेन सद्धिं सम्मोदि। ",
"an3.130:1.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो आयस्मा अनुरुद्धो आयस्मन्तं सारिपुत्तं एतदवोच: ",
"an3.130:1.3":	"“इधाहं, आवुसो सारिपुत्त, दिब्बेन चक्खुना विसुद्धेन अतिक्कन्तमानुसकेन सहस्सं लोकं ओलोकेमि। ",
"an3.130:1.4":	"आरद्धं खो पन मे वीरियं असल्लीनं, उपट्ठिता सति असम्मुट्ठा, पस्सद्धो कायो असारद्धो, समाहितं चित्तं एकग्गं। ",
"an3.130:1.5":	"अथ च पन मे नानुपादाय आसवेहि चित्तं विमुच्चती”ति। ",
"an3.130:2.1":	"“यं खो ते, आवुसो अनुरुद्ध, एवं होति: ",
"an3.130:2.2":	"‘अहं दिब्बेन चक्खुना विसुद्धेन अतिक्कन्तमानुसकेन सहस्सं लोकं वोलोकेमी’ति, इदं ते मानस्मिं। ",
"an3.130:2.3":	"यम्पि ते, आवुसो अनुरुद्ध, एवं होति: ",
"an3.130:2.4":	"‘आरद्धं खो पन मे वीरियं असल्लीनं, उपट्ठिता सति असम्मुट्ठा, पस्सद्धो कायो असारद्धो, समाहितं चित्तं एकग्गन्’ति, इदं ते उद्धच्चस्मिं। ",
"an3.130:2.5":	"यम्पि ते, आवुसो अनुरुद्ध, एवं होति: ",
"an3.130:2.6":	"‘अथ च पन मे नानुपादाय आसवेहि चित्तं विमुच्चती’ति, इदं ते कुक्कुच्चस्मिं। ",
"an3.130:2.7":	"साधु वतायस्मा अनुरुद्धो इमे तयो धम्मे पहाय, इमे तयो धम्मे अमनसिकरित्वा अमताय धातुया चित्तं उपसंहरतू”ति। ",
"an3.130:3.1":	"अथ खो आयस्मा अनुरुद्धो अपरेन समयेन इमे तयो धम्मे पहाय, इमे तयो धम्मे अमनसिकरित्वा अमताय धातुया चित्तं उपसंहरि। ",
"an3.130:3.2":	"अथ खो आयस्मा अनुरुद्धो एको वूपकट्ठो अप्पमत्तो आतापी पहितत्तो विहरन्तो नचिरस्सेव—यस्सत्थाय कुलपुत्ता सम्मदेव अगारस्मा अनगारियं पब्बजन्ति, तदनुत्तरं—ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहासि। ",
"an3.130:3.3":	"“खीणा जाति, वुसितं ब्रह्मचरियं, कतं करणीयं, नापरं इत्थत्ताया”ति अब्भञ्ञासि। ",
"an3.130:3.4":	"अञ्ञतरो च पनायस्मा अनुरुद्धो अरहतं अहोसीति। ",
"an3.130:3.5":	"अट्ठमं। "
}	
