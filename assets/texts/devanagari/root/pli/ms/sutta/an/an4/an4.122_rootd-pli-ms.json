{	
"an4.122:0.1":	"अङ्गुत्तर निकाय ४।१२२ ",
"an4.122:0.2":	"१३। भयवग्ग ",
"an4.122:0.3":	"ऊमिभयसुत्त ",
"an4.122:1.1":	"“चत्तारिमानि, भिक्खवे, भयानि उदकोरोहन्तस्स पाटिकङ्खितब्बानि। ",
"an4.122:1.2":	"कतमानि चत्तारि? ",
"an4.122:1.3":	"ऊमिभयं, कुम्भीलभयं, आवट्टभयं, सुसुकाभयं—",
"an4.122:1.4":	"इमानि खो, भिक्खवे, चत्तारि भयानि उदकोरोहन्तस्स पाटिकङ्खितब्बानि। ",
"an4.122:1.5":	"एवमेवं खो, भिक्खवे, चत्तारि भयानि इधेकच्चस्स कुलपुत्तस्स इमस्मिं धम्मविनये अगारस्मा अनगारियं पब्बजितस्स पाटिकङ्खितब्बानि। ",
"an4.122:1.6":	"कतमानि चत्तारि? ",
"an4.122:1.7":	"ऊमिभयं, कुम्भीलभयं, आवट्टभयं, सुसुकाभयं। ",
"an4.122:2.1":	"कतमञ्च, भिक्खवे, ऊमिभयं? ",
"an4.122:2.2":	"इध, भिक्खवे, एकच्चो कुलपुत्तो सद्धा अगारस्मा अनगारियं पब्बजितो होति: ",
"an4.122:2.3":	"‘ओतिण्णोम्हि जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, दुक्खोतिण्णो दुक्खपरेतो; ",
"an4.122:2.4":	"अप्पेव नाम इमस्स केवलस्स दुक्खक्खन्धस्स अन्तकिरिया पञ्ञायेथा’ति। ",
"an4.122:2.5":	"तमेनं तथा पब्बजितं समानं सब्रह्मचारिनो ओवदन्ति अनुसासन्ति: ",
"an4.122:2.6":	"‘एवं ते अभिक्कमितब्बं, एवं ते पटिक्कमितब्बं, एवं ते आलोकेतब्बं, एवं ते विलोकेतब्बं, एवं ते समिञ्जितब्बं, एवं ते पसारितब्बं, एवं ते सङ्घाटिपत्तचीवरं धारेतब्बन्’ति। ",
"an4.122:2.7":	"तस्स एवं होति: ",
"an4.122:2.8":	"‘मयं खो पुब्बे अगारियभूता समाना अञ्ञे ओवदामपि अनुसासामपि। ",
"an4.122:2.9":	"इमे पनम्हाकं पुत्तमत्ता मञ्ञे नत्तमत्ता मञ्ञे ओवदितब्बं अनुसासितब्बं मञ्ञन्ती’ति। ",
"an4.122:2.10":	"सो कुपितो अनत्तमनो सिक्खं पच्चक्खाय हीनायावत्तति। ",
"an4.122:2.11":	"अयं वुच्चति, भिक्खवे, भिक्खु ऊमिभयस्स भीतो सिक्खं पच्चक्खाय हीनायावत्तो। ",
"an4.122:2.12":	"ऊमिभयन्ति खो, भिक्खवे, कोधूपायासस्सेतं अधिवचनं। ",
"an4.122:2.13":	"इदं वुच्चति, भिक्खवे, ऊमिभयं। ",
"an4.122:3.1":	"कतमञ्च, भिक्खवे, कुम्भीलभयं? ",
"an4.122:3.2":	"इध, भिक्खवे, एकच्चो कुलपुत्तो सद्धा अगारस्मा अनगारियं पब्बजितो होति: ",
"an4.122:3.3":	"‘ओतिण्णोम्हि जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, दुक्खोतिण्णो दुक्खपरेतो; ",
"an4.122:3.4":	"अप्पेव नाम इमस्स केवलस्स दुक्खक्खन्धस्स अन्तकिरिया पञ्ञायेथा’ति। ",
"an4.122:3.5":	"तमेनं तथा पब्बजितं समानं सब्रह्मचारिनो ओवदन्ति अनुसासन्ति: ",
"an4.122:3.6":	"‘इदं ते खादितब्बं, इदं ते न खादितब्बं, इदं ते भुञ्जितब्बं, इदं ते न भुञ्जितब्बं, इदं ते सायितब्बं, इदं ते न सायितब्बं, इदं ते पातब्बं, इदं ते न पातब्बं, कप्पियं ते खादितब्बं, अकप्पियं ते न खादितब्बं, कप्पियं ते भुञ्जितब्बं, अकप्पियं ते न भुञ्जितब्बं, कप्पियं ते सायितब्बं, अकप्पियं ते न सायितब्बं, कप्पियं ते पातब्बं, अकप्पियं ते न पातब्बं, काले ते खादितब्बं, विकाले ते न खादितब्बं, काले ते भुञ्जितब्बं, विकाले ते न भुञ्जितब्बं, काले ते सायितब्बं, विकाले ते न सायितब्बं, काले ते पातब्बं, विकाले ते न पातब्बन्’ति। ",
"an4.122:3.7":	"तस्स एवं होति: ",
"an4.122:3.8":	"‘मयं खो पुब्बे अगारियभूता समाना यं इच्छाम तं खादाम, यं न इच्छाम न तं खादाम; ",
"an4.122:3.9":	"यं इच्छाम तं भुञ्जाम, यं न इच्छाम न तं भुञ्जाम; ",
"an4.122:3.10":	"यं इच्छाम तं सायाम, यं न इच्छाम न तं सायाम; ",
"an4.122:3.11":	"यं इच्छाम तं पिवाम, यं न इच्छाम न तं पिवाम; ",
"an4.122:3.12":	"कप्पियम्पि खादाम अकप्पियम्पि खादाम कप्पियम्पि भुञ्जाम अकप्पियम्पि भुञ्जाम कप्पियम्पि सायाम अकप्पियम्पि सायाम कप्पियम्पि पिवाम अकप्पियम्पि पिवाम, कालेपि खादाम विकालेपि खादाम कालेपि भुञ्जाम विकालेपि भुञ्जाम कालेपि सायाम विकालेपि सायाम कालेपि पिवाम विकालेपि पिवाम; ",
"an4.122:3.13":	"यम्पि नो सद्धा गहपतिका दिवा विकाले पणीतं खादनीयं वा भोजनीयं वा देन्ति, तत्रपिमे मुखावरणं मञ्ञे करोन्ती’ति। ",
"an4.122:3.14":	"सो कुपितो अनत्तमनो सिक्खं पच्चक्खाय हीनायावत्तति। ",
"an4.122:3.15":	"अयं वुच्चति, भिक्खवे, भिक्खु कुम्भीलभयस्स भीतो सिक्खं पच्चक्खाय हीनायावत्तो। ",
"an4.122:3.16":	"कुम्भीलभयन्ति खो, भिक्खवे, ओदरिकत्तस्सेतं अधिवचनं। ",
"an4.122:3.17":	"इदं वुच्चति, भिक्खवे, कुम्भीलभयं। ",
"an4.122:4.1":	"कतमञ्च, भिक्खवे, आवट्टभयं? ",
"an4.122:4.2":	"इध, भिक्खवे, एकच्चो कुलपुत्तो सद्धा अगारस्मा अनगारियं पब्बजितो होति: ",
"an4.122:4.3":	"‘ओतिण्णोम्हि जातिया जराय मरणेन सोकेहि परिदेवेहि, दुक्खेहि दोमनस्सेहि उपायासेहि दुक्खोतिण्णो दुक्खपरेतो; ",
"an4.122:4.4":	"अप्पेव नाम इमस्स केवलस्स दुक्खक्खन्धस्स अन्तकिरिया पञ्ञायेथा’ति। ",
"an4.122:4.5":	"सो एवं पब्बजितो समानो पुब्बण्हसमयं निवासेत्वा पत्तचीवरमादाय गामं वा निगमं वा पिण्डाय पविसति अरक्खितेनेव कायेन अरक्खिताय वाचाय अरक्खितेन चित्तेन अनुपट्ठिताय सतिया असंवुतेहि इन्द्रियेहि। ",
"an4.122:4.6":	"सो तत्थ पस्सति गहपतिं वा गहपतिपुत्तं वा पञ्चहि कामगुणेहि समप्पितं समङ्गीभूतं परिचारयमानं। ",
"an4.122:4.7":	"तस्स एवं होति: ",
"an4.122:4.8":	"‘मयं खो पुब्बे अगारियभूता समाना पञ्चहि कामगुणेहि समप्पिता समङ्गीभूता परिचारिम्हा; ",
"an4.122:4.9":	"संविज्जन्ति खो पन मे कुले भोगा। ",
"an4.122:4.10":	"सक्का भोगे च भुञ्जितुं पुञ्ञानि च कातुं। ",
"an4.122:4.11":	"यन्नूनाहं सिक्खं पच्चक्खाय हीनायावत्तित्वा भोगे च भुञ्जेय्यं पुञ्ञानि च करेय्यन्’ति। ",
"an4.122:4.12":	"सो सिक्खं पच्चक्खाय हीनायावत्तति। ",
"an4.122:4.13":	"अयं वुच्चति, भिक्खवे, भिक्खु आवट्टभयस्स भीतो सिक्खं पच्चक्खाय हीनायावत्तो। ",
"an4.122:4.14":	"आवट्टभयन्ति खो, भिक्खवे, पञ्चन्नेतं कामगुणानं अधिवचनं। ",
"an4.122:4.15":	"इदं वुच्चति, भिक्खवे, आवट्टभयं। ",
"an4.122:5.1":	"कतमञ्च, भिक्खवे, सुसुकाभयं? ",
"an4.122:5.2":	"इध, भिक्खवे, एकच्चो कुलपुत्तो सद्धा अगारस्मा अनगारियं पब्बजितो होति: ",
"an4.122:5.3":	"‘ओतिण्णोम्हि जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, दुक्खोतिण्णो दुक्खपरेतो; ",
"an4.122:5.4":	"अप्पेव नाम इमस्स केवलस्स दुक्खक्खन्धस्स अन्तकिरिया पञ्ञायेथा’ति। ",
"an4.122:5.5":	"सो एवं पब्बजितो समानो पुब्बण्हसमयं निवासेत्वा पत्तचीवरमादाय गामं वा निगमं वा पिण्डाय पविसति अरक्खितेनेव कायेन अरक्खिताय वाचाय अरक्खितेन चित्तेन अनुपट्ठिताय सतिया असंवुतेहि इन्द्रियेहि। ",
"an4.122:5.6":	"सो तत्थ पस्सति मातुगामं दुन्निवत्थं वा दुप्पारुतं वा। ",
"an4.122:5.7":	"तस्स मातुगामं दिस्वा दुन्निवत्थं वा दुप्पारुतं वा रागो चित्तं अनुद्धंसेति। ",
"an4.122:5.8":	"सो रागानुद्धंसितेन चित्तेन सिक्खं पच्चक्खाय हीनायावत्तति। ",
"an4.122:5.9":	"अयं वुच्चति, भिक्खवे, भिक्खु सुसुकाभयस्स भीतो सिक्खं पच्चक्खाय हीनायावत्तो। ",
"an4.122:5.10":	"सुसुकाभयन्ति खो, भिक्खवे, मातुगामस्सेतं अधिवचनं। ",
"an4.122:5.11":	"इदं वुच्चति, भिक्खवे, सुसुकाभयं। ",
"an4.122:5.12":	"इमानि खो, भिक्खवे, चत्तारि भयानि इधेकच्चस्स कुलपुत्तस्स इमस्मिं धम्मविनये अगारस्मा अनगारियं पब्बजितस्स पाटिकङ्खितब्बानी”ति। ",
"an4.122:5.13":	"दुतियं। "
}	
