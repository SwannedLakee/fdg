{	
"an7.44:0.1":	"अङ्गुत्तर निकाय ७।४४ ",
"an7.44:0.2":	"५। महायञ्ञवग्ग ",
"an7.44:0.3":	"सत्तविञ्ञाणट्ठितिसुत्त ",
"an7.44:1.1":	"“सत्तिमा, भिक्खवे, विञ्ञाणट्ठितियो। ",
"an7.44:1.2":	"कतमा सत्त? ",
"an7.44:1.3":	"सन्ति, भिक्खवे, सत्ता नानत्तकाया नानत्तसञ्ञिनो, सेय्यथापि मनुस्सा, एकच्चे च देवा, एकच्चे च विनिपातिका। ",
"an7.44:1.4":	"अयं पठमा विञ्ञाणट्ठिति। ",
"an7.44:2.1":	"सन्ति, भिक्खवे, सत्ता नानत्तकाया एकत्तसञ्ञिनो, सेय्यथापि देवा ब्रह्मकायिका पठमाभिनिब्बत्ता। ",
"an7.44:2.2":	"अयं दुतिया विञ्ञाणट्ठिति। ",
"an7.44:3.1":	"सन्ति, भिक्खवे, सत्ता एकत्तकाया नानत्तसञ्ञिनो, सेय्यथापि देवा आभस्सरा। ",
"an7.44:3.2":	"अयं ततिया विञ्ञाणट्ठिति। ",
"an7.44:4.1":	"सन्ति, भिक्खवे, सत्ता एकत्तकाया एकत्तसञ्ञिनो, सेय्यथापि देवा सुभकिण्हा। ",
"an7.44:4.2":	"अयं चतुत्था विञ्ञाणट्ठिति। ",
"an7.44:5.1":	"सन्ति, भिक्खवे, सत्ता सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा ‘अनन्तो आकासो’ति आकासानञ्चायतनूपगा। ",
"an7.44:5.2":	"अयं पञ्चमा विञ्ञाणट्ठिति। ",
"an7.44:6.1":	"सन्ति, भिक्खवे, सत्ता सब्बसो आकासानञ्चायतनं समतिक्कम्म ‘अनन्तं विञ्ञाणन्’ति विञ्ञाणञ्चायतनूपगा। ",
"an7.44:6.2":	"अयं छट्ठा विञ्ञाणट्ठिति। ",
"an7.44:7.1":	"सन्ति, भिक्खवे, सत्ता सब्बसो विञ्ञाणञ्चायतनं समतिक्कम्म ‘नत्थि किञ्ची’ति आकिञ्चञ्ञायतनूपगा। ",
"an7.44:7.2":	"अयं सत्तमा विञ्ञाणट्ठिति। ",
"an7.44:8.1":	"इमा खो, भिक्खवे, सत्त विञ्ञाणट्ठितियो”ति। ",
"an7.44:8.2":	"पठमं। "
}	
