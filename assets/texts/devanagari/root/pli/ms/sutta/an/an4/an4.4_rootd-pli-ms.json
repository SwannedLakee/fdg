{	
"an4.4:0.1":	"अङ्गुत्तर निकाय ४।४ ",
"an4.4:0.2":	"१। भण्डगामवग्ग ",
"an4.4:0.3":	"दुतियखतसुत्त ",
"an4.4:1.1":	"“चतूसु, भिक्खवे, मिच्छा पटिपज्जमानो बालो अब्यत्तो असप्पुरिसो खतं उपहतं अत्तानं परिहरति सावज्जो च होति सानुवज्जो च विञ्ञूनं, बहुञ्च अपुञ्ञं पसवति। ",
"an4.4:1.2":	"कतमेसु चतूसु? ",
"an4.4:1.3":	"मातरि, भिक्खवे, मिच्छा पटिपज्जमानो बालो अब्यत्तो असप्पुरिसो खतं उपहतं अत्तानं परिहरति, सावज्जो च होति सानुवज्जो च विञ्ञूनं, बहुञ्च अपुञ्ञं पसवति। ",
"an4.4:1.4":	"पितरि, भिक्खवे, मिच्छा पटिपज्जमानो …पे… तथागते, भिक्खवे, मिच्छा पटिपज्जमानो …पे… तथागतसावके, भिक्खवे, मिच्छा पटिपज्जमानो बालो अब्यत्तो असप्पुरिसो खतं उपहतं अत्तानं परिहरति, सावज्जो च होति सानुवज्जो च विञ्ञूनं, बहुञ्च अपुञ्ञं पसवति। ",
"an4.4:1.5":	"इमेसु खो, भिक्खवे, चतूसु मिच्छा पटिपज्जमानो बालो अब्यत्तो असप्पुरिसो खतं उपहतं अत्तानं परिहरति, सावज्जो च होति सानुवज्जो च विञ्ञूनं, बहुञ्च अपुञ्ञं पसवति। ",
"an4.4:2.1":	"चतूसु, भिक्खवे, सम्मा पटिपज्जमानो पण्डितो वियत्तो सप्पुरिसो अक्खतं अनुपहतं अत्तानं परिहरति, अनवज्जो च होति अननुवज्जो च विञ्ञूनं, बहुञ्च पुञ्ञं पसवति। ",
"an4.4:2.2":	"कतमेसु चतूसु? ",
"an4.4:2.3":	"मातरि, भिक्खवे, सम्मा पटिपज्जमानो पण्डितो वियत्तो सप्पुरिसो अक्खतं अनुपहतं अत्तानं परिहरति, अनवज्जो च होति अननुवज्जो च विञ्ञूनं, बहुञ्च पुञ्ञं पसवति। ",
"an4.4:2.4":	"पितरि, भिक्खवे, सम्मा पटिपज्जमानो …पे… तथागते, भिक्खवे, सम्मा पटिपज्जमानो …पे… तथागतसावके, भिक्खवे, सम्मा पटिपज्जमानो पण्डितो वियत्तो सप्पुरिसो अक्खतं अनुपहतं अत्तानं परिहरति, अनवज्जो च होति अननुवज्जो च विञ्ञूनं, बहुञ्च पुञ्ञं पसवति। ",
"an4.4:2.5":	"इमेसु खो, भिक्खवे, चतूसु सम्मा पटिपज्जमानो पण्डितो वियत्तो सप्पुरिसो अक्खतं अनुपहतं अत्तानं परिहरति, अनवज्जो च होति अननुवज्जो च विञ्ञूनं, बहुञ्च पुञ्ञं पसवतीति। ",
"an4.4:3.1":	"मातरि पितरि चापि, ",
"an4.4:3.2":	"यो मिच्छा पटिपज्जति; ",
"an4.4:3.3":	"तथागते वा सम्बुद्धे, ",
"an4.4:3.4":	"अथ वा तस्स सावके; ",
"an4.4:3.5":	"बहुञ्च सो पसवति, ",
"an4.4:3.6":	"अपुञ्ञं तादिसो नरो। ",
"an4.4:4.1":	"ताय नं अधम्मचरियाय, ",
"an4.4:4.2":	"मातापितूसु पण्डिता; ",
"an4.4:4.3":	"इधेव नं गरहन्ति, ",
"an4.4:4.4":	"पेच्चापायञ्च गच्छति। ",
"an4.4:5.1":	"मातरि पितरि चापि, ",
"an4.4:5.2":	"यो सम्मा पटिपज्जति; ",
"an4.4:5.3":	"तथागते वा सम्बुद्धे, ",
"an4.4:5.4":	"अथ वा तस्स सावके; ",
"an4.4:5.5":	"बहुञ्च सो पसवति, ",
"an4.4:5.6":	"पुञ्ञं एतादिसो नरो। ",
"an4.4:6.1":	"ताय नं धम्मचरियाय, ",
"an4.4:6.2":	"मातापितूसु पण्डिता; ",
"an4.4:6.3":	"इधेव नं पसंसन्ति, ",
"an4.4:6.4":	"पेच्च सग्गे पमोदती”ति। ",
"an4.4:6.5":	"चतुत्थं। "
}	
