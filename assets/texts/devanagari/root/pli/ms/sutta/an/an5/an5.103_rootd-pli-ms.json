{	
"an5.103:0.1":	"अङ्गुत्तर निकाय ५।१०३ ",
"an5.103:0.2":	"११। फासुविहारवग्ग ",
"an5.103:0.3":	"महाचोरसुत्त ",
"an5.103:1.1":	"“पञ्चहि, भिक्खवे, अङ्गेहि समन्नागतो महाचोरो सन्धिम्पि छिन्दति, निल्लोपम्पि हरति, एकागारिकम्पि करोति, परिपन्थेपि तिट्ठति। ",
"an5.103:1.2":	"कतमेहि पञ्चहि? ",
"an5.103:1.3":	"इध, भिक्खवे, महाचोरो विसमनिस्सितो च होति, गहननिस्सितो च, बलवनिस्सितो च, भोगचागी च, एकचारी च। ",
"an5.103:2.1":	"कथञ्च, भिक्खवे, महाचोरो विसमनिस्सितो होति? ",
"an5.103:2.2":	"इध, भिक्खवे, महाचोरो नदीविदुग्गं वा निस्सितो होति पब्बतविसमं वा। ",
"an5.103:2.3":	"एवं खो, भिक्खवे, महाचोरो विसमनिस्सितो होति। ",
"an5.103:3.1":	"कथञ्च, भिक्खवे, महाचोरो गहननिस्सितो होति? ",
"an5.103:3.2":	"इध, भिक्खवे, महाचोरो तिणगहनं वा निस्सितो होति रुक्खगहनं वा रोधं वा महावनसण्डं वा। ",
"an5.103:3.3":	"एवं खो, भिक्खवे, महाचोरो गहननिस्सितो होति। ",
"an5.103:4.1":	"कथञ्च, भिक्खवे, महाचोरो बलवनिस्सितो होति? ",
"an5.103:4.2":	"इध, भिक्खवे, महाचोरो राजानं वा राजमहामत्तानं वा निस्सितो होति। ",
"an5.103:4.3":	"तस्स एवं होति: ",
"an5.103:4.4":	"‘सचे मं कोचि किञ्चि वक्खति, इमे मे राजानो वा राजमहामत्ता वा परियोधाय अत्थं भणिस्सन्ती’ति। ",
"an5.103:4.5":	"सचे नं कोचि किञ्चि आह, त्यस्स राजानो वा राजमहामत्ता वा परियोधाय अत्थं भणन्ति। ",
"an5.103:4.6":	"एवं खो, भिक्खवे, महाचोरो बलवनिस्सितो होति। ",
"an5.103:5.1":	"कथञ्च, भिक्खवे, महाचोरो भोगचागी होति? ",
"an5.103:5.2":	"इध, भिक्खवे, महाचोरो अड्ढो होति महद्धनो महाभोगो। ",
"an5.103:5.3":	"तस्स एवं होति: ",
"an5.103:5.4":	"‘सचे मं कोचि किञ्चि वक्खति, इतो भोगेन पटिसन्थरिस्सामी’ति। ",
"an5.103:5.5":	"सचे नं कोचि किञ्चि आह, ततो भोगेन पटिसन्थरति। ",
"an5.103:5.6":	"एवं खो, भिक्खवे, महाचोरो भोगचागी होति। ",
"an5.103:6.1":	"कथञ्च, भिक्खवे, महाचोरो एकचारी होति? ",
"an5.103:6.2":	"इध, भिक्खवे, महाचोरो एककोव गहणानि कत्ता होति। ",
"an5.103:6.3":	"तं किस्स हेतु? ",
"an5.103:6.4":	"‘मा मे गुय्हमन्ता बहिद्धा सम्भेदं अगमंसू’ति। ",
"an5.103:6.5":	"एवं खो, भिक्खवे, महाचोरो एकचारी होति। ",
"an5.103:7.1":	"इमेहि खो, भिक्खवे, पञ्चहङ्गेहि समन्नागतो महाचोरो सन्धिम्पि छिन्दति निल्लोपम्पि हरति एकागारिकम्पि करोति परिपन्थेपि तिट्ठति। ",
"an5.103:8.1":	"एवमेवं खो, भिक्खवे, पञ्चहि धम्मेहि समन्नागतो पापभिक्खु खतं उपहतं अत्तानं परिहरति, सावज्जो च होति सानुवज्जो विञ्ञूनं, बहुञ्च अपुञ्ञं पसवति। ",
"an5.103:8.2":	"कतमेहि पञ्चहि? ",
"an5.103:8.3":	"इध, भिक्खवे, पापभिक्खु विसमनिस्सितो च होति, गहननिस्सितो च, बलवनिस्सितो च, भोगचागी च, एकचारी च। ",
"an5.103:9.1":	"कथञ्च, भिक्खवे, पापभिक्खु विसमनिस्सितो होति? ",
"an5.103:9.2":	"इध, भिक्खवे, पापभिक्खु विसमेन कायकम्मेन समन्नागतो होति, विसमेन वचीकम्मेन समन्नागतो होति, विसमेन मनोकम्मेन समन्नागतो होति। ",
"an5.103:9.3":	"एवं खो, भिक्खवे, पापभिक्खु विसमनिस्सितो होति। ",
"an5.103:10.1":	"कथञ्च, भिक्खवे, पापभिक्खु गहननिस्सितो होति? ",
"an5.103:10.2":	"इध, भिक्खवे, पापभिक्खु मिच्छादिट्ठिको होति अन्तग्गाहिकाय दिट्ठिया समन्नागतो। ",
"an5.103:10.3":	"एवं खो, भिक्खवे, पापभिक्खु गहननिस्सितो होति। ",
"an5.103:11.1":	"कथञ्च, भिक्खवे, पापभिक्खु बलवनिस्सितो होति? ",
"an5.103:11.2":	"इध, भिक्खवे, पापभिक्खु राजानं वा राजमहामत्तानं वा निस्सितो होति। ",
"an5.103:11.3":	"तस्स एवं होति: ",
"an5.103:11.4":	"‘सचे मं कोचि किञ्चि वक्खति, इमे मे राजानो वा राजमहामत्ता वा परियोधाय अत्थं भणिस्सन्ती’ति। ",
"an5.103:11.5":	"सचे नं कोचि किञ्चि आह, त्यस्स राजानो वा राजमहामत्ता वा परियोधाय अत्थं भणन्ति। ",
"an5.103:11.6":	"एवं खो, भिक्खवे, पापभिक्खु बलवनिस्सितो होति। ",
"an5.103:12.1":	"कथञ्च, भिक्खवे, पापभिक्खु भोगचागी होति? ",
"an5.103:12.2":	"इध, भिक्खवे, पापभिक्खु लाभी होति चीवरपिण्डपातसेनासनगिलानप्पच्चयभेसज्जपरिक्खारानं। ",
"an5.103:12.3":	"तस्स एवं होति: ",
"an5.103:12.4":	"‘सचे मं कोचि किञ्चि वक्खति, इतो लाभेन पटिसन्थरिस्सामी’ति। ",
"an5.103:12.5":	"सचे नं कोचि किञ्चि आह, ततो लाभेन पटिसन्थरति। ",
"an5.103:12.6":	"एवं खो, भिक्खवे, पापभिक्खु भोगचागी होति। ",
"an5.103:13.1":	"कथञ्च, भिक्खवे, पापभिक्खु एकचारी होति? ",
"an5.103:13.2":	"इध, भिक्खवे, पापभिक्खु एककोव पच्चन्तिमेसु जनपदेसु निवासं कप्पेति। ",
"an5.103:13.3":	"सो तत्थ कुलानि उपसङ्कमन्तो लाभं लभति। ",
"an5.103:13.4":	"एवं खो, भिक्खवे, पापभिक्खु एकचारी होति। ",
"an5.103:14.1":	"इमेहि खो, भिक्खवे, पञ्चहि धम्मेहि समन्नागतो पापभिक्खु खतं उपहतं अत्तानं परिहरति, सावज्जो च होति सानुवज्जो विञ्ञूनं, बहुञ्च अपुञ्ञं पसवती”ति। ",
"an5.103:14.2":	"ततियं। "
}	
