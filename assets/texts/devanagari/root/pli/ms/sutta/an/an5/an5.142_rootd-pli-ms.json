{	
"an5.142:0.1":	"अङ्गुत्तर निकाय ५।१४२ ",
"an5.142:0.2":	"१५। तिकण्डकीवग्ग ",
"an5.142:0.3":	"आरभतिसुत्त ",
"an5.142:1.1":	"“पञ्चिमे, भिक्खवे, पुग्गला सन्तो संविज्जमाना लोकस्मिं। ",
"an5.142:1.2":	"कतमे पञ्च? ",
"an5.142:1.3":	"इध, भिक्खवे, एकच्चो पुग्गलो आरभति च विप्पटिसारी च होति; ",
"an5.142:1.4":	"तञ्च चेतोविमुत्तिं पञ्ञाविमुत्तिं यथाभूतं नप्पजानाति यत्थस्स ते उप्पन्ना पापका अकुसला धम्मा अपरिसेसा निरुज्झन्ति। ",
"an5.142:2.1":	"इध पन, भिक्खवे, एकच्चो पुग्गलो आरभति, न विप्पटिसारी होति; ",
"an5.142:2.2":	"तञ्च चेतोविमुत्तिं पञ्ञाविमुत्तिं यथाभूतं नप्पजानाति यत्थस्स ते उप्पन्ना पापका अकुसला धम्मा अपरिसेसा निरुज्झन्ति। ",
"an5.142:3.1":	"इध पन, भिक्खवे, एकच्चो पुग्गलो न आरभति, विप्पटिसारी होति; ",
"an5.142:3.2":	"तञ्च चेतोविमुत्तिं पञ्ञाविमुत्तिं यथाभूतं नप्पजानाति यत्थस्स ते उप्पन्ना पापका अकुसला धम्मा अपरिसेसा निरुज्झन्ति। ",
"an5.142:4.1":	"इध पन, भिक्खवे, एकच्चो पुग्गलो न आरभति न विप्पटिसारी होति; ",
"an5.142:4.2":	"तञ्च चेतोविमुत्तिं पञ्ञाविमुत्तिं यथाभूतं नप्पजानाति यत्थस्स ते उप्पन्ना पापका अकुसला धम्मा अपरिसेसा निरुज्झन्ति। ",
"an5.142:5.1":	"इध पन, भिक्खवे, एकच्चो पुग्गलो न आरभति न विप्पटिसारी होति; ",
"an5.142:5.2":	"तञ्च चेतोविमुत्तिं पञ्ञाविमुत्तिं यथाभूतं पजानाति यत्थस्स ते उप्पन्ना पापका अकुसला धम्मा अपरिसेसा निरुज्झन्ति। ",
"an5.142:6.1":	"तत्र, भिक्खवे, य्वायं पुग्गलो आरभति च विप्पटिसारी च होति, ",
"an5.142:6.2":	"तञ्च चेतोविमुत्तिं पञ्ञाविमुत्तिं यथाभूतं नप्पजानाति यत्थस्स ते उप्पन्ना पापका अकुसला धम्मा अपरिसेसा निरुज्झन्ति, ",
"an5.142:6.3":	"सो एवमस्स वचनीयो: ",
"an5.142:6.4":	"‘आयस्मतो खो आरम्भजा आसवा संविज्जन्ति, विप्पटिसारजा आसवा पवड्ढन्ति, साधु वतायस्मा आरम्भजे आसवे पहाय विप्पटिसारजे आसवे पटिविनोदेत्वा चित्तं पञ्ञञ्च भावेतु; ",
"an5.142:6.5":	"एवमायस्मा अमुना पञ्चमेन पुग्गलेन समसमो भविस्सती’ति। ",
"an5.142:7.1":	"तत्र, भिक्खवे, य्वायं पुग्गलो आरभति न विप्पटिसारी होति, ",
"an5.142:7.2":	"तञ्च चेतोविमुत्तिं पञ्ञाविमुत्तिं यथाभूतं नप्पजानाति यत्थस्स ते उप्पन्ना पापका अकुसला धम्मा अपरिसेसा निरुज्झन्ति, ",
"an5.142:7.3":	"सो एवमस्स वचनीयो: ",
"an5.142:7.4":	"‘आयस्मतो खो आरम्भजा आसवा संविज्जन्ति, विप्पटिसारजा आसवा न पवड्ढन्ति, साधु वतायस्मा आरम्भजे आसवे पहाय चित्तं पञ्ञञ्च भावेतु; ",
"an5.142:7.5":	"एवमायस्मा अमुना पञ्चमेन पुग्गलेन समसमो भविस्सती’ति। ",
"an5.142:8.1":	"तत्र, भिक्खवे, य्वायं पुग्गलो न आरभति विप्पटिसारी होति, ",
"an5.142:8.2":	"तञ्च चेतोविमुत्तिं पञ्ञाविमुत्तिं यथाभूतं नप्पजानाति यत्थस्स ते उप्पन्ना पापका अकुसला धम्मा अपरिसेसा निरुज्झन्ति, ",
"an5.142:8.3":	"सो एवमस्स वचनीयो: ",
"an5.142:8.4":	"‘आयस्मतो खो आरम्भजा आसवा न संविज्जन्ति, विप्पटिसारजा आसवा पवड्ढन्ति, साधु वतायस्मा विप्पटिसारजे आसवे पटिविनोदेत्वा चित्तं पञ्ञञ्च भावेतु; ",
"an5.142:8.5":	"एवमायस्मा अमुना पञ्चमेन पुग्गलेन समसमो भविस्सती’ति। ",
"an5.142:9.1":	"तत्र, भिक्खवे, य्वायं पुग्गलो न आरभति न विप्पटिसारी होति, ",
"an5.142:9.2":	"तञ्च चेतोविमुत्तिं पञ्ञाविमुत्तिं यथाभूतं नप्पजानाति यत्थस्स ते उप्पन्ना पापका अकुसला धम्मा अपरिसेसा निरुज्झन्ति, ",
"an5.142:9.3":	"सो एवमस्स वचनीयो: ",
"an5.142:9.4":	"‘आयस्मतो खो आरम्भजा आसवा न संविज्जन्ति, विप्पटिसारजा आसवा न पवड्ढन्ति, साधु वतायस्मा चित्तं पञ्ञञ्च भावेतु; ",
"an5.142:9.5":	"एवमायस्मा अमुना पञ्चमेन पुग्गलेन समसमो भविस्सती’ति। ",
"an5.142:10.1":	"इति खो, भिक्खवे, इमे चत्तारो पुग्गला अमुना पञ्चमेन पुग्गलेन एवं ओवदियमाना एवं अनुसासियमाना अनुपुब्बेन आसवानं खयं पापुणन्ती”ति। ",
"an5.142:10.2":	"दुतियं। "
}	
