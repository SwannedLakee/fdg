{	
"an4.168:0.1":	"अङ्गुत्तर निकाय ४।१६८ ",
"an4.168:0.2":	"१७। पटिपदावग्ग ",
"an4.168:0.3":	"सारिपुत्तसुत्त ",
"an4.168:1.1":	"अथ खो आयस्मा महामोग्गल्लानो येनायस्मा सारिपुत्तो तेनुपसङ्कमि; उपसङ्कमित्वा आयस्मता सारिपुत्तेन सद्धिं सम्मोदि। ",
"an4.168:1.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो आयस्मा महामोग्गल्लानो आयस्मन्तं सारिपुत्तं एतदवोच: ",
"an4.168:2.1":	"“चतस्सो इमा, आवुसो सारिपुत्त, पटिपदा। ",
"an4.168:2.2":	"कतमा चतस्सो? ",
"an4.168:2.3":	"दुक्खा पटिपदा दन्धाभिञ्ञा, ",
"an4.168:2.4":	"दुक्खा पटिपदा खिप्पाभिञ्ञा, ",
"an4.168:2.5":	"सुखा पटिपदा दन्धाभिञ्ञा, ",
"an4.168:2.6":	"सुखा पटिपदा खिप्पाभिञ्ञा। ",
"an4.168:2.7":	"इमा खो, आवुसो, चतस्सो पटिपदा। ",
"an4.168:2.8":	"इमासं, आवुसो, चतुन्नं पटिपदानं कतमं ते पटिपदं आगम्म अनुपादाय आसवेहि चित्तं विमुत्तन्”ति? ",
"an4.168:3.1":	"“चतस्सो इमा, आवुसो मोग्गल्लान, पटिपदा। ",
"an4.168:3.2":	"कतमा चतस्सो? ",
"an4.168:3.3":	"दुक्खा पटिपदा दन्धाभिञ्ञा, दुक्खा पटिपदा खिप्पाभिञ्ञा, सुखा पटिपदा दन्धाभिञ्ञा, सुखा पटिपदा खिप्पाभिञ्ञा। ",
"an4.168:3.4":	"इमा खो, आवुसो, चतस्सो पटिपदा। ",
"an4.168:3.5":	"इमासं, आवुसो, चतुन्नं पटिपदानं यायं पटिपदा सुखा खिप्पाभिञ्ञा, इमं मे पटिपदं आगम्म अनुपादाय आसवेहि चित्तं विमुत्तन्”ति। ",
"an4.168:3.6":	"अट्ठमं। "
}	
