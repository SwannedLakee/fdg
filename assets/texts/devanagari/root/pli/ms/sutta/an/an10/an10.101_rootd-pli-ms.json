{	
"an10.101:0.1":	"अङ्गुत्तर निकाय १०।१०१ ",
"an10.101:0.2":	"११। समणसञ्ञावग्ग ",
"an10.101:0.3":	"समणसञ्ञासुत्त ",
"an10.101:1.1":	"“तिस्सो इमा, भिक्खवे, समणसञ्ञा भाविता बहुलीकता सत्त धम्मे परिपूरेन्ति। ",
"an10.101:1.2":	"कतमा तिस्सो? ",
"an10.101:1.3":	"वेवण्णियम्हि अज्झुपगतो, परपटिबद्धा मे जीविका, अञ्ञो मे आकप्पो करणीयोति—",
"an10.101:1.4":	"इमा खो, भिक्खवे, तिस्सो समणसञ्ञा भाविता बहुलीकता सत्त धम्मे परिपूरेन्ति। ",
"an10.101:2.1":	"कतमे सत्त? ",
"an10.101:2.2":	"सन्ततकारी होति सन्ततवुत्ति सीलेसु, अनभिज्झालु होति, अब्यापज्जो होति, अनतिमानी होति, सिक्खाकामो होति, “इदमत्थन्”तिस्स होति जीवितपरिक्खारेसु, आरद्धवीरियो च विहरति। ",
"an10.101:2.3":	"इमा खो, भिक्खवे, तिस्सो समणसञ्ञा भाविता बहुलीकता इमे सत्त धम्मे परिपूरेन्ती”ति। ",
"an10.101:2.4":	"पठमं। "
}	
