{	
"an7.29:0.1":	"अङ्गुत्तर निकाय ७।२९ ",
"an7.29:0.2":	"३। वज्जिसत्तकवग्ग ",
"an7.29:0.3":	"दुतियपरिहानिसुत्त ",
"an7.29:1.1":	"“सत्तिमे, भिक्खवे, धम्मा उपासकस्स परिहानाय संवत्तन्ति। ",
"an7.29:1.2":	"कतमे सत्त? ",
"an7.29:1.3":	"भिक्खुदस्सनं हापेति, ",
"an7.29:1.4":	"सद्धम्मस्सवनं पमज्जति, ",
"an7.29:1.5":	"अधिसीले न सिक्खति, ",
"an7.29:1.6":	"अप्पसादबहुलो होति, ",
"an7.29:1.7":	"भिक्खूसु थेरेसु चेव नवेसु च मज्झिमेसु च उपारम्भचित्तो धम्मं सुणाति रन्धगवेसी, ",
"an7.29:1.8":	"इतो बहिद्धा दक्खिणेय्यं गवेसति, ",
"an7.29:1.9":	"तत्थ च पुब्बकारं करोति। ",
"an7.29:1.10":	"इमे खो, भिक्खवे, सत्त धम्मा उपासकस्स परिहानाय संवत्तन्ति। ",
"an7.29:2.1":	"सत्तिमे, भिक्खवे, धम्मा उपासकस्स अपरिहानाय संवत्तन्ति। ",
"an7.29:2.2":	"कतमे सत्त? ",
"an7.29:2.3":	"भिक्खुदस्सनं न हापेति, ",
"an7.29:2.4":	"सद्धम्मस्सवनं नप्पमज्जति, ",
"an7.29:2.5":	"अधिसीले सिक्खति, ",
"an7.29:2.6":	"पसादबहुलो होति, ",
"an7.29:2.7":	"भिक्खूसु थेरेसु चेव नवेसु च मज्झिमेसु च अनुपारम्भचित्तो धम्मं सुणाति न रन्धगवेसी, ",
"an7.29:2.8":	"न इतो बहिद्धा दक्खिणेय्यं गवेसति, ",
"an7.29:2.9":	"इध च पुब्बकारं करोति। ",
"an7.29:2.10":	"इमे खो, भिक्खवे, सत्त धम्मा उपासकस्स अपरिहानाय संवत्तन्ती”ति। ",
"an7.29:2.11":	"इदमवोच भगवा। ",
"an7.29:2.12":	"इदं वत्वान सुगतो अथापरं एतदवोच सत्था: ",
"an7.29:3.1":	"“दस्सनं भावितत्तानं, ",
"an7.29:3.2":	"यो हापेति उपासको; ",
"an7.29:3.3":	"सवनञ्च अरियधम्मानं, ",
"an7.29:3.4":	"अधिसीले न सिक्खति। ",
"an7.29:4.1":	"अप्पसादो च भिक्खूसु, ",
"an7.29:4.2":	"भिय्यो भिय्यो पवड्ढति; ",
"an7.29:4.3":	"उपारम्भकचित्तो च, ",
"an7.29:4.4":	"सद्धम्मं सोतुमिच्छति। ",
"an7.29:5.1":	"इतो च बहिद्धा अञ्ञं, ",
"an7.29:5.2":	"दक्खिणेय्यं गवेसति; ",
"an7.29:5.3":	"तत्थेव च पुब्बकारं, ",
"an7.29:5.4":	"यो करोति उपासको। ",
"an7.29:6.1":	"एते खो परिहानिये, ",
"an7.29:6.2":	"सत्त धम्मे सुदेसिते; ",
"an7.29:6.3":	"उपासको सेवमानो, ",
"an7.29:6.4":	"सद्धम्मा परिहायति। ",
"an7.29:7.1":	"दस्सनं भावितत्तानं, ",
"an7.29:7.2":	"यो न हापेति उपासको; ",
"an7.29:7.3":	"सवनञ्च अरियधम्मानं, ",
"an7.29:7.4":	"अधिसीले च सिक्खति। ",
"an7.29:8.1":	"पसादो चस्स भिक्खूसु, ",
"an7.29:8.2":	"भिय्यो भिय्यो पवड्ढति; ",
"an7.29:8.3":	"अनुपारम्भचित्तो च, ",
"an7.29:8.4":	"सद्धम्मं सोतुमिच्छति। ",
"an7.29:9.1":	"न इतो बहिद्धा अञ्ञं, ",
"an7.29:9.2":	"दक्खिणेय्यं गवेसति; ",
"an7.29:9.3":	"इधेव च पुब्बकारं, ",
"an7.29:9.4":	"यो करोति उपासको। ",
"an7.29:10.1":	"एते खो अपरिहानिये, ",
"an7.29:10.2":	"सत्त धम्मे सुदेसिते; ",
"an7.29:10.3":	"उपासको सेवमानो, ",
"an7.29:10.4":	"सद्धम्मा न परिहायती”ति। ",
"an7.29:10.5":	"नवमं। "
}	
