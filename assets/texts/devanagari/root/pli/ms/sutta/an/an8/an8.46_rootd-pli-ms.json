{	
"an8.46:0.1":	"अङ्गुत्तर निकाय ८।४६ ",
"an8.46:0.2":	"५। उपोसथवग्ग ",
"an8.46:0.3":	"अनुरुद्धसुत्त ",
"an8.46:1.1":	"एकं समयं भगवा कोसम्बियं विहरति घोसितारामे। ",
"an8.46:1.2":	"तेन खो पन समयेन आयस्मा अनुरुद्धो दिवाविहारं गतो होति पटिसल्लीनो। ",
"an8.46:1.3":	"अथ खो सम्बहुला मनापकायिका देवता येनायस्मा अनुरुद्धो तेनुपसङ्कमिंसु; उपसङ्कमित्वा आयस्मन्तं अनुरुद्धं अभिवादेत्वा एकमन्तं अट्ठंसु। एकमन्तं ठिता खो ता देवता आयस्मन्तं अनुरुद्धं एतदवोचुं: ",
"an8.46:1.4":	"“मयं, भन्ते अनुरुद्ध, मनापकायिका नाम देवता तीसु ठानेसु इस्सरियं कारेम वसं वत्तेम। ",
"an8.46:1.5":	"मयं, भन्ते अनुरुद्ध, यादिसकं वण्णं आकङ्खाम तादिसकं वण्णं ठानसो पटिलभाम; ",
"an8.46:1.6":	"यादिसकं सरं आकङ्खाम तादिसकं सरं ठानसो पटिलभाम; ",
"an8.46:1.7":	"यादिसकं सुखं आकङ्खाम तादिसकं सुखं ठानसो पटिलभाम। ",
"an8.46:1.8":	"मयं, भन्ते अनुरुद्ध, मनापकायिका नाम देवता इमेसु तीसु ठानेसु इस्सरियं कारेम वसं वत्तेमा”ति। ",
"an8.46:2.1":	"अथ खो आयस्मतो अनुरुद्धस्स एतदहोसि: ",
"an8.46:2.2":	"“अहो वतिमा देवता सब्बाव नीला अस्सु नीलवण्णा नीलवत्था नीलालङ्कारा”ति। ",
"an8.46:2.3":	"अथ खो ता देवता आयस्मतो अनुरुद्धस्स चित्तमञ्ञाय सब्बाव नीला अहेसुं नीलवण्णा नीलवत्था नीलालङ्कारा। ",
"an8.46:3.1":	"अथ खो आयस्मतो अनुरुद्धस्स एतदहोसि: ",
"an8.46:3.2":	"“अहो वतिमा देवता सब्बाव पीता अस्सु …पे… ",
"an8.46:3.3":	"सब्बाव लोहितका अस्सु … ",
"an8.46:3.4":	"सब्बाव ओदाता अस्सु ओदातवण्णा ओदातवत्था ओदातालङ्कारा”ति। ",
"an8.46:3.5":	"अथ खो ता देवता आयस्मतो अनुरुद्धस्स चित्तमञ्ञाय सब्बाव ओदाता अहेसुं ओदातवण्णा ओदातवत्था ओदातालङ्कारा। ",
"an8.46:4.1":	"अथ खो ता देवता एका च गायि एका च नच्चि एका च अच्छरं वादेसि। ",
"an8.46:4.2":	"सेय्यथापि नाम पञ्चङ्गिकस्स तूरियस्स सुविनीतस्स सुप्पटिपताळितस्स कुसलेहि सुसमन्नाहतस्स सद्दो होति वग्गु च रजनीयो च कमनीयो च पेमनीयो च मदनीयो च; ",
"an8.46:4.3":	"एवमेवं तासं देवतानं अलङ्कारानं सद्दो होति वग्गु च रजनीयो च कमनीयो च पेमनीयो च मदनीयो च। ",
"an8.46:4.4":	"अथ खो आयस्मा अनुरुद्धो इन्द्रियानि ओक्खिपि। ",
"an8.46:5.1":	"अथ खो ता देवता “न ख्वय्यो अनुरुद्धो सादियती”ति तत्थेवन्तरधायिंसु। ",
"an8.46:5.2":	"अथ खो आयस्मा अनुरुद्धो सायन्हसमयं पटिसल्लाना वुट्ठितो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा अनुरुद्धो भगवन्तं एतदवोच: ",
"an8.46:6.1":	"“इधाहं, भन्ते, दिवाविहारं गतो होमि पटिसल्लीनो। ",
"an8.46:6.2":	"अथ खो, भन्ते, सम्बहुला मनापकायिका देवता येनाहं तेनुपसङ्कमिंसु; उपसङ्कमित्वा मं अभिवादेत्वा एकमन्तं अट्ठंसु। एकमन्तं ठिता खो, भन्ते, ता देवता मं एतदवोचुं: ",
"an8.46:6.3":	"‘मयं, भन्ते अनुरुद्ध, मनापकायिका नाम देवता तीसु ठानेसु इस्सरियं कारेम वसं वत्तेम। ",
"an8.46:6.4":	"मयं, भन्ते अनुरुद्ध, यादिसकं वण्णं आकङ्खाम तादिसकं वण्णं ठानसो पटिलभाम; ",
"an8.46:6.5":	"यादिसकं सरं आकङ्खाम तादिसकं सरं ठानसो पटिलभाम; ",
"an8.46:6.6":	"यादिसकं सुखं आकङ्खाम तादिसकं सुखं ठानसो पटिलभाम। ",
"an8.46:6.7":	"मयं, भन्ते अनुरुद्ध, मनापकायिका नाम देवता इमेसु तीसु ठानेसु इस्सरियं कारेम वसं वत्तेमा’ति। ",
"an8.46:6.8":	"तस्स मय्हं, भन्ते, एतदहोसि: ",
"an8.46:6.9":	"‘अहो वतिमा देवता सब्बाव नीला अस्सु नीलवण्णा नीलवत्था नीलालङ्कारा’ति। ",
"an8.46:6.10":	"अथ खो, भन्ते, ता देवता मम चित्तमञ्ञाय सब्बाव नीला अहेसुं नीलवण्णा नीलवत्था नीलालङ्कारा। ",
"an8.46:7.1":	"तस्स मय्हं, भन्ते, एतदहोसि: ",
"an8.46:7.2":	"‘अहो वतिमा देवता सब्बाव पीता अस्सु …पे… ",
"an8.46:7.3":	"सब्बाव लोहितका अस्सु …पे… ",
"an8.46:7.4":	"सब्बाव ओदाता अस्सु ओदातवण्णा ओदातवत्था ओदातालङ्कारा’ति। ",
"an8.46:7.5":	"अथ खो, भन्ते, ता देवता मम चित्तमञ्ञाय सब्बाव ओदाता अहेसुं ओदातवण्णा ओदातवत्था ओदातालङ्कारा। ",
"an8.46:8.1":	"अथ खो, भन्ते, ता देवता एका च गायि एका च नच्चि एका च अच्छरं वादेसि। ",
"an8.46:8.2":	"सेय्यथापि नाम पञ्चङ्गिकस्स तूरियस्स सुविनीतस्स सुप्पटिपताळितस्स कुसलेहि सुसमन्नाहतस्स सद्दो होति वग्गु च रजनीयो च कमनीयो च पेमनीयो च मदनीयो च; ",
"an8.46:8.3":	"एवमेवं तासं देवतानं अलङ्कारानं सद्दो होति वग्गु च रजनीयो च कमनीयो च पेमनीयो च मदनीयो च। ",
"an8.46:8.4":	"अथ ख्वाहं, भन्ते, इन्द्रियानि ओक्खिपि। ",
"an8.46:9.1":	"अथ खो, भन्ते, ता देवता ‘न ख्वय्यो अनुरुद्धो सादियती’ति तत्थेवन्तरधायिंसु। ",
"an8.46:9.2":	"कतिहि नु खो, भन्ते, धम्मेहि समन्नागतो मातुगामो कायस्स भेदा परं मरणा मनापकायिकानं देवानं सहब्यतं उपपज्जती”ति? ",
"an8.46:10.1":	"“अट्ठहि खो, अनुरुद्ध, धम्मेहि समन्नागतो मातुगामो कायस्स भेदा परं मरणा मनापकायिकानं देवानं सहब्यतं उपपज्जति। ",
"an8.46:10.2":	"कतमेहि अट्ठहि? ",
"an8.46:10.3":	"इध, अनुरुद्ध, मातुगामो यस्स मातापितरो भत्तुनो देन्ति अत्थकामा हितेसिनो अनुकम्पका अनुकम्पं उपादाय तस्स होति पुब्बुट्ठायिनी पच्छानिपातिनी किङ्कारपटिस्साविनी मनापचारिनी पियवादिनी। ",
"an8.46:11.1":	"ये ते भत्तु गरुनो होन्ति—",
"an8.46:11.2":	"माताति वा पिताति वा समणब्राह्मणाति वा—",
"an8.46:11.3":	"ते सक्करोति, गरुं करोति, मानेति, पूजेति, अब्भागते च आसनोदकेन पटिपूजेति। ",
"an8.46:12.1":	"ये ते भत्तु अब्भन्तरा कम्मन्ता—उण्णाति वा कप्पासाति वा—तत्थ दक्खा होति अनलसा तत्रुपायाय वीमंसाय समन्नागता अलं कातुं अलं संविधातुं। ",
"an8.46:13.1":	"यो सो भत्तु अब्भन्तरो अन्तोजनो—दासाति वा पेस्साति वा कम्मकराति वा—",
"an8.46:13.2":	"तेसं कतञ्च कततो जानाति अकतञ्च अकततो जानाति, गिलानकानञ्च बलाबलं जानाति खादनीयं भोजनीयञ्चस्स पच्चंसेन संविभजति। ",
"an8.46:14.1":	"यं भत्तु आहरति धनं वा धञ्ञं वा जातरूपं वा तं आरक्खेन गुत्तिया सम्पादेति, तत्थ च होति अधुत्ती अथेनी असोण्डी अविनासिका। ",
"an8.46:15.1":	"उपासिका खो पन होति बुद्धं सरणं गता धम्मं सरणं गता सङ्घं सरणं गता। ",
"an8.46:16.1":	"सीलवती खो पन होति—",
"an8.46:16.2":	"पाणातिपाता पटिविरता, अदिन्नादाना पटिविरता, कामेसुमिच्छाचारा पटिविरता, मुसावादा पटिविरता, सुरामेरयमज्जपमादट्ठाना पटिविरता। ",
"an8.46:17.1":	"चागवती खो पन होति। ",
"an8.46:17.2":	"विगतमलमच्छेरेन चेतसा अगारं अज्झावसति मुत्तचागा पयतपाणिनी वोस्सग्गरता याचयोगा दानसंविभागरता। ",
"an8.46:18.1":	"इमेहि खो, अनुरुद्ध, अट्ठहि धम्मेहि समन्नागतो मातुगामो कायस्स भेदा परं मरणा मनापकायिकानं देवानं सहब्यतं उपपज्जतीति। ",
"an8.46:19.1":	"यो नं भरति सब्बदा, ",
"an8.46:19.2":	"निच्चं आतापि उस्सुको; ",
"an8.46:19.3":	"तं सब्बकामदं पोसं, ",
"an8.46:19.4":	"भत्तारं नातिमञ्ञति। ",
"an8.46:20.1":	"न चापि सोत्थि भत्तारं, ",
"an8.46:20.2":	"इस्सावादेन रोसये; ",
"an8.46:20.3":	"भत्तु च गरुनो सब्बे, ",
"an8.46:20.4":	"पटिपूजेति पण्डिता। ",
"an8.46:21.1":	"उट्ठाहिका अनलसा, ",
"an8.46:21.2":	"सङ्गहितपरिज्जना; ",
"an8.46:21.3":	"भत्तु मनापं चरति, ",
"an8.46:21.4":	"सम्भतं अनुरक्खति। ",
"an8.46:22.1":	"या एवं वत्तति नारी, ",
"an8.46:22.2":	"भत्तु छन्दवसानुगा; ",
"an8.46:22.3":	"मनापा नाम ते देवा, ",
"an8.46:22.4":	"यत्थ सा उपपज्जती”ति। ",
"an8.46:22.5":	"छट्ठं। "
}	
