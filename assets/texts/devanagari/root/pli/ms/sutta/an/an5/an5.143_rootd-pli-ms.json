{	
"an5.143:0.1":	"अङ्गुत्तर निकाय ५।१४३ ",
"an5.143:0.2":	"१५। तिकण्डकीवग्ग ",
"an5.143:0.3":	"सारन्ददसुत्त ",
"an5.143:1.1":	"एकं समयं भगवा वेसालियं विहरति महावने कूटागारसालायं। ",
"an5.143:1.2":	"अथ खो भगवा पुब्बण्हसमयं निवासेत्वा पत्तचीवरमादाय वेसालिं पिण्डाय पाविसि। ",
"an5.143:1.3":	"तेन खो पन समयेन पञ्चमत्तानं लिच्छविसतानं सारन्ददे चेतिये सन्निसिन्नानं सन्निपतितानं अयमन्तराकथा उदपादि: ",
"an5.143:1.4":	"“पञ्चन्नं रतनानं पातुभावो दुल्लभो लोकस्मिं। ",
"an5.143:1.5":	"कतमेसं पञ्चन्नं? ",
"an5.143:1.6":	"हत्थिरतनस्स पातुभावो दुल्लभो लोकस्मिं, अस्सरतनस्स पातुभावो दुल्लभो लोकस्मिं, मणिरतनस्स पातुभावो दुल्लभो लोकस्मिं, इत्थिरतनस्स पातुभावो दुल्लभो लोकस्मिं, गहपतिरतनस्स पातुभावो दुल्लभो लोकस्मिं। ",
"an5.143:1.7":	"इमेसं पञ्चन्नं रतनानं पातुभावो दुल्लभो लोकस्मिन्”ति। ",
"an5.143:2.1":	"अथ खो ते लिच्छवी मग्गे पुरिसं ठपेसुं: ",
"an5.143:2.2":	"“यदा त्वं, अम्भो पुरिस, पस्सेय्यासि भगवन्तं, अथ अम्हाकं आरोचेय्यासी”ति। ",
"an5.143:2.3":	"अद्दसा खो सो पुरिसो भगवन्तं दूरतोव आगच्छन्तं; ",
"an5.143:2.4":	"दिस्वान येन ते लिच्छवी तेनुपसङ्कमि; उपसङ्कमित्वा ते लिच्छवी एतदवोच: ",
"an5.143:2.5":	"“अयं सो, भन्ते, भगवा गच्छति अरहं सम्मासम्बुद्धो; ",
"an5.143:2.6":	"यस्सदानि कालं मञ्ञथा”ति। ",
"an5.143:3.1":	"अथ खो ते लिच्छवी येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं अट्ठंसु। एकमन्तं ठिता खो ते लिच्छवी भगवन्तं एतदवोचुं: ",
"an5.143:4.1":	"“साधु, भन्ते, येन सारन्ददं चेतियं तेनुपसङ्कमतु अनुकम्पं उपादाया”ति। ",
"an5.143:4.2":	"अधिवासेसि भगवा तुण्हीभावेन। ",
"an5.143:4.3":	"अथ खो भगवा येन सारन्ददं चेतियं तेनुपसङ्कमि; उपसङ्कमित्वा पञ्ञत्ते आसने निसीदि। निसज्ज खो भगवा ते लिच्छवी एतदवोच: ",
"an5.143:4.4":	"“काय नुत्थ, लिच्छवी, एतरहि कथाय सन्निसिन्ना, का च पन वो अन्तराकथा विप्पकता”ति? ",
"an5.143:4.5":	"“इध, भन्ते, अम्हाकं सन्निसिन्नानं सन्निपतितानं अयमन्तराकथा उदपादि: ",
"an5.143:4.6":	"‘पञ्चन्नं रतनानं पातुभावो दुल्लभो लोकस्मिं। ",
"an5.143:4.7":	"कतमेसं पञ्चन्नं? ",
"an5.143:4.8":	"हत्थिरतनस्स पातुभावो दुल्लभो लोकस्मिं, अस्सरतनस्स पातुभावो दुल्लभो लोकस्मिं, मणिरतनस्स पातुभावो दुल्लभो लोकस्मिं, इत्थिरतनस्स पातुभावो दुल्लभो लोकस्मिं, गहपतिरतनस्स पातुभावो दुल्लभो लोकस्मिं। ",
"an5.143:4.9":	"इमेसं पञ्चन्नं रतनानं पातुभावो दुल्लभो लोकस्मिन्’”ति। ",
"an5.143:5.1":	"“कामाधिमुत्तानं वत भो लिच्छवीनं कामंयेव आरब्भ अन्तराकथा उदपादि। ",
"an5.143:5.2":	"पञ्चन्नं, लिच्छवी, रतनानं पातुभावो दुल्लभो लोकस्मिं। ",
"an5.143:5.3":	"कतमेसं पञ्चन्नं? ",
"an5.143:5.4":	"तथागतस्स अरहतो सम्मासम्बुद्धस्स पातुभावो दुल्लभो लोकस्मिं, ",
"an5.143:5.5":	"तथागतप्पवेदितस्स धम्मविनयस्स देसेता पुग्गलो दुल्लभो लोकस्मिं, ",
"an5.143:5.6":	"तथागतप्पवेदितस्स धम्मविनयस्स देसितस्स विञ्ञाता पुग्गलो दुल्लभो लोकस्मिं, ",
"an5.143:5.7":	"तथागतप्पवेदितस्स धम्मविनयस्स देसितस्स विञ्ञाता धम्मानुधम्मप्पटिपन्नो पुग्गलो दुल्लभो लोकस्मिं, ",
"an5.143:5.8":	"कतञ्ञू कतवेदी पुग्गलो दुल्लभो लोकस्मिं। ",
"an5.143:5.9":	"इमेसं खो, लिच्छवी, पञ्चन्नं रतनानं पातुभावो दुल्लभो लोकस्मिन्”ति। ",
"an5.143:5.10":	"ततियं। "
}	
