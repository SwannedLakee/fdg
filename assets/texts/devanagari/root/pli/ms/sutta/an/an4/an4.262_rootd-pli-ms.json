{	
"an4.262:0.1":	"अङ्गुत्तर निकाय ४।२६२ ",
"an4.262:0.2":	"२६। अभिञ्ञावग्ग ",
"an4.262:0.3":	"अरञ्ञसुत्त ",
"an4.262:1.1":	"“चतूहि, भिक्खवे, धम्मेहि समन्नागतो भिक्खु नालं अरञ्ञवनपत्थानि पन्तानि सेनासनानि पटिसेवितुं। ",
"an4.262:1.2":	"कतमेहि चतूहि? ",
"an4.262:1.3":	"कामवितक्केन, ब्यापादवितक्केन, विहिंसावितक्केन, दुप्पञ्ञो होति जळो एलमूगो—",
"an4.262:1.4":	"इमेहि खो, भिक्खवे, चतूहि धम्मेहि समन्नागतो भिक्खु नालं अरञ्ञवनपत्थानि पन्तानि सेनासनानि पटिसेवितुं। ",
"an4.262:2.1":	"चतूहि, भिक्खवे, धम्मेहि समन्नागतो भिक्खु अलं अरञ्ञवनपत्थानि पन्तानि सेनासनानि पटिसेवितुं। ",
"an4.262:2.2":	"कतमेहि चतूहि? ",
"an4.262:2.3":	"नेक्खम्मवितक्केन, अब्यापादवितक्केन, अविहिंसावितक्केन, पञ्ञवा होति अजळो अनेलमूगो—",
"an4.262:2.4":	"इमेहि खो, भिक्खवे, चतूहि धम्मेहि समन्नागतो भिक्खु अलं अरञ्ञवनपत्थानि पन्तानि सेनासनानि पटिसेवितुन्”ति। ",
"an4.262:2.5":	"नवमं। "
}	
