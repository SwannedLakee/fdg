{	
"an3.128:0.1":	"अङ्गुत्तर निकाय ३।१२८ ",
"an3.128:0.2":	"१३। कुसिनारवग्ग ",
"an3.128:0.3":	"कटुवियसुत्त ",
"an3.128:1.1":	"एकं समयं भगवा बाराणसियं विहरति इसिपतने मिगदाये। ",
"an3.128:1.2":	"अथ खो भगवा पुब्बण्हसमयं निवासेत्वा पत्तचीवरमादाय बाराणसिं पिण्डाय पाविसि। ",
"an3.128:1.3":	"अद्दसा खो भगवा गोयोगपिलक्खस्मिं पिण्डाय चरमानो अञ्ञतरं भिक्खुं रित्तस्सादं बाहिरस्सादं मुट्ठस्सतिं असम्पजानं असमाहितं विब्भन्तचित्तं पाकतिन्द्रियं। ",
"an3.128:1.4":	"दिस्वा तं भिक्खुं एतदवोच: ",
"an3.128:2.1":	"“मा खो त्वं, भिक्खु, अत्तानं कटुवियमकासि। ",
"an3.128:2.2":	"तं वत, भिक्खु, कटुवियकतं अत्तानं आमगन्धेन अवस्सुतं मक्खिका नानुपतिस्सन्ति नान्वास्सविस्सन्तीति, नेतं ठानं विज्जती”ति। ",
"an3.128:2.3":	"अथ खो सो भिक्खु भगवता इमिना ओवादेन ओवदितो संवेगमापादि। ",
"an3.128:2.4":	"अथ खो भगवा बाराणसियं पिण्डाय चरित्वा पच्छाभत्तं पिण्डपातपटिक्कन्तो भिक्खू आमन्तेसि: ",
"an3.128:3.1":	"“इधाहं, भिक्खवे, पुब्बण्हसमयं निवासेत्वा पत्तचीवरमादाय बाराणसिं पिण्डाय पाविसिं। ",
"an3.128:3.2":	"अद्दसं खो अहं, भिक्खवे, गोयोगपिलक्खस्मिं पिण्डाय चरमानो अञ्ञतरं भिक्खुं रित्तस्सादं बाहिरस्सादं मुट्ठस्सतिं असम्पजानं असमाहितं विब्भन्तचित्तं पाकतिन्द्रियं। ",
"an3.128:3.3":	"दिस्वा तं भिक्खुं एतदवोचं: ",
"an3.128:4.1":	"‘मा खो त्वं, भिक्खु, अत्तानं कटुवियमकासि। ",
"an3.128:4.2":	"तं वत भिक्खु कटुवियकतं अत्तानं आमगन्धेन अवस्सुतं मक्खिका नानुपतिस्सन्ति नान्वास्सविस्सन्तीति, नेतं ठानं विज्जती’ति। ",
"an3.128:4.3":	"अथ खो, भिक्खवे, सो भिक्खु मया इमिना ओवादेन ओवदितो संवेगमापादी”ति। ",
"an3.128:4.4":	"एवं वुत्ते, अञ्ञतरो भिक्खु भगवन्तं एतदवोच: ",
"an3.128:4.5":	"“किं नु खो, भन्ते, कटुवियं? ",
"an3.128:4.6":	"को आमगन्धो? ",
"an3.128:4.7":	"का मक्खिका”ति? ",
"an3.128:5.1":	"“अभिज्झा खो, भिक्खु, कटुवियं; ",
"an3.128:5.2":	"ब्यापादो आमगन्धो; ",
"an3.128:5.3":	"पापका अकुसला वितक्का मक्खिका। ",
"an3.128:5.4":	"तं वत, भिक्खु, कटुवियकतं अत्तानं आमगन्धेन अवस्सुतं मक्खिका नानुपतिस्सन्ति नान्वास्सविस्सन्तीति, नेतं ठानं विज्जतीति। ",
"an3.128:6.1":	"अगुत्तं चक्खुसोतस्मिं, ",
"an3.128:6.2":	"इन्द्रियेसु असंवुतं; ",
"an3.128:6.3":	"मक्खिकानुपतिस्सन्ति, ",
"an3.128:6.4":	"सङ्कप्पा रागनिस्सिता। ",
"an3.128:7.1":	"कटुवियकतो भिक्खु, ",
"an3.128:7.2":	"आमगन्धे अवस्सुतो; ",
"an3.128:7.3":	"आरका होति निब्बाना, ",
"an3.128:7.4":	"विघातस्सेव भागवा। ",
"an3.128:8.1":	"गामे वा यदि वारञ्ञे, ",
"an3.128:8.2":	"अलद्धा समथमत्तनो; ",
"an3.128:8.3":	"परेति बालो दुम्मेधो, ",
"an3.128:8.4":	"मक्खिकाहि पुरक्खतो। ",
"an3.128:9.1":	"ये च सीलेन सम्पन्ना, ",
"an3.128:9.2":	"पञ्ञायूपसमेरता; ",
"an3.128:9.3":	"उपसन्ता सुखं सेन्ति, ",
"an3.128:9.4":	"नासयित्वान मक्खिका”ति। ",
"an3.128:9.5":	"छट्ठं। "
}	
