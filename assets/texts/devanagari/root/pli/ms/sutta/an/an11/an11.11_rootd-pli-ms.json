{	
"an11.11:0.1":	"अङ्गुत्तर निकाय ११।११ ",
"an11.11:0.2":	"२। अनुस्सतिवग्ग ",
"an11.11:0.3":	"पठममहानामसुत्त ",
"an11.11:1.1":	"एकं समयं भगवा सक्केसु विहरति कपिलवत्थुस्मिं निग्रोधारामे। ",
"an11.11:1.2":	"तेन खो पन समयेन सम्बहुला भिक्खू भगवतो चीवरकम्मं करोन्ति: ",
"an11.11:1.3":	"“निट्ठितचीवरो भगवा तेमासच्चयेन चारिकं पक्कमिस्सती”ति। ",
"an11.11:1.4":	"अस्सोसि खो महानामो सक्को: ",
"an11.11:1.5":	"“सम्बहुला किर भिक्खू भगवतो चीवरकम्मं करोन्ति: ",
"an11.11:1.6":	"‘निट्ठितचीवरो भगवा तेमासच्चयेन चारिकं पक्कमिस्सती’”ति। ",
"an11.11:2.1":	"अथ खो महानामो सक्को येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो महानामो सक्को भगवन्तं एतदवोच: ",
"an11.11:2.2":	"“सुतं मेतं, भन्ते: ",
"an11.11:2.3":	"‘सम्बहुला किर भिक्खू भगवतो चीवरकम्मं करोन्ति—",
"an11.11:2.4":	"निट्ठितचीवरो भगवा तेमासच्चयेन चारिकं पक्कमिस्सती’ति। ",
"an11.11:2.5":	"तेसं नो, भन्ते, नानाविहारेहि विहरतं केनस्स विहारेन विहातब्बन्”ति? ",
"an11.11:3.1":	"“साधु साधु, महानाम। ",
"an11.11:3.2":	"एतं खो, महानाम, तुम्हाकं पतिरूपं कुलपुत्तानं, यं तुम्हे तथागतं उपसङ्कमित्वा पुच्छेय्याथ: ",
"an11.11:3.3":	"‘तेसं नो, भन्ते, नानाविहारेहि विहरतं केनस्स विहारेन विहातब्बन्’ति? ",
"an11.11:3.4":	"सद्धो खो, महानाम, आराधको होति, नो अस्सद्धो; ",
"an11.11:3.5":	"आरद्धवीरियो आराधको होति, नो कुसीतो; ",
"an11.11:3.6":	"उपट्ठितस्सति आराधको होति, नो मुट्ठस्सति; ",
"an11.11:3.7":	"समाहितो आराधको होति, नो असमाहितो; ",
"an11.11:3.8":	"पञ्ञवा आराधको होति, नो दुप्पञ्ञो। ",
"an11.11:3.9":	"इमेसु खो त्वं, महानाम, पञ्चसु धम्मेसु पतिट्ठाय छ धम्मे उत्तरि भावेय्यासि। ",
"an11.11:3.10":	"इध त्वं, महानाम, तथागतं अनुस्सरेय्यासि: ",
"an11.11:3.11":	"‘इतिपि सो भगवा अरहं सम्मासम्बुद्धो विज्जाचरणसम्पन्नो सुगतो लोकविदू अनुत्तरो पुरिसदम्मसारथि सत्था देवमनुस्सानं बुद्धो भगवा’ति। ",
"an11.11:3.12":	"यस्मिं, महानाम, समये अरियसावको तथागतं अनुस्सरति, नेवस्स तस्मिं समये रागपरियुट्ठितं चित्तं होति, न दोसपरियुट्ठितं चित्तं होति, न मोहपरियुट्ठितं चित्तं होति; ",
"an11.11:3.13":	"उजुगतमेवस्स तस्मिं समये चित्तं होति तथागतं आरब्भ। ",
"an11.11:3.14":	"उजुगतचित्तो खो पन, महानाम, अरियसावको लभति अत्थवेदं, लभति धम्मवेदं, लभति धम्मूपसंहितं पामोज्जं। ",
"an11.11:3.15":	"पमुदितस्स पीति जायति, पीतिमनस्स कायो पस्सम्भति, पस्सद्धकायो सुखं वेदियति, सुखिनो चित्तं समाधियति। ",
"an11.11:3.16":	"अयं वुच्चति, महानाम, अरियसावको विसमगताय पजाय समप्पत्तो विहरति, सब्यापज्जाय पजाय अब्यापज्जो विहरति, धम्मसोतसमापन्नो बुद्धानुस्सतिं भावेति। ",
"an11.11:4.1":	"पुन चपरं त्वं, महानाम, धम्मं अनुस्सरेय्यासि: ",
"an11.11:4.2":	"‘स्वाक्खातो भगवता धम्मो सन्दिट्ठिको अकालिको एहिपस्सिको ओपनेय्यिको पच्चत्तं वेदितब्बो विञ्ञूही’ति। ",
"an11.11:4.3":	"यस्मिं, महानाम, समये अरियसावको धम्मं अनुस्सरति, नेवस्स तस्मिं समये रागपरियुट्ठितं चित्तं होति, न दोसपरियुट्ठितं चित्तं होति, न मोहपरियुट्ठितं चित्तं होति; ",
"an11.11:4.4":	"उजुगतमेवस्स तस्मिं समये चित्तं होति धम्मं आरब्भ। ",
"an11.11:4.5":	"उजुगतचित्तो खो पन, महानाम, अरियसावको लभति अत्थवेदं, लभति धम्मवेदं, लभति धम्मूपसंहितं पामोज्जं। ",
"an11.11:4.6":	"पमुदितस्स पीति जायति, पीतिमनस्स कायो पस्सम्भति, पस्सद्धकायो सुखं वेदियति, सुखिनो चित्तं समाधियति। ",
"an11.11:4.7":	"अयं वुच्चति, महानाम, अरियसावको विसमगताय पजाय समप्पत्तो विहरति, सब्यापज्जाय पजाय अब्यापज्जो विहरति, धम्मसोतसमापन्नो धम्मानुस्सतिं भावेति। ",
"an11.11:5.1":	"पुन चपरं त्वं, महानाम, सङ्घं अनुस्सरेय्यासि: ",
"an11.11:5.2":	"‘सुप्पटिपन्नो भगवतो सावकसङ्घो, उजुप्पटिपन्नो भगवतो सावकसङ्घो, ञायप्पटिपन्नो भगवतो सावकसङ्घो, सामीचिप्पटिपन्नो भगवतो सावकसङ्घो, यदिदं चत्तारि पुरिसयुगानि अट्ठ पुरिसपुग्गला, एस भगवतो सावकसङ्घो आहुनेय्यो पाहुनेय्यो दक्खिणेय्यो अञ्जलिकरणीयो अनुत्तरं पुञ्ञक्खेत्तं लोकस्सा’ति। ",
"an11.11:5.3":	"यस्मिं, महानाम, समये अरियसावको सङ्घं अनुस्सरति, नेवस्स तस्मिं समये रागपरियुट्ठितं चित्तं होति, न दोसपरियुट्ठितं चित्तं होति, न मोहपरियुट्ठितं चित्तं होति; ",
"an11.11:5.4":	"उजुगतमेवस्स तस्मिं समये चित्तं होति सङ्घं आरब्भ। ",
"an11.11:5.5":	"उजुगतचित्तो खो पन, महानाम, अरियसावको लभति अत्थवेदं, लभति धम्मवेदं, लभति धम्मूपसंहितं पामोज्जं। ",
"an11.11:5.6":	"पमुदितस्स पीति जायति, पीतिमनस्स कायो पस्सम्भति, पस्सद्धकायो सुखं वेदियति, सुखिनो चित्तं समाधियति। ",
"an11.11:5.7":	"अयं वुच्चति, महानाम, अरियसावको विसमगताय पजाय समप्पत्तो विहरति, सब्यापज्जाय पजाय अब्यापज्जो विहरति, धम्मसोतसमापन्नो सङ्घानुस्सतिं भावेति। ",
"an11.11:6.1":	"पुन चपरं त्वं, महानाम, अत्तनो सीलानि अनुस्सरेय्यासि अखण्डानि अच्छिद्दानि असबलानि अकम्मासानि भुजिस्सानि विञ्ञुप्पसत्थानि अपरामट्ठानि समाधिसंवत्तनिकानि। ",
"an11.11:6.2":	"यस्मिं, महानाम, समये अरियसावको सीलं अनुस्सरति, नेवस्स तस्मिं समये रागपरियुट्ठितं चित्तं होति, न दोसपरियुट्ठितं चित्तं होति, न मोहपरियुट्ठितं चित्तं होति; ",
"an11.11:6.3":	"उजुगतमेवस्स तस्मिं समये चित्तं होति सीलं आरब्भ। ",
"an11.11:6.4":	"उजुगतचित्तो खो पन, महानाम, अरियसावको लभति अत्थवेदं, लभति धम्मवेदं, लभति धम्मूपसंहितं पामोज्जं। ",
"an11.11:6.5":	"पमुदितस्स पीति जायति, पीतिमनस्स कायो पस्सम्भति, पस्सद्धकायो सुखं वेदियति, सुखिनो चित्तं समाधियति। ",
"an11.11:6.6":	"अयं वुच्चति, महानाम, अरियसावको विसमगताय पजाय समप्पत्तो विहरति, सब्यापज्जाय पजाय अब्यापज्जो विहरति, धम्मसोतसमापन्नो सीलानुस्सतिं भावेति। ",
"an11.11:7.1":	"पुन चपरं त्वं, महानाम, अत्तनो चागं अनुस्सरेय्यासि: ",
"an11.11:7.2":	"‘लाभा वत मे, सुलद्धं वत मे, ",
"an11.11:7.3":	"योहं मच्छेरमलपरियुट्ठिताय पजाय विगतमलमच्छेरेन चेतसा अगारं अज्झावसामि मुत्तचागो पयतपाणि वोस्सग्गरतो याचयोगो दानसंविभागरतो’ति। ",
"an11.11:7.4":	"यस्मिं, महानाम, समये अरियसावको चागं अनुस्सरति, नेवस्स तस्मिं समये रागपरियुट्ठितं चित्तं होति, न दोसपरियुट्ठितं चित्तं होति, न मोहपरियुट्ठितं चित्तं होति; ",
"an11.11:7.5":	"उजुगतमेवस्स तस्मिं समये चित्तं होति चागं आरब्भ। ",
"an11.11:7.6":	"उजुगतचित्तो खो पन, महानाम, अरियसावको लभति अत्थवेदं, लभति धम्मवेदं, लभति धम्मूपसंहितं पामोज्जं। ",
"an11.11:7.7":	"पमुदितस्स पीति जायति, पीतिमनस्स कायो पस्सम्भति, पस्सद्धकायो सुखं वेदियति, सुखिनो चित्तं समाधियति। ",
"an11.11:7.8":	"अयं वुच्चति, महानाम, अरियसावको विसमगताय पजाय समप्पत्तो विहरति, सब्यापज्जाय पजाय अब्यापज्जो विहरति, धम्मसोतसमापन्नो चागानुस्सतिं भावेति। ",
"an11.11:8.1":	"पुन चपरं त्वं, महानाम, देवता अनुस्सरेय्यासि: ",
"an11.11:8.2":	"‘सन्ति देवा चातुमहाराजिका, सन्ति देवा तावतिंसा, सन्ति देवा यामा, सन्ति देवा तुसिता, सन्ति देवा निम्मानरतिनो, सन्ति देवा परनिम्मितवसवत्तिनो, सन्ति देवा ब्रह्मकायिका, सन्ति देवा ततुत्तरि। ",
"an11.11:8.3":	"यथारूपाय सद्धाय समन्नागता ता देवता इतो चुता तत्थूपपन्ना, मय्हम्पि तथारूपा सद्धा संविज्जति। ",
"an11.11:8.4":	"यथारूपेन सीलेन समन्नागता ता देवता इतो चुता तत्थूपपन्ना, मय्हम्पि तथारूपं सीलं संविज्जति। ",
"an11.11:8.5":	"यथारूपेन सुतेन समन्नागता ता देवता इतो चुता तत्थूपपन्ना, मय्हम्पि तथारूपं सुतं संविज्जति। ",
"an11.11:8.6":	"यथारूपेन चागेन समन्नागता ता देवता इतो चुता तत्थूपपन्ना, मय्हम्पि तथारूपो चागो संविज्जति। ",
"an11.11:8.7":	"यथारूपाय पञ्ञाय समन्नागता ता देवता इतो चुता तत्थूपपन्ना, मय्हम्पि तथारूपा पञ्ञा संविज्जती’ति। ",
"an11.11:8.8":	"यस्मिं, महानाम, समये अरियसावको अत्तनो च तासञ्च देवतानं सद्धञ्च सीलञ्च सुतञ्च चागञ्च पञ्ञञ्च अनुस्सरति, नेवस्स तस्मिं समये रागपरियुट्ठितं चित्तं होति, न दोसपरियुट्ठितं चित्तं होति, न मोहपरियुट्ठितं चित्तं होति; ",
"an11.11:8.9":	"उजुगतमेवस्स तस्मिं समये चित्तं होति देवता आरब्भ। ",
"an11.11:8.10":	"उजुगतचित्तो खो पन, महानाम, अरियसावको लभति अत्थवेदं, लभति धम्मवेदं, लभति धम्मूपसंहितं पामोज्जं। ",
"an11.11:8.11":	"पमुदितस्स पीति जायति, पीतिमनस्स कायो पस्सम्भति, पस्सद्धकायो सुखं वेदियति, सुखिनो चित्तं समाधियति। ",
"an11.11:8.12":	"अयं वुच्चति, महानाम, अरियसावको विसमगताय पजाय समप्पत्तो विहरति, सब्यापज्जाय पजाय अब्यापज्जो विहरति, धम्मसोतसमापन्नो देवतानुस्सतिं भावेती”ति। ",
"an11.11:8.13":	"पठमं। "
}	
