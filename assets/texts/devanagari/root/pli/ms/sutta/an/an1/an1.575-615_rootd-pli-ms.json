{	
"an1.575:0.1":	"अङ्गुत्तर निकाय १ ",
"an1.575:0.2":	"३०। कायगतासतिवग्ग ",
"an1.575:1.0":	"५७५ ",
"an1.575:1.1":	"“यस्स कस्सचि, भिक्खवे, महासमुद्दो चेतसा फुटो अन्तोगधा तस्स कुन्नदियो या काचि समुद्दङ्गमा; ",
"an1.575:1.2":	"एवमेवं, भिक्खवे, यस्स कस्सचि कायगता सति भाविता बहुलीकता अन्तोगधा तस्स कुसला धम्मा ये केचि विज्जाभागिया”ति। ",
"an1.576-582:1.0":	"५७६–५८२ ",
"an1.576-582:1.1":	"“एकधम्मो, भिक्खवे, भावितो बहुलीकतो महतो संवेगाय संवत्तति … महतो अत्थाय संवत्तति … महतो योगक्खेमाय संवत्तति … सतिसम्पजञ्ञाय संवत्तति … ञाणदस्सनप्पटिलाभाय संवत्तति … दिट्ठधम्मसुखविहाराय संवत्तति … विज्जाविमुत्तिफलसच्छिकिरियाय संवत्तति। ",
"an1.576-582:1.2":	"कतमो एकधम्मो? ",
"an1.576-582:1.3":	"कायगता सति। ",
"an1.576-582:1.4":	"अयं खो, भिक्खवे, एकधम्मो भावितो बहुलीकतो महतो संवेगाय संवत्तति … महतो अत्थाय संवत्तति … महतो योगक्खेमाय संवत्तति … सतिसम्पजञ्ञाय संवत्तति … ञाणदस्सनप्पटिलाभाय संवत्तति … दिट्ठधम्मसुखविहाराय संवत्तति … विज्जाविमुत्तिफलसच्छिकिरियाय संवत्तती”ति। ",
"an1.583:1.0":	"५८३ ",
"an1.583:1.1":	"“एकधम्मे, भिक्खवे, भाविते बहुलीकते कायोपि पस्सम्भति, चित्तम्पि पस्सम्भति, वितक्कविचारापि वूपसम्मन्ति, केवलापि विज्जाभागिया धम्मा भावनापारिपूरिं गच्छन्ति। ",
"an1.583:1.2":	"कतमस्मिं एकधम्मे? ",
"an1.583:1.3":	"कायगताय सतिया। ",
"an1.583:1.4":	"इमस्मिं खो, भिक्खवे, एकधम्मे भाविते बहुलीकते कायोपि पस्सम्भति, चित्तम्पि पस्सम्भति, वितक्कविचारापि वूपसम्मन्ति, केवलापि विज्जाभागिया धम्मा भावनापारिपूरिं गच्छन्ती”ति। ",
"an1.584:1.0":	"५८४ ",
"an1.584:1.1":	"“एकधम्मे, भिक्खवे, भाविते बहुलीकते अनुप्पन्ना चेव अकुसला धम्मा नुप्पज्जन्ति, उप्पन्ना च अकुसला धम्मा पहीयन्ति। ",
"an1.584:1.2":	"कतमस्मिं एकधम्मे? ",
"an1.584:1.3":	"कायगताय सतिया। ",
"an1.584:1.4":	"इमस्मिं खो, भिक्खवे, एकधम्मे भाविते बहुलीकते अनुप्पन्ना चेव अकुसला धम्मा नुप्पज्जन्ति, उप्पन्ना च अकुसला धम्मा पहीयन्ती”ति। ",
"an1.585:1.0":	"५८५ ",
"an1.585:1.1":	"“एकधम्मे, भिक्खवे, भाविते बहुलीकते अनुप्पन्ना चेव कुसला धम्मा उप्पज्जन्ति, उप्पन्ना च कुसला धम्मा भिय्योभावाय वेपुल्लाय संवत्तन्ति। ",
"an1.585:1.2":	"कतमस्मिं एकधम्मे? ",
"an1.585:1.3":	"कायगताय सतिया। ",
"an1.585:1.4":	"इमस्मिं खो, भिक्खवे, एकधम्मे भाविते बहुलीकते अनुप्पन्ना चेव कुसला धम्मा उप्पज्जन्ति, उप्पन्ना च कुसला धम्मा भिय्योभावाय वेपुल्लाय संवत्तन्ती”ति। ",
"an1.586-590:1.0":	"५८६–५९० ",
"an1.586-590:1.1":	"“एकधम्मे, भिक्खवे, भाविते बहुलीकते अविज्जा पहीयति … विज्जा उप्पज्जति … अस्मिमानो पहीयति … अनुसया समुग्घातं गच्छन्ति … संयोजना पहीयन्ति। ",
"an1.586-590:1.2":	"कतमस्मिं एकधम्मे? ",
"an1.586-590:1.3":	"कायगताय सतिया। ",
"an1.586-590:1.4":	"इमस्मिं खो, भिक्खवे, एकधम्मे भाविते बहुलीकते अविज्जा पहीयति … विज्जा उप्पज्जति … अस्मिमानो पहीयति … अनुसया समुग्घातं गच्छन्ति … संयोजना पहीयन्ती”ति। ",
"an1.591-592:1.0":	"५९१–५९२ ",
"an1.591-592:1.1":	"“एकधम्मो, भिक्खवे, भावितो बहुलीकतो पञ्ञापभेदाय संवत्तति … अनुपादापरिनिब्बानाय संवत्तति। ",
"an1.591-592:1.2":	"कतमो एकधम्मो? ",
"an1.591-592:1.3":	"कायगता सति। ",
"an1.591-592:1.4":	"अयं खो, भिक्खवे, एकधम्मो भावितो बहुलीकतो पञ्ञापभेदाय संवत्तति … अनुपादापरिनिब्बानाय संवत्तती”ति। ",
"an1.593-595:1.0":	"५९३–५९५ ",
"an1.593-595:1.1":	"“एकधम्मे, भिक्खवे, भाविते बहुलीकते अनेकधातुपटिवेधो होति … नानाधातुपटिवेधो होति … अनेकधातुपटिसम्भिदा होति। ",
"an1.593-595:1.2":	"कतमस्मिं एकधम्मे? ",
"an1.593-595:1.3":	"कायगताय सतिया। ",
"an1.593-595:1.4":	"इमस्मिं खो, भिक्खवे, एकधम्मे भाविते बहुलीकते अनेकधातुपटिवेधो होति … नानाधातुपटिवेधो होति … अनेकधातुपटिसम्भिदा होती”ति। ",
"an1.596-599:1.0":	"५९६–५९९ ",
"an1.596-599:1.1":	"“एकधम्मो, भिक्खवे, भावितो बहुलीकतो सोतापत्तिफलसच्छिकिरियाय संवत्तति … सकदागामिफलसच्छिकिरियाय संवत्तति … अनागामिफलसच्छिकिरियाय संवत्तति … अरहत्तफलसच्छिकिरियाय संवत्तति। ",
"an1.596-599:1.2":	"कतमो एकधम्मो? ",
"an1.596-599:1.3":	"कायगता सति। ",
"an1.596-599:1.4":	"अयं खो, भिक्खवे, एकधम्मो भावितो बहुलीकतो सोतापत्तिफलसच्छिकिरियाय संवत्तति … सकदागामिफलसच्छिकिरियाय संवत्तति … अनागामिफलसच्छिकिरियाय संवत्तति … अरहत्तफलसच्छिकिरियाय संवत्तती”ति। ",
"an1.600-615:1.0":	"६००–६१५ ",
"an1.600-615:1.1":	"“एकधम्मो, भिक्खवे, भावितो बहुलीकतो पञ्ञापटिलाभाय संवत्तति … पञ्ञावुद्धिया संवत्तति … पञ्ञावेपुल्लाय संवत्तति … महापञ्ञताय संवत्तति … पुथुपञ्ञताय संवत्तति … विपुलपञ्ञताय संवत्तति … गम्भीरपञ्ञताय संवत्तति … असामन्तपञ्ञताय संवत्तति … भूरिपञ्ञताय संवत्तति … पञ्ञाबाहुल्लाय संवत्तति … सीघपञ्ञताय संवत्तति … लहुपञ्ञताय संवत्तति … हासपञ्ञताय संवत्तति … जवनपञ्ञताय संवत्तति … तिक्खपञ्ञताय संवत्तति … निब्बेधिकपञ्ञताय संवत्तति। ",
"an1.600-615:1.2":	"कतमो एकधम्मो? ",
"an1.600-615:1.3":	"कायगता सति। ",
"an1.600-615:1.4":	"अयं खो, भिक्खवे, एकधम्मो भावितो बहुलीकतो पञ्ञापटिलाभाय संवत्तति … पञ्ञावुद्धिया संवत्तति … पञ्ञावेपुल्लाय संवत्तति … महापञ्ञताय संवत्तति … पुथुपञ्ञताय संवत्तति … विपुलपञ्ञताय संवत्तति … गम्भीरपञ्ञताय संवत्तति … असामन्तपञ्ञताय संवत्तति … भूरिपञ्ञताय संवत्तति … पञ्ञाबाहुल्लाय संवत्तति … सीघपञ्ञताय संवत्तति … लहुपञ्ञताय संवत्तति … हासपञ्ञताय संवत्तति … जवनपञ्ञताय संवत्तति … तिक्खपञ्ञताय संवत्तति … निब्बेधिकपञ्ञताय संवत्तती”ति। ",
"an1.600-615:1.5":	"(कायगतासतिवग्गो।) "
}	
