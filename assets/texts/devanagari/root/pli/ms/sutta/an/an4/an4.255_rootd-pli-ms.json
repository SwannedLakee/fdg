{	
"an4.255:0.1":	"अङ्गुत्तर निकाय ४।२५५ ",
"an4.255:0.2":	"२६। अभिञ्ञावग्ग ",
"an4.255:0.3":	"परियेसनासुत्त ",
"an4.255:1.1":	"“चतस्सो इमा, भिक्खवे, अनरियपरियेसना। ",
"an4.255:1.2":	"कतमा चतस्सो? ",
"an4.255:1.3":	"इध, भिक्खवे, एकच्चो अत्तना जराधम्मो समानो जराधम्मंयेव परियेसति; ",
"an4.255:1.4":	"अत्तना ब्याधिधम्मो समानो ब्याधिधम्मंयेव परियेसति; ",
"an4.255:1.5":	"अत्तना मरणधम्मो समानो मरणधम्मंयेव परियेसति; ",
"an4.255:1.6":	"अत्तना सङ्किलेसधम्मो समानो सङ्किलेसधम्मंयेव परियेसति। ",
"an4.255:1.7":	"इमा खो, भिक्खवे, चतस्सो अनरियपरियेसना। ",
"an4.255:2.1":	"चतस्सो इमा, भिक्खवे, अरियपरियेसना। ",
"an4.255:2.2":	"कतमा चतस्सो? ",
"an4.255:2.3":	"इध, भिक्खवे, एकच्चो अत्तना जराधम्मो समानो जराधम्मे आदीनवं विदित्वा अजरं अनुत्तरं योगक्खेमं निब्बानं परियेसति; ",
"an4.255:2.4":	"अत्तना ब्याधिधम्मो समानो ब्याधिधम्मे आदीनवं विदित्वा अब्याधिं अनुत्तरं योगक्खेमं निब्बानं परियेसति; ",
"an4.255:2.5":	"अत्तना मरणधम्मो समानो मरणधम्मे आदीनवं विदित्वा अमतं अनुत्तरं योगक्खेमं निब्बानं परियेसति; ",
"an4.255:2.6":	"अत्तना सङ्किलेसधम्मो समानो सङ्किलेसधम्मे आदीनवं विदित्वा असङ्किलिट्ठं अनुत्तरं योगक्खेमं निब्बानं परियेसति। ",
"an4.255:2.7":	"इमा खो, भिक्खवे, चतस्सो अरियपरियेसना”ति। ",
"an4.255:2.8":	"दुतियं। "
}	
