{	
"an10.34:0.1":	"अङ्गुत्तर निकाय १०।३४ ",
"an10.34:0.2":	"४। उपालिवग्ग ",
"an10.34:0.3":	"उपसम्पदासुत्त ",
"an10.34:1.1":	"“कतिहि नु खो, भन्ते, धम्मेहि समन्नागतेन भिक्खुना उपसम्पादेतब्बन्”ति? ",
"an10.34:1.2":	"“दसहि खो, उपालि, धम्मेहि समन्नागतेन भिक्खुना उपसम्पादेतब्बं। ",
"an10.34:1.3":	"कतमेहि दसहि? ",
"an10.34:1.4":	"इधुपालि, भिक्खु सीलवा होति, पातिमोक्खसंवरसंवुतो विहरति आचारगोचरसम्पन्नो अणुमत्तेसु वज्जेसु भयदस्सावी, समादाय सिक्खति सिक्खापदेसु; ",
"an10.34:1.5":	"बहुस्सुतो होति सुतधरो सुतसन्निचयो, ये ते धम्मा आदिकल्याणा मज्झेकल्याणा परियोसानकल्याणा सात्थं सब्यञ्जनं केवलपरिपुण्णं परिसुद्धं ब्रह्मचरियं अभिवदन्ति, तथारूपास्स धम्मा बहुस्सुता होन्ति धाता वचसा परिचिता मनसानुपेक्खिता दिट्ठिया सुप्पटिविद्धा; ",
"an10.34:1.6":	"पातिमोक्खं खो पनस्स वित्थारेन स्वागतं होति सुविभत्तं सुप्पवत्तं सुविनिच्छितं सुत्तसो अनुब्यञ्जनसो; ",
"an10.34:1.7":	"पटिबलो होति गिलानं उपट्ठातुं वा उपट्ठापेतुं वा; ",
"an10.34:1.8":	"पटिबलो होति अनभिरतिं वूपकासेतुं वा वूपकासापेतुं वा; ",
"an10.34:1.9":	"पटिबलो होति उप्पन्नं कुक्कुच्चं धम्मतो विनोदेतुं; ",
"an10.34:1.10":	"पटिबलो होति उप्पन्नं दिट्ठिगतं धम्मतो विवेचेतुं; ",
"an10.34:1.11":	"पटिबलो होति अधिसीले समादपेतुं; ",
"an10.34:1.12":	"पटिबलो होति अधिचित्ते समादपेतुं; ",
"an10.34:1.13":	"पटिबलो होति अधिपञ्ञाय समादपेतुं। ",
"an10.34:1.14":	"इमेहि खो, उपालि, दसहि धम्मेहि समन्नागतेन भिक्खुना उपसम्पादेतब्बन्”ति। ",
"an10.34:1.15":	"चतुत्थं। "
}	
