{	
"an5.106:0.1":	"अङ्गुत्तर निकाय ५।१०६ ",
"an5.106:0.2":	"११। फासुविहारवग्ग ",
"an5.106:0.3":	"आनन्दसुत्त ",
"an5.106:1.1":	"एकं समयं भगवा कोसम्बियं विहरति घोसितारामे। ",
"an5.106:1.2":	"अथ खो आयस्मा आनन्दो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा आनन्दो भगवन्तं एतदवोच: ",
"an5.106:2.1":	"“कित्तावता नु खो, भन्ते, भिक्खु सङ्घे विहरन्तो फासुं विहरेय्या”ति? ",
"an5.106:2.2":	"“यतो खो, आनन्द, भिक्खु अत्तना सीलसम्पन्नो होति, नो परं अधिसीले सम्पवत्ता; ",
"an5.106:2.3":	"एत्तावतापि खो, आनन्द, भिक्खु सङ्घे विहरन्तो फासुं विहरेय्या”ति। ",
"an5.106:3.1":	"“सिया पन, भन्ते, अञ्ञोपि परियायो यथा भिक्खु सङ्घे विहरन्तो फासुं विहरेय्या”ति? ",
"an5.106:3.2":	"“सिया, आनन्द। ",
"an5.106:3.3":	"यतो खो, आनन्द, भिक्खु अत्तना सीलसम्पन्नो होति, नो परं अधिसीले सम्पवत्ता; ",
"an5.106:3.4":	"अत्तानुपेक्खी च होति, नो परानुपेक्खी; ",
"an5.106:3.5":	"एत्तावतापि खो, आनन्द, भिक्खु सङ्घे विहरन्तो फासुं विहरेय्या”ति। ",
"an5.106:4.1":	"“सिया पन, भन्ते, अञ्ञोपि परियायो यथा भिक्खु सङ्घे विहरन्तो फासुं विहरेय्या”ति? ",
"an5.106:4.2":	"“सिया, आनन्द। ",
"an5.106:4.3":	"यतो खो, आनन्द, भिक्खु अत्तना सीलसम्पन्नो होति, नो परं अधिसीले सम्पवत्ता; ",
"an5.106:4.4":	"अत्तानुपेक्खी च होति, नो परानुपेक्खी; ",
"an5.106:4.5":	"अपञ्ञातो च होति, तेन च अपञ्ञातकेन नो परितस्सति; ",
"an5.106:4.6":	"एत्तावतापि खो, आनन्द, भिक्खु सङ्घे विहरन्तो फासुं विहरेय्या”ति। ",
"an5.106:5.1":	"“सिया पन, भन्ते, अञ्ञोपि परियायो यथा भिक्खु सङ्घे विहरन्तो फासुं विहरेय्या”ति? ",
"an5.106:5.2":	"“सिया, आनन्द। ",
"an5.106:5.3":	"यतो खो, आनन्द, भिक्खु अत्तना सीलसम्पन्नो होति, नो परं अधिसीले सम्पवत्ता; ",
"an5.106:5.4":	"अत्तानुपेक्खी च होति, नो परानुपेक्खी; ",
"an5.106:5.5":	"अपञ्ञातो च होति, तेन च अपञ्ञातकेन नो परितस्सति; ",
"an5.106:5.6":	"चतुन्नञ्च झानानं आभिचेतसिकानं दिट्ठधम्मसुखविहारानं निकामलाभी होति अकिच्छलाभी अकसिरलाभी; ",
"an5.106:5.7":	"एत्तावतापि खो, आनन्द, भिक्खु सङ्घे विहरन्तो फासुं विहरेय्या”ति। ",
"an5.106:6.1":	"“सिया पन, भन्ते, अञ्ञोपि परियायो यथा भिक्खु सङ्घे विहरन्तो फासुं विहरेय्या”ति? ",
"an5.106:6.2":	"“सिया, आनन्द। ",
"an5.106:6.3":	"यतो खो, आनन्द, भिक्खु अत्तना सीलसम्पन्नो होति, नो परं अधिसीले सम्पवत्ता; ",
"an5.106:6.4":	"अत्तानुपेक्खी च होति, नो परानुपेक्खी; ",
"an5.106:6.5":	"अपञ्ञातो च होति, तेन च अपञ्ञातकेन नो परितस्सति; ",
"an5.106:6.6":	"चतुन्नञ्च झानानं आभिचेतसिकानं दिट्ठधम्मसुखविहारानं निकामलाभी होति अकिच्छलाभी अकसिरलाभी; ",
"an5.106:6.7":	"आसवानञ्च खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरति; ",
"an5.106:6.8":	"एत्तावतापि खो, आनन्द, भिक्खु सङ्घे विहरन्तो फासुं विहरेय्य। ",
"an5.106:7.1":	"इमम्हा चाहं, आनन्द, फासुविहारा अञ्ञो फासुविहारो उत्तरितरो वा पणीततरो वा नत्थीति वदामी”ति। ",
"an5.106:7.2":	"छट्ठं। "
}	
