{	
"an4.22:0.1":	"अङ्गुत्तर निकाय ४।२२ ",
"an4.22:0.2":	"३। उरुवेलवग्ग ",
"an4.22:0.3":	"दुतियौरुवेलसुत्त ",
"an4.22:1.1":	"“एकमिदाहं, भिक्खवे, समयं उरुवेलायं विहरामि नज्जा नेरञ्जराय तीरे अजपालनिग्रोधे पठमाभिसम्बुद्धो। ",
"an4.22:1.2":	"अथ खो, भिक्खवे, सम्बहुला ब्राह्मणा जिण्णा वुद्धा महल्लका अद्धगता वयोअनुप्पत्ता येनाहं तेनुपसङ्कमिंसु; उपसङ्कमित्वा मया सद्धिं सम्मोदिंसु। ",
"an4.22:1.3":	"सम्मोदनीयं कथं सारणीयं वीतिसारेत्वा एकमन्तं निसीदिंसु। एकमन्तं निसिन्ना खो, भिक्खवे, ते ब्राह्मणा मं एतदवोचुं: ",
"an4.22:1.4":	"‘सुतं नेतं, भो गोतम: ",
"an4.22:1.5":	"“न समणो गोतमो ब्राह्मणे जिण्णे वुद्धे महल्लके अद्धगते वयोअनुप्पत्ते अभिवादेति वा पच्चुट्ठेति वा आसनेन वा निमन्तेती”ति। ",
"an4.22:1.6":	"तयिदं, भो गोतम, तथेव। ",
"an4.22:1.7":	"न हि भवं गोतमो ब्राह्मणे जिण्णे वुद्धे महल्लके अद्धगते वयोअनुप्पत्ते अभिवादेति वा पच्चुट्ठेति वा आसनेन वा निमन्तेति। ",
"an4.22:1.8":	"तयिदं, भो गोतम, न सम्पन्नमेवा’ति। ",
"an4.22:2.1":	"तस्स मय्हं, भिक्खवे, एतदहोसि: ",
"an4.22:2.2":	"‘नयिमे आयस्मन्तो जानन्ति थेरं वा थेरकरणे वा धम्मे’ति। ",
"an4.22:2.3":	"वुद्धो चेपि, भिक्खवे, होति आसीतिको वा नावुतिको वा वस्ससतिको वा जातिया। ",
"an4.22:2.4":	"सो च होति अकालवादी अभूतवादी अनत्थवादी अधम्मवादी अविनयवादी, अनिधानवतिं वाचं भासिता अकालेन अनपदेसं अपरियन्तवतिं अनत्थसंहितं। ",
"an4.22:2.5":	"अथ खो सो ‘बालो थेरो’त्वेव सङ्खं गच्छति। ",
"an4.22:3.1":	"दहरो चेपि, भिक्खवे, होति युवा सुसुकाळकेसो भद्रेन योब्बनेन समन्नागतो पठमेन वयसा। ",
"an4.22:3.2":	"सो च होति कालवादी भूतवादी अत्थवादी धम्मवादी विनयवादी निधानवतिं वाचं भासिता कालेन सापदेसं परियन्तवतिं अत्थसंहितं। ",
"an4.22:3.3":	"अथ खो सो ‘पण्डितो थेरो’त्वेव सङ्खं गच्छति। ",
"an4.22:4.1":	"चत्तारोमे, भिक्खवे, थेरकरणा धम्मा। ",
"an4.22:4.2":	"कतमे चत्तारो? ",
"an4.22:4.3":	"इध, भिक्खवे, भिक्खु सीलवा होति, पातिमोक्खसंवरसंवुतो विहरति आचारगोचरसम्पन्नो अणुमत्तेसु वज्जेसु भयदस्सावी, समादाय सिक्खति सिक्खापदेसु ",
"an4.22:4.4":	"बहुस्सुतो होति सुतधरो सुतसन्निचयो, ये ते धम्मा आदिकल्याणा मज्झेकल्याणा परियोसानकल्याणा सात्थं सब्यञ्जनं केवलपरिपुण्णं परिसुद्धं ब्रह्मचरियं अभिवदन्ति, तथारूपास्स धम्मा बहुस्सुता होन्ति धाता वचसा परिचिता मनसानुपेक्खिता, दिट्ठिया सुप्पटिविद्धा। ",
"an4.22:4.5":	"चतुन्नं झानानं आभिचेतसिकानं दिट्ठधम्मसुखविहारानं निकामलाभी होति अकिच्छलाभी अकसिरलाभी। ",
"an4.22:4.6":	"आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरति। ",
"an4.22:4.7":	"इमे खो, भिक्खवे, चत्तारो थेरकरणा धम्माति। ",
"an4.22:5.1":	"यो उद्धतेन चित्तेन, ",
"an4.22:5.2":	"सम्फञ्च बहु भासति; ",
"an4.22:5.3":	"असमाहितसङ्कप्पो, ",
"an4.22:5.4":	"असद्धम्मरतो मगो; ",
"an4.22:5.5":	"आरा सो थावरेय्यम्हा, ",
"an4.22:5.6":	"पापदिट्ठि अनादरो। ",
"an4.22:6.1":	"यो च सीलेन सम्पन्नो, ",
"an4.22:6.2":	"सुतवा पटिभानवा; ",
"an4.22:6.3":	"सञ्ञतो धीरो धम्मेसु, ",
"an4.22:6.4":	"पञ्ञायत्थं विपस्सति। ",
"an4.22:7.1":	"पारगू सब्बधम्मानं, ",
"an4.22:7.2":	"अखिलो पटिभानवा; ",
"an4.22:7.3":	"पहीनजातिमरणो, ",
"an4.22:7.4":	"ब्रह्मचरियस्स केवली। ",
"an4.22:8.1":	"तमहं वदामि थेरोति, ",
"an4.22:8.2":	"यस्स नो सन्ति आसवा; ",
"an4.22:8.3":	"आसवानं खया भिक्खु, ",
"an4.22:8.4":	"सो थेरोति पवुच्चती”ति। ",
"an4.22:8.5":	"दुतियं। "
}	
