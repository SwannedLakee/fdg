{	
"an3.127:0.1":	"अङ्गुत्तर निकाय ३।१२७ ",
"an3.127:0.2":	"१३। कुसिनारवग्ग ",
"an3.127:0.3":	"हत्थकसुत्त ",
"an3.127:1.1":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"an3.127:1.2":	"अथ खो हत्थको देवपुत्तो अभिक्कन्ताय रत्तिया अभिक्कन्तवण्णो केवलकप्पं जेतवनं ओभासेत्वा येन भगवा तेनुपसङ्कमि; उपसङ्कमित्वा: ",
"an3.127:1.3":	"“भगवतो पुरतो ठस्सामी”ति ओसीदतिमेव संसीदतिमेव, न सक्कोति सण्ठातुं। ",
"an3.127:1.4":	"सेय्यथापि नाम सप्पि वा तेलं वा वालुकाय आसित्तं ओसीदतिमेव संसीदतिमेव, न सण्ठाति; ",
"an3.127:1.5":	"एवमेवं हत्थको देवपुत्तो: ",
"an3.127:1.6":	"“भगवतो पुरतो ठस्सामी”ति ओसीदतिमेव संसीदतिमेव, न सक्कोति सण्ठातुं। ",
"an3.127:2.1":	"अथ खो भगवा हत्थकं देवपुत्तं एतदवोच: ",
"an3.127:2.2":	"“ओळारिकं, हत्थक, अत्तभावं अभिनिम्मिनाही”ति। ",
"an3.127:2.3":	"“एवं, भन्ते”ति, खो हत्थको देवपुत्तो भगवतो पटिस्सुत्वा ओळारिकं अत्तभावं अभिनिम्मिनित्वा भगवन्तं अभिवादेत्वा एकमन्तं अट्ठासि। ",
"an3.127:2.4":	"एकमन्तं ठितं खो हत्थकं देवपुत्तं भगवा एतदवोच: ",
"an3.127:3.1":	"“ये ते, हत्थक, धम्मा पुब्बे मनुस्सभूतस्स पवत्तिनो अहेसुं, अपि नु ते ते धम्मा एतरहि पवत्तिनो”ति? ",
"an3.127:3.2":	"“ये च मे, भन्ते, धम्मा पुब्बे मनुस्सभूतस्स पवत्तिनो अहेसुं, ते च मे धम्मा एतरहि पवत्तिनो; ",
"an3.127:3.3":	"ये च मे, भन्ते, धम्मा पुब्बे मनुस्सभूतस्स नप्पवत्तिनो अहेसुं, ते च मे धम्मा एतरहि पवत्तिनो। ",
"an3.127:3.4":	"सेय्यथापि, भन्ते, भगवा एतरहि आकिण्णो विहरति भिक्खूहि भिक्खुनीहि उपासकेहि उपासिकाहि राजूहि राजमहामत्तेहि तित्थियेहि तित्थियसावकेहि; ",
"an3.127:3.5":	"एवमेवं खो अहं, भन्ते, आकिण्णो विहरामि देवपुत्तेहि। ",
"an3.127:3.6":	"दूरतोपि, भन्ते, देवपुत्ता आगच्छन्ति हत्थकस्स देवपुत्तस्स सन्तिके ‘धम्मं सोस्सामा’ति। ",
"an3.127:3.7":	"तिण्णाहं, भन्ते, धम्मानं अतित्तो अप्पटिवानो कालङ्कतो। ",
"an3.127:3.8":	"कतमेसं तिण्णं? ",
"an3.127:3.9":	"भगवतो अहं, भन्ते, दस्सनस्स अतित्तो अप्पटिवानो कालङ्कतो; ",
"an3.127:3.10":	"सद्धम्मसवनस्साहं, भन्ते, अतित्तो अप्पटिवानो कालङ्कतो; ",
"an3.127:3.11":	"सङ्घस्साहं, भन्ते, उपट्ठानस्स अतित्तो अप्पटिवानो कालङ्कतो। ",
"an3.127:3.12":	"इमेसं खो अहं, भन्ते, तिण्णं धम्मानं अतित्तो अप्पटिवानो कालङ्कतोति। ",
"an3.127:4.1":	"नाहं भगवतो दस्सनस्स, ",
"an3.127:4.2":	"तित्तिमज्झगा कुदाचनं; ",
"an3.127:4.3":	"सङ्घस्स उपट्ठानस्स, ",
"an3.127:4.4":	"सद्धम्मसवनस्स च। ",
"an3.127:5.1":	"अधिसीलं सिक्खमानो, ",
"an3.127:5.2":	"सद्धम्मसवने रतो; ",
"an3.127:5.3":	"तिण्णं धम्मानं अतित्तो, ",
"an3.127:5.4":	"हत्थको अविहं गतो”ति। ",
"an3.127:5.5":	"पञ्चमं। "
}	
