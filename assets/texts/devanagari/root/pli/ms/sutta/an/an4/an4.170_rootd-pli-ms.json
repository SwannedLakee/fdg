{	
"an4.170:0.1":	"अङ्गुत्तर निकाय ४।१७० ",
"an4.170:0.2":	"१७। पटिपदावग्ग ",
"an4.170:0.3":	"युगनद्धसुत्त ",
"an4.170:1.1":	"एवं मे सुतं—",
"an4.170:1.2":	"एकं समयं आयस्मा आनन्दो कोसम्बियं विहरति घोसितारामे। ",
"an4.170:1.3":	"तत्र खो आयस्मा आनन्दो भिक्खू आमन्तेसि: ",
"an4.170:1.4":	"“आवुसो भिक्खवे”ति। ",
"an4.170:1.5":	"“आवुसो”ति खो ते भिक्खू आयस्मतो आनन्दस्स पच्चस्सोसुं। ",
"an4.170:1.6":	"आयस्मा आनन्दो एतदवोच: ",
"an4.170:2.1":	"“यो हि कोचि, आवुसो, भिक्खु वा भिक्खुनी वा मम सन्तिके अरहत्तप्पत्तिं ब्याकरोति, सब्बो सो चतूहि मग्गेहि, एतेसं वा अञ्ञतरेन। ",
"an4.170:3.1":	"कतमेहि चतूहि? ",
"an4.170:3.2":	"इध, आवुसो, भिक्खु समथपुब्बङ्गमं विपस्सनं भावेति। ",
"an4.170:3.3":	"तस्स समथपुब्बङ्गमं विपस्सनं भावयतो मग्गो सञ्जायति। ",
"an4.170:3.4":	"सो तं मग्गं आसेवति भावेति बहुलीकरोति। ",
"an4.170:3.5":	"तस्स तं मग्गं आसेवतो भावयतो बहुलीकरोतो संयोजनानि पहीयन्ति, अनुसया ब्यन्तीहोन्ति। ",
"an4.170:4.1":	"पुन चपरं, आवुसो, भिक्खु विपस्सनापुब्बङ्गमं समथं भावेति। ",
"an4.170:4.2":	"तस्स विपस्सनापुब्बङ्गमं समथं भावयतो मग्गो सञ्जायति। ",
"an4.170:4.3":	"सो तं मग्गं आसेवति भावेति बहुलीकरोति। ",
"an4.170:4.4":	"तस्स तं मग्गं आसेवतो भावयतो बहुलीकरोतो संयोजनानि पहीयन्ति, अनुसया ब्यन्तीहोन्ति। ",
"an4.170:5.1":	"पुन चपरं, आवुसो, भिक्खु समथविपस्सनं युगनद्धं भावेति। ",
"an4.170:5.2":	"तस्स समथविपस्सनं युगनद्धं भावयतो मग्गो सञ्जायति। ",
"an4.170:5.3":	"सो तं मग्गं आसेवति भावेति बहुलीकरोति। ",
"an4.170:5.4":	"तस्स तं मग्गं आसेवतो भावयतो बहुलीकरोतो संयोजनानि पहीयन्ति, अनुसया ब्यन्तीहोन्ति। ",
"an4.170:6.1":	"पुन चपरं, आवुसो, भिक्खुनो धम्मुद्धच्चविग्गहितं मानसं होति। ",
"an4.170:6.2":	"होति सो, आवुसो, समयो यं तं चित्तं अज्झत्तमेव सन्तिट्ठति सन्निसीदति एकोदि होति समाधियति। ",
"an4.170:6.3":	"तस्स मग्गो सञ्जायति। ",
"an4.170:6.4":	"सो तं मग्गं आसेवति भावेति बहुलीकरोति। ",
"an4.170:6.5":	"तस्स तं मग्गं आसेवतो भावयतो बहुलीकरोतो संयोजनानि पहीयन्ति, अनुसया ब्यन्तीहोन्ति। ",
"an4.170:7.1":	"यो हि कोचि, आवुसो, भिक्खु वा भिक्खुनी वा मम सन्तिके अरहत्तप्पत्तिं ब्याकरोति, सब्बो सो इमेहि चतूहि मग्गेहि, एतेसं वा अञ्ञतरेना”ति। ",
"an4.170:7.2":	"दसमं। ",
"an4.170:7.3":	"पटिपदावग्गो दुतियो। ",
"an4.170:8.0":	"तस्सुद्दानं ",
"an4.170:8.1":	"सङ्खित्तं वित्थारासुभं, ",
"an4.170:8.2":	"द्वे खमा उभयेन च; ",
"an4.170:8.3":	"मोग्गल्लानो सारिपुत्तो, ",
"an4.170:8.4":	"ससङ्खारं युगनद्धेन चाति। "
}	
