{	
"an4.55:0.1":	"अङ्गुत्तर निकाय ४।५५ ",
"an4.55:0.2":	"६। पुञ्ञाभिसन्दवग्ग ",
"an4.55:0.3":	"पठमसमजीवीसुत्त ",
"an4.55:1.1":	"एवं मे सुतं—",
"an4.55:1.2":	"एकं समयं भगवा भग्गेसु विहरति सुसुमारगिरे भेसकळावने मिगदाये। ",
"an4.55:1.3":	"अथ खो भगवा पुब्बण्हसमयं निवासेत्वा पत्तचीवरमादाय येन नकुलपितुनो गहपतिस्स निवेसनं तेनुपसङ्कमि; उपसङ्कमित्वा पञ्ञत्ते आसने निसीदि। ",
"an4.55:1.4":	"अथ खो नकुलपिता च गहपति नकुलमाता च गहपतानी येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्नो खो नकुलपिता गहपति भगवन्तं एतदवोच: ",
"an4.55:2.1":	"“यतो मे, भन्ते, नकुलमाता गहपतानी दहरस्सेव दहरा आनीता, नाभिजानामि नकुलमातरं गहपतानिं मनसापि अतिचरिता, कुतो पन कायेन। ",
"an4.55:2.2":	"इच्छेय्याम मयं, भन्ते, दिट्ठे चेव धम्मे अञ्ञमञ्ञं पस्सितुं अभिसम्परायञ्च अञ्ञमञ्ञं पस्सितुन्”ति। ",
"an4.55:2.3":	"नकुलमातापि खो गहपतानी भगवन्तं एतदवोच: ",
"an4.55:2.4":	"“यतोहं, भन्ते, नकुलपितुनो गहपतिस्स दहरस्सेव दहरा आनीता, नाभिजानामि नकुलपितरं गहपतिं मनसापि अतिचरिता, कुतो पन कायेन। ",
"an4.55:2.5":	"इच्छेय्याम मयं, भन्ते, दिट्ठे चेव धम्मे अञ्ञमञ्ञं पस्सितुं अभिसम्परायञ्च अञ्ञमञ्ञं पस्सितुन्”ति। ",
"an4.55:3.1":	"“आकङ्खेय्युञ्चे, गहपतयो, उभो जानिपतयो दिट्ठे चेव धम्मे अञ्ञमञ्ञं पस्सितुं अभिसम्परायञ्च अञ्ञमञ्ञं पस्सितुं उभोव अस्सु समसद्धा समसीला समचागा समपञ्ञा, ते दिट्ठे चेव धम्मे अञ्ञमञ्ञं पस्सन्ति अभिसम्परायञ्च अञ्ञमञ्ञं पस्सन्तीति। ",
"an4.55:4.1":	"उभो सद्धा वदञ्ञू च, ",
"an4.55:4.2":	"सञ्ञता धम्मजीविनो; ",
"an4.55:4.3":	"ते होन्ति जानिपतयो, ",
"an4.55:4.4":	"अञ्ञमञ्ञं पियंवदा। ",
"an4.55:5.1":	"अत्थासं पचुरा होन्ति, ",
"an4.55:5.2":	"फासुकं उपजायति; ",
"an4.55:5.3":	"अमित्ता दुम्मना होन्ति, ",
"an4.55:5.4":	"उभिन्नं समसीलिनं। ",
"an4.55:6.1":	"इध धम्मं चरित्वान, ",
"an4.55:6.2":	"समसीलब्बता उभो; ",
"an4.55:6.3":	"नन्दिनो देवलोकस्मिं, ",
"an4.55:6.4":	"मोदन्ति कामकामिनो”ति। ",
"an4.55:6.5":	"पञ्चमं। "
}	
