{	
"an5.138:0.1":	"अङ्गुत्तर निकाय ५।१३८ ",
"an5.138:0.2":	"१४। राजवग्ग ",
"an5.138:0.3":	"भत्तादकसुत्त ",
"an5.138:1.1":	"“पञ्चहि, भिक्खवे, अङ्गेहि समन्नागतो रञ्ञो नागो भत्तादको च होति ओकासफरणो च लण्डसारणो च सलाकग्गाही च रञ्ञो नागोत्वेव सङ्खं गच्छति। ",
"an5.138:1.2":	"कतमेहि पञ्चहि? ",
"an5.138:1.3":	"इध, भिक्खवे, रञ्ञो नागो अक्खमो होति रूपानं, अक्खमो सद्दानं, अक्खमो गन्धानं, अक्खमो रसानं, अक्खमो फोट्ठब्बानं। ",
"an5.138:1.4":	"इमेहि खो, भिक्खवे, पञ्चहि अङ्गेहि समन्नागतो रञ्ञो नागो भत्तादको च ओकासफरणो च लण्डसारणो च सलाकग्गाही च, रञ्ञो नागोत्वेव सङ्खं गच्छति। ",
"an5.138:2.1":	"एवमेवं खो, भिक्खवे, पञ्चहि धम्मेहि समन्नागतो भिक्खु भत्तादको च होति, ओकासफरणो च मञ्चपीठमद्दनो च सलाकग्गाही च, भिक्खुत्वेव सङ्खं गच्छति। ",
"an5.138:2.2":	"कतमेहि पञ्चहि? ",
"an5.138:2.3":	"इध, भिक्खवे, भिक्खु अक्खमो होति रूपानं, अक्खमो सद्दानं, अक्खमो गन्धानं, अक्खमो रसानं, अक्खमो फोट्ठब्बानं। ",
"an5.138:2.4":	"इमेहि खो, भिक्खवे, पञ्चहि धम्मेहि समन्नागतो भिक्खु भत्तादको च होति ओकासफरणो च मञ्चपीठमद्दनो च सलाकग्गाही च, भिक्खुत्वेव सङ्खं गच्छती”ति। ",
"an5.138:2.5":	"अट्ठमं। "
}	
