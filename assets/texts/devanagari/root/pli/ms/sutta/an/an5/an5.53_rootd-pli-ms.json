{	
"an5.53:0.1":	"अङ्गुत्तर निकाय ५।५३ ",
"an5.53:0.2":	"६। नीवरणवग्ग ",
"an5.53:0.3":	"पधानियङ्गसुत्त ",
"an5.53:1.1":	"“पञ्चिमानि, भिक्खवे, पधानियङ्गानि। ",
"an5.53:1.2":	"कतमानि पञ्च? ",
"an5.53:1.3":	"इध, भिक्खवे, भिक्खु सद्धो होति, सद्दहति तथागतस्स बोधिं: ",
"an5.53:1.4":	"‘इतिपि सो भगवा अरहं सम्मासम्बुद्धो विज्जाचरणसम्पन्नो सुगतो लोकविदू अनुत्तरो पुरिसदम्मसारथि सत्था देवमनुस्सानं बुद्धो भगवा’ति। ",
"an5.53:1.5":	"अप्पाबाधो होति अप्पातङ्को; ",
"an5.53:1.6":	"समवेपाकिनिया गहणिया समन्नागतो नातिसीताय नाच्चुण्हाय मज्झिमाय पधानक्खमाय; ",
"an5.53:1.7":	"असठो होति अमायावी; ",
"an5.53:1.8":	"यथाभूतं अत्तानं आविकत्ता सत्थरि वा विञ्ञूसु वा सब्रह्मचारीसु; ",
"an5.53:1.9":	"आरद्धवीरियो विहरति अकुसलानं धम्मानं पहानाय कुसलानं धम्मानं उपसम्पदाय, थामवा दळ्हपरक्कमो अनिक्खित्तधुरो कुसलेसु धम्मेसु; ",
"an5.53:1.10":	"पञ्ञवा होति, उदयत्थगामिनिया पञ्ञाय समन्नागतो अरियाय निब्बेधिकाय सम्मा दुक्खक्खयगामिनिया। ",
"an5.53:1.11":	"इमानि खो, भिक्खवे, पञ्च पधानियङ्गानी”ति। ",
"an5.53:1.12":	"ततियं। "
}	
