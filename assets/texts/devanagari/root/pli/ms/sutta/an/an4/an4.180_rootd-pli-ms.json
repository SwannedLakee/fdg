{	
"an4.180:0.1":	"अङ्गुत्तर निकाय ४।१८० ",
"an4.180:0.2":	"१८। सञ्चेतनियवग्ग ",
"an4.180:0.3":	"महापदेससुत्त ",
"an4.180:1.1":	"एकं समयं भगवा भोगनगरे विहरति आनन्दचेतिये। ",
"an4.180:1.2":	"तत्र खो भगवा भिक्खू आमन्तेसि: ",
"an4.180:1.3":	"“भिक्खवो”ति। ",
"an4.180:1.4":	"“भदन्ते”ति ते भिक्खू भगवतो पच्चस्सोसुं। ",
"an4.180:1.5":	"भगवा एतदवोच: ",
"an4.180:1.6":	"“चत्तारोमे, भिक्खवे, महापदेसे देसेस्सामि, ",
"an4.180:1.7":	"तं सुणाथ, साधुकं मनसि करोथ, भासिस्सामी”ति। ",
"an4.180:1.8":	"“एवं, भन्ते”ति खो ते भिक्खू भगवतो पच्चस्सोसुं। ",
"an4.180:1.9":	"भगवा एतदवोच: ",
"an4.180:2.1":	"“कतमे, भिक्खवे, चत्तारो महापदेसा? ",
"an4.180:2.2":	"इध, भिक्खवे, भिक्खु एवं वदेय्य: ",
"an4.180:2.3":	"‘सम्मुखा मेतं, आवुसो, भगवतो सुतं सम्मुखा पटिग्गहितं—",
"an4.180:2.4":	"अयं धम्मो, अयं विनयो, इदं सत्थुसासनन्’ति। ",
"an4.180:2.5":	"तस्स, भिक्खवे, भिक्खुनो भासितं नेव अभिनन्दितब्बं नप्पटिक्कोसितब्बं। ",
"an4.180:2.6":	"अनभिनन्दित्वा अप्पटिक्कोसित्वा तानि पदब्यञ्जनानि साधुकं उग्गहेत्वा सुत्ते ओतारेतब्बानि, विनये सन्दस्सेतब्बानि। ",
"an4.180:2.7":	"तानि चे सुत्ते ओतारियमानानि विनये सन्दस्सियमानानि न चेव सुत्ते ओतरन्ति न विनये सन्दिस्सन्ति, निट्ठमेत्थ गन्तब्बं: ",
"an4.180:2.8":	"‘अद्धा इदं न चेव तस्स भगवतो वचनं अरहतो सम्मासम्बुद्धस्स; ",
"an4.180:2.9":	"इमस्स च भिक्खुनो दुग्गहितन्’ति। ",
"an4.180:2.10":	"इति हेतं, भिक्खवे, छड्डेय्याथ। ",
"an4.180:3.1":	"इध पन, भिक्खवे, भिक्खु एवं वदेय्य: ",
"an4.180:3.2":	"‘सम्मुखा मेतं, आवुसो, भगवतो सुतं सम्मुखा पटिग्गहितं—",
"an4.180:3.3":	"अयं धम्मो, अयं विनयो, इदं सत्थुसासनन्’ति। ",
"an4.180:3.4":	"तस्स, भिक्खवे, भिक्खुनो भासितं नेव अभिनन्दितब्बं नप्पटिक्कोसितब्बं। ",
"an4.180:3.5":	"अनभिनन्दित्वा अप्पटिक्कोसित्वा तानि पदब्यञ्जनानि साधुकं उग्गहेत्वा सुत्ते ओतारेतब्बानि, विनये सन्दस्सेतब्बानि। ",
"an4.180:3.6":	"तानि चे सुत्ते ओतारियमानानि विनये सन्दस्सियमानानि सुत्ते चेव ओतरन्ति विनये च सन्दिस्सन्ति, निट्ठमेत्थ गन्तब्बं: ",
"an4.180:3.7":	"‘अद्धा इदं तस्स भगवतो वचनं अरहतो सम्मासम्बुद्धस्स; ",
"an4.180:3.8":	"इमस्स च भिक्खुनो सुग्गहितन्’ति। ",
"an4.180:3.9":	"इदं, भिक्खवे, पठमं महापदेसं धारेय्याथ। ",
"an4.180:4.1":	"इध पन, भिक्खवे, भिक्खु एवं वदेय्य: ",
"an4.180:4.2":	"‘असुकस्मिं नाम आवासे सङ्घो विहरति सथेरो सपामोक्खो। ",
"an4.180:4.3":	"तस्स मे सङ्घस्स सम्मुखा सुतं सम्मुखा पटिग्गहितं—",
"an4.180:4.4":	"अयं धम्मो, अयं विनयो, इदं सत्थुसासनन्’ति। ",
"an4.180:4.5":	"तस्स, भिक्खवे, भिक्खुनो भासितं नेव अभिनन्दितब्बं नप्पटिक्कोसितब्बं। ",
"an4.180:4.6":	"अनभिनन्दित्वा अप्पटिक्कोसित्वा तानि पदब्यञ्जनानि साधुकं उग्गहेत्वा सुत्ते ओतारेतब्बानि, विनये सन्दस्सेतब्बानि। ",
"an4.180:4.7":	"तानि चे सुत्ते ओतारियमानानि विनये सन्दस्सियमानानि न चेव सुत्ते ओतरन्ति न विनये सन्दिस्सन्ति, निट्ठमेत्थ गन्तब्बं: ",
"an4.180:4.8":	"‘अद्धा इदं न चेव तस्स भगवतो वचनं अरहतो सम्मासम्बुद्धस्स; ",
"an4.180:4.9":	"तस्स च सङ्घस्स दुग्गहितन्’ति। ",
"an4.180:4.10":	"इति हेतं, भिक्खवे, छड्डेय्याथ। ",
"an4.180:5.1":	"इध पन, भिक्खवे, भिक्खु एवं वदेय्य: ",
"an4.180:5.2":	"‘असुकस्मिं नाम आवासे सङ्घो विहरति सथेरो सपामोक्खो। ",
"an4.180:5.3":	"तस्स मे सङ्घस्स सम्मुखा सुतं सम्मुखा पटिग्गहितं—",
"an4.180:5.4":	"अयं धम्मो, अयं विनयो, इदं सत्थुसासनन्’ति। ",
"an4.180:5.5":	"तस्स, भिक्खवे, भिक्खुनो भासितं नेव अभिनन्दितब्बं नप्पटिक्कोसितब्बं। ",
"an4.180:5.6":	"अनभिनन्दित्वा अप्पटिक्कोसित्वा तानि पदब्यञ्जनानि साधुकं उग्गहेत्वा सुत्ते ओतारेतब्बानि, विनये सन्दस्सेतब्बानि। ",
"an4.180:5.7":	"तानि चे सुत्ते ओतारियमानानि, विनये सन्दस्सियमानानि सुत्ते चेव ओतरन्ति विनये च सन्दिस्सन्ति, निट्ठमेत्थ गन्तब्बं: ",
"an4.180:5.8":	"‘अद्धा इदं तस्स भगवतो वचनं अरहतो सम्मासम्बुद्धस्स; ",
"an4.180:5.9":	"तस्स च सङ्घस्स सुग्गहितन्’ति। ",
"an4.180:5.10":	"इदं, भिक्खवे, दुतियं महापदेसं धारेय्याथ। ",
"an4.180:6.1":	"इध पन, भिक्खवे, भिक्खु एवं वदेय्य: ",
"an4.180:6.2":	"‘असुकस्मिं नाम आवासे सम्बहुला थेरा भिक्खू विहरन्ति बहुस्सुता आगतागमा धम्मधरा विनयधरा मातिकाधरा। ",
"an4.180:6.3":	"तेसं मे थेरानं सम्मुखा सुतं सम्मुखा पटिग्गहितं—",
"an4.180:6.4":	"अयं धम्मो, अयं विनयो, इदं सत्थुसासनन्’ति। ",
"an4.180:6.5":	"तस्स, भिक्खवे, भिक्खुनो भासितं नेव अभिनन्दितब्बं नप्पटिक्कोसितब्बं। ",
"an4.180:6.6":	"अनभिनन्दित्वा अप्पटिक्कोसित्वा तानि पदब्यञ्जनानि साधुकं उग्गहेत्वा सुत्ते ओतारेतब्बानि, विनये सन्दस्सेतब्बानि। ",
"an4.180:6.7":	"तानि चे सुत्ते ओतारियमानानि विनये सन्दस्सियमानानि न चेव सुत्ते ओतरन्ति न विनये सन्दिस्सन्ति, निट्ठमेत्थ गन्तब्बं: ",
"an4.180:6.8":	"‘अद्धा इदं न चेव तस्स भगवतो वचनं अरहतो सम्मासम्बुद्धस्स; ",
"an4.180:6.9":	"तेसञ्च थेरानं दुग्गहितन्’ति। ",
"an4.180:6.10":	"इति हेतं, भिक्खवे, छड्डेय्याथ। ",
"an4.180:7.1":	"इध पन, भिक्खवे, भिक्खु एवं वदेय्य: ",
"an4.180:7.2":	"‘असुकस्मिं नाम आवासे सम्बहुला थेरा भिक्खू विहरन्ति बहुस्सुता आगतागमा धम्मधरा विनयधरा मातिकाधरा। ",
"an4.180:7.3":	"तेसं मे थेरानं सम्मुखा सुतं सम्मुखा पटिग्गहितं—",
"an4.180:7.4":	"अयं धम्मो, अयं विनयो, इदं सत्थुसासनन्’ति। ",
"an4.180:7.5":	"तस्स, भिक्खवे, भिक्खुनो भासितं नेव अभिनन्दितब्बं नप्पटिक्कोसितब्बं। ",
"an4.180:7.6":	"अनभिनन्दित्वा अप्पटिक्कोसित्वा तानि पदब्यञ्जनानि साधुकं उग्गहेत्वा सुत्ते ओतारेतब्बानि, विनये सन्दस्सेतब्बानि। ",
"an4.180:7.7":	"तानि चे सुत्ते ओतारियमानानि विनये सन्दस्सियमानानि सुत्ते चेव ओतरन्ति विनये च सन्दिस्सन्ति, निट्ठमेत्थ गन्तब्बं: ",
"an4.180:7.8":	"‘अद्धा इदं तस्स भगवतो वचनं अरहतो सम्मासम्बुद्धस्स; ",
"an4.180:7.9":	"तेसञ्च थेरानं सुग्गहितन्’ति। ",
"an4.180:7.10":	"इदं, भिक्खवे, ततियं महापदेसं धारेय्याथ। ",
"an4.180:8.1":	"इध पन, भिक्खवे, भिक्खु एवं वदेय्य: ",
"an4.180:8.2":	"‘असुकस्मिं नाम आवासे एको थेरो भिक्खु विहरति बहुस्सुतो आगतागमो धम्मधरो विनयधरो मातिकाधरो। ",
"an4.180:8.3":	"तस्स मे थेरस्स सम्मुखा सुतं सम्मुखा पटिग्गहितं—",
"an4.180:8.4":	"अयं धम्मो, अयं विनयो, इदं सत्थुसासनन्’ति। ",
"an4.180:8.5":	"तस्स, भिक्खवे, भिक्खुनो भासितं नेव अभिनन्दितब्बं नप्पटिक्कोसितब्बं। ",
"an4.180:8.6":	"अनभिनन्दित्वा अप्पटिक्कोसित्वा तानि पदब्यञ्जनानि साधुकं उग्गहेत्वा सुत्ते ओतारेतब्बानि, विनये सन्दस्सेतब्बानि। ",
"an4.180:8.7":	"तानि चे सुत्ते ओतारियमानानि विनये सन्दस्सियमानानि न चेव सुत्ते ओतरन्ति न विनये सन्दिस्सन्ति, निट्ठमेत्थ गन्तब्बं: ",
"an4.180:8.8":	"‘अद्धा इदं न चेव तस्स भगवतो वचनं अरहतो सम्मासम्बुद्धस्स; ",
"an4.180:8.9":	"तस्स च थेरस्स दुग्गहितन्’ति। ",
"an4.180:8.10":	"इति हेतं, भिक्खवे, छड्डेय्याथ। ",
"an4.180:9.1":	"इध पन, भिक्खवे, भिक्खु एवं वदेय्य: ",
"an4.180:9.2":	"‘असुकस्मिं नाम आवासे एको थेरो भिक्खु विहरति बहुस्सुतो आगतागमो धम्मधरो विनयधरो मातिकाधरो। ",
"an4.180:9.3":	"तस्स मे थेरस्स सम्मुखा सुतं सम्मुखा पटिग्गहितं—",
"an4.180:9.4":	"अयं धम्मो, अयं विनयो, इदं सत्थुसासनन्’ति। ",
"an4.180:9.5":	"तस्स, भिक्खवे, भिक्खुनो भासितं नेव अभिनन्दितब्बं नप्पटिक्कोसितब्बं। ",
"an4.180:9.6":	"अनभिनन्दित्वा अप्पटिक्कोसित्वा तानि पदब्यञ्जनानि साधुकं उग्गहेत्वा सुत्ते ओतारेतब्बानि, विनये सन्दस्सेतब्बानि। ",
"an4.180:9.7":	"तानि चे सुत्ते ओतारियमानानि विनये सन्दस्सियमानानि सुत्ते चेव ओतरन्ति विनये च सन्दिस्सन्ति, निट्ठमेत्थ गन्तब्बं: ",
"an4.180:9.8":	"‘अद्धा इदं तस्स भगवतो वचनं अरहतो सम्मासम्बुद्धस्स; ",
"an4.180:9.9":	"तस्स च थेरस्स सुग्गहितन्’ति। ",
"an4.180:9.10":	"इदं, भिक्खवे, चतुत्थं महापदेसं धारेय्याथ। ",
"an4.180:9.11":	"इमे खो, भिक्खवे, चत्तारो महापदेसा”ति। ",
"an4.180:9.12":	"दसमं। ",
"an4.180:9.13":	"सञ्चेतनियवग्गो ततियो। ",
"an4.180:10.0":	"तस्सुद्दानं ",
"an4.180:10.1":	"चेतना विभत्ति कोट्ठिको, ",
"an4.180:10.2":	"आनन्दो उपवाणपञ्चमं; ",
"an4.180:10.3":	"आयाचन राहुल जम्बाली, ",
"an4.180:10.4":	"निब्बानं महापदेसेनाति। "
}	
