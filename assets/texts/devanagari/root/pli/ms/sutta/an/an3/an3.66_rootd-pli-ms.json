{	
"an3.66:0.1":	"अङ्गुत्तर निकाय ३।६६ ",
"an3.66:0.2":	"७। महावग्ग ",
"an3.66:0.3":	"साळ्हसुत्त ",
"an3.66:1.1":	"एवं मे सुतं—",
"an3.66:1.2":	"एकं समयं आयस्मा नन्दको सावत्थियं विहरति पुब्बारामे मिगारमातुपासादे। ",
"an3.66:1.3":	"अथ खो साळ्हो च मिगारनत्ता साणो च सेखुनियनत्ता येनायस्मा नन्दको तेनुपसङ्कमिंसु; उपसङ्कमित्वा आयस्मन्तं नन्दकं अभिवादेत्वा एकमन्तं निसीदिंसु। एकमन्तं निसिन्नं खो साळ्हं मिगारनत्तारं आयस्मा नन्दको एतदवोच: ",
"an3.66:2.1":	"“एथ तुम्हे, साळ्हा, मा अनुस्सवेन, मा परम्पराय, मा इतिकिराय, मा पिटकसम्पदानेन, मा तक्कहेतु, मा नयहेतु, मा आकारपरिवितक्केन, मा दिट्ठिनिज्झानक्खन्तिया, मा भब्बरूपताय, मा समणो नो गरूति। ",
"an3.66:2.2":	"यदा तुम्हे, साळ्हा, अत्तनाव जानेय्याथ ‘इमे धम्मा अकुसला, इमे धम्मा सावज्जा, इमे धम्मा विञ्ञुगरहिता, इमे धम्मा समत्ता समादिन्ना अहिताय दुक्खाय संवत्तन्ती’ति, अथ तुम्हे, साळ्हा, पजहेय्याथ। ",
"an3.66:3.1":	"तं किं मञ्ञथ, साळ्हा, ",
"an3.66:3.2":	"अत्थि लोभो”ति? ",
"an3.66:4.1":	"“एवं, भन्ते”। ",
"an3.66:5.1":	"“अभिज्झाति खो अहं, साळ्हा, एतमत्थं वदामि। ",
"an3.66:5.2":	"लुद्धो खो अयं, साळ्हा, अभिज्झालु पाणम्पि हनति, अदिन्नम्पि आदियति, परदारम्पि गच्छति, मुसापि भणति, परम्पि तथत्ताय समादपेति, यं स होति दीघरत्तं अहिताय दुक्खाया”ति। ",
"an3.66:6.1":	"“एवं, भन्ते”। ",
"an3.66:7.1":	"“तं किं मञ्ञथ, साळ्हा, ",
"an3.66:7.2":	"अत्थि दोसो”ति? ",
"an3.66:8.1":	"“एवं, भन्ते”। ",
"an3.66:9.1":	"“ब्यापादोति खो अहं, साळ्हा, एतमत्थं वदामि। ",
"an3.66:9.2":	"दुट्ठो खो अयं, साळ्हा, ब्यापन्नचित्तो पाणम्पि हनति, अदिन्नम्पि आदियति, परदारम्पि गच्छति, मुसापि भणति, परम्पि तथत्ताय समादपेति, यं स होति दीघरत्तं अहिताय दुक्खाया”ति। ",
"an3.66:10.1":	"“एवं, भन्ते”। ",
"an3.66:11.1":	"“तं किं मञ्ञथ, साळ्हा, ",
"an3.66:11.2":	"अत्थि मोहो”ति? ",
"an3.66:12.1":	"“एवं, भन्ते”। ",
"an3.66:13.1":	"“अविज्जाति खो अहं, साळ्हा, एतमत्थं वदामि। ",
"an3.66:13.2":	"मूळ्हो खो अयं, साळ्हा, अविज्जागतो पाणम्पि हनति, अदिन्नम्पि आदियति, परदारम्पि गच्छति, मुसापि भणति, परम्पि तथत्ताय समादपेति, यं स होति दीघरत्तं अहिताय दुक्खाया”ति। ",
"an3.66:14.1":	"“एवं, भन्ते”। ",
"an3.66:15.1":	"“तं किं मञ्ञथ, साळ्हा, इमे धम्मा कुसला वा अकुसला वा”ति? ",
"an3.66:16.1":	"“अकुसला, भन्ते”। ",
"an3.66:17.1":	"“सावज्जा वा अनवज्जा वा”ति? ",
"an3.66:18.1":	"“सावज्जा, भन्ते”। ",
"an3.66:19.1":	"“विञ्ञुगरहिता वा विञ्ञुप्पसत्था वा”ति? ",
"an3.66:20.1":	"“विञ्ञुगरहिता, भन्ते”। ",
"an3.66:21.1":	"“समत्ता समादिन्ना अहिताय दुक्खाय संवत्तन्ति, नो वा? ",
"an3.66:21.2":	"कथं वा एत्थ होती”ति? ",
"an3.66:22.1":	"“समत्ता, भन्ते, समादिन्ना अहिताय दुक्खाय संवत्तन्तीति। ",
"an3.66:22.2":	"एवं नो एत्थ होती”ति। ",
"an3.66:23.1":	"“इति खो, साळ्हा, यं तं अवोचुम्हा: ",
"an3.66:23.2":	"‘एथ तुम्हे, साळ्हा, मा अनुस्सवेन, मा परम्पराय, मा इतिकिराय, मा पिटकसम्पदानेन, मा तक्कहेतु, मा नयहेतु, मा आकारपरिवितक्केन, मा दिट्ठिनिज्झानक्खन्तिया, मा भब्बरूपताय, मा समणो नो गरूति। ",
"an3.66:23.3":	"यदा तुम्हे, साळ्हा, अत्तनाव जानेय्याथ—",
"an3.66:23.4":	"इमे धम्मा अकुसला, इमे धम्मा सावज्जा, इमे धम्मा विञ्ञुगरहिता, इमे धम्मा समत्ता समादिन्ना अहिताय दुक्खाय संवत्तन्तीति, अथ तुम्हे, साळ्हा, पजहेय्याथा’ति, ",
"an3.66:23.5":	"इति यं तं वुत्तं इदमेतं पटिच्च वुत्तं। ",
"an3.66:24.1":	"एथ तुम्हे, साळ्हा, मा अनुस्सवेन, मा परम्पराय, मा इतिकिराय, मा पिटकसम्पदानेन, मा तक्कहेतु, मा नयहेतु, मा आकारपरिवितक्केन, मा दिट्ठिनिज्झानक्खन्तिया, मा भब्बरूपताय, मा समणो नो गरूति। ",
"an3.66:24.2":	"यदा तुम्हे, साळ्हा, अत्तनाव जानेय्याथ: ",
"an3.66:24.3":	"‘इमे धम्मा कुसला, इमे धम्मा अनवज्जा, इमे धम्मा विञ्ञुप्पसत्था, इमे धम्मा समत्ता समादिन्ना हिताय सुखाय संवत्तन्ती’ति, अथ तुम्हे, साळ्हा, उपसम्पज्ज विहरेय्याथ। ",
"an3.66:25.1":	"तं किं मञ्ञथ, साळ्हा, अत्थि अलोभो”ति? ",
"an3.66:26.1":	"“एवं, भन्ते”। ",
"an3.66:27.1":	"“अनभिज्झाति खो अहं, साळ्हा, एतमत्थं वदामि। ",
"an3.66:27.2":	"अलुद्धो खो अयं, साळ्हा, अनभिज्झालु नेव पाणं हनति, न अदिन्नं आदियति, न परदारं गच्छति, न मुसा भणति, परम्पि न तथत्ताय समादपेति, यं स होति दीघरत्तं हिताय सुखाया”ति। ",
"an3.66:28.1":	"“एवं, भन्ते”। ",
"an3.66:29.1":	"“तं किं मञ्ञथ, साळ्हा, अत्थि अदोसो”ति? ",
"an3.66:30.1":	"“एवं, भन्ते”। ",
"an3.66:31.1":	"“अब्यापादोति खो अहं, साळ्हा, एतमत्थं वदामि। ",
"an3.66:31.2":	"अदुट्ठो खो अयं, साळ्हा, अब्यापन्नचित्तो नेव पाणं हनति, न अदिन्नं आदियति, न परदारं गच्छति, न मुसा भणति, परम्पि न तथत्ताय समादपेति, यं स होति दीघरत्तं हिताय सुखाया”ति। ",
"an3.66:32.1":	"“एवं, भन्ते”। ",
"an3.66:33.1":	"“तं किं मञ्ञथ, साळ्हा, ",
"an3.66:33.2":	"अत्थि अमोहो”ति? ",
"an3.66:34.1":	"“एवं, भन्ते”। ",
"an3.66:35.1":	"“विज्जाति खो अहं, साळ्हा, एतमत्थं वदामि। ",
"an3.66:35.2":	"अमूळ्हो खो अयं, साळ्हा, विज्जागतो नेव पाणं हनति, न अदिन्नं आदियति, न परदारं गच्छति, न मुसा भणति, परम्पि न तथत्ताय समादपेति, यं स होति दीघरत्तं हिताय सुखाया”ति। ",
"an3.66:36.1":	"“एवं, भन्ते”। ",
"an3.66:37.1":	"“तं किं मञ्ञथ, साळ्हा, इमे धम्मा कुसला वा अकुसला वा”ति? ",
"an3.66:38.1":	"“कुसला, भन्ते”। ",
"an3.66:39.1":	"“सावज्जा वा अनवज्जा वा”ति? ",
"an3.66:40.1":	"“अनवज्जा, भन्ते”। ",
"an3.66:41.1":	"“विञ्ञुगरहिता वा विञ्ञुप्पसत्था वा”ति? ",
"an3.66:42.1":	"“विञ्ञुप्पसत्था, भन्ते”। ",
"an3.66:43.1":	"“समत्ता समादिन्ना हिताय सुखाय संवत्तन्ति, नो वा? ",
"an3.66:43.2":	"कथं वा एत्थ होती”ति? ",
"an3.66:44.1":	"“समत्ता, भन्ते, समादिन्ना हिताय सुखाय संवत्तन्तीति। ",
"an3.66:44.2":	"एवं नो एत्थ होती”ति। ",
"an3.66:45.1":	"“इति खो, साळ्हा, यं तं अवोचुम्हा: ",
"an3.66:45.2":	"‘एथ तुम्हे, साळ्हा, मा अनुस्सवेन, मा परम्पराय, मा इतिकिराय, मा पिटकसम्पदानेन, मा तक्कहेतु, मा नयहेतु, मा आकारपरिवितक्केन, मा दिट्ठिनिज्झानक्खन्तिया, मा भब्बरूपताय, मा समणो नो गरूति। ",
"an3.66:45.3":	"यदा तुम्हे, साळ्हा, अत्तनाव जानेय्याथ—",
"an3.66:45.4":	"इमे धम्मा कुसला, इमे धम्मा अनवज्जा, इमे धम्मा विञ्ञुप्पसत्था, इमे धम्मा समत्ता समादिन्ना दीघरत्तं हिताय सुखाय संवत्तन्तीति, अथ तुम्हे, साळ्हा, उपसम्पज्ज विहरेय्याथा’ति, ",
"an3.66:45.5":	"इति यं तं वुत्तं इदमेतं पटिच्च वुत्तं। ",
"an3.66:46.1":	"स खो सो, साळ्हा, अरियसावको एवं विगताभिज्झो विगतब्यापादो असम्मूळ्हो सम्पजानो पतिस्सतो मेत्तासहगतेन चेतसा …पे… ",
"an3.66:46.2":	"करुणा … ",
"an3.66:46.3":	"मुदिता … ",
"an3.66:46.4":	"उपेक्खासहगतेन चेतसा एकं दिसं फरित्वा विहरति, तथा दुतियं, तथा ततियं, तथा चतुत्थं, इति उद्धमधो तिरियं सब्बधि सब्बत्तताय सब्बावन्तं लोकं उपेक्खासहगतेन चेतसा विपुलेन महग्गतेन अप्पमाणेन अवेरेन अब्यापज्झेन फरित्वा विहरति। ",
"an3.66:46.5":	"सो एवं पजानाति: ",
"an3.66:46.6":	"‘अत्थि इदं, अत्थि हीनं, अत्थि पणीतं, अत्थि इमस्स सञ्ञागतस्स उत्तरि निस्सरणन्’ति। ",
"an3.66:46.7":	"तस्स एवं जानतो एवं पस्सतो कामासवापि चित्तं विमुच्चति, भवासवापि चित्तं विमुच्चति, अविज्जासवापि चित्तं विमुच्चति; ",
"an3.66:46.8":	"विमुत्तस्मिं विमुत्तमिति ञाणं होति। ",
"an3.66:46.9":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाति। ",
"an3.66:47.1":	"सो एवं पजानाति: ",
"an3.66:47.2":	"‘अहु पुब्बे लोभो, तदहु अकुसलं, सो एतरहि नत्थि, इच्चेतं कुसलं; ",
"an3.66:47.3":	"अहु पुब्बे दोसो …पे… ",
"an3.66:47.4":	"अहु पुब्बे मोहो, तदहु अकुसलं, सो एतरहि नत्थि, इच्चेतं कुसलन्’ति। ",
"an3.66:47.5":	"सो दिट्ठेव धम्मे निच्छातो निब्बुतो सीतिभूतो सुखप्पटिसंवेदी ब्रह्मभूतेन अत्तना विहरती”ति। ",
"an3.66:47.6":	"छट्ठं। "
}	
