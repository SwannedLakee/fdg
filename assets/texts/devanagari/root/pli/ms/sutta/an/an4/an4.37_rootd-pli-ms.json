{	
"an4.37:0.1":	"अङ्गुत्तर निकाय ४।३७ ",
"an4.37:0.2":	"४। चक्कवग्ग ",
"an4.37:0.3":	"अपरिहानियसुत्त ",
"an4.37:1.1":	"“चतूहि, भिक्खवे, धम्मेहि समन्नागतो भिक्खु अभब्बो परिहानाय निब्बानस्सेव सन्तिके। ",
"an4.37:1.2":	"कतमेहि चतूहि? ",
"an4.37:1.3":	"इध, भिक्खवे, भिक्खु सीलसम्पन्नो होति, इन्द्रियेसु गुत्तद्वारो होति, भोजने मत्तञ्ञू होति, जागरियं अनुयुत्तो होति। ",
"an4.37:2.1":	"कथञ्च, भिक्खवे, भिक्खु सीलसम्पन्नो होति? ",
"an4.37:2.2":	"इध, भिक्खवे, भिक्खु सीलवा होति पातिमोक्खसंवरसंवुतो विहरति आचारगोचरसम्पन्नो अणुमत्तेसु वज्जेसु भयदस्सावी, समादाय सिक्खति सिक्खापदेसु। ",
"an4.37:2.3":	"एवं खो, भिक्खवे, भिक्खु सीलसम्पन्नो होति। ",
"an4.37:3.1":	"कथञ्च, भिक्खवे, भिक्खु इन्द्रियेसु गुत्तद्वारो होति? ",
"an4.37:3.2":	"इध, भिक्खवे, भिक्खु चक्खुना रूपं दिस्वा न निमित्तग्गाही होति नानुब्यञ्जनग्गाही। ",
"an4.37:3.3":	"यत्वाधिकरणमेनं चक्खुन्द्रियं असंवुतं विहरन्तं अभिज्झादोमनस्सा पापका अकुसला धम्मा अन्वास्सवेय्युं, तस्स संवराय पटिपज्जति; रक्खति चक्खुन्द्रियं; चक्खुन्द्रिये संवरं आपज्जति। ",
"an4.37:3.4":	"सोतेन सद्दं सुत्वा … ",
"an4.37:3.5":	"घानेन गन्धं घायित्वा … ",
"an4.37:3.6":	"जिव्हाय रसं सायित्वा … ",
"an4.37:3.7":	"कायेन फोट्ठब्बं फुसित्वा … ",
"an4.37:3.8":	"मनसा धम्मं विञ्ञाय न निमित्तग्गाही होति नानुब्यञ्जनग्गाही। ",
"an4.37:3.9":	"यत्वाधिकरणमेनं मनिन्द्रियं असंवुतं विहरन्तं अभिज्झादोमनस्सा पापका अकुसला धम्मा अन्वास्सवेय्युं, तस्स संवराय पटिपज्जति; रक्खति मनिन्द्रियं; मनिन्द्रिये संवरं आपज्जति। ",
"an4.37:3.10":	"एवं खो, भिक्खवे, भिक्खु इन्द्रियेसु गुत्तद्वारो होति। ",
"an4.37:4.1":	"कथञ्च, भिक्खवे, भिक्खु भोजने मत्तञ्ञू होति? ",
"an4.37:4.2":	"इध, भिक्खवे, भिक्खु पटिसङ्खा योनिसो आहारं आहारेति: ",
"an4.37:4.3":	"‘नेव दवाय न मदाय न मण्डनाय न विभूसनाय; यावदेव इमस्स कायस्स ठितिया यापनाय विहिंसूपरतिया ब्रह्मचरियानुग्गहाय। इति पुराणञ्च वेदनं पटिहङ्खामि, नवञ्च वेदनं न उप्पादेस्सामि, यात्रा च मे भविस्सति, अनवज्जता च फासुविहारो चा’ति। ",
"an4.37:4.4":	"एवं खो, भिक्खवे, भिक्खु भोजने मत्तञ्ञू होति। ",
"an4.37:5.1":	"कथञ्च, भिक्खवे, भिक्खु जागरियं अनुयुत्तो होति? ",
"an4.37:5.2":	"इध, भिक्खवे, भिक्खु दिवसं चङ्कमेन निसज्जाय आवरणीयेहि धम्मेहि चित्तं परिसोधेति; ",
"an4.37:5.3":	"रत्तिया पठमं यामं चङ्कमेन निसज्जाय आवरणीयेहि धम्मेहि चित्तं परिसोधेति; ",
"an4.37:5.4":	"रत्तिया मज्झिमं यामं दक्खिणेन पस्सेन सीहसेय्यं कप्पेति, पादे पादं अच्चाधाय, सतो सम्पजानो उट्ठानसञ्ञं मनसि करित्वा; ",
"an4.37:5.5":	"रत्तिया पच्छिमं यामं पच्चुट्ठाय चङ्कमेन निसज्जाय आवरणीयेहि धम्मेहि चित्तं परिसोधेति। ",
"an4.37:5.6":	"एवं खो, भिक्खवे, भिक्खु जागरियं अनुयुत्तो होति। ",
"an4.37:5.7":	"इमेहि खो, भिक्खवे, चतूहि धम्मेहि समन्नागतो भिक्खु अभब्बो परिहानाय, निब्बानस्सेव सन्तिकेति। ",
"an4.37:6.1":	"सीले पतिट्ठितो भिक्खु, ",
"an4.37:6.2":	"इन्द्रियेसु च संवुतो; ",
"an4.37:6.3":	"भोजनम्हि च मत्तञ्ञू, ",
"an4.37:6.4":	"जागरियं अनुयुञ्जति। ",
"an4.37:7.1":	"एवं विहारी आतापी, ",
"an4.37:7.2":	"अहोरत्तमतन्दितो; ",
"an4.37:7.3":	"भावयं कुसलं धम्मं, ",
"an4.37:7.4":	"योगक्खेमस्स पत्तिया। ",
"an4.37:8.1":	"अप्पमादरतो भिक्खु, ",
"an4.37:8.2":	"पमादे भयदस्सि वा; ",
"an4.37:8.3":	"अभब्बो परिहानाय, ",
"an4.37:8.4":	"निब्बानस्सेव सन्तिके”ति। ",
"an4.37:8.5":	"सत्तमं। "
}	
