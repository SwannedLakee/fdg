{	
"an7.75:0.1":	"अङ्गुत्तर निकाय ७।७५ ",
"an7.75:0.2":	"८। विनयवग्ग ",
"an7.75:0.3":	"पठमविनयधरसुत्त ",
"an7.75:1.1":	"“सत्तहि, भिक्खवे, धम्मेहि समन्नागतो भिक्खु विनयधरो होति। ",
"an7.75:1.2":	"कतमेहि सत्तहि? ",
"an7.75:1.3":	"आपत्तिं जानाति, ",
"an7.75:1.4":	"अनापत्तिं जानाति, ",
"an7.75:1.5":	"लहुकं आपत्तिं जानाति, ",
"an7.75:1.6":	"गरुकं आपत्तिं जानाति, ",
"an7.75:1.7":	"सीलवा होति पातिमोक्खसंवरसंवुतो विहरति आचारगोचरसम्पन्नो अणुमत्तेसु वज्जेसु भयदस्सावी समादाय सिक्खति सिक्खापदेसु, ",
"an7.75:1.8":	"चतुन्नं झानानं आभिचेतसिकानं दिट्ठधम्मसुखविहारानं निकामलाभी होति अकिच्छलाभी अकसिरलाभी, ",
"an7.75:1.9":	"आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरति। ",
"an7.75:1.10":	"इमेहि खो, भिक्खवे, सत्तहि धम्मेहि समन्नागतो भिक्खु विनयधरो होती”ति। ",
"an7.75:1.11":	"पठमं। "
}	
