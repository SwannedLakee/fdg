{	
"an4.162:0.1":	"अङ्गुत्तर निकाय ४।१६२ ",
"an4.162:0.2":	"१७। पटिपदावग्ग ",
"an4.162:0.3":	"वित्थारसुत्त ",
"an4.162:1.1":	"“चतस्सो इमा, भिक्खवे, पटिपदा। ",
"an4.162:1.2":	"कतमा चतस्सो? ",
"an4.162:1.3":	"दुक्खा पटिपदा दन्धाभिञ्ञा, ",
"an4.162:1.4":	"दुक्खा पटिपदा खिप्पाभिञ्ञा, ",
"an4.162:1.5":	"सुखा पटिपदा दन्धाभिञ्ञा, ",
"an4.162:1.6":	"सुखा पटिपदा खिप्पाभिञ्ञा। ",
"an4.162:2.1":	"कतमा च, भिक्खवे, दुक्खा पटिपदा दन्धाभिञ्ञा? ",
"an4.162:2.2":	"इध, भिक्खवे, एकच्चो पकतियापि तिब्बरागजातिको होति, अभिक्खणं रागजं दुक्खं दोमनस्सं पटिसंवेदेति। ",
"an4.162:2.3":	"पकतियापि तिब्बदोसजातिको होति, अभिक्खणं दोसजं दुक्खं दोमनस्सं पटिसंवेदेति। ",
"an4.162:2.4":	"पकतियापि तिब्बमोहजातिको होति, अभिक्खणं मोहजं दुक्खं दोमनस्सं पटिसंवेदेति। ",
"an4.162:2.5":	"तस्सिमानि पञ्चिन्द्रियानि मुदूनि पातुभवन्ति—",
"an4.162:2.6":	"सद्धिन्द्रियं, वीरियिन्द्रियं, सतिन्द्रियं, समाधिन्द्रियं, पञ्ञिन्द्रियं। ",
"an4.162:2.7":	"सो इमेसं पञ्चन्नं इन्द्रियानं मुदुत्ता दन्धं आनन्तरियं पापुणाति आसवानं खयाय। ",
"an4.162:2.8":	"अयं वुच्चति, भिक्खवे, दुक्खा पटिपदा दन्धाभिञ्ञा। ",
"an4.162:3.1":	"कतमा च, भिक्खवे, दुक्खा पटिपदा खिप्पाभिञ्ञा? ",
"an4.162:3.2":	"इध, भिक्खवे, एकच्चो पकतियापि तिब्बरागजातिको होति, अभिक्खणं रागजं दुक्खं दोमनस्सं पटिसंवेदेति। ",
"an4.162:3.3":	"पकतियापि तिब्बदोसजातिको होति, अभिक्खणं दोसजं दुक्खं दोमनस्सं पटिसंवेदेति। ",
"an4.162:3.4":	"पकतियापि तिब्बमोहजातिको होति, अभिक्खणं मोहजं दुक्खं दोमनस्सं पटिसंवेदेति। ",
"an4.162:3.5":	"तस्सिमानि पञ्चिन्द्रियानि अधिमत्तानि पातुभवन्ति—",
"an4.162:3.6":	"सद्धिन्द्रियं, वीरियिन्द्रियं, सतिन्द्रियं, समाधिन्द्रियं, पञ्ञिन्द्रियं। ",
"an4.162:3.7":	"सो इमेसं पञ्चन्नं इन्द्रियानं अधिमत्तत्ता खिप्पं आनन्तरियं पापुणाति आसवानं खयाय। ",
"an4.162:3.8":	"अयं वुच्चति, भिक्खवे, दुक्खा पटिपदा खिप्पाभिञ्ञा। ",
"an4.162:4.1":	"कतमा च, भिक्खवे, सुखा पटिपदा दन्धाभिञ्ञा? ",
"an4.162:4.2":	"इध, भिक्खवे, एकच्चो पकतियापि न तिब्बरागजातिको होति, नाभिक्खणं रागजं दुक्खं दोमनस्सं पटिसंवेदेति। ",
"an4.162:4.3":	"पकतियापि न तिब्बदोसजातिको होति, नाभिक्खणं दोसजं दुक्खं दोमनस्सं पटिसंवेदेति। ",
"an4.162:4.4":	"पकतियापि न तिब्बमोहजातिको होति, नाभिक्खणं मोहजं दुक्खं दोमनस्सं पटिसंवेदेति। ",
"an4.162:4.5":	"तस्सिमानि पञ्चिन्द्रियानि मुदूनि पातुभवन्ति—",
"an4.162:4.6":	"सद्धिन्द्रियं …पे… पञ्ञिन्द्रियं। ",
"an4.162:4.7":	"सो इमेसं पञ्चन्नं इन्द्रियानं मुदुत्ता दन्धं आनन्तरियं पापुणाति आसवानं खयाय। ",
"an4.162:4.8":	"अयं वुच्चति, भिक्खवे, सुखा पटिपदा दन्धाभिञ्ञा। ",
"an4.162:5.1":	"कतमा च, भिक्खवे, सुखा पटिपदा खिप्पाभिञ्ञा? ",
"an4.162:5.2":	"इध, भिक्खवे, एकच्चो पकतियापि न तिब्बरागजातिको होति, नाभिक्खणं रागजं दुक्खं दोमनस्सं पटिसंवेदेति। ",
"an4.162:5.3":	"पकतियापि न तिब्बदोसजातिको होति, नाभिक्खणं दोसजं दुक्खं दोमनस्सं पटिसंवेदेति। ",
"an4.162:5.4":	"पकतियापि न तिब्बमोहजातिको होति, नाभिक्खणं मोहजं दुक्खं दोमनस्सं पटिसंवेदेति। ",
"an4.162:5.5":	"तस्सिमानि पञ्चिन्द्रियानि अधिमत्तानि पातुभवन्ति—",
"an4.162:5.6":	"सद्धिन्द्रियं, वीरियिन्द्रियं, सतिन्द्रियं, समाधिन्द्रियं, पञ्ञिन्द्रियं। ",
"an4.162:5.7":	"सो इमेसं पञ्चन्नं इन्द्रियानं अधिमत्तत्ता खिप्पं आनन्तरियं पापुणाति आसवानं खयाय। ",
"an4.162:5.8":	"अयं वुच्चति, भिक्खवे, सुखा पटिपदा खिप्पाभिञ्ञा। ",
"an4.162:5.9":	"इमा खो, भिक्खवे, चतस्सो पटिपदा”ति। ",
"an4.162:5.10":	"दुतियं। "
}	
