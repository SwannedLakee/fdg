{	
"an9.19:0.1":	"अङ्गुत्तर निकाय ९।१९ ",
"an9.19:0.2":	"२। सीहनादवग्ग ",
"an9.19:0.3":	"देवतासुत्त ",
"an9.19:1.1":	"“इमञ्च, भिक्खवे, रत्तिं सम्बहुला देवता अभिक्कन्ताय रत्तिया अभिक्कन्तवण्णा केवलकप्पं जेतवनं ओभासेत्वा येनाहं तेनुपसङ्कमिंसु; उपसङ्कमित्वा मं अभिवादेत्वा एकमन्तं अट्ठंसु। एकमन्तं ठिता खो, भिक्खवे, ता देवता मं एतदवोचुं: ",
"an9.19:1.2":	"‘उपसङ्कमिंसु नो, भन्ते, पुब्बे मनुस्सभूतानं पब्बजिता अगारानि। ",
"an9.19:1.3":	"ते मयं, भन्ते, पच्चुट्ठिम्ह, नो च खो अभिवादिम्ह। ",
"an9.19:1.4":	"ता मयं, भन्ते, अपरिपुण्णकम्मन्ता विप्पटिसारिनियो पच्चानुतापिनियो हीनं कायं उपपन्ना’ति। ",
"an9.19:2.1":	"अपरापि मं, भिक्खवे, सम्बहुला देवता उपसङ्कमित्वा एतदवोचुं: ",
"an9.19:2.2":	"‘उपसङ्कमिंसु नो, भन्ते, पुब्बे मनुस्सभूतानं पब्बजिता अगारानि। ",
"an9.19:2.3":	"ते मयं, भन्ते, पच्चुट्ठिम्ह अभिवादिम्ह, नो च तेसं आसनं अदम्ह। ",
"an9.19:2.4":	"ता मयं, भन्ते, अपरिपुण्णकम्मन्ता विप्पटिसारिनियो पच्चानुतापिनियो हीनं कायं उपपन्ना’ति। ",
"an9.19:3.1":	"अपरापि मं, भिक्खवे, सम्बहुला देवता उपसङ्कमित्वा एतदवोचुं: ",
"an9.19:3.2":	"‘उपसङ्कमिंसु नो, भन्ते, पुब्बे मनुस्सभूतानं पब्बजिता अगारानि। ",
"an9.19:3.3":	"ते मयं, भन्ते, पच्चुट्ठिम्ह अभिवादिम्ह आसनं अदम्ह, नो च खो यथासत्ति यथाबलं संविभजिम्ह …पे… ",
"an9.19:3.4":	"यथासत्ति यथाबलं संविभजिम्ह, नो च खो उपनिसीदिम्ह धम्मस्सवनाय …पे… ",
"an9.19:3.5":	"उपनिसीदिम्ह धम्मस्सवनाय, नो च खो ओहितसोता धम्मं सुणिम्ह …पे… ",
"an9.19:3.6":	"ओहितसोता च धम्मं सुणिम्ह, नो च खो सुत्वा धम्मं धारयिम्ह …पे… ",
"an9.19:3.7":	"सुत्वा च धम्मं धारयिम्ह, नो च खो धातानं धम्मानं अत्थं उपपरिक्खिम्ह …पे… ",
"an9.19:3.8":	"धातानञ्च धम्मानं अत्थं उपपरिक्खिम्ह, नो च खो अत्थमञ्ञाय धम्ममञ्ञाय धम्मानुधम्मं पटिपज्जिम्ह। ",
"an9.19:3.9":	"ता मयं, भन्ते, अपरिपुण्णकम्मन्ता विप्पटिसारिनियो पच्चानुतापिनियो हीनं कायं उपपन्ना’ति। ",
"an9.19:4.1":	"अपरापि मं, भिक्खवे, सम्बहुला देवता उपसङ्कमित्वा एतदवोचुं: ",
"an9.19:4.2":	"‘उपसङ्कमिंसु नो, भन्ते, पुब्बे मनुस्सभूतानं पब्बजिता अगारानि। ",
"an9.19:4.3":	"ते मयं, भन्ते, पच्चुट्ठिम्ह अभिवादिम्ह, आसनं अदम्ह, यथासत्ति यथाबलं संविभजिम्ह, उपनिसीदिम्ह धम्मस्सवनाय, ओहितसोता च धम्मं सुणिम्ह, सुत्वा च धम्मं धारयिम्ह, धातानञ्च धम्मानं अत्थं उपपरिक्खिम्ह, अत्थमञ्ञाय धम्ममञ्ञाय धम्मानुधम्मं पटिपज्जिम्ह। ",
"an9.19:4.4":	"ता मयं, भन्ते, परिपुण्णकम्मन्ता अविप्पटिसारिनियो अपच्चानुतापिनियो पणीतं कायं उपपन्ना’ति। ",
"an9.19:4.5":	"एतानि, भिक्खवे, रुक्खमूलानि एतानि सुञ्ञागारानि। झायथ, भिक्खवे, मा पमादत्थ, मा पच्छा विप्पटिसारिनो अहुवत्थ सेय्यथापि ता पुरिमिका देवता”ति। ",
"an9.19:4.6":	"नवमं। "
}	
