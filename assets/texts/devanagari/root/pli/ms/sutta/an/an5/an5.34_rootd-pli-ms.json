{	
"an5.34:0.1":	"अङ्गुत्तर निकाय ५।३४ ",
"an5.34:0.2":	"४। सुमनवग्ग ",
"an5.34:0.3":	"सीहसेनापतिसुत्त ",
"an5.34:1.1":	"एकं समयं भगवा वेसालियं विहरति महावने कूटागारसालायं। ",
"an5.34:1.2":	"अथ खो सीहो सेनापति येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो सीहो सेनापति भगवन्तं एतदवोच: ",
"an5.34:1.3":	"“सक्का नु खो, भन्ते, भगवा सन्दिट्ठिकं दानफलं पञ्ञापेतुन्”ति? ",
"an5.34:2.1":	"“सक्का, सीहा”ति भगवा अवोच: ",
"an5.34:2.2":	"“दायको, सीह, दानपति बहुनो जनस्स पियो होति मनापो। ",
"an5.34:2.3":	"यम्पि, सीह, दायको दानपति बहुनो जनस्स पियो होति मनापो, इदम्पि सन्दिट्ठिकं दानफलं। ",
"an5.34:3.1":	"पुन चपरं, सीह, दायकं दानपतिं सन्तो सप्पुरिसा भजन्ति। ",
"an5.34:3.2":	"यम्पि, सीह, दायकं दानपतिं सन्तो सप्पुरिसा भजन्ति, इदम्पि सन्दिट्ठिकं दानफलं। ",
"an5.34:4.1":	"पुन चपरं, सीह, दायकस्स दानपतिनो कल्याणो कित्तिसद्दो अब्भुग्गच्छति। ",
"an5.34:4.2":	"यम्पि, सीह, दायकस्स दानपतिनो कल्याणो कित्तिसद्दो अब्भुग्गच्छति, इदम्पि सन्दिट्ठिकं दानफलं। ",
"an5.34:5.1":	"पुन चपरं, सीह, दायको दानपति यं यदेव परिसं उपसङ्कमति—यदि खत्तियपरिसं यदि ब्राह्मणपरिसं यदि गहपतिपरिसं यदि समणपरिसं—विसारदो उपसङ्कमति अमङ्कुभूतो। ",
"an5.34:5.2":	"यम्पि, सीह, दायको दानपति यं यदेव परिसं उपसङ्कमति—यदि खत्तियपरिसं यदि ब्राह्मणपरिसं यदि गहपतिपरिसं यदि समणपरिसं—विसारदो उपसङ्कमति अमङ्कुभूतो, इदम्पि सन्दिट्ठिकं दानफलं। ",
"an5.34:6.1":	"पुन चपरं, सीह, दायको दानपति कायस्स भेदा परं मरणा सुगतिं सग्गं लोकं उपपज्जति। ",
"an5.34:6.2":	"यम्पि, सीह, दायको दानपति कायस्स भेदा परं मरणा सुगतिं सग्गं लोकं उपपज्जति, इदं सम्परायिकं दानफलन्”ति। ",
"an5.34:7.1":	"एवं वुत्ते, सीहो सेनापति भगवन्तं एतदवोच: ",
"an5.34:7.2":	"“यानिमानि, भन्ते, भगवता चत्तारि सन्दिट्ठिकानि दानफलानि अक्खातानि, नाहं एत्थ भगवतो सद्धाय गच्छामि; अहं पेतानि जानामि। ",
"an5.34:7.3":	"अहं, भन्ते, दायको दानपति बहुनो जनस्स पियो मनापो। ",
"an5.34:7.4":	"अहं, भन्ते, दायको दानपति; मं सन्तो सप्पुरिसा भजन्ति। ",
"an5.34:7.5":	"अहं, भन्ते, दायको दानपति; मय्हं कल्याणो कित्तिसद्दो अब्भुग्गतो: ‘सीहो सेनापति दायको कारको सङ्घुपट्ठाको’ति। ",
"an5.34:7.6":	"अहं, भन्ते, दायको दानपति यं यदेव परिसं उपसङ्कमामि—यदि खत्तियपरिसं यदि ब्राह्मणपरिसं यदि गहपतिपरिसं यदि समणपरिसं—विसारदो उपसङ्कमामि अमङ्कुभूतो। ",
"an5.34:7.7":	"यानिमानि, भन्ते, भगवता चत्तारि सन्दिट्ठिकानि दानफलानि अक्खातानि, नाहं एत्थ भगवतो सद्धाय गच्छामि; अहं पेतानि जानामि। ",
"an5.34:7.8":	"यञ्च खो मं, भन्ते, भगवा एवमाह: ",
"an5.34:7.9":	"‘दायको, सीह, दानपति कायस्स भेदा परं मरणा सुगतिं सग्गं लोकं उपपज्जती’ति, एताहं न जानामि; एत्थ च पनाहं भगवतो सद्धाय गच्छामी”ति। ",
"an5.34:7.10":	"“एवमेतं, सीह, एवमेतं, सीह। ",
"an5.34:7.11":	"दायको दानपति कायस्स भेदा परं मरणा सुगतिं सग्गं लोकं उपपज्जतीति। ",
"an5.34:8.1":	"ददं पियो होति भजन्ति नं बहू, ",
"an5.34:8.2":	"कित्तिञ्च पप्पोति यसो च वड्ढति; ",
"an5.34:8.3":	"अमङ्कुभूतो परिसं विगाहति, ",
"an5.34:8.4":	"विसारदो होति नरो अमच्छरी। ",
"an5.34:9.1":	"तस्मा हि दानानि ददन्ति पण्डिता, ",
"an5.34:9.2":	"विनेय्य मच्छेरमलं सुखेसिनो; ",
"an5.34:9.3":	"ते दीघरत्तं तिदिवे पतिट्ठिता, ",
"an5.34:9.4":	"देवानं सहब्यगता रमन्ति ते। ",
"an5.34:10.1":	"कतावकासा कतकुसला इतो चुता, ",
"an5.34:10.2":	"सयंपभा अनुविचरन्ति नन्दनं; ",
"an5.34:10.3":	"ते तत्थ नन्दन्ति रमन्ति मोदरे, ",
"an5.34:10.4":	"समप्पिता कामगुणेहि पञ्चहि; ",
"an5.34:10.5":	"कत्वान वाक्यं असितस्स तादिनो, ",
"an5.34:10.6":	"रमन्ति सग्गे सुगतस्स सावका”ति। ",
"an5.34:10.7":	"चतुत्थं। "
}	
