{	
"an2.42:0.1":	"अङ्गुत्तर निकाय २ ",
"an2.42:0.2":	"५। परिसवग्ग ",
"an2.42:1.0":	"४२ ",
"an2.42:1.1":	"“द्वेमा, भिक्खवे, परिसा। ",
"an2.42:1.2":	"कतमा द्वे? ",
"an2.42:1.3":	"उत्ताना च परिसा गम्भीरा च परिसा। ",
"an2.42:1.4":	"कतमा च, भिक्खवे, उत्ताना परिसा? ",
"an2.42:1.5":	"इध, भिक्खवे, यस्सं परिसायं भिक्खू उद्धता होन्ति उन्नळा चपला मुखरा विकिण्णवाचा मुट्ठस्सती असम्पजाना असमाहिता विब्भन्तचित्ता पाकतिन्द्रिया। ",
"an2.42:1.6":	"अयं वुच्चति, भिक्खवे, उत्ताना परिसा। ",
"an2.42:2.1":	"कतमा च, भिक्खवे, गम्भीरा परिसा? ",
"an2.42:2.2":	"इध, भिक्खवे, यस्सं परिसायं भिक्खू अनुद्धता होन्ति अनुन्नळा अचपला अमुखरा अविकिण्णवाचा उपट्ठितस्सती सम्पजाना समाहिता एकग्गचित्ता संवुतिन्द्रिया। ",
"an2.42:2.3":	"अयं वुच्चति, भिक्खवे, गम्भीरा परिसा। ",
"an2.42:2.4":	"इमा खो, भिक्खवे, द्वे परिसा। ",
"an2.42:2.5":	"एतदग्गं, भिक्खवे, इमासं द्विन्नं परिसानं यदिदं गम्भीरा परिसा”ति। ",
"an2.43:1.0":	"४३ ",
"an2.43:1.1":	"“द्वेमा, भिक्खवे, परिसा। ",
"an2.43:1.2":	"कतमा द्वे? ",
"an2.43:1.3":	"वग्गा च परिसा समग्गा च परिसा। ",
"an2.43:1.4":	"कतमा च, भिक्खवे, वग्गा परिसा? ",
"an2.43:1.5":	"इध, भिक्खवे, यस्सं परिसायं भिक्खू भण्डनजाता कलहजाता विवादापन्ना अञ्ञमञ्ञं मुखसत्तीहि वितुदन्ता विहरन्ति। ",
"an2.43:1.6":	"अयं वुच्चति, भिक्खवे, वग्गा परिसा। ",
"an2.43:2.1":	"कतमा च, भिक्खवे, समग्गा परिसा? ",
"an2.43:2.2":	"इध, भिक्खवे, यस्सं परिसायं भिक्खू समग्गा सम्मोदमाना अविवदमाना खीरोदकीभूता अञ्ञमञ्ञं पियचक्खूहि सम्पस्सन्ता विहरन्ति। ",
"an2.43:2.3":	"अयं वुच्चति, भिक्खवे, समग्गा परिसा। ",
"an2.43:2.4":	"इमा खो, भिक्खवे, द्वे परिसा। ",
"an2.43:2.5":	"एतदग्गं, भिक्खवे, इमासं द्विन्नं परिसानं यदिदं समग्गा परिसा”ति। ",
"an2.44:1.0":	"४४ ",
"an2.44:1.1":	"“द्वेमा, भिक्खवे, परिसा। ",
"an2.44:1.2":	"कतमा द्वे? ",
"an2.44:1.3":	"अनग्गवती च परिसा अग्गवती च परिसा। ",
"an2.44:1.4":	"कतमा च, भिक्खवे, अनग्गवती परिसा? ",
"an2.44:1.5":	"इध, भिक्खवे, यस्सं परिसायं थेरा भिक्खू बाहुलिका होन्ति साथलिका, ओक्कमने पुब्बङ्गमा, पविवेके निक्खित्तधुरा, न वीरियं आरभन्ति अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाय। ",
"an2.44:1.6":	"तेसं पच्छिमा जनता दिट्ठानुगतिं आपज्जति। ",
"an2.44:1.7":	"सापि होति बाहुलिका साथलिका, ओक्कमने पुब्बङ्गमा, पविवेके निक्खित्तधुरा, न वीरियं आरभति अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाय। ",
"an2.44:1.8":	"अयं वुच्चति, भिक्खवे, अनग्गवती परिसा। ",
"an2.44:2.1":	"कतमा च, भिक्खवे, अग्गवती परिसा? ",
"an2.44:2.2":	"इध, भिक्खवे, यस्सं परिसायं थेरा भिक्खू न बाहुलिका होन्ति न साथलिका, ओक्कमने निक्खित्तधुरा, पविवेके पुब्बङ्गमा, वीरियं आरभन्ति अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाय। ",
"an2.44:2.3":	"तेसं पच्छिमा जनता दिट्ठानुगतिं आपज्जति। ",
"an2.44:2.4":	"सापि होति न बाहुलिका न साथलिका, ओक्कमने निक्खित्तधुरा, पविवेके पुब्बङ्गमा, वीरियं आरभति अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाय। ",
"an2.44:2.5":	"अयं वुच्चति, भिक्खवे, अग्गवती परिसा। ",
"an2.44:2.6":	"इमा खो, भिक्खवे, द्वे परिसा। ",
"an2.44:2.7":	"एतदग्गं, भिक्खवे, इमासं द्विन्नं परिसानं यदिदं अग्गवती परिसा”ति। ",
"an2.45:1.0":	"४५ ",
"an2.45:1.1":	"“द्वेमा, भिक्खवे, परिसा। ",
"an2.45:1.2":	"कतमा द्वे? ",
"an2.45:1.3":	"अनरिया च परिसा अरिया च परिसा। ",
"an2.45:1.4":	"कतमा च, भिक्खवे, अनरिया परिसा? ",
"an2.45:1.5":	"इध, भिक्खवे, यस्सं परिसायं भिक्खू ‘इदं दुक्खन्’ति यथाभूतं नप्पजानन्ति, ‘अयं दुक्खसमुदयो’ति यथाभूतं नप्पजानन्ति, ‘अयं दुक्खनिरोधो’ति यथाभूतं नप्पजानन्ति, ‘अयं दुक्खनिरोधगामिनी पटिपदा’ति यथाभूतं नप्पजानन्ति। ",
"an2.45:1.6":	"अयं वुच्चति, भिक्खवे, अनरिया परिसा। ",
"an2.45:2.1":	"कतमा च, भिक्खवे, अरिया परिसा? ",
"an2.45:2.2":	"इध, भिक्खवे, यस्सं परिसायं भिक्खू ‘इदं दुक्खन्’ति यथाभूतं पजानन्ति, ‘अयं दुक्खसमुदयो’ति यथाभूतं पजानन्ति, ‘अयं दुक्खनिरोधो’ति यथाभूतं पजानन्ति, ‘अयं दुक्खनिरोधगामिनी पटिपदा’ति यथाभूतं पजानन्ति। ",
"an2.45:2.3":	"अयं वुच्चति, भिक्खवे, अरिया परिसा। ",
"an2.45:2.4":	"इमा खो, भिक्खवे, द्वे परिसा। ",
"an2.45:2.5":	"एतदग्गं, भिक्खवे, इमासं द्विन्नं परिसानं यदिदं अरिया परिसा”ति। ",
"an2.46:1.0":	"४६ ",
"an2.46:1.1":	"“द्वेमा, भिक्खवे, परिसा। ",
"an2.46:1.2":	"कतमा द्वे? ",
"an2.46:1.3":	"परिसाकसटो च परिसामण्डो च। ",
"an2.46:1.4":	"कतमो च, भिक्खवे, परिसाकसटो? ",
"an2.46:1.5":	"इध, भिक्खवे, यस्सं परिसायं भिक्खू छन्दागतिं गच्छन्ति, दोसागतिं गच्छन्ति, मोहागतिं गच्छन्ति, भयागतिं गच्छन्ति। ",
"an2.46:1.6":	"अयं वुच्चति, भिक्खवे, परिसाकसटो। ",
"an2.46:2.1":	"कतमो च, भिक्खवे, परिसामण्डो? ",
"an2.46:2.2":	"इध, भिक्खवे, यस्सं परिसायं भिक्खू न छन्दागतिं गच्छन्ति, न दोसागतिं गच्छन्ति, न मोहागतिं गच्छन्ति, न भयागतिं गच्छन्ति। ",
"an2.46:2.3":	"अयं वुच्चति, भिक्खवे, परिसामण्डो। ",
"an2.46:2.4":	"इमा खो, भिक्खवे, द्वे परिसा। ",
"an2.46:2.5":	"एतदग्गं, भिक्खवे, इमासं द्विन्नं परिसानं यदिदं परिसामण्डो”ति। ",
"an2.47:1.0":	"४७ ",
"an2.47:1.1":	"“द्वेमा, भिक्खवे, परिसा। ",
"an2.47:1.2":	"कतमा द्वे? ",
"an2.47:1.3":	"ओक्काचितविनीता परिसा नोपटिपुच्छाविनीता, पटिपुच्छाविनीता परिसा नोओक्काचितविनीता। ",
"an2.47:1.4":	"कतमा च, भिक्खवे, ओक्काचितविनीता परिसा नोपटिपुच्छाविनीता? ",
"an2.47:1.5":	"इध, भिक्खवे, यस्सं परिसायं भिक्खू ये ते सुत्तन्ता तथागतभासिता गम्भीरा गम्भीरत्था लोकुत्तरा सुञ्ञतापटिसंयुत्ता तेसु भञ्ञमानेसु न सुस्सूसन्ति न सोतं ओदहन्ति न अञ्ञा चित्तं उपट्ठपेन्ति न च ते धम्मे उग्गहेतब्बं परियापुणितब्बं मञ्ञन्ति। ",
"an2.47:1.6":	"ये पन ते सुत्तन्ता कविता कावेय्या चित्तक्खरा चित्तब्यञ्जना बाहिरका सावकभासिता तेसु भञ्ञमानेसु सुस्सूसन्ति सोतं ओदहन्ति अञ्ञा चित्तं उपट्ठपेन्ति, ते धम्मे उग्गहेतब्बं परियापुणितब्बं मञ्ञन्ति, ते च तं धम्मं परियापुणित्वा न चेव अञ्ञमञ्ञं पटिपुच्छन्ति न च पटिविचरन्ति: ",
"an2.47:1.7":	"‘इदं कथं, इमस्स को अत्थो’ति? ",
"an2.47:1.8":	"ते अविवटञ्चेव न विवरन्ति, अनुत्तानीकतञ्च न उत्तानीकरोन्ति, अनेकविहितेसु च कङ्खाठानियेसु धम्मेसु कङ्खं न पटिविनोदेन्ति। ",
"an2.47:1.9":	"अयं वुच्चति, भिक्खवे, ओक्काचितविनीता परिसा नो पटिपुच्छाविनीता। ",
"an2.47:2.1":	"कतमा च, भिक्खवे, पटिपुच्छाविनीता परिसा नोओक्काचितविनीता? ",
"an2.47:2.2":	"इध, भिक्खवे, यस्सं परिसायं भिक्खू ये ते सुत्तन्ता कविता कावेय्या चित्तक्खरा चित्तब्यञ्जना बाहिरका सावकभासिता तेसु भञ्ञमानेसु न सुस्सूसन्ति न सोतं ओदहन्ति न अञ्ञा चित्तं उपट्ठपेन्ति, न च ते धम्मे उग्गहेतब्बं परियापुणितब्बं मञ्ञन्ति। ",
"an2.47:2.3":	"ये पन ते सुत्तन्ता तथागतभासिता गम्भीरा गम्भीरत्था लोकुत्तरा सुञ्ञतापटिसंयुत्ता तेसु भञ्ञमानेसु सुस्सूसन्ति सोतं ओदहन्ति अञ्ञा चित्तं उपट्ठपेन्ति, ते च धम्मे उग्गहेतब्बं परियापुणितब्बं मञ्ञन्ति। ",
"an2.47:2.4":	"ते तं धम्मं परियापुणित्वा अञ्ञमञ्ञं पटिपुच्छन्ति पटिविचरन्ति: ",
"an2.47:2.5":	"‘इदं कथं, इमस्स को अत्थो’ति? ",
"an2.47:2.6":	"ते अविवटञ्चेव विवरन्ति, अनुत्तानीकतञ्च उत्तानीकरोन्ति, अनेकविहितेसु च कङ्खाठानियेसु धम्मेसु कङ्खं पटिविनोदेन्ति। ",
"an2.47:2.7":	"अयं वुच्चति, भिक्खवे, पटिपुच्छाविनीता परिसा नोओक्काचितविनीता। ",
"an2.47:2.8":	"इमा खो, भिक्खवे, द्वे परिसा। ",
"an2.47:2.9":	"एतदग्गं, भिक्खवे, इमासं द्विन्नं परिसानं यदिदं पटिपुच्छाविनीता परिसा नोओक्काचितविनीता”ति। ",
"an2.48:1.0":	"४८ ",
"an2.48:1.1":	"“द्वेमा, भिक्खवे, परिसा। ",
"an2.48:1.2":	"कतमा द्वे? ",
"an2.48:1.3":	"आमिसगरु परिसा नो सद्धम्मगरु, सद्धम्मगरु परिसा नो आमिसगरु। ",
"an2.48:1.4":	"कतमा च, भिक्खवे, आमिसगरु परिसा नो सद्धम्मगरु? ",
"an2.48:1.5":	"इध, भिक्खवे, यस्सं परिसायं भिक्खू गिहीनं ओदातवसनानं सम्मुखा अञ्ञमञ्ञस्स वण्णं भासन्ति: ",
"an2.48:1.6":	"‘असुको भिक्खु उभतोभागविमुत्तो, असुको पञ्ञाविमुत्तो, असुको कायसक्खी, असुको दिट्ठिप्पत्तो, असुको सद्धाविमुत्तो, असुको धम्मानुसारी, असुको सद्धानुसारी, असुको सीलवा कल्याणधम्मो, असुको दुस्सीलो पापधम्मो’ति। ",
"an2.48:1.7":	"ते तेन लाभं लभन्ति। ",
"an2.48:1.8":	"ते तं लाभं लभित्वा गथिता मुच्छिता अज्झोपन्ना अनादीनवदस्साविनो अनिस्सरणपञ्ञा परिभुञ्जन्ति। ",
"an2.48:1.9":	"अयं वुच्चति, भिक्खवे, आमिसगरु परिसा नो सद्धम्मगरु। ",
"an2.48:2.1":	"कतमा च, भिक्खवे, सद्धम्मगरु परिसा नोआमिसगरु? ",
"an2.48:2.2":	"इध, भिक्खवे, यस्सं परिसायं भिक्खू गिहीनं ओदातवसनानं सम्मुखा अञ्ञमञ्ञस्स वण्णं न भासन्ति: ",
"an2.48:2.3":	"‘असुको भिक्खु उभतोभागविमुत्तो, असुको पञ्ञाविमुत्तो, असुको कायसक्खी, असुको दिट्ठिप्पत्तो, असुको सद्धाविमुत्तो, असुको धम्मानुसारी, असुको सद्धानुसारी, असुको सीलवा कल्याणधम्मो, असुको दुस्सीलो पापधम्मो’ति। ",
"an2.48:2.4":	"ते तेन लाभं लभन्ति। ",
"an2.48:2.5":	"ते तं लाभं लभित्वा अगथिता अमुच्छिता अनज्झोसन्ना आदीनवदस्साविनो निस्सरणपञ्ञा परिभुञ्जन्ति। ",
"an2.48:2.6":	"अयं वुच्चति, भिक्खवे, सद्धम्मगरु परिसा नोआमिसगरु। ",
"an2.48:2.7":	"इमा खो, भिक्खवे, द्वे परिसा। ",
"an2.48:2.8":	"एतदग्गं, भिक्खवे, इमासं द्विन्नं परिसानं यदिदं सद्धम्मगरु परिसा नोआमिसगरू”ति। ",
"an2.49:1.0":	"४९ ",
"an2.49:1.1":	"“द्वेमा, भिक्खवे, परिसा। ",
"an2.49:1.2":	"कतमा द्वे? ",
"an2.49:1.3":	"विसमा च परिसा समा च परिसा। ",
"an2.49:1.4":	"कतमा च, भिक्खवे, विसमा परिसा? ",
"an2.49:1.5":	"इध, भिक्खवे, यस्सं परिसायं अधम्मकम्मानि पवत्तन्ति धम्मकम्मानि नप्पवत्तन्ति, अविनयकम्मानि पवत्तन्ति विनयकम्मानि नप्पवत्तन्ति, अधम्मकम्मानि दिप्पन्ति धम्मकम्मानि न दिप्पन्ति, अविनयकम्मानि दिप्पन्ति विनयकम्मानि न दिप्पन्ति। ",
"an2.49:1.6":	"अयं वुच्चति, भिक्खवे, विसमा परिसा। (…) ",
"an2.49:2.1":	"कतमा च, भिक्खवे, समा परिसा? ",
"an2.49:2.2":	"इध, भिक्खवे, यस्सं परिसायं धम्मकम्मानि पवत्तन्ति अधम्मकम्मानि नप्पवत्तन्ति, विनयकम्मानि पवत्तन्ति अविनयकम्मानि नप्पवत्तन्ति, धम्मकम्मानि दिप्पन्ति अधम्मकम्मानि न दिप्पन्ति, विनयकम्मानि दिप्पन्ति अविनयकम्मानि न दिप्पन्ति। ",
"an2.49:2.3":	"अयं वुच्चति, भिक्खवे, समा परिसा। (…) ",
"an2.49:2.4":	"इमा खो, भिक्खवे, द्वे परिसा। ",
"an2.49:2.5":	"एतदग्गं, भिक्खवे, इमासं द्विन्नं परिसानं यदिदं समा परिसा”ति। ",
"an2.50:1.0":	"५० ",
"an2.50:1.1":	"“द्वेमा, भिक्खवे, परिसा। ",
"an2.50:1.2":	"कतमा द्वे? ",
"an2.50:1.3":	"अधम्मिका च परिसा धम्मिका च परिसा …पे… इमा खो, भिक्खवे, द्वे परिसा। ",
"an2.50:1.4":	"एतदग्गं, भिक्खवे, इमासं द्विन्नं परिसानं यदिदं धम्मिका परिसा”ति। ",
"an2.51:1.0":	"५१ ",
"an2.51:1.1":	"“द्वेमा, भिक्खवे, परिसा। ",
"an2.51:1.2":	"कतमा द्वे? ",
"an2.51:1.3":	"अधम्मवादिनी च परिसा धम्मवादिनी च परिसा। ",
"an2.51:1.4":	"कतमा च, भिक्खवे, अधम्मवादिनी परिसा? ",
"an2.51:1.5":	"इध, भिक्खवे, यस्सं परिसायं भिक्खू अधिकरणं आदियन्ति धम्मिकं वा अधम्मिकं वा। ",
"an2.51:1.6":	"ते तं अधिकरणं आदियित्वा न चेव अञ्ञमञ्ञं सञ्ञापेन्ति न च सञ्ञत्तिं उपगच्छन्ति, न च निज्झापेन्ति न च निज्झत्तिं उपगच्छन्ति। ",
"an2.51:1.7":	"ते असञ्ञत्तिबला अनिज्झत्तिबला अप्पटिनिस्सग्गमन्तिनो तमेव अधिकरणं थामसा परामासा अभिनिविस्स वोहरन्ति: ",
"an2.51:1.8":	"‘इदमेव सच्चं मोघमञ्ञन्’ति। ",
"an2.51:1.9":	"अयं वुच्चति, भिक्खवे, अधम्मवादिनी परिसा। ",
"an2.51:2.1":	"कतमा च, भिक्खवे, धम्मवादिनी परिसा? ",
"an2.51:2.2":	"इध, भिक्खवे, यस्सं परिसायं भिक्खू अधिकरणं आदियन्ति धम्मिकं वा अधम्मिकं वा। ",
"an2.51:2.3":	"ते तं अधिकरणं आदियित्वा अञ्ञमञ्ञं सञ्ञापेन्ति चेव सञ्ञत्तिञ्च उपगच्छन्ति, निज्झापेन्ति चेव निज्झत्तिञ्च उपगच्छन्ति। ",
"an2.51:2.4":	"ते सञ्ञत्तिबला निज्झत्तिबला पटिनिस्सग्गमन्तिनो, न तमेव अधिकरणं थामसा परामासा अभिनिविस्स वोहरन्ति: ",
"an2.51:2.5":	"‘इदमेव सच्चं मोघमञ्ञन्’ति। ",
"an2.51:2.6":	"अयं वुच्चति, भिक्खवे, धम्मवादिनी परिसा। ",
"an2.51:2.7":	"इमा खो, भिक्खवे, द्वे परिसा। ",
"an2.51:2.8":	"एतदग्गं, भिक्खवे, इमासं द्विन्नं परिसानं यदिदं धम्मवादिनी परिसा”ति। ",
"an2.51:2.9":	"परिसवग्गो पञ्चमो। ",
"an2.51:3.0":	"तस्सुद्दानं ",
"an2.51:3.1":	"उत्ताना वग्गा अग्गवती, ",
"an2.51:3.2":	"अरिया कसटो च पञ्चमो; ",
"an2.51:3.3":	"ओक्काचितआमिसञ्चेव, ",
"an2.51:3.4":	"विसमा अधम्माधम्मियेन चाति। ",
"an2.51:3.5":	"पठमो पण्णासको समत्तो। "
}	
