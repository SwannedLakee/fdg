{	
"an5.55:0.1":	"अङ्गुत्तर निकाय ५।५५ ",
"an5.55:0.2":	"६। नीवरणवग्ग ",
"an5.55:0.3":	"मातापुत्तसुत्त ",
"an5.55:1.1":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"an5.55:1.2":	"तेन खो पन समयेन सावत्थियं उभो मातापुत्ता वस्सावासं उपगमिंसु—",
"an5.55:1.3":	"भिक्खु च भिक्खुनी च। ",
"an5.55:1.4":	"ते अञ्ञमञ्ञस्स अभिण्हं दस्सनकामा अहेसुं। ",
"an5.55:1.5":	"मातापि पुत्तस्स अभिण्हं दस्सनकामा अहोसि; ",
"an5.55:1.6":	"पुत्तोपि मातरं अभिण्हं दस्सनकामो अहोसि। ",
"an5.55:1.7":	"तेसं अभिण्हं दस्सना संसग्गो अहोसि। ",
"an5.55:1.8":	"संसग्गे सति विस्सासो अहोसि। ",
"an5.55:1.9":	"विस्सासे सति ओतारो अहोसि। ",
"an5.55:1.10":	"ते ओतिण्णचित्ता सिक्खं अपच्चक्खाय दुब्बल्यं अनाविकत्वा मेथुनं धम्मं पटिसेविंसु। ",
"an5.55:2.1":	"अथ खो सम्बहुला भिक्खू येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो ते भिक्खू भगवन्तं एतदवोचुं: ",
"an5.55:2.2":	"“इध, भन्ते, सावत्थियं उभो मातापुत्ता वस्सावासं उपगमिंसु—",
"an5.55:2.3":	"भिक्खु च भिक्खुनी च, ते अञ्ञमञ्ञस्स अभिण्हं दस्सनकामा अहेसुं, मातापि पुत्तस्स अभिण्हं दस्सनकामा अहोसि, पुत्तोपि मातरं अभिण्हं दस्सनकामो अहोसि। ",
"an5.55:2.4":	"तेसं अभिण्हं दस्सना संसग्गो अहोसि, संसग्गे सति विस्सासो अहोसि, विस्सासे सति ओतारो अहोसि, ते ओतिण्णचित्ता सिक्खं अपच्चक्खाय दुब्बल्यं अनाविकत्वा मेथुनं धम्मं पटिसेविंसू”ति। ",
"an5.55:3.1":	"“किं नु सो, भिक्खवे, मोघपुरिसो मञ्ञति: ",
"an5.55:3.2":	"‘न माता पुत्ते सारज्जति, पुत्तो वा पन मातरी’ति? ",
"an5.55:3.3":	"नाहं, भिक्खवे, अञ्ञं एकरूपम्पि समनुपस्सामि एवं रजनीयं एवं कमनीयं एवं मदनीयं एवं बन्धनीयं एवं मुच्छनीयं एवं अन्तरायकरं अनुत्तरस्स योगक्खेमस्स अधिगमाय यथयिदं, भिक्खवे, इत्थिरूपं। ",
"an5.55:3.4":	"इत्थिरूपे, भिक्खवे, सत्ता रत्ता गिद्धा गथिता मुच्छिता अज्झोसन्ना। ",
"an5.55:3.5":	"ते दीघरत्तं सोचन्ति इत्थिरूपवसानुगा। ",
"an5.55:4.1":	"नाहं, भिक्खवे, अञ्ञं एकसद्दम्पि … एकगन्धम्पि … एकरसम्पि … एकफोट्ठब्बम्पि समनुपस्सामि एवं रजनीयं एवं कमनीयं एवं मदनीयं एवं बन्धनीयं एवं मुच्छनीयं एवं अन्तरायकरं अनुत्तरस्स योगक्खेमस्स अधिगमाय यथयिदं, भिक्खवे, इत्थिफोट्ठब्बं। ",
"an5.55:4.2":	"इत्थिफोट्ठब्बे, भिक्खवे, सत्ता रत्ता गिद्धा गथिता मुच्छिता अज्झोसन्ना। ",
"an5.55:4.3":	"ते दीघरत्तं सोचन्ति इत्थिफोट्ठब्बवसानुगा। ",
"an5.55:5.1":	"इत्थी, भिक्खवे, गच्छन्तीपि पुरिसस्स चित्तं परियादाय तिट्ठति; ",
"an5.55:5.2":	"ठितापि …पे… निसिन्नापि … सयानापि … हसन्तीपि … भणन्तीपि … गायन्तीपि … रोदन्तीपि … उग्घातितापि … मतापि पुरिसस्स चित्तं परियादाय तिट्ठति। ",
"an5.55:5.3":	"यञ्हि तं, भिक्खवे, सम्मा वदमानो वदेय्य: ",
"an5.55:5.4":	"‘समन्तपासो मारस्सा’ति मातुगामंयेव सम्मा वदमानो वदेय्य: ",
"an5.55:5.5":	"‘समन्तपासो मारस्सा’ति। ",
"an5.55:6.1":	"सल्लपे असिहत्थेन, ",
"an5.55:6.2":	"पिसाचेनापि सल्लपे; ",
"an5.55:6.3":	"आसीविसम्पि आसीदे, ",
"an5.55:6.4":	"येन दट्ठो न जीवति; ",
"an5.55:6.5":	"न त्वेव एको एकाय, ",
"an5.55:6.6":	"मातुगामेन सल्लपे। ",
"an5.55:7.1":	"मुट्ठस्सतिं ता बन्धन्ति, ",
"an5.55:7.2":	"पेक्खितेन सितेन च; ",
"an5.55:7.3":	"अथोपि दुन्निवत्थेन, ",
"an5.55:7.4":	"मञ्जुना भणितेन च; ",
"an5.55:7.5":	"नेसो जनो स्वासीसदो, ",
"an5.55:7.6":	"अपि उग्घातितो मतो। ",
"an5.55:8.1":	"पञ्च कामगुणा एते, ",
"an5.55:8.2":	"इत्थिरूपस्मिं दिस्सरे; ",
"an5.55:8.3":	"रूपा सद्दा रसा गन्धा, ",
"an5.55:8.4":	"फोट्ठब्बा च मनोरमा। ",
"an5.55:9.1":	"तेसं कामोघवूळ्हानं, ",
"an5.55:9.2":	"कामे अपरिजानतं; ",
"an5.55:9.3":	"कालं गति भवाभवं, ",
"an5.55:9.4":	"संसारस्मिं पुरक्खता। ",
"an5.55:10.1":	"ये च कामे परिञ्ञाय, ",
"an5.55:10.2":	"चरन्ति अकुतोभया; ",
"an5.55:10.3":	"ते वे पारङ्गता लोके, ",
"an5.55:10.4":	"ये पत्ता आसवक्खयन्”ति। ",
"an5.55:10.5":	"पञ्चमं। "
}	
