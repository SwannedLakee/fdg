{	
"an5.65:0.1":	"अङ्गुत्तर निकाय ५।६५ ",
"an5.65:0.2":	"७। सञ्ञावग्ग ",
"an5.65:0.3":	"साकच्छसुत्त ",
"an5.65:1.1":	"“पञ्चहि, भिक्खवे, धम्मेहि समन्नागतो भिक्खु अलंसाकच्छो सब्रह्मचारीनं। ",
"an5.65:1.2":	"कतमेहि पञ्चहि? ",
"an5.65:1.3":	"इध, भिक्खवे, भिक्खु अत्तना च सीलसम्पन्नो होति, सीलसम्पदाय कथाय च आगतं पञ्हं ब्याकत्ता होति; ",
"an5.65:1.4":	"अत्तना च समाधिसम्पन्नो होति, समाधिसम्पदाय कथाय च आगतं पञ्हं ब्याकत्ता होति; ",
"an5.65:1.5":	"अत्तना च पञ्ञासम्पन्नो होति, पञ्ञासम्पदाय कथाय च आगतं पञ्हं ब्याकत्ता होति; ",
"an5.65:1.6":	"अत्तना च विमुत्तिसम्पन्नो होति, विमुत्तिसम्पदाय कथाय च आगतं पञ्हं ब्याकत्ता होति; ",
"an5.65:1.7":	"अत्तना च विमुत्तिञाणदस्सनसम्पन्नो होति, विमुत्तिञाणदस्सनसम्पदाय कथाय च आगतं पञ्हं ब्याकत्ता होति। ",
"an5.65:1.8":	"इमेहि खो, भिक्खवे, पञ्चहि धम्मेहि समन्नागतो भिक्खु अलंसाकच्छो सब्रह्मचारीनन्”ति। ",
"an5.65:1.9":	"पञ्चमं। "
}	
