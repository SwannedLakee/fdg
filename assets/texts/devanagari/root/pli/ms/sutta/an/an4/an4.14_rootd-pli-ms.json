{	
"an4.14:0.1":	"अङ्गुत्तर निकाय ४।१४ ",
"an4.14:0.2":	"२। चरवग्ग ",
"an4.14:0.3":	"संवरसुत्त ",
"an4.14:1.1":	"“चत्तारिमानि, भिक्खवे, पधानानि। ",
"an4.14:1.2":	"कतमानि चत्तारि? ",
"an4.14:1.3":	"संवरप्पधानं, पहानप्पधानं, भावनाप्पधानं, अनुरक्खणाप्पधानं। ",
"an4.14:1.4":	"कतमञ्च, भिक्खवे, संवरप्पधानं? ",
"an4.14:1.5":	"इध, भिक्खवे, भिक्खु चक्खुना रूपं दिस्वा न निमित्तग्गाही होति नानुब्यञ्जनग्गाही। ",
"an4.14:1.6":	"यत्वाधिकरणमेनं चक्खुन्द्रियं असंवुतं विहरन्तं अभिज्झादोमनस्सा पापका अकुसला धम्मा अन्वास्सवेय्युं, तस्स संवराय पटिपज्जति, रक्खति चक्खुन्द्रियं, चक्खुन्द्रिये संवरं आपज्जति। ",
"an4.14:1.7":	"सोतेन सद्दं सुत्वा … ",
"an4.14:1.8":	"घानेन गन्धं घायित्वा … ",
"an4.14:1.9":	"जिव्हाय रसं सायित्वा … ",
"an4.14:1.10":	"कायेन फोट्ठब्बं फुसित्वा … ",
"an4.14:1.11":	"मनसा धम्मं विञ्ञाय न निमित्तग्गाही होति नानुब्यञ्जनग्गाही, ",
"an4.14:1.12":	"यत्वाधिकरणमेनं मनिन्द्रियं असंवुतं विहरन्तं अभिज्झादोमनस्सा पापका अकुसला धम्मा अन्वास्सवेय्युं, तस्स संवराय पटिपज्जति, रक्खति मनिन्द्रियं, मनिन्द्रिये संवरं आपज्जति। ",
"an4.14:1.13":	"इदं वुच्चति, भिक्खवे, संवरप्पधानं। ",
"an4.14:2.1":	"कतमञ्च, भिक्खवे, पहानप्पधानं? ",
"an4.14:2.2":	"इध, भिक्खवे, भिक्खु उप्पन्नं कामवितक्कं नाधिवासेति पजहति विनोदेति ब्यन्तीकरोति अनभावं गमेति; ",
"an4.14:2.3":	"उप्पन्नं ब्यापादवितक्कं …पे… ",
"an4.14:2.4":	"उप्पन्नं विहिंसावितक्कं …पे… ",
"an4.14:2.5":	"उप्पन्नुप्पन्ने पापके अकुसले धम्मे नाधिवासेति पजहति विनोदेति ब्यन्तीकरोति अनभावं गमेति। ",
"an4.14:2.6":	"इदं वुच्चति, भिक्खवे, पहानप्पधानं। ",
"an4.14:3.1":	"कतमञ्च, भिक्खवे, भावनाप्पधानं? ",
"an4.14:3.2":	"इध, भिक्खवे, भिक्खु सतिसम्बोज्झङ्गं भावेति विवेकनिस्सितं विरागनिस्सितं निरोधनिस्सितं वोस्सग्गपरिणामिं, ",
"an4.14:3.3":	"धम्मविचयसम्बोज्झङ्गं भावेति … ",
"an4.14:3.4":	"वीरियसम्बोज्झङ्गं भावेति … ",
"an4.14:3.5":	"पीतिसम्बोज्झङ्गं भावेति … ",
"an4.14:3.6":	"पस्सद्धिसम्बोज्झङ्गं भावेति … ",
"an4.14:3.7":	"समाधिसम्बोज्झङ्गं भावेति … ",
"an4.14:3.8":	"उपेक्खासम्बोज्झङ्गं भावेति विवेकनिस्सितं विरागनिस्सितं निरोधनिस्सितं वोस्सग्गपरिणामिं। ",
"an4.14:3.9":	"इदं वुच्चति, भिक्खवे, भावनाप्पधानं। ",
"an4.14:4.1":	"कतमञ्च, भिक्खवे, अनुरक्खणाप्पधानं? ",
"an4.14:4.2":	"इध, भिक्खवे, भिक्खु उप्पन्नं भद्दकं समाधिनिमित्तं अनुरक्खति अट्ठिकसञ्ञं पुळवकसञ्ञं विनीलकसञ्ञं विच्छिद्दकसञ्ञं उद्धुमातकसञ्ञं। ",
"an4.14:4.3":	"इदं वुच्चति, भिक्खवे, अनुरक्खणाप्पधानं। ",
"an4.14:4.4":	"इमानि खो, भिक्खवे, चत्तारि पधानानीति। ",
"an4.14:5.1":	"संवरो च पहानञ्च, ",
"an4.14:5.2":	"भावना अनुरक्खणा; ",
"an4.14:5.3":	"एते पधाना चत्तारो, ",
"an4.14:5.4":	"देसितादिच्चबन्धुना; ",
"an4.14:5.5":	"येहि भिक्खु इधातापी, ",
"an4.14:5.6":	"खयं दुक्खस्स पापुणे”ति। ",
"an4.14:5.7":	"चतुत्थं। "
}	
