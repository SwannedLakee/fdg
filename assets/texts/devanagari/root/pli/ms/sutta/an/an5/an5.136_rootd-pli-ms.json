{	
"an5.136:0.1":	"अङ्गुत्तर निकाय ५।१३६ ",
"an5.136:0.2":	"१४। राजवग्ग ",
"an5.136:0.3":	"दुतियपत्थनासुत्त ",
"an5.136:1.1":	"“पञ्चहि, भिक्खवे, अङ्गेहि समन्नागतो रञ्ञो खत्तियस्स मुद्धावसित्तस्स जेट्ठो पुत्तो ओपरज्जं पत्थेति। ",
"an5.136:1.2":	"कतमेहि पञ्चहि? ",
"an5.136:1.3":	"इध, भिक्खवे, रञ्ञो खत्तियस्स मुद्धावसित्तस्स जेट्ठो पुत्तो उभतो सुजातो होति मातितो च पितितो च, संसुद्धगहणिको, याव सत्तमा पितामहयुगा अक्खित्तो अनुपक्कुट्ठो जातिवादेन; ",
"an5.136:1.4":	"अभिरूपो होति दस्सनीयो पासादिको परमाय वण्णपोक्खरताय समन्नागतो; ",
"an5.136:1.5":	"मातापितूनं पियो होति मनापो, ",
"an5.136:1.6":	"बलकायस्स पियो होति मनापो; ",
"an5.136:1.7":	"पण्डितो होति वियत्तो मेधावी पटिबलो अतीतानागतपच्चुप्पन्ने अत्थे चिन्तेतुं। ",
"an5.136:2.1":	"तस्स एवं होति: ",
"an5.136:2.2":	"‘अहं खोम्हि उभतो सुजातो मातितो च पितितो च, संसुद्धगहणिको, याव सत्तमा पितामहयुगा अक्खित्तो अनुपक्कुट्ठो जातिवादेन। ",
"an5.136:2.3":	"कस्माहं ओपरज्जं न पत्थेय्यं। ",
"an5.136:2.4":	"अहं खोम्हि अभिरूपो दस्सनीयो पासादिको परमाय वण्णपोक्खरताय समन्नागतो। ",
"an5.136:2.5":	"कस्माहं ओपरज्जं न पत्थेय्यं। ",
"an5.136:2.6":	"अहं खोम्हि मातापितूनं पियो मनापो। ",
"an5.136:2.7":	"कस्माहं ओपरज्जं न पत्थेय्यं। ",
"an5.136:2.8":	"अहं खोम्हि बलकायस्स पियो मनापो। ",
"an5.136:2.9":	"कस्माहं ओपरज्जं न पत्थेय्यं। ",
"an5.136:2.10":	"अहं खोम्हि पण्डितो वियत्तो मेधावी पटिबलो अतीतानागतपच्चुप्पन्ने अत्थे चिन्तेतुं। ",
"an5.136:2.11":	"कस्माहं ओपरज्जं न पत्थेय्यन्’ति। ",
"an5.136:2.12":	"इमेहि खो, भिक्खवे, पञ्चहि अङ्गेहि समन्नागतो रञ्ञो खत्तियस्स मुद्धावसित्तस्स जेट्ठो पुत्तो ओपरज्जं पत्थेति। ",
"an5.136:3.1":	"एवमेवं खो, भिक्खवे, पञ्चहि धम्मेहि समन्नागतो भिक्खु आसवानं खयं पत्थेति। ",
"an5.136:3.2":	"कतमेहि पञ्चहि? ",
"an5.136:3.3":	"इध, भिक्खवे, भिक्खु सीलवा होति …पे… समादाय सिक्खति सिक्खापदेसु; ",
"an5.136:3.4":	"बहुस्सुतो होति …पे… दिट्ठिया सुप्पटिविद्धा; ",
"an5.136:3.5":	"चतूसु सतिपट्ठानेसु सुप्पतिट्ठितचित्तो होति; ",
"an5.136:3.6":	"आरद्धवीरियो विहरति अकुसलानं धम्मानं पहानाय, कुसलानं धम्मानं उपसम्पदाय, थामवा दळ्हपरक्कमो अनिक्खित्तधुरो कुसलेसु धम्मेसु; ",
"an5.136:3.7":	"पञ्ञवा होति, उदयत्थगामिनिया पञ्ञाय समन्नागतो अरियाय निब्बेधिकाय सम्मा दुक्खक्खयगामिनिया। ",
"an5.136:4.1":	"तस्स एवं होति: ",
"an5.136:4.2":	"‘अहं खोम्हि सीलवा, पातिमोक्खसंवरसंवुतो विहरामि आचारगोचरसम्पन्नो अणुमत्तेसु वज्जेसु भयदस्सावी, समादाय सिक्खामि सिक्खापदेसु। ",
"an5.136:4.3":	"कस्माहं आसवानं खयं न पत्थेय्यं। ",
"an5.136:4.4":	"अहं खोम्हि बहुस्सुतो सुतधरो सुतसन्निचयो, ये ते धम्मा आदिकल्याणा मज्झेकल्याणा परियोसानकल्याणा सात्थं सब्यञ्जनं केवलपरिपुण्णं परिसुद्धं ब्रह्मचरियं अभिवदन्ति, तथारूपा मे धम्मा बहुस्सुता होन्ति धाता वचसा परिचिता मनसानुपेक्खिता दिट्ठिया सुप्पटिविद्धा। ",
"an5.136:4.5":	"कस्माहं आसवानं खयं न पत्थेय्यं। ",
"an5.136:4.6":	"अहं खोम्हि चतूसु सतिपट्ठानेसु सुप्पतिट्ठितचित्तो। ",
"an5.136:4.7":	"कस्माहं आसवानं खयं न पत्थेय्यं। ",
"an5.136:4.8":	"अहं खोम्हि आरद्धवीरियो विहरामि अकुसलानं धम्मानं पहानाय, कुसलानं धम्मानं उपसम्पदाय, थामवा दळ्हपरक्कमो अनिक्खित्तधुरो कुसलेसु धम्मेसु। ",
"an5.136:4.9":	"कस्माहं आसवानं खयं न पत्थेय्यं। ",
"an5.136:4.10":	"अहं खोम्हि पञ्ञवा उदयत्थगामिनिया पञ्ञाय समन्नागतो अरियाय निब्बेधिकाय सम्मा दुक्खक्खयगामिनिया। ",
"an5.136:4.11":	"कस्माहं आसवानं खयं न पत्थेय्यन्’ति। ",
"an5.136:4.12":	"इमेहि खो, भिक्खवे, पञ्चहि धम्मेहि समन्नागतो भिक्खु आसवानं खयं पत्थेती”ति। ",
"an5.136:4.13":	"छट्ठं। "
}	
