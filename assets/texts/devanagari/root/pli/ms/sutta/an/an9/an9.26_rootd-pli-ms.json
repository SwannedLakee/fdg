{	
"an9.26:0.1":	"अङ्गुत्तर निकाय ९।२६ ",
"an9.26:0.2":	"३। सत्तावासवग्ग ",
"an9.26:0.3":	"सिलायूपसुत्त ",
"an9.26:1.1":	"(…) ",
"an9.26:1.2":	"एकं समयं आयस्मा च सारिपुत्तो आयस्मा च चन्दिकापुत्तो राजगहे विहरन्ति वेळुवने कलन्दकनिवापे। ",
"an9.26:1.3":	"तत्र खो आयस्मा चन्दिकापुत्तो भिक्खू आमन्तेसि (…): ",
"an9.26:1.4":	"“देवदत्तो, आवुसो, भिक्खूनं एवं धम्मं देसेति: ",
"an9.26:1.5":	"‘यतो खो, आवुसो, भिक्खुनो चेतसा चितं होति, तस्सेतं भिक्खुनो कल्लं वेय्याकरणाय—",
"an9.26:1.6":	"खीणा जाति, वुसितं ब्रह्मचरियं, कतं करणीयं, नापरं इत्थत्तायाति पजानामी’”ति। ",
"an9.26:2.1":	"एवं वुत्ते, आयस्मा सारिपुत्तो आयस्मन्तं चन्दिकापुत्तं एतदवोच: ",
"an9.26:2.2":	"“न खो, आवुसो चन्दिकापुत्त, देवदत्तो भिक्खूनं एवं धम्मं देसेति: ",
"an9.26:2.3":	"‘यतो खो, आवुसो, भिक्खुनो चेतसा चितं होति, तस्सेतं भिक्खुनो कल्लं वेय्याकरणाय—",
"an9.26:2.4":	"खीणा जाति, वुसितं ब्रह्मचरियं, कतं करणीयं, नापरं इत्थत्तायाति पजानामी’ति। ",
"an9.26:2.5":	"एवञ्च खो, आवुसो, चन्दिकापुत्त, देवदत्तो भिक्खूनं धम्मं देसेति: ",
"an9.26:2.6":	"‘यतो खो, आवुसो, भिक्खुनो चेतसा चित्तं सुपरिचितं होति, तस्सेतं भिक्खुनो कल्लं वेय्याकरणाय—",
"an9.26:2.7":	"खीणा जाति, वुसितं ब्रह्मचरियं, कतं करणीयं, नापरं इत्थत्तायाति पजानामी’”ति। ",
"an9.26:3.1":	"दुतियम्पि खो आयस्मा चन्दिकापुत्तो भिक्खू आमन्तेसि: ",
"an9.26:3.2":	"“देवदत्तो, आवुसो, भिक्खूनं एवं धम्मं देसेति: ",
"an9.26:3.3":	"‘यतो खो, आवुसो, भिक्खुनो चेतसा चितं होति, तस्सेतं भिक्खुनो कल्लं वेय्याकरणाय—",
"an9.26:3.4":	"खीणा जाति, वुसितं ब्रह्मचरियं, कतं करणीयं, नापरं इत्थत्तायाति पजानामी’”ति। ",
"an9.26:3.5":	"दुतियम्पि खो आयस्मा सारिपुत्तो आयस्मन्तं चन्दिकापुत्तं एतदवोच: ",
"an9.26:3.6":	"“न खो, आवुसो चन्दिकापुत्त, देवदत्तो भिक्खूनं एवं धम्मं देसेति: ",
"an9.26:3.7":	"‘यतो खो, आवुसो, भिक्खुनो चेतसा चितं होति, तस्सेतं भिक्खुनो कल्लं वेय्याकरणाय—",
"an9.26:3.8":	"खीणा जाति, वुसितं ब्रह्मचरियं, कतं करणीयं, नापरं इत्थत्तायाति पजानामी’ति। ",
"an9.26:3.9":	"एवञ्च खो, आवुसो चन्दिकापुत्त, देवदत्तो भिक्खूनं धम्मं देसेति: ",
"an9.26:3.10":	"‘यतो खो, आवुसो, भिक्खुनो चेतसा चित्तं सुपरिचितं होति, तस्सेतं भिक्खुनो कल्लं वेय्याकरणाय—",
"an9.26:3.11":	"खीणा जाति, वुसितं ब्रह्मचरियं, कतं करणीयं, नापरं इत्थत्तायाति पजानामी’”ति। ",
"an9.26:4.1":	"ततियम्पि खो आयस्मा चन्दिकापुत्तो भिक्खू आमन्तेसि: ",
"an9.26:4.2":	"“देवदत्तो, आवुसो, भिक्खूनं एवं धम्मं देसेति: ",
"an9.26:4.3":	"‘यतो खो, आवुसो, भिक्खुनो चेतसा चितं होति, तस्सेतं भिक्खुनो कल्लं वेय्याकरणाय—",
"an9.26:4.4":	"खीणा जाति, वुसितं ब्रह्मचरियं, कतं करणीयं, नापरं इत्थत्तायाति पजानामी’”ति। ",
"an9.26:4.5":	"ततियम्पि खो आयस्मा सारिपुत्तो आयस्मन्तं चन्दिकापुत्तं एतदवोच: ",
"an9.26:4.6":	"“न खो, आवुसो चन्दिकापुत्त, देवदत्तो भिक्खूनं एवं धम्मं देसेति: ",
"an9.26:4.7":	"‘यतो खो, आवुसो, भिक्खुनो चेतसा चितं होति, तस्सेतं भिक्खुनो कल्लं वेय्याकरणाय—",
"an9.26:4.8":	"खीणा जाति, वुसितं ब्रह्मचरियं, कतं करणीयं, नापरं इत्थत्तायाति पजानामी’ति। ",
"an9.26:4.9":	"एवञ्च खो, आवुसो चन्दिकापुत्त, देवदत्तो भिक्खूनं धम्मं देसेति: ",
"an9.26:4.10":	"‘यतो खो, आवुसो, भिक्खुनो चेतसा चित्तं सुपरिचितं होति, तस्सेतं भिक्खुनो कल्लं वेय्याकरणाय—",
"an9.26:4.11":	"खीणा जाति, वुसितं ब्रह्मचरियं, कतं करणीयं, नापरं इत्थत्तायाति पजानामी’ति। ",
"an9.26:5.1":	"कथञ्च, आवुसो, भिक्खुनो चेतसा चित्तं सुपरिचितं होति? ",
"an9.26:5.2":	"‘वीतरागं मे चित्तन्’ति चेतसा चित्तं सुपरिचितं होति; ",
"an9.26:5.3":	"‘वीतदोसं मे चित्तन्’ति चेतसा चित्तं सुपरिचितं होति; ",
"an9.26:5.4":	"‘वीतमोहं मे चित्तन्’ति चेतसा चित्तं सुपरिचितं होति; ",
"an9.26:5.5":	"‘असरागधम्मं मे चित्तन्’ति चेतसा चित्तं सुपरिचितं होति; ",
"an9.26:5.6":	"‘असदोसधम्मं मे चित्तन्’ति चेतसा चित्तं सुपरिचितं होति; ",
"an9.26:5.7":	"‘असमोहधम्मं मे चित्तन्’ति चेतसा चित्तं सुपरिचितं होति; ",
"an9.26:5.8":	"‘अनावत्तिधम्मं मे चित्तं कामभवाया’ति चेतसा चित्तं सुपरिचितं होति; ",
"an9.26:5.9":	"‘अनावत्तिधम्मं मे चित्तं रूपभवाया’ति चेतसा चित्तं सुपरिचितं होति; ",
"an9.26:5.10":	"‘अनावत्तिधम्मं मे चित्तं अरूपभवाया’ति चेतसा चित्तं सुपरिचितं होति। ",
"an9.26:5.11":	"एवं सम्मा विमुत्तचित्तस्स खो, आवुसो, भिक्खुनो भुसा चेपि चक्खुविञ्ञेय्या रूपा चक्खुस्स आपाथं आगच्छन्ति, नेवस्स चित्तं परियादियन्ति; ",
"an9.26:5.12":	"अमिस्सीकतमेवस्स चित्तं होति ठितं आनेञ्जप्पत्तं, वयं चस्सानुपस्सति। ",
"an9.26:6.1":	"सेय्यथापि, आवुसो, सिलायूपो सोळसकुक्कुको। ",
"an9.26:6.2":	"तस्सस्सु अट्ठ कुक्कू हेट्ठा नेमङ्गमा, अट्ठ कुक्कू उपरि नेमस्स। ",
"an9.26:6.3":	"अथ पुरत्थिमाय चेपि दिसाय आगच्छेय्य भुसा वातवुट्ठि, नेव नं सङ्कम्पेय्य न सम्पवेधेय्य; ",
"an9.26:6.4":	"अथ पच्छिमाय … ",
"an9.26:6.5":	"अथ उत्तराय … ",
"an9.26:6.6":	"अथ दक्खिणाय चेपि दिसाय आगच्छेय्य भुसा वातवुट्ठि, नेव नं सङ्कम्पेय्य न सम्पवेधेय्य। ",
"an9.26:6.7":	"तं किस्स हेतु? ",
"an9.26:6.8":	"गम्भीरत्ता, आवुसो, नेमस्स, सुनिखातत्ता सिलायूपस्स। ",
"an9.26:6.9":	"एवमेवं खो, आवुसो, सम्मा विमुत्तचित्तस्स भिक्खुनो भुसा चेपि चक्खुविञ्ञेय्या रूपा चक्खुस्स आपाथं आगच्छन्ति, नेवस्स चित्तं परियादियन्ति; ",
"an9.26:6.10":	"अमिस्सीकतमेवस्स चित्तं होति ठितं आनेञ्जप्पत्तं, वयं चस्सानुपस्सति। ",
"an9.26:7.1":	"भुसा चेपि सोतविञ्ञेय्या सद्दा … ",
"an9.26:7.2":	"घानविञ्ञेय्या गन्धा … ",
"an9.26:7.3":	"जिव्हाविञ्ञेय्या रसा … ",
"an9.26:7.4":	"कायविञ्ञेय्या फोट्ठब्बा … ",
"an9.26:7.5":	"मनोविञ्ञेय्या धम्मा मनस्स आपाथं आगच्छन्ति, नेवस्स चित्तं परियादियन्ति; ",
"an9.26:7.6":	"अमिस्सीकतमेवस्स चित्तं होति ठितं आनेञ्जप्पत्तं, वयं चस्सानुपस्सती”ति। ",
"an9.26:7.7":	"छट्ठं। "
}	
