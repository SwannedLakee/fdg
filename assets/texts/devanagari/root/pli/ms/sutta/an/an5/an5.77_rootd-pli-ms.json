{	
"an5.77:0.1":	"अङ्गुत्तर निकाय ५।७७ ",
"an5.77:0.2":	"८। योधाजीववग्ग ",
"an5.77:0.3":	"पठमअनागतभयसुत्त ",
"an5.77:1.1":	"“पञ्चिमानि, भिक्खवे, अनागतभयानि सम्पस्समानेन अलमेव आरञ्ञिकेन भिक्खुना अप्पमत्तेन आतापिना पहितत्तेन विहरितुं अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाय। ",
"an5.77:2.1":	"कतमानि पञ्च? ",
"an5.77:2.2":	"इध, भिक्खवे, आरञ्ञिको भिक्खु इति पटिसञ्चिक्खति: ",
"an5.77:2.3":	"‘अहं खो एतरहि एकको अरञ्ञे विहरामि। ",
"an5.77:2.4":	"एककं खो पन मं अरञ्ञे विहरन्तं ",
"an5.77:2.5":	"अहि वा मं डंसेय्य, विच्छिको वा मं डंसेय्य, सतपदी वा मं डंसेय्य, ",
"an5.77:2.6":	"तेन मे अस्स कालङ्किरिया, सो ममस्स अन्तरायो; ",
"an5.77:2.7":	"हन्दाहं वीरियं आरभामि अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाया’ति। ",
"an5.77:2.8":	"इदं, भिक्खवे, पठमं अनागतभयं सम्पस्समानेन अलमेव आरञ्ञिकेन भिक्खुना अप्पमत्तेन आतापिना पहितत्तेन विहरितुं अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाय। ",
"an5.77:3.1":	"पुन चपरं, भिक्खवे, आरञ्ञिको भिक्खु इति पटिसञ्चिक्खति: ",
"an5.77:3.2":	"‘अहं खो एतरहि एकको अरञ्ञे विहरामि। ",
"an5.77:3.3":	"एकको खो पनाहं अरञ्ञे विहरन्तो ",
"an5.77:3.4":	"उपक्खलित्वा वा पपतेय्यं, भत्तं वा भुत्तं मे ब्यापज्जेय्य, पित्तं वा मे कुप्पेय्य, सेम्हं वा मे कुप्पेय्य, सत्थका वा मे वाता कुप्पेय्युं, ",
"an5.77:3.5":	"तेन मे अस्स कालङ्किरिया, सो ममस्स अन्तरायो; ",
"an5.77:3.6":	"हन्दाहं वीरियं आरभामि अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाया’ति। ",
"an5.77:3.7":	"इदं, भिक्खवे, दुतियं अनागतभयं सम्पस्समानेन अलमेव आरञ्ञिकेन भिक्खुना अप्पमत्तेन आतापिना पहितत्तेन विहरितुं अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाय। ",
"an5.77:4.1":	"पुन चपरं, भिक्खवे, आरञ्ञिको भिक्खु इति पटिसञ्चिक्खति: ",
"an5.77:4.2":	"‘अहं खो एतरहि एकको अरञ्ञे विहरामि। ",
"an5.77:4.3":	"एकको खो पनाहं अरञ्ञे विहरन्तो ",
"an5.77:4.4":	"वाळेहि समागच्छेय्यं, सीहेन वा ब्यग्घेन वा दीपिना वा अच्छेन वा तरच्छेन वा, ते मं जीविता वोरोपेय्युं, ",
"an5.77:4.5":	"तेन मे अस्स कालङ्किरिया, सो ममस्स अन्तरायो; ",
"an5.77:4.6":	"हन्दाहं वीरियं आरभामि अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाया’ति। ",
"an5.77:4.7":	"इदं, भिक्खवे, ततियं अनागतभयं सम्पस्समानेन अलमेव आरञ्ञिकेन भिक्खुना अप्पमत्तेन आतापिना पहितत्तेन विहरितुं अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाय। ",
"an5.77:5.1":	"पुन चपरं, भिक्खवे, आरञ्ञिको भिक्खु इति पटिसञ्चिक्खति: ",
"an5.77:5.2":	"‘अहं खो एतरहि एकको अरञ्ञे विहरामि। ",
"an5.77:5.3":	"एकको खो पनाहं अरञ्ञे विहरन्तो ",
"an5.77:5.4":	"माणवेहि समागच्छेय्यं कतकम्मेहि वा अकतकम्मेहि वा, ते मं जीविता वोरोपेय्युं, ",
"an5.77:5.5":	"तेन मे अस्स कालङ्किरिया, सो ममस्स अन्तरायो; ",
"an5.77:5.6":	"हन्दाहं वीरियं आरभामि अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाया’ति। ",
"an5.77:5.7":	"इदं, भिक्खवे, चतुत्थं अनागतभयं सम्पस्समानेन अलमेव आरञ्ञिकेन भिक्खुना अप्पमत्तेन आतापिना पहितत्तेन विहरितुं अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाय। ",
"an5.77:6.1":	"पुन चपरं, भिक्खवे, आरञ्ञिको भिक्खु इति पटिसञ्चिक्खति: ",
"an5.77:6.2":	"‘अहं खो एतरहि एकको अरञ्ञे विहरामि। ",
"an5.77:6.3":	"सन्ति खो पनारञ्ञे वाळा अमनुस्सा, ते मं जीविता वोरोपेय्युं, ",
"an5.77:6.4":	"तेन मे अस्स कालङ्किरिया, सो ममस्स अन्तरायो; ",
"an5.77:6.5":	"हन्दाहं वीरियं आरभामि अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाया’ति। ",
"an5.77:6.6":	"इदं, भिक्खवे, पञ्चमं अनागतभयं सम्पस्समानेन अलमेव आरञ्ञिकेन भिक्खुना अप्पमत्तेन आतापिना पहितत्तेन विहरितुं अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाय। ",
"an5.77:7.1":	"इमानि खो, भिक्खवे, पञ्च अनागतभयानि सम्पस्समानेन अलमेव आरञ्ञिकेन भिक्खुना अप्पमत्तेन आतापिना पहितत्तेन विहरितुं अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाया”ति। ",
"an5.77:7.2":	"सत्तमं। "
}	
