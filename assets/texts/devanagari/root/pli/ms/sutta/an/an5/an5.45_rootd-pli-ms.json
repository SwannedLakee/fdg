{	
"an5.45:0.1":	"अङ्गुत्तर निकाय ५।४५ ",
"an5.45:0.2":	"५। मुण्डराजवग्ग ",
"an5.45:0.3":	"पुञ्ञाभिसन्दसुत्त ",
"an5.45:1.1":	"“पञ्चिमे, भिक्खवे, पुञ्ञाभिसन्दा कुसलाभिसन्दा सुखस्साहारा सोवग्गिका सुखविपाका सग्गसंवत्तनिका इट्ठाय कन्ताय मनापाय हिताय सुखाय संवत्तन्ति। ",
"an5.45:2.1":	"कतमे पञ्च? ",
"an5.45:2.2":	"यस्स, भिक्खवे, भिक्खु चीवरं परिभुञ्जमानो अप्पमाणं चेतोसमाधिं उपसम्पज्ज विहरति, अप्पमाणो तस्स पुञ्ञाभिसन्दो कुसलाभिसन्दो सुखस्साहारो सोवग्गिको सुखविपाको सग्गसंवत्तनिको इट्ठाय कन्ताय मनापाय हिताय सुखाय संवत्तति। ",
"an5.45:3.1":	"यस्स, भिक्खवे, भिक्खु पिण्डपातं परिभुञ्जमानो …पे… यस्स, भिक्खवे, भिक्खु विहारं परिभुञ्जमानो …पे… यस्स, भिक्खवे, भिक्खु मञ्चपीठं परिभुञ्जमानो …पे…। ",
"an5.45:4.1":	"यस्स, भिक्खवे, भिक्खु गिलानप्पच्चयभेसज्जपरिक्खारं परिभुञ्जमानो अप्पमाणं चेतोसमाधिं उपसम्पज्ज विहरति, अप्पमाणो तस्स पुञ्ञाभिसन्दो कुसलाभिसन्दो सुखस्साहारो सोवग्गिको सुखविपाको सग्गसंवत्तनिको इट्ठाय कन्ताय मनापाय हिताय सुखाय संवत्तति। ",
"an5.45:4.2":	"इमे खो, भिक्खवे, पञ्च पुञ्ञाभिसन्दा कुसलाभिसन्दा सुखस्साहारा सोवग्गिका सुखविपाका सग्गसंवत्तनिका इट्ठाय कन्ताय मनापाय हिताय सुखाय संवत्तन्ति। ",
"an5.45:5.1":	"इमेहि च पन, भिक्खवे, पञ्चहि पुञ्ञाभिसन्देहि कुसलाभिसन्देहि समन्नागतस्स अरियसावकस्स न सुकरं पुञ्ञस्स पमाणं गहेतुं: ",
"an5.45:5.2":	"‘एत्तको पुञ्ञाभिसन्दो कुसलाभिसन्दो सुखस्साहारो सोवग्गिको सुखविपाको सग्गसंवत्तनिको इट्ठाय कन्ताय मनापाय हिताय सुखाय संवत्तती’ति। ",
"an5.45:5.3":	"अथ खो असङ्खेय्यो अप्पमेय्यो महापुञ्ञक्खन्धोत्वेव सङ्खं गच्छति। ",
"an5.45:6.1":	"सेय्यथापि, भिक्खवे, महासमुद्दे न सुकरं उदकस्स पमाणं गहेतुं: ",
"an5.45:6.2":	"‘एत्तकानि उदकाळ्हकानीति वा एत्तकानि उदकाळ्हकसतानीति वा एत्तकानि उदकाळ्हकसहस्सानीति वा एत्तकानि उदकाळ्हकसतसहस्सानीति वा; ",
"an5.45:6.3":	"अथ खो असङ्खेय्यो अप्पमेय्यो महाउदकक्खन्धोत्वेव सङ्खं गच्छति’। ",
"an5.45:6.4":	"एवमेवं खो, भिक्खवे, इमेहि पञ्चहि पुञ्ञाभिसन्देहि कुसलाभिसन्देहि समन्नागतस्स अरियसावकस्स न सुकरं पुञ्ञस्स पमाणं गहेतुं: ",
"an5.45:6.5":	"‘एत्तको पुञ्ञाभिसन्दो कुसलाभिसन्दो सुखस्साहारो सोवग्गिको सुखविपाको सग्गसंवत्तनिको इट्ठाय कन्ताय मनापाय हिताय सुखाय संवत्तती’ति। ",
"an5.45:6.6":	"अथ खो असङ्खेय्यो अप्पमेय्यो महापुञ्ञक्खन्धोत्वेव सङ्खं गच्छतीति। ",
"an5.45:7.1":	"महोदधिं अपरिमितं महासरं, ",
"an5.45:7.2":	"बहुभेरवं रत्नगणानमालयं; ",
"an5.45:7.3":	"नज्जो यथा नरगणसङ्घसेविता, ",
"an5.45:7.4":	"पुथू सवन्ती उपयन्ति सागरं। ",
"an5.45:8.1":	"एवं नरं अन्नदपानवत्थदं, ",
"an5.45:8.2":	"सेय्यानिसज्जत्थरणस्स दायकं; ",
"an5.45:8.3":	"पुञ्ञस्स धारा उपयन्ति पण्डितं, ",
"an5.45:8.4":	"नज्जो यथा वारिवहाव सागरन्”ति। ",
"an5.45:8.5":	"पञ्चमं। "
}	
