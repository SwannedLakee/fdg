{	
"an4.49:0.1":	"अङ्गुत्तर निकाय ४।४९ ",
"an4.49:0.2":	"५। रोहितस्सवग्ग ",
"an4.49:0.3":	"विपल्लाससुत्त ",
"an4.49:1.1":	"“चत्तारोमे, भिक्खवे, सञ्ञाविपल्लासा चित्तविपल्लासा दिट्ठिविपल्लासा। ",
"an4.49:1.2":	"कतमे चत्तारो? ",
"an4.49:1.3":	"अनिच्चे, भिक्खवे, निच्चन्ति सञ्ञाविपल्लासो चित्तविपल्लासो दिट्ठिविपल्लासो; ",
"an4.49:1.4":	"दुक्खे, भिक्खवे, सुखन्ति सञ्ञाविपल्लासो चित्तविपल्लासो दिट्ठिविपल्लासो; ",
"an4.49:1.5":	"अनत्तनि, भिक्खवे, अत्ताति सञ्ञाविपल्लासो चित्तविपल्लासो दिट्ठिविपल्लासो; ",
"an4.49:1.6":	"असुभे, भिक्खवे, सुभन्ति सञ्ञाविपल्लासो चित्तविपल्लासो दिट्ठिविपल्लासो। ",
"an4.49:1.7":	"इमे खो, भिक्खवे, चत्तारो सञ्ञाविपल्लासा चित्तविपल्लासा दिट्ठिविपल्लासा। ",
"an4.49:2.1":	"चत्तारोमे, भिक्खवे, नसञ्ञाविपल्लासा नचित्तविपल्लासा नदिट्ठिविपल्लासा। ",
"an4.49:2.2":	"कतमे चत्तारो? ",
"an4.49:2.3":	"अनिच्चे, भिक्खवे, अनिच्चन्ति नसञ्ञाविपल्लासो नचित्तविपल्लासो नदिट्ठिविपल्लासो; ",
"an4.49:2.4":	"दुक्खे, भिक्खवे, दुक्खन्ति नसञ्ञाविपल्लासो नचित्तविपल्लासो नदिट्ठिविपल्लासो; ",
"an4.49:2.5":	"अनत्तनि, भिक्खवे, अनत्ताति नसञ्ञाविपल्लासो नचित्तविपल्लासो नदिट्ठिविपल्लासो; ",
"an4.49:2.6":	"असुभे, भिक्खवे, असुभन्ति नसञ्ञाविपल्लासो नचित्तविपल्लासो नदिट्ठिविपल्लासो। ",
"an4.49:2.7":	"इमे खो, भिक्खवे, चत्तारो नसञ्ञाविपल्लासा नचित्तविपल्लासा नदिट्ठिविपल्लासाति। ",
"an4.49:3.1":	"अनिच्चे निच्चसञ्ञिनो, ",
"an4.49:3.2":	"दुक्खे च सुखसञ्ञिनो; ",
"an4.49:3.3":	"अनत्तनि च अत्ताति, ",
"an4.49:3.4":	"असुभे सुभसञ्ञिनो; ",
"an4.49:3.5":	"मिच्छादिट्ठिहता सत्ता, ",
"an4.49:3.6":	"खित्तचित्ता विसञ्ञिनो। ",
"an4.49:4.1":	"ते योगयुत्ता मारस्स, ",
"an4.49:4.2":	"अयोगक्खेमिनो जना; ",
"an4.49:4.3":	"सत्ता गच्छन्ति संसारं, ",
"an4.49:4.4":	"जातिमरणगामिनो। ",
"an4.49:5.1":	"यदा च बुद्धा लोकस्मिं, ",
"an4.49:5.2":	"उप्पज्जन्ति पभङ्करा; ",
"an4.49:5.3":	"ते इमं धम्मं पकासेन्ति, ",
"an4.49:5.4":	"दुक्खूपसमगामिनं। ",
"an4.49:6.1":	"तेसं सुत्वान सप्पञ्ञा, ",
"an4.49:6.2":	"सचित्तं पच्चलद्धा ते; ",
"an4.49:6.3":	"अनिच्चं अनिच्चतो दक्खुं, ",
"an4.49:6.4":	"दुक्खमद्दक्खु दुक्खतो। ",
"an4.49:7.1":	"अनत्तनि अनत्ताति, ",
"an4.49:7.2":	"असुभं असुभतद्दसुं; ",
"an4.49:7.3":	"सम्मादिट्ठिसमादाना, ",
"an4.49:7.4":	"सब्बं दुक्खं उपच्चगुन्”ति। ",
"an4.49:7.5":	"नवमं। "
}	
