{	
"an6.37:0.1":	"अङ्गुत्तर निकाय ६।३७ ",
"an6.37:0.2":	"४। देवतावग्ग ",
"an6.37:0.3":	"छळङ्गदानसुत्त ",
"an6.37:1.1":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"an6.37:1.2":	"तेन खो पन समयेन वेळुकण्डकी नन्दमाता उपासिका सारिपुत्तमोग्गल्लानप्पमुखे भिक्खुसङ्घे छळङ्गसमन्नागतं दक्खिणं पतिट्ठापेति। ",
"an6.37:1.3":	"अद्दसा खो भगवा दिब्बेन चक्खुना विसुद्धेन अतिक्कन्तमानुसकेन वेळुकण्डकिं नन्दमातरं उपासिकं सारिपुत्तमोग्गल्लानप्पमुखे भिक्खुसङ्घे छळङ्गसमन्नागतं दक्खिणं पतिट्ठापेन्तिं। ",
"an6.37:1.4":	"दिस्वा भिक्खू आमन्तेसि: ",
"an6.37:1.5":	"“एसा, भिक्खवे, वेळुकण्डकी नन्दमाता उपासिका सारिपुत्तमोग्गल्लानप्पमुखे भिक्खुसङ्घे छळङ्गसमन्नागतं दक्खिणं पतिट्ठापेति। ",
"an6.37:2.1":	"कथञ्च, भिक्खवे, छळङ्गसमन्नागता दक्खिणा होति? ",
"an6.37:2.2":	"इध, भिक्खवे, दायकस्स तीणङ्गानि होन्ति, पटिग्गाहकानं तीणङ्गानि। ",
"an6.37:2.3":	"कतमानि दायकस्स तीणङ्गानि? ",
"an6.37:2.4":	"इध, भिक्खवे, दायको पुब्बेव दाना सुमनो होति, ददं चित्तं पसादेति, दत्वा अत्तमनो होति। ",
"an6.37:2.5":	"इमानि दायकस्स तीणङ्गानि। ",
"an6.37:3.1":	"कतमानि पटिग्गाहकानं तीणङ्गानि? ",
"an6.37:3.2":	"इध, भिक्खवे, पटिग्गाहका वीतरागा वा होन्ति रागविनयाय वा पटिपन्ना, वीतदोसा वा होन्ति दोसविनयाय वा पटिपन्ना, वीतमोहा वा होन्ति मोहविनयाय वा पटिपन्ना। ",
"an6.37:3.3":	"इमानि पटिग्गाहकानं तीणङ्गानि। ",
"an6.37:3.4":	"इति दायकस्स तीणङ्गानि, पटिग्गाहकानं तीणङ्गानि। ",
"an6.37:3.5":	"एवं खो, भिक्खवे, छळङ्गसमन्नागता दक्खिणा होति। ",
"an6.37:4.1":	"एवं छळङ्गसमन्नागताय, भिक्खवे, दक्खिणाय न सुकरं पुञ्ञस्स पमाणं गहेतुं: ",
"an6.37:4.2":	"‘एत्तको पुञ्ञाभिसन्दो कुसलाभिसन्दो सुखस्साहारो सोवग्गिको सुखविपाको सग्गसंवत्तनिको इट्ठाय कन्ताय मनापाय हिताय सुखाय संवत्तती’ति। ",
"an6.37:4.3":	"अथ खो असङ्ख्येय्यो अप्पमेय्यो महापुञ्ञक्खन्धोत्वेव सङ्खं गच्छति। ",
"an6.37:5.1":	"सेय्यथापि, भिक्खवे, महासमुद्दे न सुकरं उदकस्स पमाणं गहेतुं: ",
"an6.37:5.2":	"‘एत्तकानि उदकाळ्हकानीति वा एत्तकानि उदकाळ्हकसतानीति वा एत्तकानि उदकाळ्हकसहस्सानीति वा एत्तकानि उदकाळ्हकसतसहस्सानी’ति वा। ",
"an6.37:5.3":	"अथ खो असङ्ख्येय्यो अप्पमेय्यो महाउदकक्खन्धोत्वेव सङ्खं गच्छति। ",
"an6.37:5.4":	"एवमेवं खो, भिक्खवे, एवं छळङ्गसमन्नागताय दक्खिणाय न सुकरं पुञ्ञस्स पमाणं गहेतुं: ",
"an6.37:5.5":	"‘एत्तको पुञ्ञाभिसन्दो कुसलाभिसन्दो सुखस्साहारो सोवग्गिको सुखविपाको सग्गसंवत्तनिको इट्ठाय कन्ताय मनापाय हिताय सुखाय संवत्तती’ति। ",
"an6.37:5.6":	"अथ खो असङ्ख्येय्यो अप्पमेय्यो महापुञ्ञक्खन्धोत्वेव सङ्खं गच्छती”ति। ",
"an6.37:6.1":	"“पुब्बेव दाना सुमनो, ",
"an6.37:6.2":	"ददं चित्तं पसादये; ",
"an6.37:6.3":	"दत्वा अत्तमनो होति, ",
"an6.37:6.4":	"एसा यञ्ञस्स सम्पदा। ",
"an6.37:7.1":	"वीतरागा वीतदोसा, ",
"an6.37:7.2":	"वीतमोहा अनासवा; ",
"an6.37:7.3":	"खेत्तं यञ्ञस्स सम्पन्नं, ",
"an6.37:7.4":	"सञ्ञता ब्रह्मचारयो। ",
"an6.37:8.1":	"सयं आचमयित्वान, ",
"an6.37:8.2":	"दत्वा सकेहि पाणिभि; ",
"an6.37:8.3":	"अत्तनो परतो चेसो, ",
"an6.37:8.4":	"यञ्ञो होति महप्फलो। ",
"an6.37:9.1":	"एवं यजित्वा मेधावी, ",
"an6.37:9.2":	"सद्धो मुत्तेन चेतसा; ",
"an6.37:9.3":	"अब्यापज्जं सुखं लोकं, ",
"an6.37:9.4":	"पण्डितो उपपज्जती”ति। ",
"an6.37:9.5":	"सत्तमं। "
}	
