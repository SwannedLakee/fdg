{	
"an7.68:0.1":	"अङ्गुत्तर निकाय ७।६८ ",
"an7.68:0.2":	"७। महावग्ग ",
"an7.68:0.3":	"धम्मञ्ञूसुत्त ",
"an7.68:1.1":	"“सत्तहि, भिक्खवे, धम्मेहि समन्नागतो भिक्खु आहुनेय्यो होति …पे… अनुत्तरं पुञ्ञक्खेत्तं लोकस्स। ",
"an7.68:1.2":	"कतमेहि सत्तहि? ",
"an7.68:1.3":	"इध, भिक्खवे, भिक्खु धम्मञ्ञू च होति अत्थञ्ञू च अत्तञ्ञू च मत्तञ्ञू च कालञ्ञू च परिसञ्ञू च पुग्गलपरोपरञ्ञू च। ",
"an7.68:2.1":	"कथञ्च, भिक्खवे, भिक्खु धम्मञ्ञू होति? ",
"an7.68:2.2":	"इध, भिक्खवे, भिक्खु धम्मं जानाति—",
"an7.68:2.3":	"सुत्तं गेय्यं वेय्याकरणं गाथं उदानं इतिवुत्तकं जातकं अब्भुतधम्मं वेदल्लं। ",
"an7.68:2.4":	"नो चे, भिक्खवे, भिक्खु धम्मं जानेय्य—",
"an7.68:2.5":	"सुत्तं गेय्यं …पे… अब्भुतधम्मं वेदल्लं, नयिध ‘धम्मञ्ञू’ति वुच्चेय्य। ",
"an7.68:2.6":	"यस्मा च खो, भिक्खवे, भिक्खु धम्मं जानाति—",
"an7.68:2.7":	"सुत्तं गेय्यं …पे… अब्भुतधम्मं वेदल्लं, तस्मा ‘धम्मञ्ञू’ति वुच्चति। ",
"an7.68:2.8":	"इति धम्मञ्ञू। ",
"an7.68:3.1":	"अत्थञ्ञू च कथं होति? ",
"an7.68:3.2":	"इध, भिक्खवे, भिक्खु तस्स तस्सेव भासितस्स अत्थं जानाति: ",
"an7.68:3.3":	"‘अयं इमस्स भासितस्स अत्थो, अयं इमस्स भासितस्स अत्थो’ति। ",
"an7.68:3.4":	"नो चे, भिक्खवे, भिक्खु तस्स तस्सेव भासितस्स अत्थं जानेय्य: ",
"an7.68:3.5":	"‘अयं इमस्स भासितस्स अत्थो, अयं इमस्स भासितस्स अत्थो’ति, नयिध ‘अत्थञ्ञू’ति वुच्चेय्य। ",
"an7.68:3.6":	"यस्मा च खो, भिक्खवे, भिक्खु तस्स तस्सेव भासितस्स अत्थं जानाति: ",
"an7.68:3.7":	"‘अयं इमस्स भासितस्स अत्थो, अयं इमस्स भासितस्स अत्थो’ति, तस्मा ‘अत्थञ्ञू’ति वुच्चति। ",
"an7.68:3.8":	"इति धम्मञ्ञू, अत्थञ्ञू। ",
"an7.68:4.1":	"अत्तञ्ञू च कथं होति? ",
"an7.68:4.2":	"इध, भिक्खवे, भिक्खु अत्तानं जानाति: ",
"an7.68:4.3":	"‘एत्तकोम्हि सद्धाय सीलेन सुतेन चागेन पञ्ञाय पटिभानेना’ति। ",
"an7.68:4.4":	"नो चे, भिक्खवे, भिक्खु अत्तानं जानेय्य: ",
"an7.68:4.5":	"‘एत्तकोम्हि सद्धाय सीलेन सुतेन चागेन पञ्ञाय पटिभानेना’ति, नयिध ‘अत्तञ्ञू’ति वुच्चेय्य। ",
"an7.68:4.6":	"यस्मा च, भिक्खवे, भिक्खु अत्तानं जानाति: ",
"an7.68:4.7":	"‘एत्तकोम्हि सद्धाय सीलेन सुतेन चागेन पञ्ञाय पटिभानेना’ति, तस्मा ‘अत्तञ्ञू’ति वुच्चति। ",
"an7.68:4.8":	"इति धम्मञ्ञू, अत्थञ्ञू, अत्तञ्ञू। ",
"an7.68:5.1":	"मत्तञ्ञू च कथं होति? ",
"an7.68:5.2":	"इध, भिक्खवे, भिक्खु मत्तं जानाति चीवरपिण्डपातसेनासनगिलानप्पच्चयभेसज्जपरिक्खारानं पटिग्गहणाय। ",
"an7.68:5.3":	"नो चे, भिक्खवे, भिक्खु मत्तं जानेय्य चीवरपिण्डपातसेनासनगिलानप्पच्चयभेसज्जपरिक्खारानं पटिग्गहणाय, नयिध ‘मत्तञ्ञू’ति वुच्चेय्य। ",
"an7.68:5.4":	"यस्मा च खो, भिक्खवे, भिक्खु मत्तं जानाति चीवरपिण्डपातसेनासनगिलानप्पच्चयभेसज्जपरिक्खारानं पटिग्गहणाय, तस्मा ‘मत्तञ्ञू’ति वुच्चति। ",
"an7.68:5.5":	"इति धम्मञ्ञू, अत्थञ्ञू, अत्तञ्ञू, मत्तञ्ञू। ",
"an7.68:6.1":	"कालञ्ञू च कथं होति? ",
"an7.68:6.2":	"इध, भिक्खवे, भिक्खु कालं जानाति: ",
"an7.68:6.3":	"‘अयं कालो उद्देसस्स, अयं कालो परिपुच्छाय, अयं कालो योगस्स, अयं कालो पटिसल्लानस्सा’ति। ",
"an7.68:6.4":	"नो चे, भिक्खवे, भिक्खु कालं जानेय्य: ",
"an7.68:6.5":	"‘अयं कालो उद्देसस्स, अयं कालो परिपुच्छाय, अयं कालो योगस्स, अयं कालो पटिसल्लानस्सा’ति, नयिध ‘कालञ्ञू’ति वुच्चेय्य। ",
"an7.68:6.6":	"यस्मा च खो, भिक्खवे, भिक्खु कालं जानाति: ",
"an7.68:6.7":	"‘अयं कालो उद्देसस्स, अयं कालो परिपुच्छाय, अयं कालो योगस्स, अयं कालो पटिसल्लानस्सा’ति, तस्मा ‘कालञ्ञू’ति वुच्चति। ",
"an7.68:6.8":	"इति धम्मञ्ञू, अत्थञ्ञू, अत्तञ्ञू, मत्तञ्ञू, कालञ्ञू। ",
"an7.68:7.1":	"परिसञ्ञू च कथं होति? ",
"an7.68:7.2":	"इध, भिक्खवे, भिक्खु परिसं जानाति: ",
"an7.68:7.3":	"‘अयं खत्तियपरिसा, अयं ब्राह्मणपरिसा, अयं गहपतिपरिसा, अयं समणपरिसा। ",
"an7.68:7.4":	"तत्थ एवं उपसङ्कमितब्बं, एवं ठातब्बं, एवं कत्तब्बं, एवं निसीदितब्बं, एवं भासितब्बं, एवं तुण्ही भवितब्बन्’ति। ",
"an7.68:7.5":	"नो चे, भिक्खवे, भिक्खु परिसं जानेय्य: ",
"an7.68:7.6":	"‘अयं खत्तियपरिसा …पे… ",
"an7.68:7.7":	"एवं तुण्ही भवितब्बन्’ति, नयिध ‘परिसञ्ञू’ति वुच्चेय्य। ",
"an7.68:7.8":	"यस्मा च खो, भिक्खवे, भिक्खु परिसं जानाति: ",
"an7.68:7.9":	"‘अयं खत्तियपरिसा, अयं ब्राह्मणपरिसा, अयं गहपतिपरिसा, अयं समणपरिसा। ",
"an7.68:7.10":	"तत्थ एवं उपसङ्कमितब्बं, एवं ठातब्बं, एवं कत्तब्बं, एवं निसीदितब्बं, एवं भासितब्बं, एवं तुण्ही भवितब्बन्’ति, तस्मा ‘परिसञ्ञू’ति वुच्चति। ",
"an7.68:7.11":	"इति धम्मञ्ञू, अत्थञ्ञू, अत्तञ्ञू, मत्तञ्ञू, कालञ्ञू, परिसञ्ञू। ",
"an7.68:8.1":	"पुग्गलपरोपरञ्ञू च कथं होति? ",
"an7.68:8.2":	"इध, भिक्खवे, भिक्खुनो द्वयेन पुग्गला विदिता होन्ति। ",
"an7.68:8.3":	"द्वे पुग्गला—",
"an7.68:8.4":	"एको अरियानं दस्सनकामो, एको अरियानं न दस्सनकामो। ",
"an7.68:8.5":	"य्वायं पुग्गलो अरियानं न दस्सनकामो, ",
"an7.68:8.6":	"एवं सो तेनङ्गेन गारय्हो। ",
"an7.68:8.7":	"य्वायं पुग्गलो अरियानं दस्सनकामो, ",
"an7.68:8.8":	"एवं सो तेनङ्गेन पासंसो। ।१ ",
"an7.68:9.1":	"द्वे पुग्गला अरियानं दस्सनकामा—",
"an7.68:9.2":	"एको सद्धम्मं सोतुकामो, एको सद्धम्मं न सोतुकामो। ",
"an7.68:9.3":	"य्वायं पुग्गलो सद्धम्मं न सोतुकामो, ",
"an7.68:9.4":	"एवं सो तेनङ्गेन गारय्हो। ",
"an7.68:9.5":	"य्वायं पुग्गलो सद्धम्मं सोतुकामो, ",
"an7.68:9.6":	"एवं सो तेनङ्गेन पासंसो। ।२ ",
"an7.68:10.1":	"द्वे पुग्गला सद्धम्मं सोतुकामा—",
"an7.68:10.2":	"एको ओहितसोतो धम्मं सुणाति, एको अनोहितसोतो धम्मं सुणाति। ",
"an7.68:10.3":	"य्वायं पुग्गलो अनोहितसोतो धम्मं सुणाति, ",
"an7.68:10.4":	"एवं सो तेनङ्गेन गारय्हो। ",
"an7.68:10.5":	"य्वायं पुग्गलो ओहितसोतो धम्मं सुणाति, ",
"an7.68:10.6":	"एवं सो तेनङ्गेन पासंसो। ।३ ",
"an7.68:11.1":	"द्वे पुग्गला ओहितसोता धम्मं सुणन्ति—",
"an7.68:11.2":	"एको सुत्वा धम्मं धारेति, एको सुत्वा धम्मं न धारेति। ",
"an7.68:11.3":	"य्वायं पुग्गलो सुत्वा न धम्मं धारेति, ",
"an7.68:11.4":	"एवं सो तेनङ्गेन गारय्हो। ",
"an7.68:11.5":	"य्वायं पुग्गलो सुत्वा धम्मं धारेति, ",
"an7.68:11.6":	"एवं सो तेनङ्गेन पासंसो। ।४ ",
"an7.68:12.1":	"द्वे पुग्गला सुत्वा धम्मं धारेन्ति—",
"an7.68:12.2":	"एको धातानं धम्मानं अत्थं उपपरिक्खति, एको धातानं धम्मानं अत्थं न उपपरिक्खति। ",
"an7.68:12.3":	"य्वायं पुग्गलो धातानं धम्मानं अत्थं न उपपरिक्खति, ",
"an7.68:12.4":	"एवं सो तेनङ्गेन गारय्हो। ",
"an7.68:12.5":	"य्वायं पुग्गलो धातानं धम्मानं अत्थं उपपरिक्खति, ",
"an7.68:12.6":	"एवं सो तेनङ्गेन पासंसो। ।५ ",
"an7.68:13.1":	"द्वे पुग्गला धातानं धम्मानं अत्थं उपपरिक्खन्ति—",
"an7.68:13.2":	"एको अत्थमञ्ञाय धम्ममञ्ञाय धम्मानुधम्मप्पटिपन्नो, एको अत्थमञ्ञाय धम्ममञ्ञाय न धम्मानुधम्मप्पटिपन्नो। ",
"an7.68:13.3":	"य्वायं पुग्गलो अत्थमञ्ञाय धम्ममञ्ञाय न धम्मानुधम्मप्पटिपन्नो, ",
"an7.68:13.4":	"एवं सो तेनङ्गेन गारय्हो। ",
"an7.68:13.5":	"य्वायं पुग्गलो अत्थमञ्ञाय धम्ममञ्ञाय धम्मानुधम्मप्पटिपन्नो, ",
"an7.68:13.6":	"एवं सो तेनङ्गेन पासंसो। ।६ ",
"an7.68:14.1":	"द्वे पुग्गला अत्थमञ्ञाय धम्ममञ्ञाय धम्मानुधम्मप्पटिपन्ना—",
"an7.68:14.2":	"एको अत्तहिताय पटिपन्नो नो परहिताय, एको अत्तहिताय च पटिपन्नो परहिताय च। ",
"an7.68:14.3":	"य्वायं पुग्गलो अत्तहिताय पटिपन्नो नो परहिताय, ",
"an7.68:14.4":	"एवं सो तेनङ्गेन गारय्हो। ",
"an7.68:14.5":	"य्वायं पुग्गलो अत्तहिताय च पटिपन्नो परहिताय च, ",
"an7.68:14.6":	"एवं सो तेनङ्गेन पासंसो। ।७ ",
"an7.68:15.1":	"एवं खो, भिक्खवे, भिक्खुनो द्वयेन पुग्गला विदिता होन्ति। ",
"an7.68:16.1":	"एवं, भिक्खवे, भिक्खु पुग्गलपरोपरञ्ञू होति। ",
"an7.68:16.2":	"इमेहि खो, भिक्खवे, सत्तहि धम्मेहि समन्नागतो भिक्खु आहुनेय्यो होति पाहुनेय्यो …पे… अनुत्तरं पुञ्ञक्खेत्तं लोकस्सा”ति। ",
"an7.68:16.3":	"चतुत्थं। "
}	
