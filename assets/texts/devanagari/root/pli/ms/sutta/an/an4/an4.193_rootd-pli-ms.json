{	
"an4.193:0.1":	"अङ्गुत्तर निकाय ४।१९३ ",
"an4.193:0.2":	"२०। महावग्ग ",
"an4.193:0.3":	"भद्दियसुत्त ",
"an4.193:1.1":	"एकं समयं भगवा वेसालियं विहरति महावने कूटागारसालायं। ",
"an4.193:1.2":	"अथ खो भद्दियो लिच्छवि येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो भद्दियो लिच्छवि भगवन्तं एतदवोच: ",
"an4.193:2.1":	"“सुतं मेतं, भन्ते: ",
"an4.193:2.2":	"‘मायावी समणो गोतमो आवट्टनिं मायं जानाति याय अञ्ञतित्थियानं सावके आवट्टेती’ति। ",
"an4.193:2.3":	"ये ते, भन्ते, एवमाहंसु: ",
"an4.193:2.4":	"‘मायावी समणो गोतमो आवट्टनिं मायं जानाति याय अञ्ञतित्थियानं सावके आवट्टेती’ति, कच्चि ते, भन्ते, भगवतो वुत्तवादिनो, न च भगवन्तं अभूतेन अब्भाचिक्खन्ति, धम्मस्स च अनुधम्मं ब्याकरोन्ति, न च कोचि सहधम्मिको वादानुपातो गारय्हं ठानं आगच्छति, अनब्भक्खातुकामा हि मयं, भन्ते, भगवन्तन्”ति? ",
"an4.193:3.1":	"“एथ तुम्हे, भद्दिय, मा अनुस्सवेन, मा परम्पराय, मा इतिकिराय, मा पिटकसम्पदानेन, मा तक्कहेतु, मा नयहेतु, मा आकारपरिवितक्केन, मा दिट्ठिनिज्झानक्खन्तिया, मा भब्बरूपताय, मा ‘समणो नो गरू’ति। ",
"an4.193:3.2":	"यदा तुम्हे, भद्दिय, अत्तनाव जानेय्याथ: ",
"an4.193:3.3":	"‘इमे धम्मा अकुसला, इमे धम्मा सावज्जा, इमे धम्मा विञ्ञुगरहिता, इमे धम्मा समत्ता समादिन्ना अहिताय दुक्खाय संवत्तन्ती’ति, अथ तुम्हे, भद्दिय, पजहेय्याथ। ",
"an4.193:4.1":	"तं किं मञ्ञथ, भद्दिय, ",
"an4.193:4.2":	"लोभो पुरिसस्स अज्झत्तं उप्पज्जमानो उप्पज्जति हिताय वा अहिताय वा”ति? ",
"an4.193:4.3":	"“अहिताय, भन्ते”। ",
"an4.193:4.4":	"“लुद्धो पनायं, भद्दिय, पुरिसपुग्गलो लोभेन अभिभूतो परियादिन्नचित्तो पाणम्पि हनति, अदिन्नम्पि आदियति, परदारम्पि गच्छति, मुसापि भणति, परम्पि तथत्ताय समादपेति यंस होति दीघरत्तं अहिताय दुक्खाया”ति। ",
"an4.193:4.5":	"“एवं, भन्ते”। ",
"an4.193:5.1":	"“तं किं मञ्ञथ, भद्दिय, ",
"an4.193:5.2":	"दोसो पुरिसस्स …पे… मोहो पुरिसस्स …पे… सारम्भो पुरिसस्स अज्झत्तं उप्पज्जमानो उप्पज्जति हिताय वा अहिताय वा”ति? ",
"an4.193:5.3":	"“अहिताय, भन्ते”। ",
"an4.193:5.4":	"“सारद्धो पनायं, भद्दिय, पुरिसपुग्गलो सारम्भेन अभिभूतो परियादिन्नचित्तो पाणम्पि हनति, अदिन्नम्पि आदियति, परदारम्पि गच्छति, मुसापि भणति, परम्पि तथत्ताय समादपेति यंस होति दीघरत्तं अहिताय दुक्खाया”ति। ",
"an4.193:5.5":	"“एवं, भन्ते”। ",
"an4.193:6.1":	"“तं किं मञ्ञथ, भद्दिय, इमे धम्मा कुसला वा अकुसला वा”ति? ",
"an4.193:6.2":	"“अकुसला, भन्ते”। ",
"an4.193:6.3":	"“सावज्जा वा अनवज्जा वा”ति? ",
"an4.193:6.4":	"“सावज्जा, भन्ते”। ",
"an4.193:6.5":	"“विञ्ञुगरहिता वा विञ्ञुप्पसत्था वा”ति? ",
"an4.193:6.6":	"“विञ्ञुगरहिता, भन्ते”। ",
"an4.193:6.7":	"“समत्ता समादिन्ना अहिताय दुक्खाय संवत्तन्ति, नो वा? ",
"an4.193:6.8":	"कथं वा एत्थ होती”ति? ",
"an4.193:6.9":	"“समत्ता, भन्ते, समादिन्ना अहिताय दुक्खाय संवत्तन्ति। ",
"an4.193:6.10":	"एवं नो एत्थ होती”ति। ",
"an4.193:7.1":	"“इति खो, भद्दिय, यं तं ते अवोचुम्हा—",
"an4.193:7.2":	"एथ तुम्हे, भद्दिय, मा अनुस्सवेन, मा परम्पराय, मा इतिकिराय, मा पिटकसम्पदानेन, मा तक्कहेतु, मा नयहेतु, मा आकारपरिवितक्केन, मा दिट्ठिनिज्झानक्खन्तिया, मा भब्बरूपताय, मा ‘समणो नो गरू’ति। ",
"an4.193:7.3":	"यदा तुम्हे, भद्दिय, अत्तनाव जानेय्याथ: ",
"an4.193:7.4":	"‘इमे धम्मा अकुसला, इमे धम्मा सावज्जा, इमे धम्मा विञ्ञुगरहिता, इमे धम्मा समत्ता समादिन्ना अहिताय दुक्खाय संवत्तन्तीति, अथ तुम्हे, भद्दिय, पजहेय्याथा’ति, ",
"an4.193:7.5":	"इति यं तं वुत्तं इदमेतं पटिच्च वुत्तं। ",
"an4.193:8.1":	"एथ तुम्हे, भद्दिय, मा अनुस्सवेन, मा परम्पराय, मा इतिकिराय, मा पिटकसम्पदानेन, मा तक्कहेतु, मा नयहेतु, मा आकारपरिवितक्केन, मा दिट्ठिनिज्झानक्खन्तिया, मा भब्बरूपताय, मा ‘समणो नो गरू’ति। ",
"an4.193:8.2":	"यदा तुम्हे, भद्दिय, अत्तनाव जानेय्याथ: ",
"an4.193:8.3":	"‘इमे धम्मा कुसला, इमे धम्मा अनवज्जा, इमे धम्मा विञ्ञुप्पसत्था, इमे धम्मा समत्ता समादिन्ना हिताय सुखाय संवत्तन्ती’ति, अथ तुम्हे, भद्दिय, उपसम्पज्ज विहरेय्याथाति। ",
"an4.193:9.1":	"तं किं मञ्ञथ, भद्दिय, ",
"an4.193:9.2":	"अलोभो पुरिसस्स अज्झत्तं उप्पज्जमानो उप्पज्जति हिताय वा अहिताय वा”ति? ",
"an4.193:9.3":	"“हिताय, भन्ते”। ",
"an4.193:9.4":	"“अलुद्धो पनायं, भद्दिय, पुरिसपुग्गलो लोभेन अनभिभूतो अपरियादिन्नचित्तो नेव पाणं हनति, न अदिन्नं आदियति, न परदारं गच्छति, न मुसा भणति, परम्पि तथत्ताय न समादपेति यंस होति दीघरत्तं हिताय सुखाया”ति। ",
"an4.193:9.5":	"“एवं, भन्ते”। ",
"an4.193:10.1":	"“तं किं मञ्ञथ, भद्दिय, अदोसो पुरिसस्स …पे… अमोहो पुरिसस्स …पे… असारम्भो पुरिसस्स अज्झत्तं उप्पज्जमानो उप्पज्जति हिताय वा अहिताय वा”ति? ",
"an4.193:10.2":	"“हिताय, भन्ते”। ",
"an4.193:10.3":	"“असारद्धो पनायं, भद्दिय, पुरिसपुग्गलो सारम्भेन अनभिभूतो अपरियादिन्नचित्तो नेव पाणं हनति, न अदिन्नं आदियति, न परदारं गच्छति, न मुसा भणति, परम्पि तथत्ताय न समादपेति यंस होति दीघरत्तं हिताय सुखाया”ति। ",
"an4.193:10.4":	"“एवं, भन्ते”। ",
"an4.193:11.1":	"“तं किं मञ्ञथ, भद्दिय, इमे धम्मा कुसला वा अकुसला वा”ति? ",
"an4.193:11.2":	"“कुसला, भन्ते”। ",
"an4.193:11.3":	"“सावज्जा वा अनवज्जा वा”ति? ",
"an4.193:11.4":	"“अनवज्जा, भन्ते”। ",
"an4.193:11.5":	"“विञ्ञुगरहिता वा विञ्ञुप्पसत्था वा”ति? ",
"an4.193:11.6":	"“विञ्ञुप्पसत्था, भन्ते”। ",
"an4.193:11.7":	"“समत्ता समादिन्ना हिताय सुखाय संवत्तन्ति नो वा? ",
"an4.193:11.8":	"कथं वा एत्थ होती”ति? ",
"an4.193:11.9":	"“समत्ता, भन्ते, समादिन्ना हिताय सुखाय संवत्तन्ति। ",
"an4.193:11.10":	"एवं नो एत्थ होती”ति। ",
"an4.193:12.1":	"“इति खो, भद्दिय, यं तं ते अवोचुम्हा—",
"an4.193:12.2":	"एथ तुम्हे, भद्दिय, मा अनुस्सवेन, मा परम्पराय, मा इतिकिराय, मा पिटकसम्पदानेन, मा तक्कहेतु, मा नयहेतु, मा आकारपरिवितक्केन, मा दिट्ठिनिज्झानक्खन्तिया, मा भब्बरूपताय, मा ‘समणो नो गरू’ति। ",
"an4.193:12.3":	"यदा तुम्हे, भद्दिय, अत्तनाव जानेय्याथ: ",
"an4.193:12.4":	"‘इमे धम्मा कुसला, इमे धम्मा अनवज्जा, इमे धम्मा विञ्ञुप्पसत्था, इमे धम्मा समत्ता समादिन्ना हिताय सुखाय संवत्तन्तीति, अथ तुम्हे, भद्दिय, उपसम्पज्ज विहरेय्याथा’ति, ",
"an4.193:12.5":	"इति यं तं वुत्तं इदमेतं पटिच्च वुत्तं। ",
"an4.193:13.1":	"ये खो ते, भद्दिय, लोके सन्तो सप्पुरिसा ते सावकं एवं समादपेन्ति: ",
"an4.193:13.2":	"‘एहि त्वं, अम्भो पुरिस, लोभं विनेय्य विहराहि। ",
"an4.193:13.3":	"लोभं विनेय्य विहरन्तो न लोभजं कम्मं करिस्ससि कायेन वाचाय मनसा। ",
"an4.193:13.4":	"दोसं विनेय्य विहराहि। ",
"an4.193:13.5":	"दोसं विनेय्य विहरन्तो न दोसजं कम्मं करिस्ससि कायेन वाचाय मनसा। ",
"an4.193:13.6":	"मोहं विनेय्य विहराहि। ",
"an4.193:13.7":	"मोहं विनेय्य विहरन्तो न मोहजं कम्मं करिस्ससि कायेन वाचाय मनसा। ",
"an4.193:13.8":	"सारम्भं विनेय्य विहराहि। ",
"an4.193:13.9":	"सारम्भं विनेय्य विहरन्तो न सारम्भजं कम्मं करिस्ससि कायेन वाचाय मनसा’”ति। ",
"an4.193:14.1":	"एवं वुत्ते, भद्दियो लिच्छवि भगवन्तं एतदवोच: ",
"an4.193:14.2":	"“अभिक्कन्तं, भन्ते …पे… उपासकं मं, भन्ते, भगवा धारेतु अज्जतग्गे पाणुपेतं सरणं गतन्”ति। ",
"an4.193:15.1":	"“अपि नु ताहं, भद्दिय, एवं अवचं: ",
"an4.193:15.2":	"‘एहि मे त्वं, भद्दिय, सावको होहि; ",
"an4.193:15.3":	"अहं सत्था भविस्सामी’”ति? ",
"an4.193:15.4":	"“नो हेतं, भन्ते”। ",
"an4.193:15.5":	"“एवंवादिं खो मं, भद्दिय, एवमक्खायिं एके समणब्राह्मणा असता तुच्छा मुसा अभूतेन अब्भाचिक्खन्ति: ",
"an4.193:15.6":	"‘मायावी समणो गोतमो आवट्टनिं मायं जानाति याय अञ्ञतित्थियानं सावके आवट्टेती’”ति। ",
"an4.193:15.7":	"“भद्दिका, भन्ते, आवट्टनी माया। ",
"an4.193:15.8":	"कल्याणी, भन्ते, आवट्टनी माया। ",
"an4.193:15.9":	"पिया मे, भन्ते, ञातिसालोहिता इमाय आवट्टनिया आवट्टेय्युं, पियानम्पि मे अस्स ञातिसालोहितानं दीघरत्तं हिताय सुखाय। ",
"an4.193:15.10":	"सब्बे चेपि, भन्ते, खत्तिया इमाय आवट्टनिया आवट्टेय्युं, सब्बेसम्पिस्स खत्तियानं दीघरत्तं हिताय सुखाय। ",
"an4.193:15.11":	"सब्बे चेपि, भन्ते, ब्राह्मणा … वेस्सा … सुद्दा इमाय आवट्टनिया आवट्टेय्युं, सब्बेसम्पिस्स सुद्दानं दीघरत्तं हिताय सुखाया”ति। ",
"an4.193:16.1":	"“एवमेतं, भद्दिय, एवमेतं, भद्दिय। ",
"an4.193:16.2":	"सब्बे चेपि, भद्दिय, खत्तिया इमाय आवट्टनिया आवट्टेय्युं अकुसलधम्मप्पहानाय कुसलधम्मूपसम्पदाय, सब्बेसम्पिस्स खत्तियानं दीघरत्तं हिताय सुखाय। ",
"an4.193:16.3":	"सब्बे चेपि, भद्दिय, ब्राह्मणा … वेस्सा … सुद्दा आवट्टेय्युं अकुसलधम्मप्पहानाय कुसलधम्मूपसम्पदाय, सब्बेसम्पिस्स सुद्दानं दीघरत्तं हिताय सुखाय। ",
"an4.193:16.4":	"सदेवको चेपि, भद्दिय, लोको समारको सब्रह्मको सस्समणब्राह्मणी पजा सदेवमनुस्सा इमाय आवट्टनिया आवट्टेय्युं अकुसलधम्मप्पहानाय कुसलधम्मूपसम्पदाय, सदेवकस्सपिस्स लोकस्स समारकस्स सब्रह्मकस्स सस्समणब्राह्मणिया पजाय सदेवमनुस्साय दीघरत्तं हिताय सुखाय। ",
"an4.193:16.5":	"इमे चेपि, भद्दिय, महासाला इमाय आवट्टनिया आवट्टेय्युं अकुसलधम्मप्पहानाय कुसलधम्मूपसम्पदाय, इमेसम्पिस्स महासालानं दीघरत्तं हिताय सुखाय (…)। ",
"an4.193:16.6":	"को पन वादो मनुस्सभूतस्सा”ति। ",
"an4.193:16.7":	"ततियं। "
}	
