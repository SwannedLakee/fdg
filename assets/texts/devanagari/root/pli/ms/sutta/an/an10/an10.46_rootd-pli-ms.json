{	
"an10.46:0.1":	"अङ्गुत्तर निकाय १०।४६ ",
"an10.46:0.2":	"५। अक्कोसवग्ग ",
"an10.46:0.3":	"सक्कसुत्त ",
"an10.46:1.1":	"एकं समयं भगवा सक्केसु विहरति कपिलवत्थुस्मिं निग्रोधारामे। ",
"an10.46:1.2":	"अथ खो सम्बहुला सक्का उपासका तदहुपोसथे येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ने खो सक्के उपासके भगवा एतदवोच: ",
"an10.46:1.3":	"“अपि नु तुम्हे, सक्का, अट्ठङ्गसमन्नागतं उपोसथं उपवसथा”ति? ",
"an10.46:1.4":	"“अप्पेकदा मयं, भन्ते, अट्ठङ्गसमन्नागतं उपोसथं उपवसाम, अप्पेकदा न उपवसामा”ति। ",
"an10.46:1.5":	"“तेसं वो, सक्का, अलाभा तेसं दुल्लद्धं, ये तुम्हे एवं सोकसभये जीविते मरणसभये जीविते अप्पेकदा अट्ठङ्गसमन्नागतं उपोसथं उपवसथ, अप्पेकदा न उपवसथ। ",
"an10.46:2.1":	"तं किं मञ्ञथ, सक्का, ",
"an10.46:2.2":	"इध पुरिसो येन केनचि कम्मट्ठानेन अनापज्ज अकुसलं दिवसं अड्ढकहापणं निब्बिसेय्य। ",
"an10.46:2.3":	"दक्खो पुरिसो उट्ठानसम्पन्नोति अलंवचनाया”ति? ",
"an10.46:2.4":	"“एवं, भन्ते”। ",
"an10.46:3.1":	"“तं किं मञ्ञथ, सक्का, ",
"an10.46:3.2":	"इध पुरिसो येन केनचि कम्मट्ठानेन अनापज्ज अकुसलं दिवसं कहापणं निब्बिसेय्य। ",
"an10.46:3.3":	"दक्खो पुरिसो उट्ठानसम्पन्नोति अलंवचनाया”ति? ",
"an10.46:3.4":	"“एवं, भन्ते”। ",
"an10.46:4.1":	"“तं किं मञ्ञथ, सक्का, ",
"an10.46:4.2":	"इध पुरिसो येन केनचि कम्मट्ठानेन अनापज्ज अकुसलं दिवसं द्वे कहापणे निब्बिसेय्य … ",
"an10.46:4.3":	"तयो कहापणे निब्बिसेय्य … ",
"an10.46:4.4":	"चत्तारो कहापणे निब्बिसेय्य … ",
"an10.46:4.5":	"पञ्च कहापणे निब्बिसेय्य … ",
"an10.46:4.6":	"छ कहापणे निब्बिसेय्य … ",
"an10.46:4.7":	"सत्त कहापणे निब्बिसेय्य … ",
"an10.46:4.8":	"अट्ठ कहापणे निब्बिसेय्य … ",
"an10.46:4.9":	"नव कहापणे निब्बिसेय्य … ",
"an10.46:4.10":	"दस कहापणे निब्बिसेय्य … ",
"an10.46:4.11":	"वीस कहापणे निब्बिसेय्य … ",
"an10.46:4.12":	"तिंस कहापणे निब्बिसेय्य … ",
"an10.46:4.13":	"चत्तारीसं कहापणे निब्बिसेय्य … ",
"an10.46:4.14":	"पञ्ञासं कहापणे निब्बिसेय्य … ",
"an10.46:4.15":	"कहापणसतं निब्बिसेय्य। ",
"an10.46:4.16":	"दक्खो पुरिसो उट्ठानसम्पन्नोति अलंवचनाया”ति? ",
"an10.46:4.17":	"“एवं, भन्ते”। ",
"an10.46:5.1":	"“तं किं मञ्ञथ, सक्का, ",
"an10.46:5.2":	"अपि नु सो पुरिसो दिवसे दिवसे कहापणसतं कहापणसहस्सं निब्बिसमानो लद्धं लद्धं निक्खिपन्तो वस्ससतायुको वस्ससतजीवी महन्तं भोगक्खन्धं अधिगच्छेय्या”ति? ",
"an10.46:5.3":	"“एवं, भन्ते”। ",
"an10.46:6.1":	"“तं किं मञ्ञथ, सक्का, ",
"an10.46:6.2":	"अपि नु सो पुरिसो भोगहेतु भोगनिदानं भोगाधिकरणं एकं वा रत्तिं एकं वा दिवसं उपड्ढं वा रत्तिं उपड्ढं वा दिवसं एकन्तसुखप्पटिसंवेदी विहरेय्या”ति? ",
"an10.46:6.3":	"“नो हेतं, भन्ते”। ",
"an10.46:6.4":	"“तं किस्स हेतु”? ",
"an10.46:6.5":	"“कामा हि, भन्ते, अनिच्चा तुच्छा मुसा मोसधम्मा”ति। ",
"an10.46:7.1":	"“इध पन वो, सक्का, मम सावको दस वस्सानि अप्पमत्तो आतापी पहितत्तो विहरन्तो यथा मयानुसिट्ठं तथा पटिपज्जमानो सतम्पि वस्सानि सतम्पि वस्ससतानि सतम्पि वस्ससहस्सानि एकन्तसुखप्पटिसंवेदी विहरेय्य। ",
"an10.46:7.2":	"सो च ख्वस्स सकदागामी वा अनागामी वा अपण्णकं वा सोतापन्नो। ",
"an10.46:7.3":	"तिट्ठन्तु, सक्का, दस वस्सानि। ",
"an10.46:8.1":	"इध मम सावको नव वस्सानि … ",
"an10.46:8.2":	"अट्ठ वस्सानि … ",
"an10.46:8.3":	"सत्त वस्सानि … ",
"an10.46:8.4":	"छ वस्सानि … ",
"an10.46:8.5":	"पञ्च वस्सानि … ",
"an10.46:8.6":	"चत्तारि वस्सानि … ",
"an10.46:8.7":	"तीणि वस्सानि … ",
"an10.46:8.8":	"द्वे वस्सानि … ",
"an10.46:8.9":	"एकं वस्सं अप्पमत्तो आतापी पहितत्तो विहरन्तो यथा मयानुसिट्ठं तथा पटिपज्जमानो सतम्पि वस्सानि सतम्पि वस्ससतानि सतम्पि वस्ससहस्सानि एकन्तसुखप्पटिसंवेदी विहरेय्य, सो च ख्वस्स सकदागामी वा अनागामी वा अपण्णकं वा सोतापन्नो। ",
"an10.46:8.10":	"तिट्ठतु, सक्का, एकं वस्सं। ",
"an10.46:9.1":	"इध मम सावको दस मासे अप्पमत्तो आतापी पहितत्तो विहरन्तो यथा मयानुसिट्ठं तथा पटिपज्जमानो सतम्पि वस्सानि सतम्पि वस्ससतानि सतम्पि वस्ससहस्सानि एकन्तसुखप्पटिसंवेदी विहरेय्य, सो च ख्वस्स सकदागामी वा अनागामी वा अपण्णकं वा सोतापन्नो। ",
"an10.46:9.2":	"तिट्ठन्तु, सक्का, दस मासा। ",
"an10.46:10.1":	"इध मम सावको नव मासे … ",
"an10.46:10.2":	"अट्ठ मासे … ",
"an10.46:10.3":	"सत्त मासे … ",
"an10.46:10.4":	"छ मासे … ",
"an10.46:10.5":	"पञ्च मासे … ",
"an10.46:10.6":	"चत्तारो मासे … ",
"an10.46:10.7":	"तयो मासे … ",
"an10.46:10.8":	"द्वे मासे … ",
"an10.46:10.9":	"एकं मासं … ",
"an10.46:10.10":	"अड्ढमासं अप्पमत्तो आतापी पहितत्तो विहरन्तो यथा मयानुसिट्ठं तथा पटिपज्जमानो सतम्पि वस्सानि सतम्पि वस्ससतानि सतम्पि वस्ससहस्सानि एकन्तसुखप्पटिसंवेदी विहरेय्य, सो च ख्वस्स सकदागामी वा अनागामी वा अपण्णकं वा सोतापन्नो। ",
"an10.46:10.11":	"तिट्ठतु, सक्का, अड्ढमासो। ",
"an10.46:11.1":	"इध मम सावको दस रत्तिन्दिवे अप्पमत्तो आतापी पहितत्तो विहरन्तो यथा मयानुसिट्ठं तथा पटिपज्जमानो सतम्पि वस्सानि सतम्पि वस्ससतानि सतम्पि वस्ससहस्सानि एकन्तसुखप्पटिसंवेदी विहरेय्य, सो च ख्वस्स सकदागामी वा अनागामी वा अपण्णकं वा सोतापन्नो। ",
"an10.46:11.2":	"तिट्ठन्तु, सक्का, दस रत्तिन्दिवा। ",
"an10.46:12.1":	"इध मम सावको नव रत्तिन्दिवे … ",
"an10.46:12.2":	"अट्ठ रत्तिन्दिवे … ",
"an10.46:12.3":	"सत्त रत्तिन्दिवे … ",
"an10.46:12.4":	"छ रत्तिन्दिवे … ",
"an10.46:12.5":	"पञ्च रत्तिन्दिवे … ",
"an10.46:12.6":	"चत्तारो रत्तिन्दिवे … ",
"an10.46:12.7":	"तयो रत्तिन्दिवे … ",
"an10.46:12.8":	"द्वे रत्तिन्दिवे … ",
"an10.46:12.9":	"एकं रत्तिन्दिवं अप्पमत्तो आतापी पहितत्तो विहरन्तो यथा मयानुसिट्ठं तथा पटिपज्जमानो सतम्पि वस्सानि सतम्पि वस्ससतानि सतम्पि वस्ससहस्सानि एकन्तसुखप्पटिसंवेदी विहरेय्य, सो च ख्वस्स सकदागामी वा अनागामी वा अपण्णकं वा सोतापन्नो। ",
"an10.46:12.10":	"तेसं वो, सक्का, अलाभा तेसं दुल्लद्धं, ये तुम्हे एवं सोकसभये जीविते मरणसभये जीविते अप्पेकदा अट्ठङ्गसमन्नागतं उपोसथं उपवसथ, अप्पेकदा न उपवसथा”ति। ",
"an10.46:12.11":	"“एते मयं, भन्ते, अज्जतग्गे अट्ठङ्गसमन्नागतं उपोसथं उपवसिस्सामा”ति। ",
"an10.46:12.12":	"छट्ठं। "
}	
