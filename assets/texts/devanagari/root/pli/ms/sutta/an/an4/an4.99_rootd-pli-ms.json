{	
"an4.99:0.1":	"अङ्गुत्तर निकाय ४।९९ ",
"an4.99:0.2":	"१०। असुरवग्ग ",
"an4.99:0.3":	"सिक्खापदसुत्त ",
"an4.99:1.1":	"“चत्तारोमे, भिक्खवे, पुग्गला सन्तो संविज्जमाना लोकस्मिं। ",
"an4.99:1.2":	"कतमे चत्तारो? ",
"an4.99:1.3":	"अत्तहिताय पटिपन्नो नो परहिताय, ",
"an4.99:1.4":	"परहिताय पटिपन्नो नो अत्तहिताय, ",
"an4.99:1.5":	"नेवत्तहिताय पटिपन्नो नो परहिताय, ",
"an4.99:1.6":	"अत्तहिताय चेव पटिपन्नो परहिताय च। ",
"an4.99:2.1":	"कथञ्च, भिक्खवे, पुग्गलो अत्तहिताय पटिपन्नो होति, नो परहिताय? ",
"an4.99:2.2":	"इध, भिक्खवे, एकच्चो पुग्गलो अत्तना पाणातिपाता पटिविरतो होति, नो परं पाणातिपाता वेरमणिया समादपेति; ",
"an4.99:2.3":	"अत्तना अदिन्नादाना पटिविरतो होति, नो परं अदिन्नादाना वेरमणिया समादपेति; ",
"an4.99:2.4":	"अत्तना कामेसुमिच्छाचारा पटिविरतो होति, नो परं कामेसुमिच्छाचारा वेरमणिया समादपेति; ",
"an4.99:2.5":	"अत्तना मुसावादा पटिविरतो होति, नो परं मुसावादा वेरमणिया समादपेति; ",
"an4.99:2.6":	"अत्तना सुरामेरयमज्जपमादट्ठाना पटिविरतो होति, नो परं सुरामेरयमज्जपमादट्ठाना वेरमणिया समादपेति। ",
"an4.99:2.7":	"एवं खो, भिक्खवे, पुग्गलो अत्तहिताय पटिपन्नो होति, नो परहिताय। ",
"an4.99:3.1":	"कथञ्च, भिक्खवे, पुग्गलो परहिताय पटिपन्नो होति, नो अत्तहिताय? ",
"an4.99:3.2":	"इध, भिक्खवे, एकच्चो पुग्गलो अत्तना पाणातिपाता अप्पटिविरतो होति, परं पाणातिपाता वेरमणिया समादपेति; ",
"an4.99:3.3":	"अत्तना अदिन्नादाना अप्पटिविरतो होति, परं अदिन्नादाना वेरमणिया समादपेति; ",
"an4.99:3.4":	"अत्तना कामेसुमिच्छाचारा अप्पटिविरतो होति, परं कामेसुमिच्छाचारा वेरमणिया समादपेति; ",
"an4.99:3.5":	"अत्तना मुसावादा अप्पटिविरतो होति, परं मुसावादा वेरमणिया समादपेति; ",
"an4.99:3.6":	"अत्तना सुरामेरयमज्जपमादट्ठाना अप्पटिविरतो होति, परं सुरामेरयमज्जपमादट्ठाना वेरमणिया समादपेति। ",
"an4.99:3.7":	"एवं खो, भिक्खवे, पुग्गलो परहिताय पटिपन्नो होति, नो अत्तहिताय। ",
"an4.99:4.1":	"कथञ्च, भिक्खवे, पुग्गलो नेवत्तहिताय पटिपन्नो होति नो परहिताय? ",
"an4.99:4.2":	"इध, भिक्खवे, एकच्चो पुग्गलो अत्तना पाणातिपाता अप्पटिविरतो होति, नो परं पाणातिपाता वेरमणिया समादपेति …पे… अत्तना सुरामेरयमज्जपमादट्ठाना अप्पटिविरतो होति, नो परं सुरामेरयमज्जपमादट्ठाना वेरमणिया समादपेति। ",
"an4.99:4.3":	"एवं खो, भिक्खवे, पुग्गलो नेवत्तहिताय पटिपन्नो होति, नो परहिताय। ",
"an4.99:5.1":	"कथञ्च, भिक्खवे, पुग्गलो अत्तहिताय चेव पटिपन्नो होति परहिताय च? ",
"an4.99:5.2":	"इध, भिक्खवे, एकच्चो पुग्गलो अत्तना च पाणातिपाता पटिविरतो होति, परञ्च पाणातिपाता वेरमणिया समादपेति …पे… अत्तना च सुरामेरयमज्जपमादट्ठाना पटिविरतो होति, परञ्च सुरामेरयमज्जपमादट्ठाना वेरमणिया समादपेति। ",
"an4.99:5.3":	"एवं खो, भिक्खवे, पुग्गलो अत्तहिताय चेव पटिपन्नो होति परहिताय च। ",
"an4.99:5.4":	"इमे खो, भिक्खवे, चत्तारो पुग्गला सन्तो संविज्जमाना लोकस्मिन्”ति। ",
"an4.99:5.5":	"नवमं। "
}	
