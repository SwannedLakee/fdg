{	
"an6.62:0.1":	"अङ्गुत्तर निकाय ६।६२ ",
"an6.62:0.2":	"६। महावग्ग ",
"an6.62:0.3":	"पुरिसिन्द्रियञाणसुत्त ",
"an6.62:1.1":	"एवं मे सुतं—",
"an6.62:1.2":	"एकं समयं भगवा कोसलेसु चारिकं चरमानो महता भिक्खुसङ्घेन सद्धिं येन दण्डकप्पकं नाम कोसलानं निगमो तदवसरि। ",
"an6.62:1.3":	"अथ खो भगवा मग्गा ओक्कम्म अञ्ञतरस्मिं रुक्खमूले पञ्ञत्ते आसने निसीदि। ",
"an6.62:1.4":	"ते च भिक्खू दण्डकप्पकं पविसिंसु आवसथं परियेसितुं। ",
"an6.62:2.1":	"अथ खो आयस्मा आनन्दो सम्बहुलेहि भिक्खूहि सद्धिं येन अचिरवती नदी तेनुपसङ्कमि गत्तानि परिसिञ्चितुं। ",
"an6.62:2.2":	"अचिरवतिया नदिया गत्तानि परिसिञ्चित्वा पच्चुत्तरित्वा एकचीवरो अट्ठासि गत्तानि पुब्बापयमानो। ",
"an6.62:2.3":	"अथ खो अञ्ञतरो भिक्खु येनायस्मा आनन्दो तेनुपसङ्कमि; उपसङ्कमित्वा आयस्मन्तं आनन्दं एतदवोच: ",
"an6.62:2.4":	"“किं नु खो, आवुसो आनन्द, सब्बं चेतसो समन्नाहरित्वा नु खो देवदत्तो भगवता ब्याकतो: ",
"an6.62:2.5":	"‘आपायिको देवदत्तो नेरयिको कप्पट्ठो अतेकिच्छो’ति, उदाहु केनचिदेव परियायेनाति? ",
"an6.62:2.6":	"एवं खो पनेतं, आवुसो, भगवता ब्याकतन्”ति। ",
"an6.62:3.1":	"अथ खो आयस्मा आनन्दो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा आनन्दो भगवन्तं एतदवोच: ",
"an6.62:3.2":	"“इधाहं, भन्ते, सम्बहुलेहि भिक्खूहि सद्धिं येन अचिरवती नदी तेनुपसङ्कमिं गत्तानि परिसिञ्चितुं। ",
"an6.62:3.3":	"अचिरवतिया नदिया गत्तानि परिसिञ्चित्वा पच्चुत्तरित्वा एकचीवरो अट्ठासिं गत्तानि पुब्बापयमानो। ",
"an6.62:3.4":	"अथ खो, भन्ते, अञ्ञतरो भिक्खु येनाहं तेनुपसङ्कमि; उपसङ्कमित्वा मं एतदवोच: ",
"an6.62:3.5":	"‘किं नु खो, आवुसो आनन्द, सब्बं चेतसो समन्नाहरित्वा नु खो देवदत्तो भगवता ब्याकतो—",
"an6.62:3.6":	"आपायिको देवदत्तो नेरयिको कप्पट्ठो अतेकिच्छोति, उदाहु केनचिदेव परियायेना’ति? ",
"an6.62:3.7":	"एवं वुत्ते, अहं, भन्ते, तं भिक्खुं एतदवोचं: ",
"an6.62:3.8":	"‘एवं खो पनेतं, आवुसो, भगवता ब्याकतन्’”ति। ",
"an6.62:4.1":	"“सो वा खो, आनन्द, भिक्खु नवो भविस्सति अचिरपब्बजितो, थेरो वा पन बालो अब्यत्तो। ",
"an6.62:4.2":	"कथञ्हि नाम यं मया एकंसेन ब्याकतं तत्थ द्वेज्झं आपज्जिस्सति। ",
"an6.62:4.3":	"नाहं, आनन्द, अञ्ञं एकपुग्गलम्पि समनुपस्सामि, यो एवं मया सब्बं चेतसो समन्नाहरित्वा ब्याकतो, यथयिदं देवदत्तो। ",
"an6.62:4.4":	"यावकीवञ्चाहं, आनन्द, देवदत्तस्स वालग्गकोटिनित्तुदनमत्तम्पि सुक्कधम्मं अद्दसं; ",
"an6.62:4.5":	"नेव तावाहं देवदत्तं ब्याकासिं: ",
"an6.62:4.6":	"‘आपायिको देवदत्तो नेरयिको कप्पट्ठो अतेकिच्छो’ति। ",
"an6.62:4.7":	"यतो च खो अहं, आनन्द, देवदत्तस्स वालग्गकोटिनित्तुदनमत्तम्पि सुक्कधम्मं न अद्दसं; ",
"an6.62:4.8":	"अथाहं देवदत्तं ब्याकासिं: ",
"an6.62:4.9":	"‘आपायिको देवदत्तो नेरयिको कप्पट्ठो अतेकिच्छो’ति। ",
"an6.62:5.1":	"सेय्यथापि, आनन्द, गूथकूपो साधिकपोरिसो पूरो गूथस्स समतित्तिको। ",
"an6.62:5.2":	"तत्र पुरिसो ससीसको निमुग्गो अस्स। ",
"an6.62:5.3":	"तस्स कोचिदेव पुरिसो उप्पज्जेय्य अत्थकामो हितकामो योगक्खेमकामो तम्हा गूथकूपा उद्धरितुकामो। ",
"an6.62:5.4":	"सो तं गूथकूपं समन्तानुपरिगच्छन्तो नेव पस्सेय्य तस्स पुरिसस्स वालग्गकोटिनित्तुदनमत्तम्पि गूथेन अमक्खितं, यत्थ तं गहेत्वा उद्धरेय्य। ",
"an6.62:5.5":	"एवमेवं खो अहं, आनन्द, यतो देवदत्तस्स वालग्गकोटिनित्तुदनमत्तम्पि सुक्कधम्मं न अद्दसं; ",
"an6.62:5.6":	"अथाहं देवदत्तं ब्याकासिं: ",
"an6.62:5.7":	"‘आपायिको देवदत्तो नेरयिको कप्पट्ठो अतेकिच्छो’ति। ",
"an6.62:5.8":	"सचे तुम्हे, आनन्द, सुणेय्याथ तथागतस्स पुरिसिन्द्रियञाणानि विभजिस्सामी”ति? ",
"an6.62:6.1":	"“एतस्स, भगवा, कालो; एतस्स, सुगत, कालो ",
"an6.62:6.2":	"यं भगवा पुरिसिन्द्रियञाणानि विभजेय्य। भगवतो सुत्वा भिक्खू धारेस्सन्ती”ति। ",
"an6.62:6.3":	"“तेनहानन्द, सुणाहि, साधुकं मनसि करोहि; भासिस्सामी”ति। ",
"an6.62:6.4":	"“एवं, भन्ते”ति खो आयस्मा आनन्दो भगवतो पच्चस्सोसि। ",
"an6.62:6.5":	"भगवा एतदवोच: ",
"an6.62:7.1":	"“इधाहं, आनन्द, एकच्चं पुग्गलं एवं चेतसा चेतो परिच्च पजानामि: ",
"an6.62:7.2":	"‘इमस्स खो पुग्गलस्स विज्जमाना कुसलापि धम्मा अकुसलापि धम्मा’ति। ",
"an6.62:7.3":	"तमेनं अपरेन समयेन एवं चेतसा चेतो परिच्च पजानामि: ",
"an6.62:7.4":	"‘इमस्स खो पुग्गलस्स कुसला धम्मा अन्तरहिता, अकुसला धम्मा सम्मुखीभूता। ",
"an6.62:7.5":	"अत्थि च ख्वस्स कुसलमूलं असमुच्छिन्नं, तम्हा तस्स कुसला कुसलं पातुभविस्सति। ",
"an6.62:7.6":	"एवमयं पुग्गलो आयतिं अपरिहानधम्मो भविस्सती’ति। ",
"an6.62:7.7":	"सेय्यथापि, आनन्द, बीजानि अखण्डानि अपूतीनि अवातातपहतानि सारदानि सुखसयितानि सुखेत्ते सुपरिकम्मकताय भूमिया निक्खित्तानि। ",
"an6.62:7.8":	"जानेय्यासि त्वं, आनन्द, इमानि बीजानि वुद्धिं विरूळ्हिं वेपुल्लं आपज्जिस्सन्ती”ति? ",
"an6.62:7.9":	"“एवं, भन्ते”। ",
"an6.62:7.10":	"“एवमेवं खो अहं, आनन्द, इधेकच्चं पुग्गलं एवं चेतसा चेतो परिच्च पजानामि: ",
"an6.62:7.11":	"‘इमस्स खो पुग्गलस्स विज्जमाना कुसलापि धम्मा अकुसलापि धम्मा’ति। ",
"an6.62:7.12":	"तमेनं अपरेन समयेन एवं चेतसा चेतो परिच्च पजानामि: ",
"an6.62:7.13":	"‘इमस्स खो पुग्गलस्स कुसला धम्मा अन्तरहिता, अकुसला धम्मा सम्मुखीभूता। ",
"an6.62:7.14":	"अत्थि च ख्वस्स कुसलमूलं असमुच्छिन्नं, तम्हा तस्स कुसला कुसलं पातुभविस्सति। ",
"an6.62:7.15":	"एवमयं पुग्गलो आयतिं अपरिहानधम्मो भविस्सती’ति। ",
"an6.62:7.16":	"एवम्पि खो, आनन्द, तथागतस्स पुरिसपुग्गलो चेतसा चेतो परिच्च विदितो होति। ",
"an6.62:7.17":	"एवम्पि खो, आनन्द, तथागतस्स पुरिसिन्द्रियञाणं चेतसा चेतो परिच्च विदितं होति। ",
"an6.62:7.18":	"एवम्पि खो, आनन्द, तथागतस्स आयतिं धम्मसमुप्पादो चेतसा चेतो परिच्च विदितो होति। ",
"an6.62:8.1":	"इध पनाहं, आनन्द, एकच्चं पुग्गलं एवं चेतसा चेतो परिच्च पजानामि: ",
"an6.62:8.2":	"‘इमस्स खो पुग्गलस्स विज्जमाना कुसलापि धम्मा अकुसलापि धम्मा’ति। ",
"an6.62:8.3":	"तमेनं अपरेन समयेन एवं चेतसा चेतो परिच्च पजानामि: ",
"an6.62:8.4":	"‘इमस्स खो पुग्गलस्स अकुसला धम्मा अन्तरहिता, कुसला धम्मा सम्मुखीभूता। ",
"an6.62:8.5":	"अत्थि च ख्वस्स अकुसलमूलं असमुच्छिन्नं, तम्हा तस्स अकुसला अकुसलं पातुभविस्सति। ",
"an6.62:8.6":	"एवमयं पुग्गलो आयतिं परिहानधम्मो भविस्सती’ति। ",
"an6.62:8.7":	"सेय्यथापि, आनन्द, बीजानि अखण्डानि अपूतीनि अवातातपहतानि सारदानि सुखसयितानि पुथुसिलाय निक्खित्तानि। ",
"an6.62:8.8":	"जानेय्यासि त्वं, आनन्द, नयिमानि बीजानि वुद्धिं विरूळ्हिं वेपुल्लं आपज्जिस्सन्ती”ति? ",
"an6.62:8.9":	"“एवं, भन्ते”। ",
"an6.62:8.10":	"“एवमेवं खो अहं, आनन्द, इधेकच्चं पुग्गलं एवं चेतसा चेतो परिच्च पजानामि: ",
"an6.62:8.11":	"‘इमस्स खो पुग्गलस्स विज्जमाना कुसलापि धम्मा अकुसलापि धम्मा’ति। ",
"an6.62:8.12":	"तमेनं अपरेन समयेन एवं चेतसा चेतो परिच्च पजानामि: ",
"an6.62:8.13":	"‘इमस्स खो पुग्गलस्स अकुसला धम्मा अन्तरहिता, कुसला धम्मा सम्मुखीभूता। ",
"an6.62:8.14":	"अत्थि च ख्वस्स अकुसलमूलं असमुच्छिन्नं, तम्हा तस्स अकुसला अकुसलं पातुभविस्सति। ",
"an6.62:8.15":	"एवमयं पुग्गलो आयतिं परिहानधम्मो भविस्सती’ति। ",
"an6.62:8.16":	"एवम्पि खो, आनन्द, तथागतस्स पुरिसपुग्गलो चेतसा चेतो परिच्च विदितो होति। ",
"an6.62:8.17":	"एवम्पि खो, आनन्द, तथागतस्स पुरिसिन्द्रियञाणं चेतसा चेतो परिच्च विदितं होति। ",
"an6.62:8.18":	"एवम्पि खो, आनन्द, तथागतस्स आयतिं धम्मसमुप्पादो चेतसा चेतो परिच्च विदितो होति। ",
"an6.62:9.1":	"इध पनाहं, आनन्द, एकच्चं पुग्गलं एवं चेतसा चेतो परिच्च पजानामि: ",
"an6.62:9.2":	"‘इमस्स खो पुग्गलस्स विज्जमाना कुसलापि धम्मा अकुसलापि धम्मा’ति। ",
"an6.62:9.3":	"तमेनं अपरेन समयेन एवं चेतसा चेतो परिच्च पजानामि: ",
"an6.62:9.4":	"‘नत्थि इमस्स पुग्गलस्स वालग्गकोटिनित्तुदनमत्तोपि सुक्को धम्मो, समन्नागतोयं पुग्गलो एकन्तकाळकेहि अकुसलेहि धम्मेहि, कायस्स भेदा परं मरणा अपायं दुग्गतिं विनिपातं निरयं उपपज्जिस्सती’ति। ",
"an6.62:9.5":	"सेय्यथापि, आनन्द, बीजानि खण्डानि पूतीनि वातातपहतानि सुखेत्ते सुपरिकम्मकताय भूमिया निक्खित्तानि। ",
"an6.62:9.6":	"जानेय्यासि त्वं, आनन्द, नयिमानि बीजानि वुद्धिं विरूळ्हिं वेपुल्लं आपज्जिस्सन्ती”ति? ",
"an6.62:9.7":	"“एवं, भन्ते”। ",
"an6.62:9.8":	"“एवमेवं खो अहं, आनन्द, इधेकच्चं पुग्गलं एवं चेतसा चेतो परिच्च पजानामि: ",
"an6.62:9.9":	"‘इमस्स खो पुग्गलस्स विज्जमाना कुसलापि धम्मा अकुसलापि धम्मा’ति। ",
"an6.62:9.10":	"तमेनं अपरेन समयेन एवं चेतसा चेतो परिच्च पजानामि: ",
"an6.62:9.11":	"‘नत्थि इमस्स पुग्गलस्स वालग्गकोटिनित्तुदनमत्तोपि सुक्को धम्मो, समन्नागतोयं पुग्गलो एकन्तकाळकेहि अकुसलेहि धम्मेहि, कायस्स भेदा परं मरणा अपायं दुग्गतिं विनिपातं निरयं उपपज्जिस्सती’ति। ",
"an6.62:9.12":	"एवम्पि खो, आनन्द, तथागतस्स पुरिसपुग्गलो चेतसा चेतो परिच्च विदितो होति। ",
"an6.62:9.13":	"एवम्पि खो, आनन्द, तथागतस्स पुरिसिन्द्रियञाणं चेतसा चेतो परिच्च विदितं होति। ",
"an6.62:9.14":	"एवम्पि खो, आनन्द, तथागतस्स आयतिं धम्मसमुप्पादो चेतसा चेतो परिच्च विदितो होती”ति। ",
"an6.62:10.1":	"एवं वुत्ते, आयस्मा आनन्दो भगवन्तं एतदवोच: ",
"an6.62:10.2":	"“सक्का नु खो, भन्ते, इमेसं तिण्णं पुग्गलानं अपरेपि तयो पुग्गला सप्पटिभागा पञ्ञापेतुन्”ति? ",
"an6.62:10.3":	"“सक्का, आनन्दा”ति भगवा अवोच: ",
"an6.62:10.4":	"“इधाहं, आनन्द, एकच्चं पुग्गलं एवं चेतसा चेतो परिच्च पजानामि: ",
"an6.62:10.5":	"‘इमस्स खो पुग्गलस्स विज्जमाना कुसलापि धम्मा अकुसलापि धम्मा’ति। ",
"an6.62:10.6":	"तमेनं अपरेन समयेन एवं चेतसा चेतो परिच्च पजानामि: ",
"an6.62:10.7":	"‘इमस्स खो पुग्गलस्स कुसला धम्मा अन्तरहिता, अकुसला धम्मा सम्मुखीभूता। ",
"an6.62:10.8":	"अत्थि च ख्वस्स कुसलमूलं असमुच्छिन्नं, तम्पि सब्बेन सब्बं समुग्घातं गच्छति। ",
"an6.62:10.9":	"एवमयं पुग्गलो आयतिं परिहानधम्मो भविस्सती’ति। ",
"an6.62:10.10":	"सेय्यथापि, आनन्द, अङ्गारानि आदित्तानि सम्पज्जलितानि सजोतिभूतानि पुथुसिलाय निक्खित्तानि। ",
"an6.62:10.11":	"जानेय्यासि त्वं, आनन्द, नयिमानि अङ्गारानि वुद्धिं विरूळ्हिं वेपुल्लं आपज्जिस्सन्ती”ति? ",
"an6.62:10.12":	"“एवं, भन्ते”। ",
"an6.62:10.13":	"“सेय्यथापि वा पन, आनन्द, सायन्हसमयं सूरिये ओगच्छन्ते, जानेय्यासि त्वं, आनन्द, आलोको अन्तरधायिस्सति अन्धकारो पातुभविस्सती”ति? ",
"an6.62:10.14":	"“एवं, भन्ते”। ",
"an6.62:10.15":	"“सेय्यथापि वा, पनानन्द, अभिदो अद्धरत्तं भत्तकालसमये, जानेय्यासि त्वं, आनन्द, आलोको अन्तरहितो अन्धकारो पातुभूतो”ति? ",
"an6.62:10.16":	"“एवं, भन्ते”। ",
"an6.62:10.17":	"“एवमेवं खो अहं, आनन्द, इधेकच्चं पुग्गलं एवं चेतसा चेतो परिच्च पजानामि: ",
"an6.62:10.18":	"‘इमस्स खो पुग्गलस्स विज्जमाना कुसलापि धम्मा अकुसलापि धम्मा’ति। ",
"an6.62:10.19":	"तमेनं अपरेन समयेन एवं चेतसा चेतो परिच्च पजानामि: ",
"an6.62:10.20":	"‘इमस्स खो पुग्गलस्स कुसला धम्मा अन्तरहिता, अकुसला धम्मा सम्मुखीभूता। ",
"an6.62:10.21":	"अत्थि च ख्वस्स कुसलमूलं असमुच्छिन्नं, तम्पि सब्बेन सब्बं समुग्घातं गच्छति। ",
"an6.62:10.22":	"एवमयं पुग्गलो आयतिं परिहानधम्मो भविस्सती’ति। ",
"an6.62:10.23":	"एवम्पि खो, आनन्द, तथागतस्स पुरिसपुग्गलो चेतसा चेतो परिच्च विदितो होति। ",
"an6.62:10.24":	"एवम्पि खो, आनन्द, तथागतस्स पुरिसिन्द्रियञाणं चेतसा चेतो परिच्च विदितं होति। ",
"an6.62:10.25":	"एवम्पि खो, आनन्द, तथागतस्स आयतिं धम्मसमुप्पादो चेतसा चेतो परिच्च विदितो होति। ",
"an6.62:11.1":	"इध पनाहं, आनन्द, एकच्चं पुग्गलं एवं चेतसा चेतो परिच्च पजानामि: ",
"an6.62:11.2":	"‘इमस्स खो पुग्गलस्स विज्जमाना कुसलापि धम्मा अकुसलापि धम्मा’ति। ",
"an6.62:11.3":	"तमेनं अपरेन समयेन एवं चेतसा चेतो परिच्च पजानामि: ",
"an6.62:11.4":	"‘इमस्स खो पुग्गलस्स अकुसला धम्मा अन्तरहिता, कुसला धम्मा सम्मुखीभूता। ",
"an6.62:11.5":	"अत्थि च ख्वस्स अकुसलमूलं असमुच्छिन्नं, तम्पि सब्बेन सब्बं समुग्घातं गच्छति। ",
"an6.62:11.6":	"एवमयं पुग्गलो आयतिं अपरिहानधम्मो भविस्सती’ति। ",
"an6.62:11.7":	"सेय्यथापि, आनन्द, अङ्गारानि आदित्तानि सम्पज्जलितानि सजोतिभूतानि सुक्खे तिणपुञ्जे वा कट्ठपुञ्जे वा निक्खित्तानि। ",
"an6.62:11.8":	"जानेय्यासि त्वं, आनन्द, इमानि अङ्गारानि वुड्ढिं विरूळ्हिं वेपुल्लं आपज्जिस्सन्ती”ति? ",
"an6.62:11.9":	"“एवं, भन्ते”। ",
"an6.62:11.10":	"“सेय्यथापि वा पनानन्द, रत्तिया पच्चूससमयं सूरिये उग्गच्छन्ते, जानेय्यासि त्वं, आनन्द, अन्धकारो अन्तरधायिस्सति, आलोको पातुभविस्सती”ति? ",
"an6.62:11.11":	"“एवं, भन्ते”। ",
"an6.62:11.12":	"“सेय्यथापि वा पनानन्द, अभिदो मज्झन्हिके भत्तकालसमये, जानेय्यासि त्वं, आनन्द, अन्धकारो अन्तरहितो आलोको पातुभूतो”ति? ",
"an6.62:11.13":	"“एवं, भन्ते”। ",
"an6.62:11.14":	"“एवमेवं खो अहं, आनन्द, इधेकच्चं पुग्गलं एवं चेतसा चेतो परिच्च पजानामि: ",
"an6.62:11.15":	"‘इमस्स खो पुग्गलस्स विज्जमाना कुसलापि धम्मा अकुसलापि धम्मा’ति। ",
"an6.62:11.16":	"तमेनं अपरेन समयेन एवं चेतसा चेतो परिच्च पजानामि: ",
"an6.62:11.17":	"‘इमस्स खो पुग्गलस्स अकुसला धम्मा अन्तरहिता, कुसला धम्मा सम्मुखीभूता। ",
"an6.62:11.18":	"अत्थि च ख्वस्स अकुसलमूलं असमुच्छिन्नं, तम्पि सब्बेन सब्बं समुग्घातं गच्छति। ",
"an6.62:11.19":	"एवमयं पुग्गलो आयतिं अपरिहानधम्मो भविस्सती’ति। ",
"an6.62:11.20":	"एवम्पि खो, आनन्द, तथागतस्स पुरिसपुग्गलो चेतसा चेतो परिच्च विदितो होति। ",
"an6.62:11.21":	"एवम्पि खो, आनन्द, तथागतस्स पुरिसिन्द्रियञाणं चेतसा चेतो परिच्च विदितं होति। ",
"an6.62:11.22":	"एवम्पि खो, आनन्द, तथागतस्स आयतिं धम्मसमुप्पादो चेतसा चेतो परिच्च विदितो होति। ",
"an6.62:12.1":	"इध पनाहं, आनन्द, एकच्चं पुग्गलं चेतसा चेतो परिच्च पजानामि: ",
"an6.62:12.2":	"‘इमस्स खो पुग्गलस्स विज्जमाना कुसलापि धम्मा अकुसलापि धम्मा’ति। ",
"an6.62:12.3":	"तमेनं अपरेन समयेन एवं चेतसा चेतो परिच्च पजानामि: ",
"an6.62:12.4":	"‘नत्थि इमस्स पुग्गलस्स वालग्गकोटिनित्तुदनमत्तोपि अकुसलो धम्मो, समन्नागतोयं पुग्गलो एकन्तसुक्केहि अनवज्जेहि धम्मेहि, दिट्ठेव धम्मे परिनिब्बायिस्सती’ति। ",
"an6.62:12.5":	"सेय्यथापि, आनन्द, अङ्गारानि सीतानि निब्बुतानि सुक्खे तिणपुञ्जे वा कट्ठपुञ्जे वा निक्खित्तानि। ",
"an6.62:12.6":	"जानेय्यासि त्वं, आनन्द, नयिमानि अङ्गारानि वुड्ढिं विरूळ्हिं वेपुल्लं आपज्जिस्सन्ती”ति? ",
"an6.62:12.7":	"“एवं, भन्ते”। ",
"an6.62:12.8":	"“एवमेवं खो अहं, आनन्द, इधेकच्चं पुग्गलं एवं चेतसा चेतो परिच्च पजानामि: ",
"an6.62:12.9":	"‘इमस्स खो पुग्गलस्स विज्जमाना कुसलापि धम्मा अकुसलापि धम्मा’ति। ",
"an6.62:12.10":	"तमेनं अपरेन समयेन एवं चेतसा चेतो परिच्च पजानामि: ",
"an6.62:12.11":	"‘नत्थि इमस्स पुग्गलस्स वालग्गकोटिनित्तुदनमत्तोपि अकुसलो धम्मो, समन्नागतोयं पुग्गलो एकन्तसुक्केहि अनवज्जेहि धम्मेहि, दिट्ठेव धम्मे परिनिब्बायिस्सती’ति। ",
"an6.62:12.12":	"एवम्पि खो, आनन्द, तथागतस्स पुरिसपुग्गलो चेतसा चेतो परिच्च विदितो होति। ",
"an6.62:12.13":	"एवम्पि खो, आनन्द, तथागतस्स पुरिसिन्द्रियञाणं चेतसा चेतो परिच्च विदितं होति। ",
"an6.62:12.14":	"एवम्पि खो, आनन्द, तथागतस्स आयतिं धम्मसमुप्पादो चेतसा चेतो परिच्च विदितो होति। ",
"an6.62:13.1":	"तत्रानन्द, ये ते पुरिमा तयो पुग्गला तेसं तिण्णं पुग्गलानं एको अपरिहानधम्मो, एको परिहानधम्मो, एको आपायिको नेरयिको। ",
"an6.62:13.2":	"तत्रानन्द, येमे पच्छिमा तयो पुग्गला इमेसं तिण्णं पुग्गलानं एको परिहानधम्मो, एको अपरिहानधम्मो, एको परिनिब्बानधम्मो”ति। ",
"an6.62:13.3":	"अट्ठमं। "
}	
