{	
"an8.24:0.1":	"अङ्गुत्तर निकाय ८।२४ ",
"an8.24:0.2":	"३। गहपतिवग्ग ",
"an8.24:0.3":	"दुतियहत्थकसुत्त ",
"an8.24:1.1":	"एकं समयं भगवा आळवियं विहरति अग्गाळवे चेतिये। ",
"an8.24:1.2":	"अथ खो हत्थको आळवको पञ्चमत्तेहि उपासकसतेहि परिवुतो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो हत्थकं आळवकं भगवा एतदवोच: ",
"an8.24:1.3":	"“महती खो त्यायं, हत्थक, परिसा। ",
"an8.24:1.4":	"कथं पन त्वं, हत्थक, इमं महतिं परिसं सङ्गण्हासी”ति? ",
"an8.24:1.5":	"“यानिमानि, भन्ते, भगवता देसितानि चत्तारि सङ्गहवत्थूनि, तेहाहं इमं महतिं परिसं सङ्गण्हामि। ",
"an8.24:1.6":	"अहं, भन्ते, यं जानामि: ",
"an8.24:1.7":	"‘अयं दानेन सङ्गहेतब्बो’ति, तं दानेन सङ्गण्हामि; ",
"an8.24:1.8":	"यं जानामि: ",
"an8.24:1.9":	"‘अयं पेय्यवज्जेन सङ्गहेतब्बो’ति, तं पेय्यवज्जेन सङ्गण्हामि; ",
"an8.24:1.10":	"यं जानामि: ",
"an8.24:1.11":	"‘अयं अत्थचरियाय सङ्गहेतब्बो’ति, तं अत्थचरियाय सङ्गण्हामि; ",
"an8.24:1.12":	"यं जानामि: ",
"an8.24:1.13":	"‘अयं समानत्तताय सङ्गहेतब्बो’ति, तं समानत्तताय सङ्गण्हामि। ",
"an8.24:1.14":	"संविज्जन्ति खो पन मे, भन्ते, कुले भोगा। ",
"an8.24:1.15":	"दलिद्दस्स खो नो तथा सोतब्बं मञ्ञन्ती”ति। ",
"an8.24:1.16":	"“साधु साधु, हत्थक। ",
"an8.24:1.17":	"योनि खो त्यायं, हत्थक, महतिं परिसं सङ्गहेतुं। ",
"an8.24:1.18":	"ये हि केचि, हत्थक, अतीतमद्धानं महतिं परिसं सङ्गहेसुं, सब्बे ते इमेहेव चतूहि सङ्गहवत्थूहि महतिं परिसं सङ्गहेसुं। ",
"an8.24:1.19":	"येपि हि केचि, हत्थक, अनागतमद्धानं महतिं परिसं सङ्गण्हिस्सन्ति, सब्बे ते इमेहेव चतूहि सङ्गहवत्थूहि महतिं परिसं सङ्गण्हिस्सन्ति। ",
"an8.24:1.20":	"येपि हि केचि, हत्थक, एतरहि महतिं परिसं सङ्गण्हन्ति, सब्बे ते इमेहेव चतूहि सङ्गहवत्थूहि महतिं परिसं सङ्गण्हन्ती”ति। ",
"an8.24:2.1":	"अथ खो हत्थको आळवको भगवता धम्मिया कथाय सन्दस्सितो समादपितो समुत्तेजितो सम्पहंसितो उट्ठायासना भगवन्तं अभिवादेत्वा पदक्खिणं कत्वा पक्कामि। ",
"an8.24:2.2":	"अथ खो भगवा अचिरपक्कन्ते हत्थके आळवके भिक्खू आमन्तेसि: ",
"an8.24:2.3":	"“अट्ठहि, भिक्खवे, अच्छरियेहि अब्भुतेहि धम्मेहि समन्नागतं हत्थकं आळवकं धारेथ। ",
"an8.24:2.4":	"कतमेहि अट्ठहि? ",
"an8.24:2.5":	"सद्धो, भिक्खवे, हत्थको आळवको; ",
"an8.24:2.6":	"सीलवा, भिक्खवे …पे… ",
"an8.24:2.7":	"हिरीमा … ",
"an8.24:2.8":	"ओत्तप्पी … ",
"an8.24:2.9":	"बहुस्सुतो … ",
"an8.24:2.10":	"चागवा … ",
"an8.24:2.11":	"पञ्ञवा, भिक्खवे, हत्थको आळवको; ",
"an8.24:2.12":	"अप्पिच्छो, भिक्खवे, हत्थको आळवको। ",
"an8.24:2.13":	"इमेहि खो, भिक्खवे, अट्ठहि अच्छरियेहि अब्भुतेहि धम्मेहि समन्नागतं हत्थकं आळवकं धारेथा”ति। ",
"an8.24:2.14":	"चतुत्थं। "
}	
