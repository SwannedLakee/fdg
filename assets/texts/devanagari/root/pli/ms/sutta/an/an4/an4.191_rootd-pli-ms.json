{	
"an4.191:0.1":	"अङ्गुत्तर निकाय ४।१९१ ",
"an4.191:0.2":	"२०। महावग्ग ",
"an4.191:0.3":	"सोतानुगतसुत्त ",
"an4.191:1.1":	"“सोतानुगतानं, भिक्खवे, धम्मानं, वचसा परिचितानं, मनसानुपेक्खितानं, दिट्ठिया सुप्पटिविद्धानं चत्तारो आनिसंसा पाटिकङ्खा। ",
"an4.191:1.2":	"कतमे चत्तारो? ",
"an4.191:1.3":	"इध, भिक्खवे, भिक्खु धम्मं परियापुणाति—",
"an4.191:1.4":	"सुत्तं, गेय्यं, वेय्याकरणं, गाथं, उदानं, इतिवुत्तकं, जातकं, अब्भुतधम्मं, वेदल्लं। ",
"an4.191:1.5":	"तस्स ते धम्मा सोतानुगता होन्ति, वचसा परिचिता, मनसानुपेक्खिता, दिट्ठिया सुप्पटिविद्धा। ",
"an4.191:1.6":	"सो मुट्ठस्सति कालं कुरुमानो अञ्ञतरं देवनिकायं उपपज्जति। ",
"an4.191:1.7":	"तस्स तत्थ सुखिनो धम्मपदा प्लवन्ति। ",
"an4.191:1.8":	"दन्धो, भिक्खवे, सतुप्पादो; ",
"an4.191:1.9":	"अथ सो सत्तो खिप्पंयेव विसेसगामी होति। ",
"an4.191:1.10":	"सोतानुगतानं, भिक्खवे, धम्मानं, वचसा परिचितानं, मनसानुपेक्खितानं, दिट्ठिया सुप्पटिविद्धानं अयं पठमो आनिसंसो पाटिकङ्खो। ",
"an4.191:2.1":	"पुन चपरं, भिक्खवे, भिक्खु धम्मं परियापुणाति—",
"an4.191:2.2":	"सुत्तं, गेय्यं, वेय्याकरणं, गाथं, उदानं, इतिवुत्तकं, जातकं, अब्भुतधम्मं, वेदल्लं। ",
"an4.191:2.3":	"तस्स ते धम्मा सोतानुगता होन्ति, वचसा परिचिता, मनसानुपेक्खिता, दिट्ठिया सुप्पटिविद्धा। ",
"an4.191:2.4":	"सो मुट्ठस्सति कालं कुरुमानो अञ्ञतरं देवनिकायं उपपज्जति। ",
"an4.191:2.5":	"तस्स तत्थ न हेव खो सुखिनो धम्मपदा प्लवन्ति; ",
"an4.191:2.6":	"अपि च खो भिक्खु इद्धिमा चेतोवसिप्पत्तो देवपरिसायं धम्मं देसेति। ",
"an4.191:2.7":	"तस्स एवं होति: ",
"an4.191:2.8":	"‘अयं वा सो धम्मविनयो, यत्थाहं पुब्बे ब्रह्मचरियं अचरिन्’ति। ",
"an4.191:2.9":	"दन्धो, भिक्खवे, सतुप्पादो; ",
"an4.191:2.10":	"अथ सो सत्तो खिप्पमेव विसेसगामी होति। ",
"an4.191:2.11":	"सेय्यथापि, भिक्खवे, पुरिसो कुसलो भेरिसद्दस्स। ",
"an4.191:2.12":	"सो अद्धानमग्गप्पटिपन्नो भेरिसद्दं सुणेय्य। ",
"an4.191:2.13":	"तस्स न हेव खो अस्स कङ्खा वा विमति वा: ",
"an4.191:2.14":	"‘भेरिसद्दो नु खो, न नु खो भेरिसद्दो’ति। ",
"an4.191:2.15":	"अथ खो भेरिसद्दोत्वेव निट्ठं गच्छेय्य। ",
"an4.191:2.16":	"एवमेवं खो, भिक्खवे, भिक्खु धम्मं परियापुणाति—",
"an4.191:2.17":	"सुत्तं, गेय्यं, वेय्याकरणं, गाथं, उदानं, इतिवुत्तकं, जातकं, अब्भुतधम्मं, वेदल्लं। ",
"an4.191:2.18":	"तस्स ते धम्मा सोतानुगता होन्ति, वचसा परिचिता, मनसानुपेक्खिता, दिट्ठिया सुप्पटिविद्धा। ",
"an4.191:2.19":	"सो मुट्ठस्सति कालं कुरुमानो अञ्ञतरं देवनिकायं उपपज्जति। ",
"an4.191:2.20":	"तस्स तत्थ न हेव खो सुखिनो धम्मपदा प्लवन्ति; ",
"an4.191:2.21":	"अपि च खो भिक्खु इद्धिमा चेतोवसिप्पत्तो देवपरिसायं धम्मं देसेति। ",
"an4.191:2.22":	"तस्स एवं होति: ",
"an4.191:2.23":	"‘अयं वा सो धम्मविनयो, यत्थाहं पुब्बे ब्रह्मचरियं अचरिन्’ति। ",
"an4.191:2.24":	"दन्धो, भिक्खवे, सतुप्पादो; ",
"an4.191:2.25":	"अथ सो सत्तो खिप्पंयेव विसेसगामी होति। ",
"an4.191:2.26":	"सोतानुगतानं, भिक्खवे, धम्मानं, वचसा परिचितानं, मनसानुपेक्खितानं, दिट्ठिया सुप्पटिविद्धानं अयं दुतियो आनिसंसो पाटिकङ्खो। ",
"an4.191:3.1":	"पुन चपरं, भिक्खवे, भिक्खु धम्मं परियापुणाति—",
"an4.191:3.2":	"सुत्तं, गेय्यं, वेय्याकरणं, गाथं, उदानं, इतिवुत्तकं, जातकं, अब्भुतधम्मं, वेदल्लं। ",
"an4.191:3.3":	"तस्स ते धम्मा सोतानुगता होन्ति, वचसा परिचिता, मनसानुपेक्खिता, दिट्ठिया सुप्पटिविद्धा। ",
"an4.191:3.4":	"सो मुट्ठस्सति कालं कुरुमानो अञ्ञतरं देवनिकायं उपपज्जति। ",
"an4.191:3.5":	"तस्स तत्थ न हेव खो सुखिनो धम्मपदा प्लवन्ति, नपि भिक्खु इद्धिमा चेतोवसिप्पत्तो देवपरिसायं धम्मं देसेति; ",
"an4.191:3.6":	"अपि च खो देवपुत्तो देवपरिसायं धम्मं देसेति। ",
"an4.191:3.7":	"तस्स एवं होति: ",
"an4.191:3.8":	"‘अयं वा सो धम्मविनयो, यत्थाहं पुब्बे ब्रह्मचरियं अचरिन्’ति। ",
"an4.191:3.9":	"दन्धो, भिक्खवे, सतुप्पादो; ",
"an4.191:3.10":	"अथ सो सत्तो खिप्पंयेव विसेसगामी होति। ",
"an4.191:3.11":	"सेय्यथापि, भिक्खवे, पुरिसो कुसलो सङ्खसद्दस्स। ",
"an4.191:3.12":	"सो अद्धानमग्गप्पटिपन्नो सङ्खसद्दं सुणेय्य। ",
"an4.191:3.13":	"तस्स न हेव खो अस्स कङ्खा वा विमति वा: ",
"an4.191:3.14":	"‘सङ्खसद्दो नु खो, न नु खो सङ्खसद्दो’ति। ",
"an4.191:3.15":	"अथ खो सङ्खसद्दोत्वेव निट्ठं गच्छेय्य। ",
"an4.191:3.16":	"एवमेवं खो, भिक्खवे, भिक्खु धम्मं परियापुणाति—",
"an4.191:3.17":	"सुत्तं, गेय्यं, वेय्याकरणं, गाथं, उदानं, इतिवुत्तकं, जातकं, अब्भुतधम्मं, वेदल्लं। ",
"an4.191:3.18":	"तस्स ते धम्मा सोतानुगता होन्ति, वचसा परिचिता, मनसानुपेक्खिता, दिट्ठिया सुप्पटिविद्धा। ",
"an4.191:3.19":	"सो मुट्ठस्सति कालं कुरुमानो अञ्ञतरं देवनिकायं उपपज्जति। ",
"an4.191:3.20":	"तस्स तत्थ न हेव खो सुखिनो धम्मपदा प्लवन्ति, नपि भिक्खु इद्धिमा चेतोवसिप्पत्तो देवपरिसायं धम्मं देसेति; ",
"an4.191:3.21":	"अपि च खो देवपुत्तो देवपरिसायं धम्मं देसेति। ",
"an4.191:3.22":	"तस्स एवं होति: ",
"an4.191:3.23":	"‘अयं वा सो धम्मविनयो, यत्थाहं पुब्बे ब्रह्मचरियं अचरिन्’ति। ",
"an4.191:3.24":	"दन्धो, भिक्खवे, सतुप्पादो; ",
"an4.191:3.25":	"अथ सो सत्तो खिप्पंयेव विसेसगामी होति। ",
"an4.191:3.26":	"सोतानुगतानं, भिक्खवे, धम्मानं, वचसा परिचितानं, मनसानुपेक्खितानं, दिट्ठिया सुप्पटिविद्धानं अयं ततियो आनिसंसो पाटिकङ्खो। ",
"an4.191:4.1":	"पुन चपरं, भिक्खवे, भिक्खु धम्मं परियापुणाति—",
"an4.191:4.2":	"सुत्तं, गेय्यं, वेय्याकरणं, गाथं, उदानं, इतिवुत्तकं, जातकं, अब्भुतधम्मं, वेदल्लं। ",
"an4.191:4.3":	"तस्स ते धम्मा सोतानुगता होन्ति, वचसा परिचिता, मनसानुपेक्खिता, दिट्ठिया सुप्पटिविद्धा। ",
"an4.191:4.4":	"सो मुट्ठस्सति कालं कुरुमानो अञ्ञतरं देवनिकायं उपपज्जति। ",
"an4.191:4.5":	"तस्स तत्थ न हेव खो सुखिनो धम्मपदा प्लवन्ति, नपि भिक्खु इद्धिमा चेतोवसिप्पत्तो देवपरिसायं धम्मं देसेति, नपि देवपुत्तो देवपरिसायं धम्मं देसेति; ",
"an4.191:4.6":	"अपि च खो ओपपातिको ओपपातिकं सारेति: ",
"an4.191:4.7":	"‘सरसि त्वं, मारिस, सरसि त्वं, मारिस, यत्थ मयं पुब्बे ब्रह्मचरियं अचरिम्हा’ति। ",
"an4.191:4.8":	"सो एवमाह: ",
"an4.191:4.9":	"‘सरामि, मारिस, सरामि, मारिसा’ति। ",
"an4.191:4.10":	"दन्धो, भिक्खवे, सतुप्पादो; ",
"an4.191:4.11":	"अथ सो सत्तो खिप्पंयेव विसेसगामी होति। ",
"an4.191:4.12":	"सेय्यथापि, भिक्खवे, द्वे सहायका सहपंसुकीळिका। ",
"an4.191:4.13":	"ते कदाचि करहचि अञ्ञमञ्ञं समागच्छेय्युं। ",
"an4.191:4.14":	"अञ्ञो पन सहायको सहायकं एवं वदेय्य: ",
"an4.191:4.15":	"‘इदम्पि, सम्म, सरसि, इदम्पि, सम्म, सरसी’ति। ",
"an4.191:4.16":	"सो एवं वदेय्य: ",
"an4.191:4.17":	"‘सरामि, सम्म, सरामि, सम्मा’ति। ",
"an4.191:4.18":	"एवमेवं खो, भिक्खवे, भिक्खु धम्मं परियापुणाति—",
"an4.191:4.19":	"सुत्तं, गेय्यं, वेय्याकरणं, गाथं, उदानं, इतिवुत्तकं, जातकं, अब्भुतधम्मं, वेदल्लं। ",
"an4.191:4.20":	"तस्स ते धम्मा सोतानुगता होन्ति, वचसा परिचिता, मनसानुपेक्खिता, दिट्ठिया सुप्पटिविद्धा। ",
"an4.191:4.21":	"सो मुट्ठस्सति कालं कुरुमानो अञ्ञतरं देवनिकायं उपपज्जति। ",
"an4.191:4.22":	"तस्स तत्थ न हेव खो सुखिनो धम्मपदा प्लवन्ति, नपि भिक्खु इद्धिमा चेतोवसिप्पत्तो देवपरिसायं धम्मं देसेति, नपि देवपुत्तो देवपरिसायं धम्मं देसेति; ",
"an4.191:4.23":	"अपि च खो ओपपातिको ओपपातिकं सारेति: ",
"an4.191:4.24":	"‘सरसि त्वं, मारिस, सरसि त्वं, मारिस, यत्थ मयं पुब्बे ब्रह्मचरियं अचरिम्हा’ति। ",
"an4.191:4.25":	"सो एवमाह: ",
"an4.191:4.26":	"‘सरामि, मारिस, सरामि, मारिसा’ति। ",
"an4.191:4.27":	"दन्धो, भिक्खवे, सतुप्पादो; ",
"an4.191:4.28":	"अथ खो सो सत्तो खिप्पंयेव विसेसगामी होति। ",
"an4.191:4.29":	"सोतानुगतानं, भिक्खवे, धम्मानं, वचसा परिचितानं, मनसानुपेक्खितानं, दिट्ठिया सुप्पटिविद्धानं अयं चतुत्थो आनिसंसो पाटिकङ्खो। ",
"an4.191:4.30":	"सोतानुगतानं, भिक्खवे, धम्मानं, वचसा परिचितानं, मनसानुपेक्खितानं दिट्ठिया सुप्पटिविद्धानं इमे चत्तारो आनिसंसा पाटिकङ्खा”ति। ",
"an4.191:4.31":	"पठमं। "
}	
