{	
"an4.178:0.1":	"अङ्गुत्तर निकाय ४।१७८ ",
"an4.178:0.2":	"१८। सञ्चेतनियवग्ग ",
"an4.178:0.3":	"जम्बालीसुत्त ",
"an4.178:1.1":	"“चत्तारोमे, भिक्खवे, पुग्गला सन्तो संविज्जमाना लोकस्मिं। ",
"an4.178:1.2":	"कतमे चत्तारो? ",
"an4.178:1.3":	"इध, भिक्खवे, भिक्खु अञ्ञतरं सन्तं चेतोविमुत्तिं उपसम्पज्ज विहरति। ",
"an4.178:1.4":	"सो सक्कायनिरोधं मनसि करोति। ",
"an4.178:1.5":	"तस्स सक्कायनिरोधं मनसि करोतो सक्कायनिरोधे चित्तं न पक्खन्दति नप्पसीदति न सन्तिट्ठति नाधिमुच्चति। ",
"an4.178:1.6":	"तस्स खो एवं, भिक्खवे, भिक्खुनो न सक्कायनिरोधो पाटिकङ्खो। ",
"an4.178:1.7":	"सेय्यथापि, भिक्खवे, पुरिसो लेपगतेन हत्थेन साखं गण्हेय्य, तस्स सो हत्थो सज्जेय्यपि गण्हेय्यपि बज्झेय्यपि; ",
"an4.178:1.8":	"एवमेवं खो, भिक्खवे, भिक्खु अञ्ञतरं सन्तं चेतोविमुत्तिं उपसम्पज्ज विहरति। ",
"an4.178:1.9":	"सो सक्कायनिरोधं मनसि करोति। ",
"an4.178:1.10":	"तस्स सक्कायनिरोधं मनसि करोतो सक्कायनिरोधे चित्तं न पक्खन्दति नप्पसीदति न सन्तिट्ठति नाधिमुच्चति। ",
"an4.178:1.11":	"तस्स खो एवं, भिक्खवे, भिक्खुनो न सक्कायनिरोधो पाटिकङ्खो। ",
"an4.178:2.1":	"इध पन, भिक्खवे, भिक्खु अञ्ञतरं सन्तं चेतोविमुत्तिं उपसम्पज्ज विहरति। ",
"an4.178:2.2":	"सो सक्कायनिरोधं मनसि करोति। ",
"an4.178:2.3":	"तस्स सक्कायनिरोधं मनसि करोतो सक्कायनिरोधे चित्तं पक्खन्दति पसीदति सन्तिट्ठति अधिमुच्चति। ",
"an4.178:2.4":	"तस्स खो एवं, भिक्खवे, भिक्खुनो सक्कायनिरोधो पाटिकङ्खो। ",
"an4.178:2.5":	"सेय्यथापि, भिक्खवे, पुरिसो सुद्धेन हत्थेन साखं गण्हेय्य, तस्स सो हत्थो नेव सज्जेय्य न गण्हेय्य न बज्झेय्य; ",
"an4.178:2.6":	"एवमेवं खो, भिक्खवे, भिक्खु अञ्ञतरं सन्तं चेतोविमुत्तिं उपसम्पज्ज विहरति। ",
"an4.178:2.7":	"सो सक्कायनिरोधं मनसि करोति। ",
"an4.178:2.8":	"तस्स सक्कायनिरोधं मनसि करोतो सक्कायनिरोधे चित्तं पक्खन्दति पसीदति सन्तिट्ठति अधिमुच्चति। ",
"an4.178:2.9":	"तस्स खो एवं, भिक्खवे, भिक्खुनो सक्कायनिरोधो पाटिकङ्खो। ",
"an4.178:3.1":	"इध पन, भिक्खवे, भिक्खु अञ्ञतरं सन्तं चेतोविमुत्तिं उपसम्पज्ज विहरति। ",
"an4.178:3.2":	"सो अविज्जाप्पभेदं मनसि करोति। ",
"an4.178:3.3":	"तस्स अविज्जाप्पभेदं मनसि करोतो अविज्जाप्पभेदे चित्तं न पक्खन्दति नप्पसीदति न सन्तिट्ठति नाधिमुच्चति। ",
"an4.178:3.4":	"तस्स खो एवं, भिक्खवे, भिक्खुनो न अविज्जाप्पभेदो पाटिकङ्खो। ",
"an4.178:3.5":	"सेय्यथापि, भिक्खवे, जम्बाली अनेकवस्सगणिका। ",
"an4.178:3.6":	"तस्सा पुरिसो यानि चेव आयमुखानि तानि पिदहेय्य, यानि च अपायमुखानि तानि विवरेय्य, देवो च न सम्मा धारं अनुप्पवेच्छेय्य। ",
"an4.178:3.7":	"एवञ्हि तस्सा, भिक्खवे, जम्बालिया न आळिप्पभेदो पाटिकङ्खो। ",
"an4.178:3.8":	"एवमेवं खो, भिक्खवे, भिक्खु अञ्ञतरं सन्तं चेतोविमुत्तिं उपसम्पज्ज विहरति। ",
"an4.178:3.9":	"सो अविज्जाप्पभेदं मनसि करोति। ",
"an4.178:3.10":	"तस्स अविज्जाप्पभेदं मनसि करोतो अविज्जाप्पभेदे चित्तं न पक्खन्दति नप्पसीदति न सन्तिट्ठति नाधिमुच्चति। ",
"an4.178:3.11":	"तस्स खो एवं, भिक्खवे, भिक्खुनो न अविज्जाप्पभेदो पाटिकङ्खो। ",
"an4.178:4.1":	"इध पन, भिक्खवे, भिक्खु अञ्ञतरं सन्तं चेतोविमुत्तिं उपसम्पज्ज विहरति। ",
"an4.178:4.2":	"सो अविज्जाप्पभेदं मनसि करोति। ",
"an4.178:4.3":	"तस्स अविज्जाप्पभेदं मनसि करोतो अविज्जाप्पभेदे चित्तं पक्खन्दति पसीदति सन्तिट्ठति अधिमुच्चति। ",
"an4.178:4.4":	"तस्स खो एवं, भिक्खवे, भिक्खुनो अविज्जाप्पभेदो पाटिकङ्खो। ",
"an4.178:4.5":	"सेय्यथापि, भिक्खवे, जम्बाली अनेकवस्सगणिका। ",
"an4.178:4.6":	"तस्सा पुरिसो यानि चेव आयमुखानि तानि विवरेय्य, यानि च अपायमुखानि तानि पिदहेय्य, देवो च सम्मा धारं अनुप्पवेच्छेय्य। ",
"an4.178:4.7":	"एवञ्हि तस्सा, भिक्खवे, जम्बालिया आळिप्पभेदो पाटिकङ्खो। ",
"an4.178:4.8":	"एवमेवं खो, भिक्खवे, भिक्खु अञ्ञतरं सन्तं चेतोविमुत्तिं उपसम्पज्ज विहरति। ",
"an4.178:4.9":	"सो अविज्जाप्पभेदं मनसि करोति। ",
"an4.178:4.10":	"तस्स अविज्जाप्पभेदं मनसि करोतो अविज्जाप्पभेदे चित्तं पक्खन्दति पसीदति सन्तिट्ठति अधिमुच्चति। ",
"an4.178:4.11":	"तस्स खो एवं, भिक्खवे, भिक्खुनो अविज्जाप्पभेदो पाटिकङ्खो। ",
"an4.178:4.12":	"इमे खो, भिक्खवे, चत्तारो पुग्गला सन्तो संविज्जमाना लोकस्मिन्”ति। ",
"an4.178:4.13":	"अट्ठमं। "
}	
