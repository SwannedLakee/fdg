{	
"an5.120:0.1":	"अङ्गुत्तर निकाय ५।१२० ",
"an5.120:0.2":	"१२। अन्धकविन्दवग्ग ",
"an5.120:0.3":	"मिच्छावायामसुत्त ",
"an5.120:1.1":	"“पञ्चहि, भिक्खवे, धम्मेहि समन्नागता भिक्खुनी यथाभतं निक्खित्ता एवं निरये। ",
"an5.120:1.2":	"कतमेहि पञ्चहि? ",
"an5.120:1.3":	"अननुविच्च अपरियोगाहेत्वा अवण्णारहस्स वण्णं भासति, ",
"an5.120:1.4":	"अननुविच्च अपरियोगाहेत्वा वण्णारहस्स अवण्णं भासति, ",
"an5.120:1.5":	"मिच्छावायामा च होति, ",
"an5.120:1.6":	"मिच्छासतिनी च, ",
"an5.120:1.7":	"सद्धादेय्यं विनिपातेति। ",
"an5.120:1.8":	"इमेहि खो, भिक्खवे, पञ्चहि धम्मेहि समन्नागता भिक्खुनी यथाभतं निक्खित्ता एवं निरये। ",
"an5.120:2.1":	"पञ्चहि, भिक्खवे, धम्मेहि समन्नागता भिक्खुनी यथाभतं निक्खित्ता एवं सग्गे। ",
"an5.120:2.2":	"कतमेहि पञ्चहि? ",
"an5.120:2.3":	"अनुविच्च परियोगाहेत्वा अवण्णारहस्स अवण्णं भासति, ",
"an5.120:2.4":	"अनुविच्च परियोगाहेत्वा वण्णारहस्स वण्णं भासति, ",
"an5.120:2.5":	"सम्मावायामा च होति, ",
"an5.120:2.6":	"सम्मासतिनी च, ",
"an5.120:2.7":	"सद्धादेय्यं न विनिपातेति। ",
"an5.120:2.8":	"इमेहि खो, भिक्खवे, पञ्चहि धम्मेहि समन्नागता भिक्खुनी यथाभतं निक्खित्ता एवं सग्गे”ति। ",
"an5.120:2.9":	"दसमं। ",
"an5.120:2.10":	"अन्धकविन्दवग्गो दुतियो। ",
"an5.120:3.0":	"तस्सुद्दानं ",
"an5.120:3.1":	"कुलूपको पच्छासमणो, ",
"an5.120:3.2":	"समाधिअन्धकविन्दं; ",
"an5.120:3.3":	"मच्छरी वण्णना इस्सा, ",
"an5.120:3.4":	"दिट्ठिवाचाय वायमाति। "
}	
