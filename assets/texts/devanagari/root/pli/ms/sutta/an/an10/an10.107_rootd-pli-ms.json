{	
"an10.107:0.1":	"अङ्गुत्तर निकाय १०।१०७ ",
"an10.107:0.2":	"११। समणसञ्ञावग्ग ",
"an10.107:0.3":	"धोवनसुत्त ",
"an10.107:1.1":	"“अत्थि, भिक्खवे, दक्खिणेसु जनपदेसु धोवनं नाम। ",
"an10.107:1.2":	"तत्थ होति अन्नम्पि पानम्पि खज्जम्पि भोज्जम्पि लेय्यम्पि पेय्यम्पि नच्चम्पि गीतम्पि वादितम्पि। ",
"an10.107:1.3":	"अत्थेतं, भिक्खवे, धोवनं; ‘नेतं नत्थी’ति वदामि। ",
"an10.107:1.4":	"तञ्च खो एतं, भिक्खवे, धोवनं हीनं गम्मं पोथुज्जनिकं अनरियं अनत्थसंहितं न निब्बिदाय न विरागाय न निरोधाय न उपसमाय न अभिञ्ञाय न सम्बोधाय न निब्बानाय संवत्तति। ",
"an10.107:2.1":	"अहञ्च खो, भिक्खवे, अरियं धोवनं देसेस्सामि, यं धोवनं एकन्तनिब्बिदाय विरागाय निरोधाय उपसमाय अभिञ्ञाय सम्बोधाय निब्बानाय संवत्तति, यं धोवनं आगम्म जातिधम्मा सत्ता जातिया परिमुच्चन्ति, जराधम्मा सत्ता जराय परिमुच्चन्ति, मरणधम्मा सत्ता मरणेन परिमुच्चन्ति, सोकपरिदेवदुक्खदोमनस्सुपायासधम्मा सत्ता सोकपरिदेवदुक्खदोमनस्सुपायासेहि परिमुच्चन्ति। ",
"an10.107:2.2":	"तं सुणाथ, साधुकं मनसि करोथ, भासिस्सामी”ति। ",
"an10.107:2.3":	"“एवं, भन्ते”ति खो ते भिक्खू भगवतो पच्चस्सोसुं। ",
"an10.107:2.4":	"भगवा एतदवोच: ",
"an10.107:3.1":	"“कतमञ्च तं, भिक्खवे, अरियं धोवनं, यं धोवनं एकन्तनिब्बिदाय विरागाय निरोधाय उपसमाय अभिञ्ञाय सम्बोधाय निब्बानाय संवत्तति, यं धोवनं आगम्म जातिधम्मा सत्ता जातिया परिमुच्चन्ति, जराधम्मा सत्ता जराय परिमुच्चन्ति, मरणधम्मा सत्ता मरणेन परिमुच्चन्ति, सोकपरिदेवदुक्खदोमनस्सुपायासधम्मा सत्ता सोकपरिदेवदुक्खदोमनस्सुपायासेहि परिमुच्चन्ति? ",
"an10.107:4.1":	"सम्मादिट्ठिकस्स, भिक्खवे, मिच्छादिट्ठि निद्धोता होति; ",
"an10.107:4.2":	"ये च मिच्छादिट्ठिपच्चया अनेके पापका अकुसला धम्मा सम्भवन्ति ते चस्स निद्धोता होन्ति; ",
"an10.107:4.3":	"सम्मादिट्ठिपच्चया च अनेके कुसला धम्मा भावनापारिपूरिं गच्छन्ति। ",
"an10.107:5.1":	"सम्मासङ्कप्पस्स, भिक्खवे, मिच्छासङ्कप्पो निद्धोतो होति …पे… ",
"an10.107:5.2":	"सम्मावाचस्स, भिक्खवे, मिच्छावाचा निद्धोता होति … ",
"an10.107:5.3":	"सम्माकम्मन्तस्स, भिक्खवे, मिच्छाकम्मन्तो निद्धोतो होति … ",
"an10.107:5.4":	"सम्माआजीवस्स, भिक्खवे, मिच्छाआजीवो निद्धोतो होति … ",
"an10.107:5.5":	"सम्मावायामस्स, भिक्खवे, मिच्छावायामो निद्धोतो होति … ",
"an10.107:5.6":	"सम्मासतिस्स, भिक्खवे, मिच्छासति निद्धोता होति … ",
"an10.107:5.7":	"सम्मासमाधिस्स, भिक्खवे, मिच्छासमाधि निद्धोतो होति … ",
"an10.107:5.8":	"सम्माञाणिस्स, भिक्खवे, मिच्छाञाणं निद्धोतं होति …पे…। ",
"an10.107:6.1":	"सम्माविमुत्तिस्स, भिक्खवे, मिच्छाविमुत्ति निद्धोता होति; ",
"an10.107:6.2":	"ये च मिच्छाविमुत्तिपच्चया अनेके पापका अकुसला धम्मा सम्भवन्ति ते चस्स निद्धोता होन्ति; ",
"an10.107:6.3":	"सम्माविमुत्तिपच्चया च अनेके कुसला धम्मा भावनापारिपूरिं गच्छन्ति। ",
"an10.107:6.4":	"इदं खो तं, भिक्खवे, अरियं धोवनं एकन्तनिब्बिदाय विरागाय निरोधाय उपसमाय अभिञ्ञाय सम्बोधाय निब्बानाय संवत्तति, यं धोवनं आगम्म जातिधम्मा सत्ता जातिया परिमुच्चन्ति, जराधम्मा सत्ता जराय परिमुच्चन्ति, मरणधम्मा सत्ता मरणेन परिमुच्चन्ति, सोकपरिदेवदुक्खदोमनस्सुपायासधम्मा सत्ता सोकपरिदेवदुक्खदोमनस्सुपायासेहि परिमुच्चन्ती”ति। ",
"an10.107:6.5":	"सत्तमं। "
}	
