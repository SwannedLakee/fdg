{	
"an8.87:0.1":	"अङ्गुत्तर निकाय ८।८७ ",
"an8.87:0.2":	"९। सतिवग्ग ",
"an8.87:0.3":	"पत्तनिकुज्जनसुत्त ",
"an8.87:1.1":	"“अट्ठहि, भिक्खवे, अङ्गेहि समन्नागतस्स उपासकस्स आकङ्खमानो सङ्घो पत्तं निक्कुज्जेय्य। ",
"an8.87:1.2":	"कतमेहि अट्ठहि? ",
"an8.87:1.3":	"भिक्खूनं अलाभाय परिसक्कति, भिक्खूनं अनत्थाय परिसक्कति, भिक्खूनं अवासाय परिसक्कति, भिक्खू अक्कोसति परिभासति, भिक्खू भिक्खूहि भेदेति, बुद्धस्स अवण्णं भासति, धम्मस्स अवण्णं भासति, सङ्घस्स अवण्णं भासति। ",
"an8.87:1.4":	"इमेहि खो, भिक्खवे, अट्ठहङ्गेहि समन्नागतस्स उपासकस्स आकङ्खमानो सङ्घो पत्तं निक्कुज्जेय्य। ",
"an8.87:2.1":	"अट्ठहि, भिक्खवे, अङ्गेहि समन्नागतस्स उपासकस्स आकङ्खमानो सङ्घो पत्तं उक्कुज्जेय्य। ",
"an8.87:2.2":	"कतमेहि अट्ठहि? ",
"an8.87:2.3":	"न भिक्खूनं अलाभाय परिसक्कति, न भिक्खूनं अनत्थाय परिसक्कति, न भिक्खूनं अवासाय परिसक्कति, न भिक्खू अक्कोसति परिभासति, न भिक्खू भिक्खूहि भेदेति, बुद्धस्स वण्णं भासति, धम्मस्स वण्णं भासति, सङ्घस्स वण्णं भासति। ",
"an8.87:2.4":	"इमेहि खो, भिक्खवे, अट्ठहङ्गेहि समन्नागतस्स उपासकस्स आकङ्खमानो सङ्घो पत्तं उक्कुज्जेय्या”ति। ",
"an8.87:2.5":	"सत्तमं। "
}	
