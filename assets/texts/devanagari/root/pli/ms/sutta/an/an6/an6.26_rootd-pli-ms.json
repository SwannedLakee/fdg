{	
"an6.26:0.1":	"अङ्गुत्तर निकाय ६।२६ ",
"an6.26:0.2":	"३। अनुत्तरियवग्ग ",
"an6.26:0.3":	"महाकच्चानसुत्त ",
"an6.26:1.1":	"तत्र खो आयस्मा महाकच्चानो भिक्खू आमन्तेसि: ",
"an6.26:1.2":	"“आवुसो भिक्खवे”ति। ",
"an6.26:1.3":	"“आवुसो”ति खो ते भिक्खू आयस्मतो महाकच्चानस्स पच्चस्सोसुं। ",
"an6.26:1.4":	"आयस्मा महाकच्चानो एतदवोच: ",
"an6.26:1.5":	"“अच्छरियं, आवुसो; ",
"an6.26:1.6":	"अब्भुतं, आवुसो। ",
"an6.26:1.7":	"यावञ्चिदं तेन भगवता जानता पस्सता अरहता सम्मासम्बुद्धेन सम्बाधे ओकासाधिगमो अनुबुद्धो सत्तानं विसुद्धिया सोकपरिदेवानं समतिक्कमाय दुक्खदोमनस्सानं अत्थङ्गमाय ञायस्स अधिगमाय निब्बानस्स सच्छिकिरियाय, यदिदं छ अनुस्सतिट्ठानानि। ",
"an6.26:2.1":	"कतमानि छ? ",
"an6.26:2.2":	"इधावुसो, अरियसावको तथागतं अनुस्सरति: ",
"an6.26:2.3":	"‘इतिपि सो भगवा …पे… सत्था देवमनुस्सानं बुद्धो भगवा’ति। ",
"an6.26:2.4":	"यस्मिं, आवुसो, समये अरियसावको तथागतं अनुस्सरति नेवस्स तस्मिं समये रागपरियुट्ठितं चित्तं होति, न दोसपरियुट्ठितं चित्तं होति, न मोहपरियुट्ठितं चित्तं होति; ",
"an6.26:2.5":	"उजुगतमेवस्स तस्मिं समये चित्तं होति, निक्खन्तं मुत्तं वुट्ठितं गेधम्हा। ",
"an6.26:2.6":	"‘गेधो’ति खो, आवुसो, पञ्चन्नेतं कामगुणानं अधिवचनं। ",
"an6.26:2.7":	"स खो सो, आवुसो, अरियसावको सब्बसो आकाससमेन चेतसा विहरति विपुलेन महग्गतेन अप्पमाणेन अवेरेन अब्यापज्जेन। ",
"an6.26:2.8":	"इदम्पि खो, आवुसो, आरम्मणं करित्वा एवम्’इधेकच्चे सत्ता विसुद्धिधम्मा भवन्ति। ",
"an6.26:3.1":	"पुन चपरं, आवुसो, अरियसावको धम्मं अनुस्सरति: ",
"an6.26:3.2":	"‘स्वाक्खातो भगवता धम्मो …पे… पच्चत्तं वेदितब्बो विञ्ञूही’ति। ",
"an6.26:3.3":	"यस्मिं, आवुसो, समये अरियसावको धम्मं अनुस्सरति नेवस्स तस्मिं समये रागपरियुट्ठितं चित्तं होति, न दोसपरियुट्ठितं चित्तं होति, न मोहपरियुट्ठितं चित्तं होति; ",
"an6.26:3.4":	"उजुगतमेवस्स तस्मिं समये चित्तं होति, निक्खन्तं मुत्तं वुट्ठितं गेधम्हा। ",
"an6.26:3.5":	"‘गेधो’ति खो, आवुसो, पञ्चन्नेतं कामगुणानं अधिवचनं। ",
"an6.26:3.6":	"स खो सो, आवुसो, अरियसावको सब्बसो आकाससमेन चेतसा विहरति विपुलेन महग्गतेन अप्पमाणेन अवेरेन अब्यापज्जेन। ",
"an6.26:3.7":	"इदम्पि खो, आवुसो, आरम्मणं करित्वा एवम्’इधेकच्चे सत्ता विसुद्धिधम्मा भवन्ति। ",
"an6.26:4.1":	"पुन चपरं, आवुसो, अरियसावको सङ्घं अनुस्सरति: ",
"an6.26:4.2":	"‘सुप्पटिपन्नो भगवतो सावकसङ्घो …पे… अनुत्तरं पुञ्ञक्खेत्तं लोकस्सा’ति। ",
"an6.26:4.3":	"यस्मिं, आवुसो, समये अरियसावको सङ्घं अनुस्सरति नेवस्स तस्मिं समये रागपरियुट्ठितं चित्तं होति, न दोसपरियुट्ठितं चित्तं होति, न मोहपरियुट्ठितं चित्तं होति; ",
"an6.26:4.4":	"उजुगतमेवस्स तस्मिं समये चित्तं होति, निक्खन्तं मुत्तं वुट्ठितं गेधम्हा। ",
"an6.26:4.5":	"‘गेधो’ति खो, आवुसो, पञ्चन्नेतं कामगुणानं अधिवचनं। ",
"an6.26:4.6":	"स खो सो, आवुसो, अरियसावको सब्बसो आकाससमेन चेतसा विहरति विपुलेन महग्गतेन अप्पमाणेन अवेरेन अब्यापज्जेन। ",
"an6.26:4.7":	"इदम्पि खो, आवुसो, आरम्मणं करित्वा एवम्’इधेकच्चे सत्ता विसुद्धिधम्मा भवन्ति। ",
"an6.26:5.1":	"पुन चपरं, आवुसो, अरियसावको अत्तनो सीलानि अनुस्सरति अखण्डानि …पे… समाधिसंवत्तनिकानि। ",
"an6.26:5.2":	"यस्मिं, आवुसो, समये अरियसावको अत्तनो सीलं अनुस्सरति नेवस्स तस्मिं समये रागपरियुट्ठितं चित्तं होति, न दोसपरियुट्ठितं चित्तं होति, न मोहपरियुट्ठितं चित्तं होति; ",
"an6.26:5.3":	"उजुगतमेवस्स तस्मिं समये चित्तं होति, निक्खन्तं मुत्तं वुट्ठितं गेधम्हा। ",
"an6.26:5.4":	"‘गेधो’ति खो, आवुसो, पञ्चन्नेतं कामगुणानं अधिवचनं। ",
"an6.26:5.5":	"स खो सो, आवुसो, अरियसावको सब्बसो आकाससमेन चेतसा विहरति विपुलेन महग्गतेन अप्पमाणेन अवेरेन अब्यापज्जेन। ",
"an6.26:5.6":	"इदम्पि खो, आवुसो, आरम्मणं करित्वा एवम्’इधेकच्चे सत्ता विसुद्धिधम्मा भवन्ति। ",
"an6.26:6.1":	"पुन चपरं, आवुसो, अरियसावको अत्तनो चागं अनुस्सरति: ",
"an6.26:6.2":	"‘लाभा वत मे, सुलद्धं वत मे …पे… ",
"an6.26:6.3":	"याचयोगो दानसंविभागरतो’ति। ",
"an6.26:6.4":	"यस्मिं, आवुसो, समये अरियसावको अत्तनो चागं अनुस्सरति नेवस्स तस्मिं समये रागपरियुट्ठितं चित्तं होति, न दोसपरियुट्ठितं चित्तं होति, न मोहपरियुट्ठितं चित्तं होति; ",
"an6.26:6.5":	"उजुगतमेवस्स तस्मिं समये चित्तं होति, निक्खन्तं मुत्तं वुट्ठितं गेधम्हा। ",
"an6.26:6.6":	"‘गेधो’ति खो, आवुसो, पञ्चन्नेतं कामगुणानं अधिवचनं। ",
"an6.26:6.7":	"स खो सो, आवुसो, अरियसावको सब्बसो आकाससमेन चेतसा विहरति विपुलेन महग्गतेन अप्पमाणेन अवेरेन अब्यापज्जेन। ",
"an6.26:6.8":	"इदम्पि खो, आवुसो, आरम्मणं करित्वा एवम्’इधेकच्चे सत्ता विसुद्धिधम्मा भवन्ति। ",
"an6.26:7.1":	"पुन चपरं, आवुसो, अरियसावको देवता अनुस्सरति: ",
"an6.26:7.2":	"‘सन्ति देवा चातुमहाराजिका, सन्ति देवा …पे… ततुत्तरि। ",
"an6.26:7.3":	"यथारूपाय सद्धाय समन्नागता ता देवता इतो चुता तत्थ उपपन्ना; मय्हम्पि तथारूपा सद्धा संविज्जति। ",
"an6.26:7.4":	"यथारूपेन सीलेन … ",
"an6.26:7.5":	"सुतेन … ",
"an6.26:7.6":	"चागेन … ",
"an6.26:7.7":	"पञ्ञाय समन्नागता ता देवता इतो चुता तत्थ उपपन्ना; मय्हम्पि तथारूपा पञ्ञा संविज्जती’ति। ",
"an6.26:7.8":	"यस्मिं, आवुसो, समये अरियसावको अत्तनो च तासञ्च देवतानं सद्धञ्च सीलञ्च सुतञ्च चागञ्च पञ्ञञ्च अनुस्सरति नेवस्स तस्मिं समये रागपरियुट्ठितं चित्तं होति, न दोसपरियुट्ठितं चित्तं होति, न मोहपरियुट्ठितं चित्तं होति; ",
"an6.26:7.9":	"उजुगतमेवस्स तस्मिं समये चित्तं होति, निक्खन्तं मुत्तं वुट्ठितं गेधम्हा। ",
"an6.26:7.10":	"‘गेधो’ति खो, आवुसो, पञ्चन्नेतं कामगुणानं अधिवचनं। ",
"an6.26:7.11":	"स खो सो, आवुसो, अरियसावको सब्बसो आकाससमेन चेतसा विहरति विपुलेन महग्गतेन अप्पमाणेन अवेरेन अब्यापज्जेन। ",
"an6.26:7.12":	"इदम्पि खो, आवुसो, आरम्मणं करित्वा एवम्’इधेकच्चे सत्ता विसुद्धिधम्मा भवन्ति। ",
"an6.26:8.1":	"अच्छरियं, आवुसो, अब्भुतं, आवुसो। ",
"an6.26:8.2":	"यावञ्चिदं तेन भगवता जानता पस्सता अरहता सम्मासम्बुद्धेन सम्बाधे ओकासाधिगमो अनुबुद्धो सत्तानं विसुद्धिया सोकपरिदेवानं समतिक्कमाय दुक्खदोमनस्सानं अत्थङ्गमाय ञायस्स अधिगमाय निब्बानस्स सच्छिकिरियाय, यदिदं छ अनुस्सतिट्ठानानी”ति। ",
"an6.26:8.3":	"छट्ठं। "
}	
