{	
"an4.23:0.1":	"अङ्गुत्तर निकाय ४।२३ ",
"an4.23:0.2":	"३। उरुवेलवग्ग ",
"an4.23:0.3":	"लोकसुत्त ",
"an4.23:1.1":	"“लोको, भिक्खवे, तथागतेन अभिसम्बुद्धो। ",
"an4.23:1.2":	"लोकस्मा तथागतो विसंयुत्तो। ",
"an4.23:1.3":	"लोकसमुदयो, भिक्खवे, तथागतेन अभिसम्बुद्धो। ",
"an4.23:1.4":	"लोकसमुदयो तथागतस्स पहीनो। ",
"an4.23:1.5":	"लोकनिरोधो, भिक्खवे, तथागतेन अभिसम्बुद्धो। ",
"an4.23:1.6":	"लोकनिरोधो तथागतस्स सच्छिकतो। ",
"an4.23:1.7":	"लोकनिरोधगामिनी पटिपदा, भिक्खवे, तथागतेन अभिसम्बुद्धा। ",
"an4.23:1.8":	"लोकनिरोधगामिनी पटिपदा तथागतस्स भाविता। ",
"an4.23:2.1":	"यं, भिक्खवे, सदेवकस्स लोकस्स समारकस्स सब्रह्मकस्स सस्समणब्राह्मणिया पजाय सदेवमनुस्साय दिट्ठं सुतं मुतं विञ्ञातं पत्तं परियेसितं अनुविचरितं मनसा, सब्बं तं तथागतेन अभिसम्बुद्धं। ",
"an4.23:2.2":	"तस्मा ‘तथागतो’ति वुच्चति। ",
"an4.23:3.1":	"यञ्च, भिक्खवे, रत्तिं तथागतो अनुत्तरं सम्मासम्बोधिं अभिसम्बुज्झति यञ्च रत्तिं अनुपादिसेसाय निब्बानधातुया परिनिब्बायति, यं एतस्मिं अन्तरे भासति लपति निद्दिसति सब्बं तं तथेव होति, नो अञ्ञथा। ",
"an4.23:3.2":	"तस्मा ‘तथागतो’ति वुच्चति। ",
"an4.23:4.1":	"यथावादी, भिक्खवे, तथागतो तथाकारी, यथाकारी तथावादी। ",
"an4.23:4.2":	"इति यथावादी तथाकारी, यथाकारी तथावादी। ",
"an4.23:4.3":	"तस्मा ‘तथागतो’ति वुच्चति। ",
"an4.23:5.1":	"सदेवके, भिक्खवे, लोके समारके सब्रह्मके सस्समणब्राह्मणिया पजाय सदेवमनुस्साय तथागतो अभिभू अनभिभूतो अञ्ञदत्थु दसो वसवत्ती। ",
"an4.23:5.2":	"तस्मा ‘तथागतो’ति वुच्चति। ",
"an4.23:6.1":	"सब्बं लोकं अभिञ्ञाय, ",
"an4.23:6.2":	"सब्बं लोके यथातथं; ",
"an4.23:6.3":	"सब्बं लोकं विसंयुत्तो, ",
"an4.23:6.4":	"सब्बलोके अनूपयो। ",
"an4.23:7.1":	"स वे सब्बाभिभू धीरो, ",
"an4.23:7.2":	"सब्बगन्थप्पमोचनो; ",
"an4.23:7.3":	"फुट्ठ’स्स परमा सन्ति, ",
"an4.23:7.4":	"निब्बानं अकुतोभयं। ",
"an4.23:8.1":	"एस खीणासवो बुद्धो, ",
"an4.23:8.2":	"अनीघो छिन्नसंसयो; ",
"an4.23:8.3":	"सब्बकम्मक्खयं पत्तो, ",
"an4.23:8.4":	"विमुत्तो उपधिसङ्खये। ",
"an4.23:9.1":	"एस सो भगवा बुद्धो, ",
"an4.23:9.2":	"एस सीहो अनुत्तरो; ",
"an4.23:9.3":	"सदेवकस्स लोकस्स, ",
"an4.23:9.4":	"ब्रह्मचक्कं पवत्तयी। ",
"an4.23:10.1":	"इति देवा मनुस्सा च, ",
"an4.23:10.2":	"ये बुद्धं सरणं गता; ",
"an4.23:10.3":	"सङ्गम्म तं नमस्सन्ति, ",
"an4.23:10.4":	"महन्तं वीतसारदं। ",
"an4.23:11.1":	"दन्तो दमयतं सेट्ठो, ",
"an4.23:11.2":	"सन्तो समयतं इसि; ",
"an4.23:11.3":	"मुत्तो मोचयतं अग्गो, ",
"an4.23:11.4":	"तिण्णो तारयतं वरो। ",
"an4.23:12.1":	"इति हेतं नमस्सन्ति, ",
"an4.23:12.2":	"महन्तं वीतसारदं; ",
"an4.23:12.3":	"सदेवकस्मिं लोकस्मिं, ",
"an4.23:12.4":	"नत्थि मे पटिपुग्गलो”ति। ",
"an4.23:12.5":	"ततियं। "
}	
