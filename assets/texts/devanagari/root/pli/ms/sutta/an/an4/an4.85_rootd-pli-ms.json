{	
"an4.85:0.1":	"अङ्गुत्तर निकाय ४।८५ ",
"an4.85:0.2":	"९। मचलवग्ग ",
"an4.85:0.3":	"तमोतमसुत्त ",
"an4.85:1.1":	"“चत्तारोमे, भिक्खवे, पुग्गला सन्तो संविज्जमाना लोकस्मिं। ",
"an4.85:1.2":	"कतमे चत्तारो? ",
"an4.85:1.3":	"तमो तमपरायणो, ",
"an4.85:1.4":	"तमो जोतिपरायणो, ",
"an4.85:1.5":	"जोति तमपरायणो, ",
"an4.85:1.6":	"जोति जोतिपरायणो। ",
"an4.85:2.1":	"कथञ्च, भिक्खवे, पुग्गलो तमो होति तमपरायणो? ",
"an4.85:2.2":	"इध, भिक्खवे, एकच्चो पुग्गलो नीचे कुले पच्चाजातो होति—चण्डालकुले वा वेनकुले वा नेसादकुले वा रथकारकुले वा पुक्कुसकुले वा दलिद्दे अप्पन्नपानभोजने कसिरवुत्तिके, यत्थ कसिरेन घासच्छादो लब्भति। ",
"an4.85:2.3":	"सो च होति दुब्बण्णो दुद्दसिको ओकोटिमको बव्हाबाधो काणो वा कुणी वा खञ्जो वा पक्खहतो वा, न लाभी अन्नस्स पानस्स वत्थस्स यानस्स मालागन्धविलेपनस्स सेय्यावसथपदीपेय्यस्स। ",
"an4.85:2.4":	"सो कायेन दुच्चरितं चरति, वाचाय दुच्चरितं चरति, मनसा दुच्चरितं चरति। ",
"an4.85:2.5":	"सो कायेन दुच्चरितं चरित्वा, वाचाय दुच्चरितं चरित्वा, मनसा दुच्चरितं चरित्वा कायस्स भेदा परं मरणा अपायं दुग्गतिं विनिपातं निरयं उपपज्जति। ",
"an4.85:2.6":	"एवं खो, भिक्खवे, पुग्गलो तमो होति तमपरायणो। ",
"an4.85:3.1":	"कथञ्च, भिक्खवे, पुग्गलो तमो होति जोतिपरायणो? ",
"an4.85:3.2":	"इध, भिक्खवे, एकच्चो पुग्गलो नीचे कुले पच्चाजातो होति—चण्डालकुले वा वेनकुले वा नेसादकुले वा रथकारकुले वा पुक्कुसकुले वा दलिद्दे अप्पन्नपानभोजने कसिरवुत्तिके, यत्थ कसिरेन घासच्छादो लब्भति; ",
"an4.85:3.3":	"सो च होति दुब्बण्णो दुद्दसिको ओकोटिमको बव्हाबाधो काणो वा कुणी वा खञ्जो वा पक्खहतो वा न लाभी अन्नस्स पानस्स वत्थस्स यानस्स मालागन्धविलेपनस्स सेय्यावसथपदीपेय्यस्स। ",
"an4.85:3.4":	"सो कायेन सुचरितं चरति, वाचाय सुचरितं चरति, मनसा सुचरितं चरति। ",
"an4.85:3.5":	"सो कायेन सुचरितं चरित्वा, वाचाय सुचरितं चरित्वा, मनसा सुचरितं चरित्वा कायस्स भेदा परं मरणा सुगतिं सग्गं लोकं उपपज्जति। ",
"an4.85:3.6":	"एवं खो, भिक्खवे, पुग्गलो तमो होति जोतिपरायणो। ",
"an4.85:4.1":	"कथञ्च, भिक्खवे, पुग्गलो जोति होति तमपरायणो? ",
"an4.85:4.2":	"इध, भिक्खवे, एकच्चो पुग्गलो उच्चे कुले पच्चाजातो होति—खत्तियमहासालकुले वा ब्राह्मणमहासालकुले वा गहपतिमहासालकुले वा अड्ढे महद्धने महाभोगे पहूतजातरूपरजते पहूतवित्तूपकरणे पहूतधनधञ्ञे; ",
"an4.85:4.3":	"सो च होति अभिरूपो दस्सनीयो पासादिको परमाय वण्णपोक्खरताय समन्नागतो, लाभी अन्नस्स पानस्स वत्थस्स यानस्स मालागन्धविलेपनस्स सेय्यावसथपदीपेय्यस्स। ",
"an4.85:4.4":	"सो कायेन दुच्चरितं चरति, वाचाय दुच्चरितं चरति, मनसा दुच्चरितं चरति। ",
"an4.85:4.5":	"सो कायेन दुच्चरितं चरित्वा, वाचाय दुच्चरितं चरित्वा, मनसा दुच्चरितं चरित्वा कायस्स भेदा परं मरणा अपायं दुग्गतिं विनिपातं निरयं उपपज्जति। ",
"an4.85:4.6":	"एवं खो, भिक्खवे, पुग्गलो जोति होति तमपरायणो। ",
"an4.85:5.1":	"कथञ्च, भिक्खवे, पुग्गलो जोति होति जोतिपरायणो? ",
"an4.85:5.2":	"इध, भिक्खवे, एकच्चो पुग्गलो उच्चे कुले पच्चाजातो होति—खत्तियमहासालकुले वा ब्राह्मणमहासालकुले वा गहपतिमहासालकुले वा अड्ढे महद्धने महाभोगे पहूतजातरूपरजते पहूतवित्तूपकरणे पहूतधनधञ्ञे; ",
"an4.85:5.3":	"सो च होति अभिरूपो दस्सनीयो पासादिको परमाय वण्णपोक्खरताय समन्नागतो, लाभी अन्नस्स पानस्स वत्थस्स यानस्स मालागन्धविलेपनस्स सेय्यावसथपदीपेय्यस्स। ",
"an4.85:5.4":	"सो कायेन सुचरितं चरति, वाचाय सुचरितं चरति, मनसा सुचरितं चरति। ",
"an4.85:5.5":	"सो कायेन सुचरितं चरित्वा, वाचाय सुचरितं चरित्वा, मनसा सुचरितं चरित्वा कायस्स भेदा परं मरणा सुगतिं सग्गं लोकं उपपज्जति। ",
"an4.85:5.6":	"एवं खो, भिक्खवे, पुग्गलो जोति होति जोतिपरायणो। ",
"an4.85:5.7":	"इमे खो, भिक्खवे, चत्तारो पुग्गला सन्तो संविज्जमाना लोकस्मिन्”ति। ",
"an4.85:5.8":	"पञ्चमं। "
}	
