{	
"an5.166:0.1":	"अङ्गुत्तर निकाय ५।१६६ ",
"an5.166:0.2":	"१७। आघातवग्ग ",
"an5.166:0.3":	"निरोधसुत्त ",
"an5.166:1.1":	"तत्र खो आयस्मा सारिपुत्तो भिक्खू आमन्तेसि …पे… ",
"an5.166:1.2":	"“इधावुसो, भिक्खु सीलसम्पन्नो समाधिसम्पन्नो पञ्ञासम्पन्नो सञ्ञावेदयितनिरोधं समापज्जेय्यापि वुट्ठहेय्यापि—",
"an5.166:1.3":	"अत्थेतं ठानं। ",
"an5.166:1.4":	"नो चे दिट्ठेव धम्मे अञ्ञं आराधेय्य, अतिक्कम्मेव कबळीकाराहारभक्खानं देवानं सहब्यतं अञ्ञतरं मनोमयं कायं उपपन्नो सञ्ञावेदयितनिरोधं समापज्जेय्यापि वुट्ठहेय्यापि—",
"an5.166:1.5":	"अत्थेतं ठानन्”ति। ",
"an5.166:2.1":	"एवं वुत्ते, आयस्मा उदायी आयस्मन्तं सारिपुत्तं एतदवोच: ",
"an5.166:2.2":	"“अट्ठानं खो एतं, आवुसो सारिपुत्त, अनवकासो यं सो भिक्खु अतिक्कम्मेव कबळीकाराहारभक्खानं देवानं सहब्यतं अञ्ञतरं मनोमयं कायं उपपन्नो सञ्ञावेदयितनिरोधं समापज्जेय्यापि वुट्ठहेय्यापि—",
"an5.166:2.3":	"नत्थेतं ठानन्”ति। ",
"an5.166:3.1":	"दुतियम्पि खो …पे… ततियम्पि खो आयस्मा सारिपुत्तो भिक्खू आमन्तेसि: ",
"an5.166:3.2":	"“इधावुसो, भिक्खु सीलसम्पन्नो समाधिसम्पन्नो पञ्ञासम्पन्नो सञ्ञावेदयितनिरोधं समापज्जेय्यापि वुट्ठहेय्यापि—",
"an5.166:3.3":	"अत्थेतं ठानं। ",
"an5.166:3.4":	"नो चे दिट्ठेव धम्मे अञ्ञं आराधेय्य, अतिक्कम्मेव कबळीकाराहारभक्खानं देवानं सहब्यतं अञ्ञतरं मनोमयं कायं उपपन्नो सञ्ञावेदयितनिरोधं समापज्जेय्यापि वुट्ठहेय्यापि—",
"an5.166:3.5":	"अत्थेतं ठानन्”ति। ",
"an5.166:4.1":	"ततियम्पि खो आयस्मा उदायी आयस्मन्तं सारिपुत्तं एतदवोच: ",
"an5.166:4.2":	"“अट्ठानं खो एतं, आवुसो सारिपुत्त, अनवकासो यं सो भिक्खु अतिक्कम्मेव कबळीकाराहारभक्खानं देवानं सहब्यतं अञ्ञतरं मनोमयं कायं उपपन्नो सञ्ञावेदयितनिरोधं समापज्जेय्यापि वुट्ठहेय्यापि—",
"an5.166:4.3":	"नत्थेतं ठानन्”ति। ",
"an5.166:5.1":	"अथ खो आयस्मतो सारिपुत्तस्स एतदहोसि: ",
"an5.166:5.2":	"“यावततियकम्पि खो मे आयस्मा उदायी पटिक्कोसति, न च मे कोचि भिक्खु अनुमोदति। ",
"an5.166:5.3":	"यन्नूनाहं येन भगवा तेनुपसङ्कमेय्यन्”ति। ",
"an5.166:5.4":	"अथ खो आयस्मा सारिपुत्तो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। ",
"an5.166:5.5":	"एकमन्तं निसिन्नो खो आयस्मा सारिपुत्तो भिक्खू आमन्तेसि: ",
"an5.166:5.6":	"“इधावुसो, भिक्खु सीलसम्पन्नो समाधिसम्पन्नो पञ्ञासम्पन्नो सञ्ञावेदयितनिरोधं समापज्जेय्यापि वुट्ठहेय्यापि—",
"an5.166:5.7":	"अत्थेतं ठानं। ",
"an5.166:5.8":	"नो चे दिट्ठेव धम्मे अञ्ञं आराधेय्य, अतिक्कम्मेव कबळीकाराहारभक्खानं देवानं सहब्यतं अञ्ञतरं मनोमयं कायं उपपन्नो सञ्ञावेदयितनिरोधं समापज्जेय्यापि वुट्ठहेय्यापि—",
"an5.166:5.9":	"अत्थेतं ठानन्”ति। ",
"an5.166:6.1":	"एवं वुत्ते, आयस्मा उदायी आयस्मन्तं सारिपुत्तं एतदवोच: ",
"an5.166:6.2":	"“अट्ठानं खो एतं, आवुसो सारिपुत्त, अनवकासो यं सो भिक्खु अतिक्कम्मेव कबळीकाराहारभक्खानं देवानं सहब्यतं अञ्ञतरं मनोमयं कायं उपपन्नो सञ्ञावेदयितनिरोधं समापज्जेय्यापि वुट्ठहेय्यापि—",
"an5.166:6.3":	"नत्थेतं ठानन्”ति। ",
"an5.166:7.1":	"दुतियम्पि खो …पे… ततियम्पि खो आयस्मा सारिपुत्तो भिक्खू आमन्तेसि: ",
"an5.166:7.2":	"“इधावुसो, भिक्खु सीलसम्पन्नो समाधिसम्पन्नो पञ्ञासम्पन्नो सञ्ञावेदयितनिरोधं समापज्जेय्यापि वुट्ठहेय्यापि—",
"an5.166:7.3":	"अत्थेतं ठानं। ",
"an5.166:7.4":	"नो चे दिट्ठेव धम्मे अञ्ञं आराधेय्य, अतिक्कम्मेव कबळीकाराहारभक्खानं देवानं सहब्यतं अञ्ञतरं मनोमयं कायं उपपन्नो सञ्ञावेदयितनिरोधं समापज्जेय्यापि वुट्ठहेय्यापि—",
"an5.166:7.5":	"अत्थेतं ठानन्”ति। ",
"an5.166:8.1":	"ततियम्पि खो आयस्मा उदायी आयस्मन्तं सारिपुत्तं एतदवोच: ",
"an5.166:8.2":	"“अट्ठानं खो एतं, आवुसो सारिपुत्त, अनवकासो यं सो भिक्खु अतिक्कम्मेव कबळीकाराहारभक्खानं देवानं सहब्यतं अञ्ञतरं मनोमयं कायं उपपन्नो सञ्ञावेदयितनिरोधं समापज्जेय्यापि वुट्ठहेय्यापि—",
"an5.166:8.3":	"नत्थेतं ठानन्”ति। ",
"an5.166:9.1":	"अथ खो आयस्मतो सारिपुत्तस्स एतदहोसि: ",
"an5.166:9.2":	"“भगवतोपि खो मे सम्मुखा आयस्मा उदायी यावततियकं पटिक्कोसति, न च मे कोचि भिक्खु अनुमोदति। ",
"an5.166:9.3":	"यन्नूनाहं तुण्ही अस्सन्”ति। ",
"an5.166:9.4":	"अथ खो आयस्मा सारिपुत्तो तुण्ही अहोसि। ",
"an5.166:10.1":	"अथ खो भगवा आयस्मन्तं उदायिं आमन्तेसि: ",
"an5.166:10.2":	"“कं पन त्वं, उदायि, मनोमयं कायं पच्चेसी”ति? ",
"an5.166:10.3":	"“ये ते, भन्ते, देवा अरूपिनो सञ्ञामया”ति। ",
"an5.166:10.4":	"“किं नु खो तुय्हं, उदायि, बालस्स अब्यत्तस्स भणितेन। ",
"an5.166:10.5":	"त्वम्पि नाम भणितब्बं मञ्ञसी”ति। ",
"an5.166:11.1":	"अथ खो भगवा आयस्मन्तं आनन्दं आमन्तेसि: ",
"an5.166:11.2":	"“अत्थि नाम, आनन्द, थेरं भिक्खुं विहेसियमानं अज्झुपेक्खिस्सथ। ",
"an5.166:11.3":	"न हि नाम, आनन्द, कारुञ्ञम्पि भविस्सति थेरम्हि भिक्खुम्हि विहेसियमानम्ही”ति। ",
"an5.166:12.1":	"अथ खो भगवा भिक्खू आमन्तेसि: ",
"an5.166:12.2":	"“इध, भिक्खवे, भिक्खु सीलसम्पन्नो समाधिसम्पन्नो पञ्ञासम्पन्नो सञ्ञावेदयितनिरोधं समापज्जेय्यापि वुट्ठहेय्यापि—",
"an5.166:12.3":	"अत्थेतं ठानं। ",
"an5.166:12.4":	"नो चे दिट्ठेव धम्मे अञ्ञं आराधेय्य, अतिक्कम्मेव कबळीकाराहारभक्खानं देवानं सहब्यतं अञ्ञतरं मनोमयं कायं उपपन्नो सञ्ञावेदयितनिरोधं समापज्जेय्यापि वुट्ठहेय्यापि—",
"an5.166:12.5":	"अत्थेतं ठानन्”ति। ",
"an5.166:12.6":	"इदमवोच भगवा। ",
"an5.166:12.7":	"इदं वत्वान सुगतो उट्ठायासना विहारं पाविसि। ",
"an5.166:13.1":	"अथ खो आयस्मा आनन्दो अचिरपक्कन्तस्स भगवतो येनायस्मा उपवाणो तेनुपसङ्कमि; उपसङ्कमित्वा आयस्मन्तं उपवाणं एतदवोच: ",
"an5.166:13.2":	"“इधावुसो उपवाण, अञ्ञे थेरे भिक्खू विहेसेन्ति। ",
"an5.166:13.3":	"मयं तेन न मुच्चाम। ",
"an5.166:13.4":	"अनच्छरियं खो, पनेतं आवुसो उपवाण, यं भगवा सायन्हसमयं पटिसल्लाना वुट्ठितो एतदेव आरब्भ उदाहरेय्य यथा आयस्मन्तंयेवेत्थ उपवाणं पटिभासेय्य। ",
"an5.166:13.5":	"इदानेव अम्हाकं सारज्जं ओक्कन्तन्”ति। ",
"an5.166:13.6":	"अथ खो भगवा सायन्हसमयं पटिसल्लाना वुट्ठितो येन उपट्ठानसाला तेनुपसङ्कमि; उपसङ्कमित्वा पञ्ञत्ते आसने निसीदि। निसज्ज खो भगवा आयस्मन्तं उपवाणं एतदवोच: ",
"an5.166:14.1":	"“कतिहि नु खो, उपवाण, धम्मेहि समन्नागतो थेरो भिक्खु सब्रह्मचारीनं पियो च होति मनापो च गरु च भावनीयो चा”ति? ",
"an5.166:14.2":	"“पञ्चहि, भन्ते, धम्मेहि समन्नागतो थेरो भिक्खु सब्रह्मचारीनं पियो च होति मनापो च गरु च भावनीयो च। ",
"an5.166:14.3":	"कतमेहि पञ्चहि? ",
"an5.166:14.4":	"इध, भन्ते, थेरो भिक्खु सीलवा होति …पे… समादाय सिक्खति सिक्खापदेसु; ",
"an5.166:14.5":	"बहुस्सुतो होति …पे… दिट्ठिया सुप्पटिविद्धा; ",
"an5.166:14.6":	"कल्याणवाचो होति कल्याणवाक्करणो पोरिया वाचाय समन्नागतो विस्सट्ठाय अनेलगलाय अत्थस्स विञ्ञापनिया; ",
"an5.166:14.7":	"चतुन्नं झानानं आभिचेतसिकानं दिट्ठधम्मसुखविहारानं निकामलाभी होति अकिच्छलाभी अकसिरलाभी; ",
"an5.166:14.8":	"आसवानं खया …पे… सच्छिकत्वा उपसम्पज्ज विहरति। ",
"an5.166:14.9":	"इमेहि खो, भन्ते, पञ्चहि धम्मेहि समन्नागतो थेरो भिक्खु सब्रह्मचारीनं पियो च होति मनापो च गरु च भावनीयो चा”ति। ",
"an5.166:15.1":	"“साधु साधु, उपवाण। ",
"an5.166:15.2":	"इमेहि खो, उपवाण, पञ्चहि धम्मेहि समन्नागतो थेरो भिक्खु सब्रह्मचारीनं पियो च होति मनापो च गरु च भावनीयो च। ",
"an5.166:15.3":	"इमे चे, उपवाण, पञ्च धम्मा थेरस्स भिक्खुनो न संविज्जेय्युं, तं सब्रह्मचारी न सक्करेय्युं न गरुं करेय्युं न मानेय्युं न पूजेय्युं खण्डिच्चेन पालिच्चेन वलित्तचताय। ",
"an5.166:15.4":	"यस्मा च खो, उपवाण, इमे पञ्च धम्मा थेरस्स भिक्खुनो संविज्जन्ति, तस्मा तं सब्रह्मचारी सक्करोन्ति गरुं करोन्ति मानेन्ति पूजेन्ती”ति। ",
"an5.166:15.5":	"छट्ठं। "
}	
