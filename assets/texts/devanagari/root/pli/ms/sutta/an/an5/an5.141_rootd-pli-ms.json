{	
"an5.141:0.1":	"अङ्गुत्तर निकाय ५।१४१ ",
"an5.141:0.2":	"१५। तिकण्डकीवग्ग ",
"an5.141:0.3":	"अवजानातिसुत्त ",
"an5.141:1.1":	"“पञ्चिमे, भिक्खवे, पुग्गला सन्तो संविज्जमाना लोकस्मिं। ",
"an5.141:1.2":	"कतमे पञ्च? ",
"an5.141:1.3":	"दत्वा अवजानाति, संवासेन अवजानाति, आधेय्यमुखो होति, लोलो होति, मन्दो मोमूहो होति। ",
"an5.141:2.1":	"कथञ्च, भिक्खवे, पुग्गलो दत्वा अवजानाति? ",
"an5.141:2.2":	"इध, भिक्खवे, पुग्गलो पुग्गलस्स देति चीवरपिण्डपातसेनासनगिलानप्पच्चयभेसज्जपरिक्खारं। ",
"an5.141:2.3":	"तस्स एवं होति: ",
"an5.141:2.4":	"‘अहं देमि; ",
"an5.141:2.5":	"अयं पटिग्गण्हाती’ति। ",
"an5.141:2.6":	"तमेनं दत्वा अवजानाति। ",
"an5.141:2.7":	"एवं खो, भिक्खवे, पुग्गलो दत्वा अवजानाति। ",
"an5.141:3.1":	"कथञ्च, भिक्खवे, पुग्गलो संवासेन अवजानाति? ",
"an5.141:3.2":	"इध, भिक्खवे, पुग्गलो पुग्गलेन सद्धिं संवसति द्वे वा तीणि वा वस्सानि। ",
"an5.141:3.3":	"तमेनं संवासेन अवजानाति। ",
"an5.141:3.4":	"एवं खो, भिक्खवे, पुग्गलो संवासेन अवजानाति। ",
"an5.141:4.1":	"कथञ्च, भिक्खवे, पुग्गलो आधेय्यमुखो होति? ",
"an5.141:4.2":	"इध, भिक्खवे, एकच्चो पुग्गलो परस्स वण्णे वा अवण्णे वा भासियमाने तं खिप्पञ्ञेव अधिमुच्चिता होति। ",
"an5.141:4.3":	"एवं खो, भिक्खवे, पुग्गलो आधेय्यमुखो होति। ",
"an5.141:5.1":	"कथञ्च, भिक्खवे, पुग्गलो लोलो होति? ",
"an5.141:5.2":	"इध, भिक्खवे, एकच्चो पुग्गलो इत्तरसद्धो होति इत्तरभत्ती इत्तरपेमो इत्तरप्पसादो। ",
"an5.141:5.3":	"एवं खो, भिक्खवे, पुग्गलो लोलो होति। ",
"an5.141:6.1":	"कथञ्च, भिक्खवे, पुग्गलो मन्दो मोमूहो होति? ",
"an5.141:6.2":	"इध, भिक्खवे, एकच्चो पुग्गलो कुसलाकुसले धम्मे न जानाति, सावज्जानवज्जे धम्मे न जानाति, हीनप्पणीते धम्मे न जानाति, कण्हसुक्कसप्पटिभागे धम्मे न जानाति। ",
"an5.141:6.3":	"एवं खो, भिक्खवे, पुग्गलो मन्दो मोमूहो होति। ",
"an5.141:6.4":	"इमे खो, भिक्खवे, पञ्च पुग्गला सन्तो संविज्जमाना लोकस्मिन्”ति। ",
"an5.141:6.5":	"पठमं। "
}	
