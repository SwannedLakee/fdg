{	
"an8.20:0.1":	"अङ्गुत्तर निकाय ८।२० ",
"an8.20:0.2":	"२। महावग्ग ",
"an8.20:0.3":	"उपोसथसुत्त ",
"an8.20:1.1":	"एकं समयं भगवा सावत्थियं विहरति पुब्बारामे मिगारमातुपासादे। ",
"an8.20:1.2":	"तेन खो पन समयेन भगवा तदहुपोसथे भिक्खुसङ्घपरिवुतो निसिन्नो होति। ",
"an8.20:1.3":	"अथ खो आयस्मा आनन्दो अभिक्कन्ताय रत्तिया, निक्खन्ते पठमे यामे, उट्ठायासना एकंसं उत्तरासङ्गं करित्वा येन भगवा तेनञ्जलिं पणामेत्वा भगवन्तं एतदवोच: ",
"an8.20:1.4":	"“अभिक्कन्ता, भन्ते, रत्ति, निक्खन्तो पठमो यामो, चिरनिसिन्नो भिक्खुसङ्घो। ",
"an8.20:1.5":	"उद्दिसतु, भन्ते, भगवा भिक्खूनं पातिमोक्खन्”ति। ",
"an8.20:2.1":	"एवं वुत्ते, भगवा तुण्ही अहोसि। ",
"an8.20:2.2":	"दुतियम्पि खो आयस्मा आनन्दो अभिक्कन्ताय रत्तिया, निक्खन्ते मज्झिमे यामे, उट्ठायासना एकंसं उत्तरासङ्गं करित्वा येन भगवा तेनञ्जलिं पणामेत्वा भगवन्तं एतदवोच: ",
"an8.20:2.3":	"“अभिक्कन्ता, भन्ते, रत्ति, निक्खन्तो मज्झिमो यामो, चिरनिसिन्नो भिक्खुसङ्घो। ",
"an8.20:2.4":	"उद्दिसतु, भन्ते, भगवा भिक्खूनं पातिमोक्खन्”ति। ",
"an8.20:2.5":	"दुतियम्पि खो भगवा तुण्ही अहोसि। ",
"an8.20:2.6":	"ततियम्पि खो आयस्मा आनन्दो अभिक्कन्ताय रत्तिया, निक्खन्ते पच्छिमे यामे, उद्धस्ते अरुणे, नन्दिमुखिया रत्तिया उट्ठायासना एकंसं उत्तरासङ्गं करित्वा येन भगवा तेनञ्जलिं पणामेत्वा भगवन्तं एतदवोच: ",
"an8.20:2.7":	"“अभिक्कन्ता, भन्ते, रत्ति, निक्खन्तो पच्छिमो यामो, उद्धस्तं अरुणं, नन्दिमुखी रत्ति; ",
"an8.20:2.8":	"चिरनिसिन्नो भिक्खुसङ्घो। ",
"an8.20:2.9":	"उद्दिसतु, भन्ते, भगवा भिक्खूनं पातिमोक्खन्”ति। ",
"an8.20:2.10":	"“अपरिसुद्धा, आनन्द, परिसा”ति। ",
"an8.20:3.1":	"अथ खो आयस्मतो महामोग्गल्लानस्स एतदहोसि: ",
"an8.20:3.2":	"“कं नु खो भगवा पुग्गलं सन्धाय एवमाह: ",
"an8.20:3.3":	"‘अपरिसुद्धा, आनन्द, परिसा’”ति? ",
"an8.20:3.4":	"अथ खो आयस्मा महामोग्गल्लानो सब्बावन्तं भिक्खुसङ्घं चेतसा चेतो परिच्च मनसाकासि। ",
"an8.20:3.5":	"अद्दसा खो आयस्मा महामोग्गल्लानो तं पुग्गलं दुस्सीलं पापधम्मं असुचिं सङ्कस्सरसमाचारं पटिच्छन्नकम्मन्तं अस्समणं समणपटिञ्ञं अब्रह्मचारिं ब्रह्मचारिपटिञ्ञं अन्तोपूतिं अवस्सुतं कसम्बुजातं मज्झे भिक्खुसङ्घस्स निसिन्नं; ",
"an8.20:3.6":	"दिस्वान उट्ठायासना येन सो पुग्गलो तेनुपसङ्कमि; उपसङ्कमित्वा तं पुग्गलं एतदवोच: ",
"an8.20:3.7":	"“उट्ठेहावुसो, दिट्ठोसि भगवता। ",
"an8.20:3.8":	"नत्थि ते भिक्खूहि सद्धिं संवासो”ति। ",
"an8.20:4.1":	"एवं वुत्ते, सो पुग्गलो तुण्ही अहोसि। ",
"an8.20:4.2":	"दुतियम्पि खो आयस्मा महामोग्गल्लानो तं पुग्गलं एतदवोच: ",
"an8.20:4.3":	"“उट्ठेहावुसो, दिट्ठोसि भगवता। ",
"an8.20:4.4":	"नत्थि ते भिक्खूहि सद्धिं संवासो”ति। ",
"an8.20:4.5":	"दुतियम्पि खो सो पुग्गलो तुण्ही अहोसि। ",
"an8.20:4.6":	"ततियम्पि खो आयस्मा महामोग्गल्लानो तं पुग्गलं एतदवोच: ",
"an8.20:4.7":	"“उट्ठेहावुसो, दिट्ठोसि भगवता। ",
"an8.20:4.8":	"नत्थि ते भिक्खूहि सद्धिं संवासो”ति। ",
"an8.20:4.9":	"ततियम्पि खो सो पुग्गलो तुण्ही अहोसि। ",
"an8.20:5.1":	"अथ खो आयस्मा महामोग्गल्लानो तं पुग्गलं बाहायं गहेत्वा बहिद्वारकोट्ठका निक्खामेत्वा सूचिघटिकं दत्वा येन भगवा तेनुपसङ्कमि; उपसङ्कमित्वा भगवन्तं एतदवोच: ",
"an8.20:5.2":	"“निक्खामितो सो, भन्ते, पुग्गलो मया। ",
"an8.20:5.3":	"परिसुद्धा परिसा। ",
"an8.20:5.4":	"उद्दिसतु, भन्ते, भगवा भिक्खूनं पातिमोक्खन्”ति। ",
"an8.20:5.5":	"“अच्छरियं, मोग्गल्लान, अब्भुतं, मोग्गल्लान। ",
"an8.20:5.6":	"याव बाहा गहणापि नाम सो मोघपुरिसो आगमिस्सती”ति। ",
"an8.20:6.1":	"अथ खो भगवा भिक्खू आमन्तेसि: ",
"an8.20:6.2":	"“तुम्हेव दानि, भिक्खवे, उपोसथं करेय्याथ, पातिमोक्खं उद्दिसेय्याथ। ",
"an8.20:6.3":	"न दानाहं, भिक्खवे, अज्जतग्गे उपोसथं करिस्सामि, पातिमोक्खं उद्दिसिस्सामि। ",
"an8.20:6.4":	"अट्ठानमेतं, भिक्खवे, अनवकासो यं तथागतो अपरिसुद्धाय परिसाय पातिमोक्खं उद्दिसेय्य। ",
"an8.20:7.1":	"अट्ठिमे, भिक्खवे, महासमुद्दे अच्छरिया अब्भुता धम्मा, ये दिस्वा दिस्वा असुरा महासमुद्दे अभिरमन्ति। ",
"an8.20:7.2":	"कतमे अट्ठ? ",
"an8.20:7.3":	"महासमुद्दो, भिक्खवे, अनुपुब्बनिन्नो अनुपुब्बपोणो अनुपुब्बपब्भारो, न आयतकेनेव पपातो। ",
"an8.20:7.4":	"यम्पि, भिक्खवे, महासमुद्दो अनुपुब्बनिन्नो अनुपुब्बपोणो अनुपुब्बपब्भारो, न आयतकेनेव पपातो; ",
"an8.20:7.5":	"अयं, भिक्खवे, महासमुद्दे पठमो अच्छरियो अब्भुतो धम्मो, यं दिस्वा दिस्वा असुरा महासमुद्दे अभिरमन्ति (यथा पुरिमे तथा वित्थारो।) ",
"an8.20:7.6":	"…पे… ",
"an8.20:8.1":	"पुन चपरं, भिक्खवे, महासमुद्दो महतं भूतानं आवासो। तत्रिमे भूता—तिमि तिमिङ्गलो तिमिरपिङ्गलो असुरा नागा गन्धब्बा। वसन्ति महासमुद्दे योजनसतिकापि अत्तभावा …पे… पञ्चयोजनसतिकापि अत्तभावा। ",
"an8.20:8.2":	"यम्पि, भिक्खवे, महासमुद्दो महतं भूतानं आवासो; तत्रिमे भूता—तिमि तिमिङ्गलो तिमिरपिङ्गलो असुरा नागा गन्धब्बा; वसन्ति महासमुद्दे योजनसतिकापि अत्तभावा …पे… पञ्चयोजनसतिकापि अत्तभावा; ",
"an8.20:8.3":	"अयं, भिक्खवे, महासमुद्दे अट्ठमो अच्छरियो अब्भुतो धम्मो, यं दिस्वा दिस्वा असुरा महासमुद्दे अभिरमन्ति। ",
"an8.20:8.4":	"इमे खो, भिक्खवे, महासमुद्दे अट्ठ अच्छरिया अब्भुता धम्मा, यं दिस्वा दिस्वा असुरा महासमुद्दे अभिरमन्ति। ",
"an8.20:9.1":	"एवमेवं खो, भिक्खवे, अट्ठ इमस्मिं धम्मविनये अच्छरिया अब्भुता धम्मा, ये दिस्वा दिस्वा भिक्खू इमस्मिं धम्मविनये अभिरमन्ति। ",
"an8.20:9.2":	"कतमे अट्ठ? ",
"an8.20:9.3":	"सेय्यथापि, भिक्खवे, महासमुद्दो अनुपुब्बनिन्नो अनुपुब्बपोणो अनुपुब्बपब्भारो, न आयतकेनेव पपातो; ",
"an8.20:9.4":	"एवमेवं खो, भिक्खवे, इमस्मिं धम्मविनये अनुपुब्बसिक्खा अनुपुब्बकिरिया अनुपुब्बपटिपदा, न आयतकेनेव अञ्ञापटिवेधो। ",
"an8.20:9.5":	"यम्पि, भिक्खवे, इमस्मिं धम्मविनये अनुपुब्बसिक्खा अनुपुब्बकिरिया अनुपुब्बपटिपदा, न आयतकेनेव अञ्ञापटिवेधो; ",
"an8.20:9.6":	"अयं, भिक्खवे, इमस्मिं धम्मविनये पठमो अच्छरियो अब्भुतो धम्मो, यं दिस्वा दिस्वा भिक्खू इमस्मिं धम्मविनये अभिरमन्ति …पे… ",
"an8.20:9.7":	"सेय्यथापि, भिक्खवे, महासमुद्दो महतं भूतानं आवासो; तत्रिमे भूता—तिमि तिमिङ्गलो तिमिरपिङ्गलो असुरा नागा गन्धब्बा, वसन्ति महासमुद्दे योजनसतिकापि अत्तभावा …पे… पञ्चयोजनसतिकापि अत्तभावा; ",
"an8.20:9.8":	"एवमेवं खो, भिक्खवे, अयं धम्मविनयो महतं भूतानं आवासो। तत्रिमे भूता—सोतापन्नो सोतापत्तिफलसच्छिकिरियाय पटिपन्नो …पे… अरहा अरहत्ताय पटिपन्नो। ",
"an8.20:9.9":	"यम्पि, भिक्खवे, अयं धम्मविनयो महतं भूतानं आवासो; तत्रिमे भूता—सोतापन्नो सोतापत्तिफलसच्छिकिरियाय पटिपन्नो …पे… अरहा अरहत्ताय पटिपन्नो; ",
"an8.20:9.10":	"अयं, भिक्खवे, इमस्मिं धम्मविनये अट्ठमो अच्छरियो अब्भुतो धम्मो, यं दिस्वा दिस्वा भिक्खू इमस्मिं धम्मविनये अभिरमन्ति। ",
"an8.20:9.11":	"इमे खो, भिक्खवे, इमस्मिं धम्मविनये अट्ठ अच्छरिया अब्भुता धम्मा, ये दिस्वा दिस्वा भिक्खू इमस्मिं धम्मविनये अभिरमन्ती”ति। ",
"an8.20:9.12":	"दसमं। ",
"an8.20:9.13":	"महावग्गो दुतियो। ",
"an8.20:10.0":	"तस्सुद्दानं ",
"an8.20:10.1":	"वेरञ्जो सीहो आजञ्ञं, ",
"an8.20:10.2":	"खळुङ्केन मलानि च; ",
"an8.20:10.3":	"दूतेय्यं द्वे च बन्धना, ",
"an8.20:10.4":	"पहारादो उपोसथोति। "
}	
