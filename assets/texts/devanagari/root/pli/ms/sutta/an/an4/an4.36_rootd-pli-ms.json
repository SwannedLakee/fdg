{	
"an4.36:0.1":	"अङ्गुत्तर निकाय ४।३६ ",
"an4.36:0.2":	"४। चक्कवग्ग ",
"an4.36:0.3":	"दोणसुत्त ",
"an4.36:1.1":	"एकं समयं भगवा अन्तरा च उक्कट्ठं अन्तरा च सेतब्यं अद्धानमग्गप्पटिपन्नो होति। ",
"an4.36:1.2":	"दोणोपि सुदं ब्राह्मणो अन्तरा च उक्कट्ठं अन्तरा च सेतब्यं अद्धानमग्गप्पटिपन्नो होति। ",
"an4.36:1.3":	"अद्दसा खो दोणो ब्राह्मणो भगवतो पादेसु चक्कानि सहस्सारानि सनेमिकानि सनाभिकानि सब्बाकारपरिपूरानि; ",
"an4.36:1.4":	"दिस्वानस्स एतदहोसि: ",
"an4.36:1.5":	"“अच्छरियं वत भो, अब्भुतं वत भो। ",
"an4.36:1.6":	"न वतिमानि मनुस्सभूतस्स पदानि भविस्सन्ती”ति। ",
"an4.36:1.7":	"अथ खो भगवा मग्गा ओक्कम्म अञ्ञतरस्मिं रुक्खमूले निसीदि पल्लङ्कं आभुजित्वा उजुं कायं पणिधाय परिमुखं सतिं उपट्ठपेत्वा। ",
"an4.36:1.8":	"अथ खो दोणो ब्राह्मणो भगवतो पदानि अनुगच्छन्तो अद्दस भगवन्तं अञ्ञतरस्मिं रुक्खमूले निसिन्नं पासादिकं पसादनीयं सन्तिन्द्रियं सन्तमानसं उत्तमदमथसमथमनुप्पत्तं दन्तं गुत्तं संयतिन्द्रियं नागं। ",
"an4.36:1.9":	"दिस्वान येन भगवा तेनुपसङ्कमि; उपसङ्कमित्वा भगवन्तं एतदवोच: ",
"an4.36:2.1":	"“देवो नो भवं भविस्सती”ति? ",
"an4.36:2.2":	"“न खो अहं, ब्राह्मण, देवो भविस्सामी”ति। ",
"an4.36:2.3":	"“गन्धब्बो नो भवं भविस्सती”ति? ",
"an4.36:2.4":	"“न खो अहं, ब्राह्मण, गन्धब्बो भविस्सामी”ति। ",
"an4.36:2.5":	"“यक्खो नो भवं भविस्सती”ति? ",
"an4.36:2.6":	"“न खो अहं, ब्राह्मण, यक्खो भविस्सामी”ति। ",
"an4.36:2.7":	"“मनुस्सो नो भवं भविस्सती”ति? ",
"an4.36:2.8":	"“न खो अहं, ब्राह्मण, मनुस्सो भविस्सामी”ति। ",
"an4.36:3.1":	"“‘देवो नो भवं भविस्सती’ति, इति पुट्ठो समानो: ",
"an4.36:3.2":	"‘न खो अहं, ब्राह्मण, देवो भविस्सामी’ति वदेसि। ",
"an4.36:3.3":	"‘गन्धब्बो नो भवं भविस्सती’ति, इति पुट्ठो समानो: ",
"an4.36:3.4":	"‘न खो अहं, ब्राह्मण, गन्धब्बो भविस्सामी’ति वदेसि। ",
"an4.36:3.5":	"‘यक्खो नो भवं भविस्सती’ति, इति पुट्ठो समानो: ",
"an4.36:3.6":	"‘न खो अहं, ब्राह्मण, यक्खो भविस्सामी’ति वदेसि। ",
"an4.36:3.7":	"‘मनुस्सो नो भवं भविस्सती’ति, इति पुट्ठो समानो: ",
"an4.36:3.8":	"‘न खो अहं, ब्राह्मण, मनुस्सो भविस्सामी’ति वदेसि। ",
"an4.36:3.9":	"अथ को चरहि भवं भविस्सती”ति? ",
"an4.36:4.1":	"“येसं खो अहं, ब्राह्मण, आसवानं अप्पहीनत्ता देवो भवेय्यं, ते मे आसवा पहीना उच्छिन्नमूला तालावत्थुकता अनभावङ्कता आयतिं अनुप्पादधम्मा। ",
"an4.36:4.2":	"येसं खो अहं, ब्राह्मण, आसवानं अप्पहीनत्ता गन्धब्बो भवेय्यं … यक्खो भवेय्यं … मनुस्सो भवेय्यं, ते मे आसवा पहीना उच्छिन्नमूला तालावत्थुकता अनभावङ्कता आयतिं अनुप्पादधम्मा। ",
"an4.36:4.3":	"सेय्यथापि, ब्राह्मण, उप्पलं वा पदुमं वा पुण्डरीकं वा उदके जातं उदके संवड्ढं उदका अच्चुग्गम्म तिट्ठति अनुपलित्तं उदकेन; ",
"an4.36:4.4":	"एवमेवं खो अहं, ब्राह्मण, लोके जातो लोके संवड्ढो लोकं अभिभुय्य विहरामि अनुपलित्तो लोकेन। ",
"an4.36:4.5":	"बुद्धोति मं, ब्राह्मण, धारेहीति। ",
"an4.36:5.1":	"येन देवूपपत्यस्स, ",
"an4.36:5.2":	"गन्धब्बो वा विहङ्गमो; ",
"an4.36:5.3":	"यक्खत्तं येन गच्छेय्यं, ",
"an4.36:5.4":	"मनुस्सत्तञ्च अब्बजे; ",
"an4.36:5.5":	"ते मय्हं आसवा खीणा, ",
"an4.36:5.6":	"विद्धस्ता विनळीकता। ",
"an4.36:6.1":	"पुण्डरीकं यथा वग्गु, ",
"an4.36:6.2":	"तोयेन नुपलिप्पति; ",
"an4.36:6.3":	"नुपलिप्पामि लोकेन, ",
"an4.36:6.4":	"तस्मा बुद्धोस्मि ब्राह्मणा”ति। ",
"an4.36:6.5":	"छट्ठं। "
}	
