{	
"an2.21:0.1":	"अङ्गुत्तर निकाय २ ",
"an2.21:0.2":	"३। बालवग्ग ",
"an2.21:1.0":	"२१ ",
"an2.21:1.1":	"“द्वेमे, भिक्खवे, बाला। ",
"an2.21:1.2":	"कतमे द्वे? ",
"an2.21:1.3":	"यो च अच्चयं अच्चयतो न पस्सति, यो च अच्चयं देसेन्तस्स यथाधम्मं नप्पटिग्गण्हाति। ",
"an2.21:1.4":	"इमे खो, भिक्खवे, द्वे बालाति। ",
"an2.21:2.1":	"द्वेमे, भिक्खवे, पण्डिता। ",
"an2.21:2.2":	"कतमे द्वे? ",
"an2.21:2.3":	"यो च अच्चयं अच्चयतो पस्सति, यो च अच्चयं देसेन्तस्स यथाधम्मं पटिग्गण्हाति। ",
"an2.21:2.4":	"इमे खो, भिक्खवे, द्वे पण्डिता”ति। ",
"an2.22:1.0":	"२२ ",
"an2.22:1.1":	"“द्वेमे, भिक्खवे, तथागतं अब्भाचिक्खन्ति। ",
"an2.22:1.2":	"कतमे द्वे? ",
"an2.22:1.3":	"दुट्ठो वा दोसन्तरो, सद्धो वा दुग्गहितेन। ",
"an2.22:1.4":	"इमे खो, भिक्खवे, द्वे तथागतं अब्भाचिक्खन्ती”ति। ",
"an2.23:1.0":	"२३ ",
"an2.23:1.1":	"“द्वेमे, भिक्खवे, तथागतं अब्भाचिक्खन्ति। ",
"an2.23:1.2":	"कतमे द्वे? ",
"an2.23:1.3":	"यो च अभासितं अलपितं तथागतेन भासितं लपितं तथागतेनाति दीपेति, यो च भासितं लपितं तथागतेन अभासितं अलपितं तथागतेनाति दीपेति। ",
"an2.23:1.4":	"इमे खो, भिक्खवे, द्वे तथागतं अब्भाचिक्खन्तीति। ",
"an2.23:2.1":	"द्वेमे, भिक्खवे, तथागतं नाब्भाचिक्खन्ति। ",
"an2.23:2.2":	"कतमे द्वे? ",
"an2.23:2.3":	"यो च अभासितं अलपितं तथागतेन अभासितं अलपितं तथागतेनाति दीपेति, यो च भासितं लपितं तथागतेन भासितं लपितं तथागतेनाति दीपेति। ",
"an2.23:2.4":	"इमे खो, भिक्खवे, द्वे तथागतं नाब्भाचिक्खन्ती”ति। ",
"an2.24:1.0":	"२४ ",
"an2.24:1.1":	"“द्वेमे, भिक्खवे, तथागतं अब्भाचिक्खन्ति। ",
"an2.24:1.2":	"कतमे द्वे? ",
"an2.24:1.3":	"यो च नेय्यत्थं सुत्तन्तं नीतत्थो सुत्तन्तोति दीपेति, यो च नीतत्थं सुत्तन्तं नेय्यत्थो सुत्तन्तोति दीपेति। ",
"an2.24:1.4":	"इमे खो, भिक्खवे, द्वे तथागतं अब्भाचिक्खन्ती”ति। ",
"an2.25:1.0":	"२५ ",
"an2.25:1.1":	"“द्वेमे, भिक्खवे, तथागतं नाब्भाचिक्खन्ति। ",
"an2.25:1.2":	"कतमे द्वे? ",
"an2.25:1.3":	"यो च नेय्यत्थं सुत्तन्तं नेय्यत्थो सुत्तन्तोति दीपेति, यो च नीतत्थं सुत्तन्तं नीतत्थो सुत्तन्तोति दीपेति। ",
"an2.25:1.4":	"इमे खो, भिक्खवे, द्वे तथागतं नाब्भाचिक्खन्ती”ति। ",
"an2.26:1.0":	"२६ ",
"an2.26:1.1":	"“पटिच्छन्नकम्मन्तस्स, भिक्खवे, द्विन्नं गतीनं अञ्ञतरा गति पाटिकङ्खा—",
"an2.26:1.2":	"निरयो वा तिरच्छानयोनि वाति। ",
"an2.26:2.1":	"अप्पटिच्छन्नकम्मन्तस्स, भिक्खवे, द्विन्नं गतीनं अञ्ञतरा गति पाटिकङ्खा—",
"an2.26:2.2":	"देवा वा मनुस्सा वा”ति। ",
"an2.27:1.0":	"२७ ",
"an2.27:1.1":	"“मिच्छादिट्ठिकस्स, भिक्खवे, द्विन्नं गतीनं अञ्ञतरा गति पाटिकङ्खा—",
"an2.27:1.2":	"निरयो वा तिरच्छानयोनि वा”ति। ",
"an2.28:1.0":	"२८ ",
"an2.28:1.1":	"“सम्मादिट्ठिकस्स, भिक्खवे, द्विन्नं गतीनं अञ्ञतरा गति पाटिकङ्खा—",
"an2.28:1.2":	"देवा वा मनुस्सा वा”ति। ",
"an2.29:1.0":	"२९ ",
"an2.29:1.1":	"“दुस्सीलस्स, भिक्खवे, द्वे पटिग्गाहा—",
"an2.29:1.2":	"निरयो वा तिरच्छानयोनि वा। ",
"an2.29:2.1":	"सीलवतो, भिक्खवे, द्वे पटिग्गाहा—",
"an2.29:2.2":	"देवा वा मनुस्सा वा”ति। ",
"an2.30:1.0":	"३० ",
"an2.30:1.1":	"“द्वाहं, भिक्खवे, अत्थवसे सम्पस्समानो अरञ्ञवनपत्थानि पन्तानि सेनासनानि पटिसेवामि। ",
"an2.30:1.2":	"कतमे द्वे? ",
"an2.30:1.3":	"अत्तनो च दिट्ठधम्मसुखविहारं सम्पस्समानो, पच्छिमञ्च जनतं अनुकम्पमानो। ",
"an2.30:1.4":	"इमे खो अहं, भिक्खवे, द्वे अत्थवसे सम्पस्समानो अरञ्ञवनपत्थानि पन्तानि सेनासनानि पटिसेवामी”ति। ",
"an2.31:1.0":	"३१ ",
"an2.31:1.1":	"“द्वे मे, भिक्खवे, धम्मा विज्जाभागिया। ",
"an2.31:1.2":	"कतमे द्वे? ",
"an2.31:1.3":	"समथो च विपस्सना च। ",
"an2.31:1.4":	"समथो, भिक्खवे, भावितो कमत्थमनुभोति? ",
"an2.31:1.5":	"चित्तं भावीयति। ",
"an2.31:1.6":	"चित्तं भावितं कमत्थमनुभोति? ",
"an2.31:1.7":	"यो रागो सो पहीयति। ",
"an2.31:1.8":	"विपस्सना, भिक्खवे, भाविता कमत्थमनुभोति? ",
"an2.31:1.9":	"पञ्ञा भावीयति। ",
"an2.31:1.10":	"पञ्ञा भाविता कमत्थमनुभोति? ",
"an2.31:1.11":	"या अविज्जा सा पहीयति। ",
"an2.31:1.12":	"रागुपक्किलिट्ठं वा, भिक्खवे, चित्तं न विमुच्चति, अविज्जुपक्किलिट्ठा वा पञ्ञा न भावीयति। ",
"an2.31:1.13":	"इति खो, भिक्खवे, रागविरागा चेतोविमुत्ति, अविज्जाविरागा पञ्ञाविमुत्ती”ति। ",
"an2.31:1.14":	"बालवग्गो ततियो। "
}	
