{	
"an4.202:0.1":	"अङ्गुत्तर निकाय ४।२०२ ",
"an4.202:0.2":	"२१। सप्पुरिसवग्ग ",
"an4.202:0.3":	"अस्सद्धसुत्त ",
"an4.202:1.1":	"“असप्पुरिसञ्च वो, भिक्खवे, देसेस्सामि, असप्पुरिसेन असप्पुरिसतरञ्च; ",
"an4.202:1.2":	"सप्पुरिसञ्च, सप्पुरिसेन सप्पुरिसतरञ्च। तं सुणाथ …पे…। ",
"an4.202:2.1":	"“कतमो च, भिक्खवे, असप्पुरिसो? ",
"an4.202:2.2":	"इध, भिक्खवे, एकच्चो अस्सद्धो होति, अहिरिको होति, अनोत्तप्पी होति, अप्पस्सुतो होति, कुसीतो होति, मुट्ठस्सति होति, दुप्पञ्ञो होति। ",
"an4.202:2.3":	"अयं वुच्चति, भिक्खवे, असप्पुरिसो। ",
"an4.202:3.1":	"कतमो च, भिक्खवे, असप्पुरिसेन असप्पुरिसतरो? ",
"an4.202:3.2":	"इध, भिक्खवे, एकच्चो अत्तना च अस्सद्धो होति, परञ्च अस्सद्धिये समादपेति; ",
"an4.202:3.3":	"अत्तना च अहिरिको होति, परञ्च अहिरिकताय समादपेति; ",
"an4.202:3.4":	"अत्तना च अनोत्तप्पी होति, परञ्च अनोत्तप्पे समादपेति; ",
"an4.202:3.5":	"अत्तना च अप्पस्सुतो होति, परञ्च अप्पस्सुते समादपेति; ",
"an4.202:3.6":	"अत्तना च कुसीतो होति, परञ्च कोसज्जे समादपेति; ",
"an4.202:3.7":	"अत्तना च मुट्ठस्सति होति, परञ्च मुट्ठस्सच्चे समादपेति; ",
"an4.202:3.8":	"अत्तना च दुप्पञ्ञो होति, परञ्च दुप्पञ्ञताय समादपेति। ",
"an4.202:3.9":	"अयं वुच्चति, भिक्खवे, असप्पुरिसेन असप्पुरिसतरो। ",
"an4.202:4.1":	"कतमो च, भिक्खवे, सप्पुरिसो? ",
"an4.202:4.2":	"इध, भिक्खवे, एकच्चो सद्धो होति, हिरिमा होति, ओत्तप्पी होति, बहुस्सुतो होति, आरद्धवीरियो होति, सतिमा होति, पञ्ञवा होति। ",
"an4.202:4.3":	"अयं वुच्चति, भिक्खवे, सप्पुरिसो। ",
"an4.202:5.1":	"कतमो च, भिक्खवे, सप्पुरिसेन सप्पुरिसतरो? ",
"an4.202:5.2":	"इध, भिक्खवे, एकच्चो अत्तना च सद्धासम्पन्नो होति, परञ्च सद्धासम्पदाय समादपेति; ",
"an4.202:5.3":	"अत्तना च हिरिमा होति, परञ्च हिरिमताय समादपेति; ",
"an4.202:5.4":	"अत्तना च ओत्तप्पी होति, परञ्च ओत्तप्पे समादपेति; ",
"an4.202:5.5":	"अत्तना च बहुस्सुतो होति, परञ्च बाहुसच्चे समादपेति; ",
"an4.202:5.6":	"अत्तना च आरद्धवीरियो होति, परञ्च वीरियारम्भे समादपेति; ",
"an4.202:5.7":	"अत्तना च उपट्ठितस्सति होति, परञ्च सतिउपट्ठाने समादपेति; ",
"an4.202:5.8":	"अत्तना च पञ्ञासम्पन्नो होति, परञ्च पञ्ञासम्पदाय समादपेति। ",
"an4.202:5.9":	"अयं वुच्चति, भिक्खवे, सप्पुरिसेन सप्पुरिसतरो”ति। ",
"an4.202:5.10":	"दुतियं। "
}	
