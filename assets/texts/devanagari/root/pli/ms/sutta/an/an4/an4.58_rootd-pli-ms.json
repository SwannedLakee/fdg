{	
"an4.58:0.1":	"अङ्गुत्तर निकाय ४।५८ ",
"an4.58:0.2":	"६। पुञ्ञाभिसन्दवग्ग ",
"an4.58:0.3":	"सुदत्तसुत्त ",
"an4.58:1.1":	"अथ खो अनाथपिण्डिको गहपति येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो अनाथपिण्डिकं गहपतिं भगवा एतदवोच: ",
"an4.58:2.1":	"“भोजनं, गहपति, ददमानो अरियसावको पटिग्गाहकानं चत्तारि ठानानि देति। ",
"an4.58:2.2":	"कतमानि चत्तारि? ",
"an4.58:2.3":	"आयुं देति, वण्णं देति, सुखं देति, बलं देति। ",
"an4.58:2.4":	"आयुं खो पन दत्वा आयुस्स भागी होति दिब्बस्स वा मानुसस्स वा। ",
"an4.58:2.5":	"वण्णं दत्वा … सुखं दत्वा … बलं दत्वा बलस्स भागी होति दिब्बस्स वा मानुसस्स वा। ",
"an4.58:2.6":	"भोजनं, गहपति, ददमानो अरियसावको पटिग्गाहकानं इमानि चत्तारि ठानानि देतीति। ",
"an4.58:3.1":	"यो सञ्ञतानं परदत्तभोजिनं, ",
"an4.58:3.2":	"कालेन सक्कच्च ददाति भोजनं; ",
"an4.58:3.3":	"चत्तारि ठानानि अनुप्पवेच्छति, ",
"an4.58:3.4":	"आयुञ्च वण्णञ्च सुखं बलञ्च। ",
"an4.58:4.1":	"सो आयुदायी वण्णदायी, ",
"an4.58:4.2":	"सुखं बलं ददो नरो; ",
"an4.58:4.3":	"दीघायु यसवा होति, ",
"an4.58:4.4":	"यत्थ यत्थूपपज्जती”ति। ",
"an4.58:4.5":	"अट्ठमं। "
}	
