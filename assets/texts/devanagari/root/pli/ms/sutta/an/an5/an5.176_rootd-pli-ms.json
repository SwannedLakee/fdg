{	
"an5.176:0.1":	"अङ्गुत्तर निकाय ५।१७६ ",
"an5.176:0.2":	"१८। उपासकवग्ग ",
"an5.176:0.3":	"पीतिसुत्त ",
"an5.176:1.1":	"अथ खो अनाथपिण्डिको गहपति पञ्चमत्तेहि उपासकसतेहि परिवुतो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो अनाथपिण्डिकं गहपतिं भगवा एतदवोच: ",
"an5.176:2.1":	"“तुम्हे खो, गहपति, भिक्खुसङ्घं पच्चुपट्ठिता चीवरपिण्डपातसेनासनगिलानप्पच्चयभेसज्जपरिक्खारेन। ",
"an5.176:2.2":	"न खो, गहपति, तावतकेनेव तुट्ठि करणीया: ",
"an5.176:2.3":	"‘मयं भिक्खुसङ्घं पच्चुपट्ठिता चीवरपिण्डपातसेनासनगिलानप्पच्चयभेसज्जपरिक्खारेना’ति। ",
"an5.176:2.4":	"तस्मातिह, गहपति, एवं सिक्खितब्बं: ",
"an5.176:2.5":	"‘किन्ति मयं कालेन कालं पविवेकं पीतिं उपसम्पज्ज विहरेय्यामा’ति। ",
"an5.176:2.6":	"एवञ्हि वो, गहपति, सिक्खितब्बन्”ति। ",
"an5.176:3.1":	"एवं वुत्ते, आयस्मा सारिपुत्तो भगवन्तं एतदवोच: ",
"an5.176:3.2":	"“अच्छरियं, भन्ते, अब्भुतं, भन्ते। ",
"an5.176:3.3":	"याव सुभासितञ्चिदं, भन्ते, भगवता: ",
"an5.176:3.4":	"‘तुम्हे खो, गहपति, भिक्खुसङ्घं पच्चुपट्ठिता चीवरपिण्डपातसेनासनगिलानप्पच्चयभेसज्जपरिक्खारेन। ",
"an5.176:3.5":	"न खो, गहपति, तावतकेनेव तुट्ठि करणीया—",
"an5.176:3.6":	"मयं भिक्खुसङ्घं पच्चुपट्ठिता चीवरपिण्डपातसेनासनगिलानप्पच्चयभेसज्जपरिक्खारेनाति। ",
"an5.176:3.7":	"तस्मातिह, गहपति, एवं सिक्खितब्बं—",
"an5.176:3.8":	"किन्ति मयं कालेन कालं पविवेकं पीतिं उपसम्पज्ज विहरेय्यामाति। ",
"an5.176:3.9":	"एवञ्हि वो, गहपति, सिक्खितब्बन्’ति। ",
"an5.176:3.10":	"यस्मिं, भन्ते, समये अरियसावको पविवेकं पीतिं उपसम्पज्ज विहरति, पञ्चस्स ठानानि तस्मिं समये न होन्ति। ",
"an5.176:3.11":	"यम्पिस्स कामूपसंहितं दुक्खं दोमनस्सं, तम्पिस्स तस्मिं समये न होति। ",
"an5.176:3.12":	"यम्पिस्स कामूपसंहितं सुखं सोमनस्सं, तम्पिस्स तस्मिं समये न होति। ",
"an5.176:3.13":	"यम्पिस्स अकुसलूपसंहितं दुक्खं दोमनस्सं, तम्पिस्स तस्मिं समये न होति। ",
"an5.176:3.14":	"यम्पिस्स अकुसलूपसंहितं सुखं सोमनस्सं, तम्पिस्स तस्मिं समये न होति। ",
"an5.176:3.15":	"यम्पिस्स कुसलूपसंहितं दुक्खं दोमनस्सं, तम्पिस्स तस्मिं समये न होति। ",
"an5.176:3.16":	"यस्मिं, भन्ते, समये अरियसावको पविवेकं पीतिं उपसम्पज्ज विहरति, इमानिस्स पञ्च ठानानि तस्मिं समये न होन्ती”ति। ",
"an5.176:4.1":	"“साधु साधु, सारिपुत्त। ",
"an5.176:4.2":	"यस्मिं, सारिपुत्त, समये अरियसावको पविवेकं पीतिं उपसम्पज्ज विहरति, पञ्चस्स ठानानि तस्मिं समये न होन्ति। ",
"an5.176:4.3":	"यम्पिस्स कामूपसंहितं दुक्खं दोमनस्सं, तम्पिस्स तस्मिं समये न होति। ",
"an5.176:4.4":	"यम्पिस्स कामूपसंहितं सुखं सोमनस्सं, तम्पिस्स तस्मिं समये न होति। ",
"an5.176:4.5":	"यम्पिस्स अकुसलूपसंहितं दुक्खं दोमनस्सं, तम्पिस्स तस्मिं समये न होति। ",
"an5.176:4.6":	"यम्पिस्स अकुसलूपसंहितं सुखं सोमनस्सं, तम्पिस्स तस्मिं समये न होति। ",
"an5.176:4.7":	"यम्पिस्स कुसलूपसंहितं दुक्खं दोमनस्सं, तम्पिस्स तस्मिं समये न होति। ",
"an5.176:4.8":	"यस्मिं, सारिपुत्त, समये अरियसावको पविवेकं पीतिं उपसम्पज्ज विहरति, इमानिस्स पञ्च ठानानि तस्मिं समये न होन्ती”ति। ",
"an5.176:4.9":	"छट्ठं। "
}	
