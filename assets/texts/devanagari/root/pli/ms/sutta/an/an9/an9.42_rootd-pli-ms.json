{	
"an9.42:0.1":	"अङ्गुत्तर निकाय ९।४२ ",
"an9.42:0.2":	"५। सामञ्ञवग्ग ",
"an9.42:0.3":	"सम्बाधसुत्त ",
"an9.42:1.1":	"एकं समयं आयस्मा आनन्दो कोसम्बियं विहरति घोसितारामे। ",
"an9.42:1.2":	"अथ खो आयस्मा उदायी येनायस्मा आनन्दो तेनुपसङ्कमि; उपसङ्कमित्वा आयस्मता आनन्देन सद्धिं सम्मोदि। ",
"an9.42:1.3":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो आयस्मा उदायी आयस्मन्तं आनन्दं एतदवोच: ",
"an9.42:1.4":	"“वुत्तमिदं, आवुसो, पञ्चालचण्डेन देवपुत्तेन: ",
"an9.42:2.1":	"‘सम्बाधे गतं ओकासं, ",
"an9.42:2.2":	"अविद्वा भूरिमेधसो; ",
"an9.42:2.3":	"यो झानमबुज्झि बुद्धो, ",
"an9.42:2.4":	"पटिलीननिसभो मुनी’ति। ",
"an9.42:3.1":	"कतमो, आवुसो, सम्बाधो, कतमो सम्बाधे ओकासाधिगमो वुत्तो भगवता”ति? ",
"an9.42:3.2":	"“पञ्चिमे, आवुसो, कामगुणा सम्बाधो वुत्तो भगवता। ",
"an9.42:3.3":	"कतमे पञ्च? ",
"an9.42:3.4":	"चक्खुविञ्ञेय्या रूपा इट्ठा कन्ता मनापा पियरूपा कामूपसंहिता रजनीया, ",
"an9.42:3.5":	"सोतविञ्ञेय्या सद्दा …पे… ",
"an9.42:3.6":	"घानविञ्ञेय्या गन्धा … ",
"an9.42:3.7":	"जिव्हाविञ्ञेय्या रसा … ",
"an9.42:3.8":	"कायविञ्ञेय्या फोट्ठब्बा इट्ठा कन्ता मनापा पियरूपा कामूपसंहिता रजनीया। ",
"an9.42:3.9":	"इमे खो, आवुसो, पञ्च कामगुणा सम्बाधो वुत्तो भगवता। ",
"an9.42:4.1":	"इधावुसो, भिक्खु विविच्चेव कामेहि …पे… पठमं झानं उपसम्पज्ज विहरति। ",
"an9.42:4.2":	"एत्तावतापि खो, आवुसो, सम्बाधे ओकासाधिगमो वुत्तो भगवता परियायेन। ",
"an9.42:4.3":	"तत्रापत्थि सम्बाधो। ",
"an9.42:4.4":	"किञ्च तत्थ सम्बाधो? ",
"an9.42:4.5":	"यदेव तत्थ वितक्कविचारा अनिरुद्धा होन्ति, अयमेत्थ सम्बाधो। ",
"an9.42:5.1":	"पुन चपरं, आवुसो, भिक्खु वितक्कविचारानं वूपसमा …पे… दुतियं झानं उपसम्पज्ज विहरति। ",
"an9.42:5.2":	"एत्तावतापि खो, आवुसो, सम्बाधे ओकासाधिगमो वुत्तो भगवता परियायेन। ",
"an9.42:5.3":	"तत्रापत्थि सम्बाधो। ",
"an9.42:5.4":	"किञ्च तत्थ सम्बाधो? ",
"an9.42:5.5":	"यदेव तत्थ पीति अनिरुद्धा होति, अयमेत्थ सम्बाधो। ",
"an9.42:6.1":	"पुन चपरं, आवुसो, भिक्खु पीतिया च विरागा …पे… ततियं झानं उपसम्पज्ज विहरति। ",
"an9.42:6.2":	"एत्तावतापि खो, आवुसो, सम्बाधे ओकासाधिगमो वुत्तो भगवता परियायेन। ",
"an9.42:6.3":	"तत्रापत्थि सम्बाधो। ",
"an9.42:6.4":	"किञ्च तत्थ सम्बाधो? ",
"an9.42:6.5":	"यदेव तत्थ उपेक्खासुखं अनिरुद्धं होति, अयमेत्थ सम्बाधो। ",
"an9.42:7.1":	"पुन चपरं, आवुसो, भिक्खु सुखस्स च पहाना …पे… चतुत्थं झानं उपसम्पज्ज विहरति। ",
"an9.42:7.2":	"एत्तावतापि खो, आवुसो, सम्बाधे ओकासाधिगमो वुत्तो भगवता परियायेन। ",
"an9.42:7.3":	"तत्रापत्थि सम्बाधो। ",
"an9.42:7.4":	"किञ्च तत्थ सम्बाधो? ",
"an9.42:7.5":	"यदेव तत्थ रूपसञ्ञा अनिरुद्धा होति, अयमेत्थ सम्बाधो। ",
"an9.42:8.1":	"पुन चपरं, आवुसो, भिक्खु सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा ‘अनन्तो आकासो’ति आकासानञ्चायतनं उपसम्पज्ज विहरति। ",
"an9.42:8.2":	"एत्तावतापि खो, आवुसो, सम्बाधे ओकासाधिगमो वुत्तो भगवता परियायेन। ",
"an9.42:8.3":	"तत्रापत्थि सम्बाधो। ",
"an9.42:8.4":	"किञ्च तत्थ सम्बाधो? ",
"an9.42:8.5":	"यदेव तत्थ आकासानञ्चायतनसञ्ञा अनिरुद्धा होति, अयमेत्थ सम्बाधो। ",
"an9.42:9.1":	"पुन चपरं, आवुसो, भिक्खु सब्बसो आकासानञ्चायतनं समतिक्कम्म ‘अनन्तं विञ्ञाणन्’ति विञ्ञाणञ्चायतनं उपसम्पज्ज विहरति। ",
"an9.42:9.2":	"एत्तावतापि खो, आवुसो, सम्बाधे ओकासाधिगमो वुत्तो भगवता परियायेन। ",
"an9.42:9.3":	"तत्रापत्थि सम्बाधो। ",
"an9.42:9.4":	"किञ्च तत्थ सम्बाधो? ",
"an9.42:9.5":	"यदेव तत्थ विञ्ञाणञ्चायतनसञ्ञा अनिरुद्धा होति, अयमेत्थ सम्बाधो। ",
"an9.42:10.1":	"पुन चपरं, आवुसो, भिक्खु सब्बसो विञ्ञाणञ्चायतनं समतिक्कम्म ‘नत्थि किञ्ची’ति आकिञ्चञ्ञायतनं उपसम्पज्ज विहरति। ",
"an9.42:10.2":	"एत्तावतापि खो, आवुसो, सम्बाधे ओकासाधिगमो वुत्तो भगवता परियायेन। ",
"an9.42:10.3":	"तत्रापत्थि सम्बाधो। ",
"an9.42:10.4":	"किञ्च तत्थ सम्बाधो? ",
"an9.42:10.5":	"यदेव तत्थ आकिञ्चञ्ञायतनसञ्ञा अनिरुद्धा होति, अयमेत्थ सम्बाधो। ",
"an9.42:11.1":	"पुन चपरं, आवुसो, भिक्खु सब्बसो आकिञ्चञ्ञायतनं समतिक्कम्म नेवसञ्ञानासञ्ञायतनं उपसम्पज्ज विहरति। ",
"an9.42:11.2":	"एत्तावतापि खो, आवुसो, सम्बाधे ओकासाधिगमो वुत्तो भगवता परियायेन। ",
"an9.42:11.3":	"तत्रापत्थि सम्बाधो। ",
"an9.42:11.4":	"किञ्च तत्थ सम्बाधो? ",
"an9.42:11.5":	"यदेव तत्थ नेवसञ्ञानासञ्ञायतनसञ्ञा अनिरुद्धा होति, अयमेत्थ सम्बाधो। ",
"an9.42:12.1":	"पुन चपरं, आवुसो, भिक्खु सब्बसो नेवसञ्ञानासञ्ञायतनं समतिक्कम्म सञ्ञावेदयितनिरोधं उपसम्पज्ज विहरति, पञ्ञाय चस्स दिस्वा आसवा परिक्खीणा होन्ति। ",
"an9.42:12.2":	"एत्तावतापि खो, आवुसो, सम्बाधे ओकासाधिगमो वुत्तो भगवता निप्परियायेना”ति। ",
"an9.42:12.3":	"पठमं। "
}	
