{	
"an4.187:0.1":	"अङ्गुत्तर निकाय ४।१८७ ",
"an4.187:0.2":	"१९। ब्राह्मणवग्ग ",
"an4.187:0.3":	"वस्सकारसुत्त ",
"an4.187:1.1":	"एकं समयं भगवा राजगहे विहरति वेळुवने कलन्दकनिवापे। ",
"an4.187:1.2":	"अथ खो वस्सकारो ब्राह्मणो मगधमहामत्तो येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"an4.187:1.3":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो वस्सकारो ब्राह्मणो मगधमहामत्तो भगवन्तं एतदवोच: ",
"an4.187:2.1":	"“जानेय्य नु खो, भो गोतम, असप्पुरिसो असप्पुरिसं: ",
"an4.187:2.2":	"‘असप्पुरिसो अयं भवन्’”ति? ",
"an4.187:2.3":	"“अट्ठानं खो एतं, ब्राह्मण, अनवकासो यं असप्पुरिसो असप्पुरिसं जानेय्य: ",
"an4.187:2.4":	"‘असप्पुरिसो अयं भवन्’”ति। ",
"an4.187:2.5":	"“जानेय्य पन, भो गोतम, असप्पुरिसो सप्पुरिसं: ",
"an4.187:2.6":	"‘सप्पुरिसो अयं भवन्’”ति? ",
"an4.187:2.7":	"“एतम्पि खो, ब्राह्मण, अट्ठानं अनवकासो यं असप्पुरिसो सप्पुरिसं जानेय्य: ",
"an4.187:2.8":	"‘सप्पुरिसो अयं भवन्’”ति। ",
"an4.187:2.9":	"“जानेय्य नु खो, भो गोतम, सप्पुरिसो सप्पुरिसं: ",
"an4.187:2.10":	"‘सप्पुरिसो अयं भवन्’”ति? ",
"an4.187:2.11":	"“ठानं खो एतं, ब्राह्मण, विज्जति यं सप्पुरिसो सप्पुरिसं जानेय्य: ",
"an4.187:2.12":	"‘सप्पुरिसो अयं भवन्’”ति। ",
"an4.187:2.13":	"“जानेय्य पन, भो गोतम, सप्पुरिसो असप्पुरिसं: ",
"an4.187:2.14":	"‘असप्पुरिसो अयं भवन्’”ति? ",
"an4.187:2.15":	"“एतम्पि खो, ब्राह्मण, ठानं विज्जति यं सप्पुरिसो असप्पुरिसं जानेय्य: ",
"an4.187:2.16":	"‘असप्पुरिसो अयं भवन्’”ति। ",
"an4.187:3.1":	"“अच्छरियं, भो गोतम, अब्भुतं, भो गोतम। ",
"an4.187:3.2":	"याव सुभासितञ्चिदं भोता गोतमेन: ",
"an4.187:3.3":	"‘अट्ठानं खो एतं, ब्राह्मण, अनवकासो यं असप्पुरिसो असप्पुरिसं जानेय्य—",
"an4.187:3.4":	"असप्पुरिसो अयं भवन्ति। ",
"an4.187:3.5":	"एतम्पि खो, ब्राह्मण, अट्ठानं अनवकासो यं असप्पुरिसो सप्पुरिसं जानेय्य—",
"an4.187:3.6":	"सप्पुरिसो अयं भवन्ति। ",
"an4.187:3.7":	"ठानं खो एतं, ब्राह्मण, विज्जति यं सप्पुरिसो सप्पुरिसं जानेय्य—",
"an4.187:3.8":	"सप्पुरिसो अयं भवन्ति। ",
"an4.187:3.9":	"एतम्पि खो, ब्राह्मण, ठानं विज्जति यं सप्पुरिसो असप्पुरिसं जानेय्य—",
"an4.187:3.10":	"असप्पुरिसो अयं भवन्’ति। ",
"an4.187:4.1":	"एकमिदं, भो गोतम, समयं तोदेय्यस्स ब्राह्मणस्स परिसति परूपारम्भं वत्तेन्ति: ",
"an4.187:4.2":	"‘बालो अयं राजा एळेय्यो समणे रामपुत्ते अभिप्पसन्नो, समणे च पन रामपुत्ते एवरूपं परमनिपच्चकारं करोति, यदिदं अभिवादनं पच्चुट्ठानं अञ्जलिकम्मं सामीचिकम्मन्ति। ",
"an4.187:4.3":	"इमेपि रञ्ञो एळेय्यस्स परिहारका बाला—",
"an4.187:4.4":	"यमको मोग्गल्लो उग्गो नाविन्दकी गन्धब्बो अग्गिवेस्सो, ये समणे रामपुत्ते अभिप्पसन्ना, समणे च पन रामपुत्ते एवरूपं परमनिपच्चकारं करोन्ति, यदिदं अभिवादनं पच्चुट्ठानं अञ्जलिकम्मं सामीचिकम्मन्’ति। ",
"an4.187:4.5":	"त्यास्सुदं तोदेय्यो ब्राह्मणो इमिना नयेन नेति। ",
"an4.187:4.6":	"‘तं किं मञ्ञन्ति, भोन्तो, ",
"an4.187:4.7":	"पण्डितो राजा एळेय्यो करणीयाधिकरणीयेसु वचनीयाधिवचनीयेसु अलमत्थदसतरेहि अलमत्थदसतरो’ति? ",
"an4.187:4.8":	"‘एवं, भो, पण्डितो राजा एळेय्यो करणीयाधिकरणीयेसु वचनीयाधिवचनीयेसु अलमत्थदसतरेहि अलमत्थदसतरोति। ",
"an4.187:5.1":	"यस्मा च खो, भो, समणो रामपुत्तो रञ्ञा एळेय्येन पण्डितेन पण्डिततरो करणीयाधिकरणीयेसु वचनीयाधिवचनीयेसु अलमत्थदसतरेन अलमत्थदसतरो, तस्मा राजा एळेय्यो समणे रामपुत्ते अभिप्पसन्नो, समणे च पन रामपुत्ते एवरूपं परमनिपच्चकारं करोति, यदिदं अभिवादनं पच्चुट्ठानं अञ्जलिकम्मं सामीचिकम्मं’। ",
"an4.187:6.1":	"‘तं किं मञ्ञन्ति, भोन्तो, ",
"an4.187:6.2":	"पण्डिता रञ्ञो एळेय्यस्स परिहारका—",
"an4.187:6.3":	"यमको मोग्गल्लो उग्गो नाविन्दकी गन्धब्बो अग्गिवेस्सो, करणीयाधिकरणीयेसु वचनीयाधिवचनीयेसु अलमत्थदसतरेहि अलमत्थदसतरा’ति? ",
"an4.187:6.4":	"‘एवं, भो, पण्डिता रञ्ञो एळेय्यस्स परिहारका—",
"an4.187:6.5":	"यमको मोग्गल्लो उग्गो नाविन्दकी गन्धब्बो अग्गिवेस्सो, करणीयाधिकरणीयेसु वचनीयाधिवचनीयेसु अलमत्थदसतरेहि अलमत्थदसतराति। ",
"an4.187:7.1":	"यस्मा च खो, भो, समणो रामपुत्तो रञ्ञो एळेय्यस्स परिहारकेहि पण्डितेहि पण्डिततरो करणीयाधिकरणीयेसु वचनीयाधिवचनीयेसु अलमत्थदसतरेहि अलमत्थदसतरो, तस्मा रञ्ञो एळेय्यस्स परिहारका समणे रामपुत्ते अभिप्पसन्ना; ",
"an4.187:7.2":	"समणे च पन रामपुत्ते एवरूपं परमनिपच्चकारं करोन्ति, यदिदं अभिवादनं पच्चुट्ठानं अञ्जलिकम्मं सामीचिकम्मन्’ति। ",
"an4.187:8.1":	"अच्छरियं, भो गोतम, अब्भुतं, भो गोतम। ",
"an4.187:8.2":	"याव सुभासितञ्चिदं भोता गोतमेन: ",
"an4.187:8.3":	"‘अट्ठानं खो एतं, ब्राह्मण, अनवकासो यं असप्पुरिसो असप्पुरिसं जानेय्य—",
"an4.187:8.4":	"असप्पुरिसो अयं भवन्ति। ",
"an4.187:8.5":	"एतम्पि खो, ब्राह्मण, अट्ठानं अनवकासो यं असप्पुरिसो सप्पुरिसं जानेय्य—",
"an4.187:8.6":	"सप्पुरिसो अयं भवन्ति। ",
"an4.187:8.7":	"ठानं खो एतं, ब्राह्मण, विज्जति यं सप्पुरिसो सप्पुरिसं जानेय्य—",
"an4.187:8.8":	"सप्पुरिसो अयं भवन्ति। ",
"an4.187:8.9":	"एतम्पि खो, ब्राह्मण, ठानं विज्जति यं सप्पुरिसो असप्पुरिसं जानेय्य—",
"an4.187:8.10":	"असप्पुरिसो अयं भवन्’ति। ",
"an4.187:8.11":	"हन्द च दानि मयं, भो गोतम, गच्छाम। ",
"an4.187:8.12":	"बहुकिच्चा मयं बहुकरणीया”ति। ",
"an4.187:8.13":	"“यस्सदानि त्वं, ब्राह्मण, कालं मञ्ञसी”ति। ",
"an4.187:9.1":	"अथ खो वस्सकारो ब्राह्मणो मगधमहामत्तो भगवतो भासितं अभिनन्दित्वा अनुमोदित्वा उट्ठायासना पक्कामीति। ",
"an4.187:9.2":	"सत्तमं। "
}	
