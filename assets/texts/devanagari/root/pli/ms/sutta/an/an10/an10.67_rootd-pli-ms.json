{	
"an10.67:0.1":	"अङ्गुत्तर निकाय १०।६७ ",
"an10.67:0.2":	"७। यमकवग्ग ",
"an10.67:0.3":	"पठमनळकपानसुत्त ",
"an10.67:1.1":	"एकं समयं भगवा कोसलेसु चारिकं चरमानो महता भिक्खुसङ्घेन सद्धिं येन नळकपानं नाम कोसलानं निगमो तदवसरि। ",
"an10.67:1.2":	"तत्र सुदं भगवा नळकपाने विहरति पलासवने। ",
"an10.67:1.3":	"तेन खो पन समयेन भगवा तदहुपोसथे भिक्खुसङ्घपरिवुतो निसिन्नो होति। ",
"an10.67:1.4":	"अथ खो भगवा बहुदेव रत्तिं भिक्खूनं धम्मिया कथाय सन्दस्सेत्वा समादपेत्वा समुत्तेजेत्वा सम्पहंसेत्वा तुण्हीभूतं तुण्हीभूतं भिक्खुसङ्घं अनुविलोकेत्वा आयस्मन्तं सारिपुत्तं आमन्तेसि: ",
"an10.67:2.1":	"“विगतथिनमिद्धो खो, सारिपुत्त, भिक्खुसङ्घो। ",
"an10.67:2.2":	"पटिभातु तं, सारिपुत्त, भिक्खूनं धम्मी कथा। ",
"an10.67:2.3":	"पिट्ठि मे आगिलायति; ",
"an10.67:2.4":	"तमहं आयमिस्सामी”ति। ",
"an10.67:2.5":	"“एवं, भन्ते”ति खो आयस्मा सारिपुत्तो भगवतो पच्चस्सोसि। ",
"an10.67:3.1":	"अथ खो भगवा चतुग्गुणं सङ्घाटिं पञ्ञापेत्वा दक्खिणेन पस्सेन सीहसेय्यं कप्पेसि पादे पादं अच्चाधाय सतो सम्पजानो उट्ठानसञ्ञं मनसि करित्वा। ",
"an10.67:3.2":	"तत्र खो आयस्मा सारिपुत्तो भिक्खू आमन्तेसि: ",
"an10.67:3.3":	"“आवुसो भिक्खवे”ति। ",
"an10.67:3.4":	"“आवुसो”ति खो ते भिक्खू आयस्मतो सारिपुत्तस्स पच्चस्सोसुं। ",
"an10.67:3.5":	"आयस्मा सारिपुत्तो एतदवोच: ",
"an10.67:4.1":	"“यस्स कस्सचि, आवुसो, सद्धा नत्थि कुसलेसु धम्मेसु, हिरी नत्थि … ",
"an10.67:4.2":	"ओत्तप्पं नत्थि … ",
"an10.67:4.3":	"वीरियं नत्थि … ",
"an10.67:4.4":	"पञ्ञा नत्थि कुसलेसु धम्मेसु, तस्स या रत्ति वा दिवसो वा आगच्छति, हानियेव पाटिकङ्खा कुसलेसु धम्मेसु नो वुद्धि। ",
"an10.67:4.5":	"सेय्यथापि, आवुसो, काळपक्खे चन्दस्स या रत्ति वा दिवसो वा आगच्छति, हायतेव वण्णेन हायति मण्डलेन हायति आभाय हायति आरोहपरिणाहेन; ",
"an10.67:4.6":	"एवमेवं खो, आवुसो, यस्स कस्सचि सद्धा नत्थि कुसलेसु धम्मेसु, हिरी नत्थि … ",
"an10.67:4.7":	"ओत्तप्पं नत्थि … ",
"an10.67:4.8":	"वीरियं नत्थि … ",
"an10.67:4.9":	"पञ्ञा नत्थि कुसलेसु धम्मेसु, तस्स या रत्ति वा दिवसो वा आगच्छति, हानियेव पाटिकङ्खा कुसलेसु धम्मेसु नो वुद्धि। ",
"an10.67:5.1":	"‘अस्सद्धो पुरिसपुग्गलो’ति, आवुसो, परिहानमेतं; ",
"an10.67:5.2":	"‘अहिरिको पुरिसपुग्गलो’ति, आवुसो, परिहानमेतं; ",
"an10.67:5.3":	"‘अनोत्तप्पी पुरिसपुग्गलो’ति, आवुसो, परिहानमेतं; ",
"an10.67:5.4":	"‘कुसीतो पुरिसपुग्गलो’ति, आवुसो, परिहानमेतं; ",
"an10.67:5.5":	"‘दुप्पञ्ञो पुरिसपुग्गलो’ति, आवुसो, परिहानमेतं; ",
"an10.67:5.6":	"‘कोधनो पुरिसपुग्गलो’ति, आवुसो, परिहानमेतं; ",
"an10.67:5.7":	"‘उपनाही पुरिसपुग्गलो’ति, आवुसो, परिहानमेतं; ",
"an10.67:5.8":	"‘पापिच्छो पुरिसपुग्गलो’ति, आवुसो, परिहानमेतं; ",
"an10.67:5.9":	"‘पापमित्तो पुरिसपुग्गलो’ति, आवुसो, परिहानमेतं; ",
"an10.67:5.10":	"‘मिच्छादिट्ठिको पुरिसपुग्गलो’ति, आवुसो, परिहानमेतं। ",
"an10.67:6.1":	"यस्स कस्सचि, आवुसो, सद्धा अत्थि कुसलेसु धम्मेसु, हिरी अत्थि … ",
"an10.67:6.2":	"ओत्तप्पं अत्थि … ",
"an10.67:6.3":	"पञ्ञा अत्थि कुसलेसु धम्मेसु, तस्स या रत्ति वा दिवसो वा आगच्छति, वुद्धियेव पाटिकङ्खा कुसलेसु धम्मेसु नो परिहानि। ",
"an10.67:6.4":	"सेय्यथापि, आवुसो, जुण्हपक्खे चन्दस्स या रत्ति वा दिवसो वा आगच्छति, वड्ढतेव वण्णेन वड्ढति मण्डलेन वड्ढति आभाय वड्ढति आरोहपरिणाहेन; ",
"an10.67:6.5":	"एवमेवं खो, आवुसो, यस्स कस्सचि सद्धा अत्थि कुसलेसु धम्मेसु, हिरी अत्थि … ",
"an10.67:6.6":	"ओत्तप्पं अत्थि … ",
"an10.67:6.7":	"वीरियं अत्थि … ",
"an10.67:6.8":	"पञ्ञा अत्थि कुसलेसु धम्मेसु, तस्स या रत्ति वा दिवसो वा आगच्छति, वुद्धियेव पाटिकङ्खा कुसलेसु धम्मेसु नो परिहानि। ",
"an10.67:7.1":	"‘सद्धो पुरिसपुग्गलो’ति, आवुसो, अपरिहानमेतं; ",
"an10.67:7.2":	"‘हिरीमा पुरिसपुग्गलो’ति, आवुसो, अपरिहानमेतं; ",
"an10.67:7.3":	"‘ओत्तप्पी पुरिसपुग्गलो’ति, आवुसो, अपरिहानमेतं; ",
"an10.67:7.4":	"‘आरद्धवीरियो पुरिसपुग्गलो’ति, आवुसो, अपरिहानमेतं; ",
"an10.67:7.5":	"‘पञ्ञवा पुरिसपुग्गलो’ति, आवुसो, अपरिहानमेतं; ",
"an10.67:7.6":	"‘अक्कोधनो पुरिसपुग्गलो’ति, आवुसो, अपरिहानमेतं; ",
"an10.67:7.7":	"‘अनुपनाही पुरिसपुग्गलो’ति, आवुसो, अपरिहानमेतं; ",
"an10.67:7.8":	"‘अप्पिच्छो पुरिसपुग्गलो’ति, आवुसो, अपरिहानमेतं; ",
"an10.67:7.9":	"‘कल्याणमित्तो पुरिसपुग्गलो’ति, आवुसो, अपरिहानमेतं; ",
"an10.67:7.10":	"‘सम्मादिट्ठिको पुरिसपुग्गलो’ति, आवुसो, अपरिहानमेतन्”ति। ",
"an10.67:8.1":	"अथ खो भगवा पच्चुट्ठाय आयस्मन्तं सारिपुत्तं आमन्तेसि: ",
"an10.67:8.2":	"“साधु साधु, सारिपुत्त। ",
"an10.67:8.3":	"यस्स कस्सचि, सारिपुत्त, सद्धा नत्थि कुसलेसु धम्मेसु, हिरी नत्थि … ",
"an10.67:8.4":	"ओत्तप्पं नत्थि … ",
"an10.67:8.5":	"वीरियं नत्थि … ",
"an10.67:8.6":	"पञ्ञा नत्थि कुसलेसु धम्मेसु, तस्स या रत्ति वा दिवसो वा आगच्छति, हानियेव पाटिकङ्खा कुसलेसु धम्मेसु नो वुद्धि। ",
"an10.67:8.7":	"सेय्यथापि, सारिपुत्त, काळपक्खे चन्दस्स या रत्ति वा दिवसो वा आगच्छति, हायतेव वण्णेन हायति मण्डलेन हायति आभाय हायति आरोहपरिणाहेन; ",
"an10.67:8.8":	"एवमेवं खो, सारिपुत्त, यस्स कस्सचि सद्धा नत्थि कुसलेसु धम्मेसु …पे… ",
"an10.67:8.9":	"पञ्ञा नत्थि कुसलेसु धम्मेसु, तस्स या रत्ति वा दिवसो वा …पे… नो वुद्धि। ",
"an10.67:9.1":	"‘अस्सद्धो पुरिसपुग्गलो’ति, सारिपुत्त, परिहानमेतं; ",
"an10.67:9.2":	"अहिरिको … ",
"an10.67:9.3":	"अनोत्तप्पी … ",
"an10.67:9.4":	"कुसीतो … ",
"an10.67:9.5":	"दुप्पञ्ञो … ",
"an10.67:9.6":	"कोधनो … ",
"an10.67:9.7":	"उपनाही … ",
"an10.67:9.8":	"पापिच्छो … ",
"an10.67:9.9":	"पापमित्तो … ",
"an10.67:9.10":	"‘मिच्छादिट्ठिको पुरिसपुग्गलो’ति, सारिपुत्त, परिहानमेतं। ",
"an10.67:10.1":	"यस्स कस्सचि, सारिपुत्त, सद्धा अत्थि कुसलेसु धम्मेसु, हिरी अत्थि … ",
"an10.67:10.2":	"ओत्तप्पं अत्थि … ",
"an10.67:10.3":	"वीरियं अत्थि … ",
"an10.67:10.4":	"पञ्ञा अत्थि कुसलेसु धम्मेसु, तस्स या रत्ति वा दिवसो वा आगच्छति, वुद्धियेव पाटिकङ्खा कुसलेसु धम्मेसु नो परिहानि। ",
"an10.67:10.5":	"सेय्यथापि, सारिपुत्त, जुण्हपक्खे चन्दस्स या रत्ति वा दिवसो वा आगच्छति, वड्ढतेव वण्णेन वड्ढति मण्डलेन वड्ढति आभाय वड्ढति आरोहपरिणाहेन; ",
"an10.67:10.6":	"एवमेवं खो, सारिपुत्त, यस्स कस्सचि सद्धा अत्थि कुसलेसु धम्मेसु, हिरी अत्थि … ",
"an10.67:10.7":	"ओत्तप्पं अत्थि … ",
"an10.67:10.8":	"वीरियं अत्थि … ",
"an10.67:10.9":	"पञ्ञा अत्थि कुसलेसु धम्मेसु, तस्स या रत्ति वा दिवसो वा आगच्छति, वुद्धियेव पाटिकङ्खा कुसलेसु धम्मेसु नो परिहानि। ",
"an10.67:11.1":	"‘सद्धो पुरिसपुग्गलो’ति, सारिपुत्त, अपरिहानमेतं; ",
"an10.67:11.2":	"हिरीमा … ",
"an10.67:11.3":	"ओत्तप्पी … ",
"an10.67:11.4":	"आरद्धवीरियो … ",
"an10.67:11.5":	"पञ्ञवा … ",
"an10.67:11.6":	"अक्कोधनो … ",
"an10.67:11.7":	"अनुपनाही … ",
"an10.67:11.8":	"अप्पिच्छो … ",
"an10.67:11.9":	"कल्याणमित्तो … ",
"an10.67:11.10":	"‘सम्मादिट्ठिको पुरिसपुग्गलो’ति, सारिपुत्त, अपरिहानमेतन्”ति। ",
"an10.67:11.11":	"सत्तमं। "
}	
