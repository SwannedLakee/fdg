{	
"an4.114:0.1":	"अङ्गुत्तर निकाय ४।११४ ",
"an4.114:0.2":	"१२। केसिवग्ग ",
"an4.114:0.3":	"नागसुत्त ",
"an4.114:1.1":	"“चतूहि, भिक्खवे, अङ्गेहि समन्नागतो रञ्ञो नागो राजारहो होति राजभोग्गो, रञ्ञो अङ्गन्तेव सङ्खं गच्छति। ",
"an4.114:1.2":	"कतमेहि चतूहि? ",
"an4.114:1.3":	"इध, भिक्खवे, रञ्ञो नागो सोता च होति, हन्ता च, खन्ता च, गन्ता च। ",
"an4.114:2.1":	"कथञ्च, भिक्खवे, रञ्ञो नागो सोता होति? ",
"an4.114:2.2":	"इध, भिक्खवे, रञ्ञो नागो यमेनं हत्थिदम्मसारथि कारणं कारेति—",
"an4.114:2.3":	"यदि वा कतपुब्बं यदि वा अकतपुब्बं—",
"an4.114:2.4":	"तं अट्ठिं कत्वा मनसि कत्वा सब्बचेतसा समन्नाहरित्वा ओहितसोतो सुणाति। ",
"an4.114:2.5":	"एवं खो, भिक्खवे, रञ्ञो नागो सोता होति। ",
"an4.114:3.1":	"कथञ्च, भिक्खवे, रञ्ञो नागो हन्ता होति? ",
"an4.114:3.2":	"इध, भिक्खवे, रञ्ञो नागो सङ्गामगतो हत्थिम्पि हनति, हत्थारुहम्पि हनति, अस्सम्पि हनति, अस्सारुहम्पि हनति, रथम्पि हनति, रथिकम्पि हनति, पत्तिकम्पि हनति। ",
"an4.114:3.3":	"एवं खो, भिक्खवे, रञ्ञो नागो हन्ता होति। ",
"an4.114:4.1":	"कथञ्च, भिक्खवे, रञ्ञो नागो खन्ता होति? ",
"an4.114:4.2":	"इध भिक्खवे, रञ्ञो नागो सङ्गामगतो खमो होति सत्तिप्पहारानं असिप्पहारानं उसुप्पहारानं फरसुप्पहारानं भेरिपणवसङ्खतिणवनिन्नादसद्दानं। ",
"an4.114:4.3":	"एवं खो, भिक्खवे, रञ्ञो नागो खन्ता होति। ",
"an4.114:5.1":	"कथञ्च, भिक्खवे, रञ्ञो नागो गन्ता होति? ",
"an4.114:5.2":	"इध, भिक्खवे, रञ्ञो नागो यमेनं हत्थिदम्मसारथि दिसं पेसेति—",
"an4.114:5.3":	"यदि वा गतपुब्बं यदि वा अगतपुब्बं—",
"an4.114:5.4":	"तं खिप्पमेव गन्ता होति। ",
"an4.114:5.5":	"एवं खो, भिक्खवे, रञ्ञो नागो गन्ता होति। ",
"an4.114:5.6":	"इमेहि खो, भिक्खवे, चतूहि अङ्गेहि समन्नागतो रञ्ञो नागो राजारहो होति राजभोग्गो, रञ्ञो अङ्गन्तेव सङ्खं गच्छति। ",
"an4.114:6.1":	"एवमेवं खो, भिक्खवे, चतूहि धम्मेहि समन्नागतो भिक्खु आहुनेय्यो होति …पे… अनुत्तरं पुञ्ञक्खेत्तं लोकस्स। ",
"an4.114:6.2":	"कतमेहि चतूहि? ",
"an4.114:6.3":	"इध, भिक्खवे, भिक्खु सोता च होति, हन्ता च, खन्ता च, गन्ता च। ",
"an4.114:7.1":	"कथञ्च, भिक्खवे, भिक्खु सोता होति? ",
"an4.114:7.2":	"इध, भिक्खवे, भिक्खु तथागतप्पवेदिते धम्मविनये देसियमाने अट्ठिं कत्वा मनसि कत्वा सब्बचेतसा समन्नाहरित्वा ओहितसोतो धम्मं सुणाति। ",
"an4.114:7.3":	"एवं खो, भिक्खवे, भिक्खु सोता होति। ",
"an4.114:8.1":	"कथञ्च, भिक्खवे, भिक्खु हन्ता होति? ",
"an4.114:8.2":	"इध, भिक्खवे, भिक्खु उप्पन्नं कामवितक्कं नाधिवासेति पजहति विनोदेति हनति ब्यन्तीकरोति अनभावं गमेति, उप्पन्नं ब्यापादवितक्कं …पे… उप्पन्नं विहिंसावितक्कं …पे… उप्पन्नुप्पन्ने पापके अकुसले धम्मे नाधिवासेति पजहति विनोदेति हनति ब्यन्तीकरोति अनभावं गमेति। ",
"an4.114:8.3":	"एवं खो, भिक्खवे, भिक्खु हन्ता होति। ",
"an4.114:9.1":	"कथञ्च, भिक्खवे, भिक्खु खन्ता होति? ",
"an4.114:9.2":	"इध, भिक्खवे, भिक्खु खमो होति सीतस्स उण्हस्स जिघच्छाय पिपासाय, डंसमकसवातातपसरीसपसम्फस्सानं दुरुत्तानं दुरागतानं वचनपथानं उप्पन्नानं सारीरिकानं वेदनानं दुक्खानं तिब्बानं खरानं कटुकानं असातानं अमनापानं पाणहरानं अधिवासकजातिको होति। ",
"an4.114:9.3":	"एवं खो, भिक्खवे, भिक्खु खन्ता होति। ",
"an4.114:10.1":	"कथञ्च, भिक्खवे, भिक्खु गन्ता होति? ",
"an4.114:10.2":	"इध, भिक्खवे, भिक्खु यायं दिसा अगतपुब्बा इमिना दीघेन अद्धुना यदिदं सब्बसङ्खारसमथो सब्बूपधिपटिनिस्सग्गो तण्हाक्खयो विरागो निरोधो निब्बानं, तं खिप्पञ्ञेव गन्ता होति। ",
"an4.114:10.3":	"एवं खो, भिक्खवे, भिक्खु गन्ता होति। ",
"an4.114:10.4":	"इमेहि खो, भिक्खवे, चतूहि धम्मेहि समन्नागतो भिक्खु आहुनेय्यो होति …पे… अनुत्तरं पुञ्ञक्खेत्तं लोकस्सा”ति। ",
"an4.114:10.5":	"चतुत्थं। "
}	
