{	
"an6.69:0.1":	"अङ्गुत्तर निकाय ६।६९ ",
"an6.69:0.2":	"७। देवतावग्ग ",
"an6.69:0.3":	"देवतासुत्त ",
"an6.69:1.1":	"अथ खो अञ्ञतरा देवता अभिक्कन्ताय रत्तिया अभिक्कन्तवण्णा केवलकप्पं जेतवनं ओभासेत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं अट्ठासि। एकमन्तं ठिता खो सा देवता भगवन्तं एतदवोच: ",
"an6.69:1.2":	"“छयिमे, भन्ते, धम्मा भिक्खुनो अपरिहानाय संवत्तन्ति। ",
"an6.69:1.3":	"कतमे छ? ",
"an6.69:1.4":	"सत्थुगारवता, धम्मगारवता, सङ्घगारवता, सिक्खागारवता, सोवचस्सता, कल्याणमित्तता—",
"an6.69:1.5":	"इमे खो, भन्ते, छ धम्मा भिक्खुनो अपरिहानाय संवत्तन्ती”ति। ",
"an6.69:1.6":	"इदमवोच सा देवता। ",
"an6.69:1.7":	"समनुञ्ञो सत्था अहोसि। ",
"an6.69:1.8":	"अथ खो सा देवता “समनुञ्ञो मे सत्था”ति भगवन्तं अभिवादेत्वा पदक्खिणं कत्वा तत्थेवन्तरधायि। ",
"an6.69:2.1":	"अथ खो भगवा तस्सा रत्तिया अच्चयेन भिक्खू आमन्तेसि: ",
"an6.69:2.2":	"“इमं, भिक्खवे, रत्तिं अञ्ञतरा देवता अभिक्कन्ताय रत्तिया अभिक्कन्तवण्णा केवलकप्पं जेतवनं ओभासेत्वा येनाहं तेनुपसङ्कमि; उपसङ्कमित्वा मं अभिवादेत्वा एकमन्तं अट्ठासि। एकमन्तं ठिता खो, भिक्खवे, सा देवता मं एतदवोच: ",
"an6.69:2.3":	"‘छयिमे, भन्ते, धम्मा भिक्खुनो अपरिहानाय संवत्तन्ति। ",
"an6.69:2.4":	"कतमे छ? ",
"an6.69:2.5":	"सत्थुगारवता, धम्मगारवता, सङ्घगारवता, सिक्खागारवता, सोवचस्सता, कल्याणमित्तता—",
"an6.69:2.6":	"इमे खो, भन्ते, छ धम्मा भिक्खुनो अपरिहानाय संवत्तन्ती’ति। ",
"an6.69:2.7":	"इदमवोच, भिक्खवे, सा देवता। ",
"an6.69:2.8":	"इदं वत्वा मं अभिवादेत्वा पदक्खिणं कत्वा तत्थेवन्तरधायी”ति। ",
"an6.69:3.1":	"एवं वुत्ते आयस्मा सारिपुत्तो भगवन्तं अभिवादेत्वा एतदवोच: ",
"an6.69:3.2":	"“इमस्स खो अहं, भन्ते, भगवता सङ्खित्तेन भासितस्स एवं वित्थारेन अत्थं आजानामि। ",
"an6.69:3.3":	"इध, भन्ते, भिक्खु अत्तना च सत्थुगारवो होति सत्थुगारवताय च वण्णवादी। ",
"an6.69:3.4":	"ये चञ्ञे भिक्खू न सत्थुगारवा ते च सत्थुगारवताय समादपेति। ",
"an6.69:3.5":	"ये चञ्ञे भिक्खू सत्थुगारवा तेसञ्च वण्णं भणति भूतं तच्छं कालेन। ",
"an6.69:3.6":	"अत्तना च धम्मगारवो होति … ",
"an6.69:3.7":	"सङ्घगारवो होति … ",
"an6.69:3.8":	"सिक्खागारवो होति … ",
"an6.69:3.9":	"सुवचो होति … ",
"an6.69:3.10":	"कल्याणमित्तो होति कल्याणमित्तताय च वण्णवादी। ",
"an6.69:3.11":	"ये चञ्ञे भिक्खू न कल्याणमित्ता ते च कल्याणमित्तताय समादपेति। ",
"an6.69:3.12":	"ये चञ्ञे भिक्खू कल्याणमित्ता तेसञ्च वण्णं भणति भूतं तच्छं कालेन। ",
"an6.69:3.13":	"इमस्स खो अहं, भन्ते, भगवता सङ्खित्तेन भासितस्स एवं वित्थारेन अत्थं आजानामी”ति। ",
"an6.69:4.1":	"“साधु साधु, सारिपुत्त। ",
"an6.69:4.2":	"साधु खो त्वं, सारिपुत्त, इमस्स मया सङ्खित्तेन भासितस्स एवं वित्थारेन अत्थं आजानासि। ",
"an6.69:4.3":	"इध, सारिपुत्त, भिक्खु अत्तना च सत्थुगारवो होति सत्थुगारवताय च वण्णवादी। ",
"an6.69:4.4":	"ये चञ्ञे भिक्खू न सत्थुगारवा ते च सत्थुगारवताय समादपेति। ",
"an6.69:4.5":	"ये चञ्ञे भिक्खू सत्थुगारवा तेसञ्च वण्णं भणति भूतं तच्छं कालेन। ",
"an6.69:4.6":	"अत्तना च धम्मगारवो होति … ",
"an6.69:4.7":	"सङ्घगारवो होति … ",
"an6.69:4.8":	"सिक्खागारवो होति … ",
"an6.69:4.9":	"सुवचो होति … ",
"an6.69:4.10":	"कल्याणमित्तो होति कल्याणमित्तताय च वण्णवादी। ",
"an6.69:4.11":	"ये चञ्ञे भिक्खू न कल्याणमित्ता ते च कल्याणमित्तताय समादपेति। ",
"an6.69:4.12":	"ये चञ्ञे भिक्खू कल्याणमित्ता तेसञ्च वण्णं भणति भूतं तच्छं कालेन। ",
"an6.69:4.13":	"इमस्स खो, सारिपुत्त, मया सङ्खित्तेन भासितस्स एवं वित्थारेन अत्थो दट्ठब्बो”ति। ",
"an6.69:4.14":	"पञ्चमं। "
}	
