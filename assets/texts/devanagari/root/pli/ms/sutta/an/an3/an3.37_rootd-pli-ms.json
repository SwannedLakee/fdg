{	
"an3.37:0.1":	"अङ्गुत्तर निकाय ३।३७ ",
"an3.37:0.2":	"४। देवदूतवग्ग ",
"an3.37:0.3":	"चतुमहाराजसुत्त ",
"an3.37:1.1":	"“अट्ठमियं, भिक्खवे, पक्खस्स चतुन्नं महाराजानं अमच्चा पारिसज्जा इमं लोकं अनुविचरन्ति: ",
"an3.37:1.2":	"‘कच्चि बहू मनुस्सा मनुस्सेसु मत्तेय्या पेत्तेय्या सामञ्ञा ब्रह्मञ्ञा कुले जेट्ठापचायिनो उपोसथं उपवसन्ति पटिजागरोन्ति पुञ्ञानि करोन्ती’ति। ",
"an3.37:1.3":	"चातुद्दसिं, भिक्खवे, पक्खस्स चतुन्नं महाराजानं पुत्ता इमं लोकं अनुविचरन्ति: ",
"an3.37:1.4":	"‘कच्चि बहू मनुस्सा मनुस्सेसु मत्तेय्या पेत्तेय्या सामञ्ञा ब्रह्मञ्ञा कुले जेट्ठापचायिनो उपोसथं उपवसन्ति पटिजागरोन्ति पुञ्ञानि करोन्ती’ति। ",
"an3.37:1.5":	"तदहु, भिक्खवे, उपोसथे पन्नरसे चत्तारो महाराजानो सामञ्ञेव इमं लोकं अनुविचरन्ति: ",
"an3.37:1.6":	"‘कच्चि बहू मनुस्सा मनुस्सेसु मत्तेय्या पेत्तेय्या सामञ्ञा ब्रह्मञ्ञा कुले जेट्ठापचायिनो उपोसथं उपवसन्ति पटिजागरोन्ति पुञ्ञानि करोन्ती’ति। ",
"an3.37:2.1":	"सचे, भिक्खवे, अप्पका होन्ति मनुस्सा मनुस्सेसु मत्तेय्या पेत्तेय्या सामञ्ञा ब्रह्मञ्ञा कुले जेट्ठापचायिनो उपोसथं उपवसन्ति पटिजागरोन्ति पुञ्ञानि करोन्ति। ",
"an3.37:2.2":	"तमेनं, भिक्खवे, चत्तारो महाराजानो देवानं तावतिंसानं सुधम्माय सभाय सन्निसिन्नानं सन्निपतितानं आरोचेन्ति: ",
"an3.37:2.3":	"‘अप्पका खो, मारिसा, मनुस्सा मनुस्सेसु मत्तेय्या पेत्तेय्या सामञ्ञा ब्रह्मञ्ञा कुले जेट्ठापचायिनो उपोसथं उपवसन्ति पटिजागरोन्ति पुञ्ञानि करोन्ती’ति। ",
"an3.37:2.4":	"तेन खो, भिक्खवे, देवा तावतिंसा अनत्तमना होन्ति: ",
"an3.37:2.5":	"‘दिब्बा वत, भो, काया परिहायिस्सन्ति, परिपूरिस्सन्ति असुरकाया’ति। ",
"an3.37:3.1":	"सचे पन, भिक्खवे, बहू होन्ति मनुस्सा मनुस्सेसु मत्तेय्या पेत्तेय्या सामञ्ञा ब्रह्मञ्ञा कुले जेट्ठापचायिनो उपोसथं उपवसन्ति पटिजागरोन्ति पुञ्ञानि करोन्ति। ",
"an3.37:3.2":	"तमेनं, भिक्खवे, चत्तारो महाराजानो देवानं तावतिंसानं सुधम्माय सभाय सन्निसिन्नानं सन्निपतितानं आरोचेन्ति: ",
"an3.37:3.3":	"‘बहू खो, मारिसा, मनुस्सा मनुस्सेसु मत्तेय्या पेत्तेय्या सामञ्ञा ब्रह्मञ्ञा कुले जेट्ठापचायिनो उपोसथं उपवसन्ति पटिजागरोन्ति पुञ्ञानि करोन्ती’ति। ",
"an3.37:3.4":	"तेन, भिक्खवे, देवा तावतिंसा अत्तमना होन्ति: ",
"an3.37:3.5":	"‘दिब्बा वत भो काया परिपूरिस्सन्ति, परिहायिस्सन्ति असुरकाया’ति। ",
"an3.37:4.1":	"भूतपुब्बं, भिक्खवे, सक्को देवानमिन्दो देवे तावतिंसे अनुनयमानो तायं वेलायं इमं गाथं अभासि: ",
"an3.37:5.1":	"‘चातुद्दसिं पञ्चदसिं, ",
"an3.37:5.2":	"या च पक्खस्स अट्ठमी; ",
"an3.37:5.3":	"पाटिहारियपक्खञ्च, ",
"an3.37:5.4":	"अट्ठङ्गसुसमागतं; ",
"an3.37:5.5":	"उपोसथं उपवसेय्य, ",
"an3.37:5.6":	"योपिस्स मादिसो नरो’ति। ",
"an3.37:6.1":	"सा खो पनेसा, भिक्खवे, सक्केन देवानमिन्देन गाथा दुग्गीता न सुगीता दुब्भासिता न सुभासिता। ",
"an3.37:6.2":	"तं किस्स हेतु? ",
"an3.37:6.3":	"सक्को हि, भिक्खवे, देवानमिन्दो अवीतरागो अवीतदोसो अवीतमोहो। ",
"an3.37:7.1":	"यो च खो सो, भिक्खवे, भिक्खु अरहं खीणासवो वुसितवा ब्रह्मचरियो कतकरणीयो ओहितभारो अनुप्पत्तसदत्थो परिक्खीणभवसंयोजनो सम्मदञ्ञाविमुत्तो, तस्स खो एतं, भिक्खवे, भिक्खुनो कल्लं वचनाय: ",
"an3.37:8.1":	"‘चातुद्दसिं पञ्चदसिं, ",
"an3.37:8.2":	"या च पक्खस्स अट्ठमी; ",
"an3.37:8.3":	"पाटिहारियपक्खञ्च, ",
"an3.37:8.4":	"अट्ठङ्गसुसमागतं; ",
"an3.37:8.5":	"उपोसथं उपवसेय्य, ",
"an3.37:8.6":	"योपिस्स मादिसो नरो’ति। ",
"an3.37:9.1":	"तं किस्स हेतु? ",
"an3.37:9.2":	"सो हि, भिक्खवे, भिक्खु वीतरागो वीतदोसो वीतमोहो”ति। ",
"an3.37:9.3":	"सत्तमं। "
}	
