{	
"an7.56:0.1":	"अङ्गुत्तर निकाय ७।५६ ",
"an7.56:0.2":	"६। अब्याकतवग्ग ",
"an7.56:0.3":	"तिस्सब्रह्मासुत्त ",
"an7.56:1.1":	"एवं मे सुतं—",
"an7.56:1.2":	"एकं समयं भगवा राजगहे विहरति गिज्झकूटे पब्बते। ",
"an7.56:1.3":	"अथ खो द्वे देवता अभिक्कन्ताय रत्तिया अभिक्कन्तवण्णा केवलकप्पं गिज्झकूटं ओभासेत्वा येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं अट्ठंसु। एकमन्तं ठिता खो एका देवता भगवन्तं एतदवोच: ",
"an7.56:1.4":	"“एता, भन्ते, भिक्खुनियो विमुत्ता”ति। ",
"an7.56:1.5":	"अपरा देवता भगवन्तं एतदवोच: ",
"an7.56:1.6":	"“एता, भन्ते, भिक्खुनियो अनुपादिसेसा सुविमुत्ता”ति। ",
"an7.56:1.7":	"इदमवोचुं ता देवता। ",
"an7.56:1.8":	"समनुञ्ञो सत्था अहोसि। ",
"an7.56:1.9":	"अथ खो ता देवता “समनुञ्ञो सत्था”ति भगवन्तं अभिवादेत्वा पदक्खिणं कत्वा तत्थेवन्तरधायिंसु। ",
"an7.56:2.1":	"अथ खो भगवा तस्सा रत्तिया अच्चयेन भिक्खू आमन्तेसि: ",
"an7.56:2.2":	"“इमं, भिक्खवे, रत्तिं द्वे देवता अभिक्कन्ताय रत्तिया अभिक्कन्तवण्णा केवलकप्पं गिज्झकूटं ओभासेत्वा येनाहं तेनुपसङ्कमिंसु; उपसङ्कमित्वा मं अभिवादेत्वा एकमन्तं अट्ठंसु। एकमन्तं ठिता खो, भिक्खवे, एका देवता मं एतदवोच: ",
"an7.56:2.3":	"‘एता, भन्ते, भिक्खुनियो विमुत्ता’ति। ",
"an7.56:2.4":	"अपरा देवता मं एतदवोच: ",
"an7.56:2.5":	"‘एता, भन्ते, भिक्खुनियो अनुपादिसेसा सुविमुत्ता’ति। ",
"an7.56:2.6":	"इदमवोचुं, भिक्खवे, ता देवता। ",
"an7.56:2.7":	"इदं वत्वा मं अभिवादेत्वा पदक्खिणं कत्वा तत्थेवन्तरधायिंसू”ति। ",
"an7.56:3.1":	"तेन खो पन समयेन आयस्मा महामोग्गल्लानो भगवतो अविदूरे निसिन्नो होति। ",
"an7.56:3.2":	"अथ खो आयस्मतो महामोग्गल्लानस्स एतदहोसि: ",
"an7.56:3.3":	"“कतमेसानं खो देवानं एवं ञाणं होति: ",
"an7.56:3.4":	"‘सौपादिसेसे वा सौपादिसेसोति, अनुपादिसेसे वा अनुपादिसेसो’”ति? ",
"an7.56:3.5":	"तेन खो पन समयेन तिस्सो नाम भिक्खु अधुनाकालङ्कतो अञ्ञतरं ब्रह्मलोकं उपपन्नो होति। ",
"an7.56:3.6":	"तत्रापि नं एवं जानन्ति: ",
"an7.56:3.7":	"“तिस्सो ब्रह्मा महिद्धिको महानुभावो”ति। ",
"an7.56:4.1":	"अथ खो आयस्मा महामोग्गल्लानो—सेय्यथापि नाम बलवा पुरिसो समिञ्जितं वा बाहं पसारेय्य, पसारितं वा बाहं समिञ्जेय्य; एवमेवं—गिज्झकूटे पब्बते अन्तरहितो तस्मिं ब्रह्मलोके पातुरहोसि। ",
"an7.56:4.2":	"अद्दसा खो तिस्सो ब्रह्मा आयस्मन्तं महामोग्गल्लानं दूरतोव आगच्छन्तं। ",
"an7.56:4.3":	"दिस्वा आयस्मन्तं महामोग्गल्लानं एतदवोच: ",
"an7.56:4.4":	"“एहि खो, मारिस मोग्गल्लान; ",
"an7.56:4.5":	"स्वागतं, मारिस मोग्गल्लान। ",
"an7.56:4.6":	"चिरस्सं खो, मारिस मोग्गल्लान, इमं परियायमकासि, यदिदं इधागमनाय। ",
"an7.56:4.7":	"निसीद, मारिस मोग्गल्लान, इदमासनं पञ्ञत्तन्”ति। ",
"an7.56:4.8":	"निसीदि खो आयस्मा महामोग्गल्लानो पञ्ञत्ते आसने। ",
"an7.56:4.9":	"तिस्सोपि खो ब्रह्मा आयस्मन्तं महामोग्गल्लानं अभिवादेत्वा एकमन्तं निसीदि। ",
"an7.56:4.10":	"एकमन्तं निसिन्नं खो तिस्सं ब्रह्मानं आयस्मा महामोग्गल्लानो एतदवोच: ",
"an7.56:4.11":	"“कतमेसानं खो, तिस्स, देवानं एवं ञाणं होति: ",
"an7.56:4.12":	"‘सौपादिसेसे वा सौपादिसेसोति, अनुपादिसेसे वा अनुपादिसेसो’”ति? ",
"an7.56:4.13":	"“ब्रह्मकायिकानं खो, मारिस मोग्गल्लान, देवानं एवं ञाणं होति: ",
"an7.56:4.14":	"‘सौपादिसेसे वा सौपादिसेसोति, अनुपादिसेसे वा अनुपादिसेसो’”ति। ",
"an7.56:5.1":	"“सब्बेसञ्ञेव खो, तिस्स, ब्रह्मकायिकानं देवानं एवं ञाणं होति: ",
"an7.56:5.2":	"‘सौपादिसेसे वा सौपादिसेसोति, अनुपादिसेसे वा अनुपादिसेसो’”ति? ",
"an7.56:5.3":	"“न खो, मारिस मोग्गल्लान, सब्बेसं ब्रह्मकायिकानं देवानं एवं ञाणं होति: ",
"an7.56:5.4":	"‘सौपादिसेसे वा सौपादिसेसोति, अनुपादिसेसे वा अनुपादिसेसो’ति। ",
"an7.56:6.1":	"ये खो ते, मारिस मोग्गल्लान, ब्रह्मकायिका देवा ब्रह्मेन आयुना सन्तुट्ठा ब्रह्मेन वण्णेन ब्रह्मेन सुखेन ब्रह्मेन यसेन ब्रह्मेन आधिपतेय्येन सन्तुट्ठा, ते उत्तरि निस्सरणं यथाभूतं नप्पजानन्ति। ",
"an7.56:6.2":	"तेसं न एवं ञाणं होति: ",
"an7.56:6.3":	"‘सौपादिसेसे वा सौपादिसेसोति, अनुपादिसेसे वा अनुपादिसेसो’ति। ",
"an7.56:6.4":	"ये च खो ते, मारिस मोग्गल्लान, ब्रह्मकायिका देवा ब्रह्मेन आयुना असन्तुट्ठा, ब्रह्मेन वण्णेन ब्रह्मेन सुखेन ब्रह्मेन यसेन ब्रह्मेन आधिपतेय्येन असन्तुट्ठा, ते च उत्तरि निस्सरणं यथाभूतं पजानन्ति। ",
"an7.56:6.5":	"तेसं एवं ञाणं होति: ",
"an7.56:6.6":	"‘सौपादिसेसे वा सौपादिसेसोति, अनुपादिसेसे वा अनुपादिसेसो’ति। ",
"an7.56:7.1":	"इध, मारिस मोग्गल्लान, भिक्खु उभतोभागविमुत्तो होति। ",
"an7.56:7.2":	"तमेनं ते देवा एवं जानन्ति: ",
"an7.56:7.3":	"‘अयं खो आयस्मा उभतोभागविमुत्तो। ",
"an7.56:7.4":	"यावस्स कायो ठस्सति ताव नं दक्खन्ति देवमनुस्सा। ",
"an7.56:7.5":	"कायस्स भेदा न नं दक्खन्ति देवमनुस्सा’ति। ",
"an7.56:7.6":	"एवम्पि खो, मारिस मोग्गल्लान, तेसं देवानं ञाणं होति: ",
"an7.56:7.7":	"‘सौपादिसेसे वा सौपादिसेसोति, अनुपादिसेसे वा अनुपादिसेसो’ति। ",
"an7.56:8.1":	"इध पन, मारिस मोग्गल्लान, भिक्खु पञ्ञाविमुत्तो होति। ",
"an7.56:8.2":	"तमेनं ते देवा एवं जानन्ति: ",
"an7.56:8.3":	"‘अयं खो आयस्मा पञ्ञाविमुत्तो। ",
"an7.56:8.4":	"यावस्स कायो ठस्सति ताव नं दक्खन्ति देवमनुस्सा। ",
"an7.56:8.5":	"कायस्स भेदा न नं दक्खन्ति देवमनुस्सा’ति। ",
"an7.56:8.6":	"एवम्पि खो, मारिस मोग्गल्लान, तेसं देवानं ञाणं होति: ",
"an7.56:8.7":	"‘सौपादिसेसे वा सौपादिसेसोति, अनुपादिसेसे वा अनुपादिसेसो’ति। ",
"an7.56:9.1":	"इध पन, मारिस मोग्गल्लान, भिक्खु कायसक्खी होति। ",
"an7.56:9.2":	"तमेनं देवा एवं जानन्ति: ",
"an7.56:9.3":	"‘अयं खो आयस्मा कायसक्खी। ",
"an7.56:9.4":	"अप्पेव नाम अयमायस्मा अनुलोमिकानि सेनासनानि पटिसेवमानो कल्याणमित्ते भजमानो इन्द्रियानि समन्नानयमानो—",
"an7.56:9.5":	"यस्सत्थाय कुलपुत्ता सम्मदेव अगारस्मा अनगारियं पब्बजन्ति, तदनुत्तरं—ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहरेय्या’ति। ",
"an7.56:9.6":	"एवम्पि खो, मारिस मोग्गल्लान, तेसं देवानं ञाणं होति: ",
"an7.56:9.7":	"‘सौपादिसेसे वा सौपादिसेसोति, अनुपादिसेसे वा अनुपादिसेसो’ति। ",
"an7.56:10.1":	"इध पन, मारिस मोग्गल्लान, भिक्खु दिट्ठिप्पत्तो होति …पे… ",
"an7.56:10.2":	"सद्धाविमुत्तो होति …पे… ",
"an7.56:10.3":	"धम्मानुसारी होति। ",
"an7.56:10.4":	"तमेनं ते देवा एवं जानन्ति: ",
"an7.56:10.5":	"‘अयं खो आयस्मा धम्मानुसारी। ",
"an7.56:10.6":	"अप्पेव नाम अयमायस्मा अनुलोमिकानि सेनासनानि पटिसेवमानो कल्याणमित्ते भजमानो इन्द्रियानि समन्नानयमानो—",
"an7.56:10.7":	"यस्सत्थाय कुलपुत्ता सम्मदेव अगारस्मा अनगारियं पब्बजन्ति, तदनुत्तरं—ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहरेय्या’ति। ",
"an7.56:10.8":	"एवम्पि खो, मारिस मोग्गल्लान, तेसं देवानं ञाणं होति: ",
"an7.56:10.9":	"‘सौपादिसेसे वा सौपादिसेसोति, अनुपादिसेसे वा अनुपादिसेसो’”ति। ",
"an7.56:11.1":	"अथ खो आयस्मा महामोग्गल्लानो तिस्सस्स ब्रह्मुनो भासितं अभिनन्दित्वा अनुमोदित्वा—सेय्यथापि नाम बलवा पुरिसो समिञ्जितं वा बाहं पसारेय्य, पसारितं वा बाहं समिञ्जेय्य; एवमेवं—ब्रह्मलोके अन्तरहितो गिज्झकूटे पब्बते पातुरहोसि। ",
"an7.56:11.2":	"अथ खो आयस्मा महामोग्गल्लानो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। ",
"an7.56:11.3":	"एकमन्तं निसिन्नो खो आयस्मा महामोग्गल्लानो यावतको अहोसि तिस्सेन ब्रह्मुना सद्धिं कथासल्लापो तं सब्बं भगवतो आरोचेसि। ",
"an7.56:12.1":	"“न हि पन ते, मोग्गल्लान, तिस्सो ब्रह्मा सत्तमं अनिमित्तविहारिं पुग्गलं देसेति”। ",
"an7.56:12.2":	"“एतस्स, भगवा, कालो, एतस्स, सुगत, कालो। ",
"an7.56:12.3":	"यं भगवा सत्तमं अनिमित्तविहारिं पुग्गलं देसेय्य। भगवतो सुत्वा भिक्खू धारेस्सन्ती”ति। ",
"an7.56:12.4":	"“तेन हि, मोग्गल्लान, सुणाहि, साधुकं मनसि करोहि; भासिस्सामी”ति। ",
"an7.56:12.5":	"“एवं, भन्ते”ति खो आयस्मा महामोग्गल्लानो भगवतो पच्चस्सोसि। ",
"an7.56:12.6":	"भगवा एतदवोच: ",
"an7.56:13.1":	"“इध, मोग्गल्लान, भिक्खु सब्बनिमित्तानं अमनसिकारा अनिमित्तं चेतोसमाधिं उपसम्पज्ज विहरति। ",
"an7.56:13.2":	"तमेनं ते देवा एवं जानन्ति: ",
"an7.56:13.3":	"‘अयं खो आयस्मा सब्बनिमित्तानं अमनसिकारा अनिमित्तं चेतोसमाधिं उपसम्पज्ज विहरति। ",
"an7.56:13.4":	"अप्पेव नाम अयमायस्मा अनुलोमिकानि सेनासनानि पटिसेवमानो कल्याणमित्ते भजमानो इन्द्रियानि समन्नानयमानो—",
"an7.56:13.5":	"यस्सत्थाय कुलपुत्ता सम्मदेव अगारस्मा अनगारियं पब्बजन्ति, तदनुत्तरं—ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहरेय्या’ति। ",
"an7.56:13.6":	"एवं खो, मोग्गल्लान, तेसं देवानं ञाणं होति: ",
"an7.56:13.7":	"‘सौपादिसेसे वा सौपादिसेसोति, अनुपादिसेसे वा अनुपादिसेसो’”ति। ",
"an7.56:13.8":	"ततियं। "
}	
