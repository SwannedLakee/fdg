{	
"an4.57:0.1":	"अङ्गुत्तर निकाय ४।५७ ",
"an4.57:0.2":	"६। पुञ्ञाभिसन्दवग्ग ",
"an4.57:0.3":	"सुप्पवासासुत्त ",
"an4.57:1.1":	"एकं समयं भगवा कोलियेसु विहरति पज्जनिकं नाम कोलियानं निगमो। ",
"an4.57:1.2":	"अथ खो भगवा पुब्बण्हसमयं निवासेत्वा पत्तचीवरमादाय येन सुप्पवासाय कोलियधीतुया निवेसनं तेनुपसङ्कमि; उपसङ्कमित्वा पञ्ञत्ते आसने निसीदि। ",
"an4.57:1.3":	"अथ खो सुप्पवासा कोलियधीता भगवन्तं पणीतेन खादनीयेन भोजनीयेन सहत्था सन्तप्पेसि सम्पवारेसि। ",
"an4.57:1.4":	"अथ खो सुप्पवासा कोलियधीता भगवन्तं भुत्ताविं ओनीतपत्तपाणिं एकमन्तं निसीदि। ",
"an4.57:1.5":	"एकमन्तं निसिन्नं खो सुप्पवासं कोलियधीतरं भगवा एतदवोच: ",
"an4.57:2.1":	"“भोजनं, सुप्पवासे, देन्ती अरियसाविका पटिग्गाहकानं चत्तारि ठानानि देति। ",
"an4.57:2.2":	"कतमानि चत्तारि? ",
"an4.57:2.3":	"आयुं देति, वण्णं देति, सुखं देति, बलं देति। ",
"an4.57:2.4":	"आयुं खो पन दत्वा आयुस्स भागिनी होति दिब्बस्स वा मानुसस्स वा। ",
"an4.57:2.5":	"वण्णं दत्वा वण्णस्स भागिनी होति दिब्बस्स वा मानुसस्स वा। ",
"an4.57:2.6":	"सुखं दत्वा सुखस्स भागिनी होति दिब्बस्स वा मानुसस्स वा। ",
"an4.57:2.7":	"बलं दत्वा बलस्स भागिनी होति दिब्बस्स वा मानुसस्स वा। ",
"an4.57:2.8":	"भोजनं, सुप्पवासे, देन्ती अरियसाविका पटिग्गाहकानं इमानि चत्तारि ठानानि देतीति। ",
"an4.57:3.1":	"सुसङ्खतं भोजनं या ददाति, ",
"an4.57:3.2":	"सुचिं पणीतं रससा उपेतं; ",
"an4.57:3.3":	"सा दक्खिणा उज्जुगतेसु दिन्ना, ",
"an4.57:3.4":	"चरणूपपन्नेसु महग्गतेसु; ",
"an4.57:3.5":	"पुञ्ञेन पुञ्ञं संसन्दमाना, ",
"an4.57:3.6":	"महप्फला लोकविदून वण्णिता। ",
"an4.57:4.1":	"एतादिसं यञ्ञमनुस्सरन्ता, ",
"an4.57:4.2":	"ये वेदजाता विचरन्ति लोके; ",
"an4.57:4.3":	"विनेय्य मच्छेरमलं समूलं, ",
"an4.57:4.4":	"अनिन्दिता सग्गमुपेन्ति ठानन्”ति। ",
"an4.57:4.5":	"सत्तमं। "
}	
