{	
"an5.38:0.1":	"अङ्गुत्तर निकाय ५।३८ ",
"an5.38:0.2":	"४। सुमनवग्ग ",
"an5.38:0.3":	"सद्धसुत्त ",
"an5.38:1.1":	"“पञ्चिमे, भिक्खवे, सद्धे कुलपुत्ते आनिसंसा। ",
"an5.38:1.2":	"कतमे पञ्च? ",
"an5.38:1.3":	"ये ते, भिक्खवे, लोके सन्तो सप्पुरिसा ते सद्धञ्ञेव पठमं अनुकम्पन्ता अनुकम्पन्ति, नो तथा अस्सद्धं; ",
"an5.38:1.4":	"सद्धञ्ञेव पठमं उपसङ्कमन्ता उपसङ्कमन्ति, नो तथा अस्सद्धं; ",
"an5.38:1.5":	"सद्धञ्ञेव पठमं पटिग्गण्हन्ता पटिग्गण्हन्ति, नो तथा अस्सद्धं; ",
"an5.38:1.6":	"सद्धञ्ञेव पठमं धम्मं देसेन्ता देसेन्ति, नो तथा अस्सद्धं; ",
"an5.38:1.7":	"सद्धो कायस्स भेदा परं मरणा सुगतिं सग्गं लोकं उपपज्जति। ",
"an5.38:1.8":	"इमे खो, भिक्खवे, पञ्च सद्धे कुलपुत्ते आनिसंसा। ",
"an5.38:2.1":	"सेय्यथापि, भिक्खवे, सुभूमियं चतुमहापथे महानिग्रोधो समन्ता पक्खीनं पटिसरणं होति; ",
"an5.38:2.2":	"एवमेवं खो, भिक्खवे, सद्धो कुलपुत्तो बहुनो जनस्स पटिसरणं होति भिक्खूनं भिक्खुनीनं उपासकानं उपासिकानन्ति। ",
"an5.38:3.1":	"साखापत्तफलूपेतो, ",
"an5.38:3.2":	"खन्धिमाव महादुमो; ",
"an5.38:3.3":	"मूलवा फलसम्पन्नो, ",
"an5.38:3.4":	"पतिट्ठा होति पक्खिनं। ",
"an5.38:4.1":	"मनोरमे आयतने, ",
"an5.38:4.2":	"सेवन्ति नं विहङ्गमा; ",
"an5.38:4.3":	"छायं छायत्थिका यन्ति, ",
"an5.38:4.4":	"फलत्था फलभोजिनो। ",
"an5.38:5.1":	"तथेव सीलसम्पन्नं, ",
"an5.38:5.2":	"सद्धं पुरिसपुग्गलं; ",
"an5.38:5.3":	"निवातवुत्तिं अत्थद्धं, ",
"an5.38:5.4":	"सोरतं सखिलं मुदुं। ",
"an5.38:6.1":	"वीतरागा वीतदोसा, ",
"an5.38:6.2":	"वीतमोहा अनासवा; ",
"an5.38:6.3":	"पुञ्ञक्खेत्तानि लोकस्मिं, ",
"an5.38:6.4":	"सेवन्ति तादिसं नरं। ",
"an5.38:7.1":	"ते तस्स धम्मं देसेन्ति, ",
"an5.38:7.2":	"सब्बदुक्खापनूदनं; ",
"an5.38:7.3":	"यं सो धम्मं इधञ्ञाय, ",
"an5.38:7.4":	"परिनिब्बाति अनासवो”ति। ",
"an5.38:7.5":	"अट्ठमं। "
}	
