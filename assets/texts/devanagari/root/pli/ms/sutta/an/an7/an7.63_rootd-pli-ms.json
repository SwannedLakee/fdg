{	
"an7.63:0.1":	"अङ्गुत्तर निकाय ७।६३ ",
"an7.63:0.2":	"६। अब्याकतवग्ग ",
"an7.63:0.3":	"भरियासुत्त ",
"an7.63:1.1":	"अथ खो भगवा पुब्बण्हसमयं निवासेत्वा पत्तचीवरमादाय येन अनाथपिण्डिकस्स गहपतिस्स निवेसनं तेनुपसङ्कमि; उपसङ्कमित्वा पञ्ञत्ते आसने निसीदि। ",
"an7.63:1.2":	"तेन खो पन समयेन अनाथपिण्डिकस्स गहपतिस्स निवेसने मनुस्सा उच्चासद्दा महासद्दा होन्ति। ",
"an7.63:1.3":	"अथ खो अनाथपिण्डिको गहपति येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो अनाथपिण्डिकं गहपतिं भगवा एतदवोच: ",
"an7.63:2.1":	"“किं नु ते, गहपति, निवेसने मनुस्सा उच्चासद्दा महासद्दा केवट्टा मञ्ञे मच्छविलोपे”ति? ",
"an7.63:2.2":	"“अयं, भन्ते, सुजाता घरसुण्हा अड्ढकुला आनीता। ",
"an7.63:2.3":	"सा नेव सस्सुं आदियति, न ससुरं आदियति, न सामिकं आदियति, भगवन्तम्पि न सक्करोति न गरुं करोति न मानेति न पूजेती”ति। ",
"an7.63:3.1":	"अथ खो भगवा सुजातं घरसुण्हं आमन्तेसि: ",
"an7.63:3.2":	"“एहि, सुजाते”ति। ",
"an7.63:3.3":	"“एवं, भन्ते”ति खो सुजाता घरसुण्हा भगवतो पटिस्सुत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो सुजातं घरसुण्हं भगवा एतदवोच: ",
"an7.63:4.1":	"“सत्त खो इमा, सुजाते, पुरिसस्स भरियायो। ",
"an7.63:4.2":	"कतमा सत्त? ",
"an7.63:4.3":	"वधकसमा, चोरीसमा, अय्यसमा, मातासमा, भगिनीसमा, सखीसमा, दासीसमा। ",
"an7.63:4.4":	"इमा खो, सुजाते, सत्त पुरिसस्स भरियायो। ",
"an7.63:4.5":	"तासं त्वं कतमा”ति? ",
"an7.63:4.6":	"“न खो अहं, भन्ते, इमस्स भगवता सङ्खित्तेन भासितस्स वित्थारेन अत्थं आजानामि। ",
"an7.63:4.7":	"साधु मे, भन्ते, भगवा तथा धम्मं देसेतु यथाहं इमस्स भगवता सङ्खित्तेन भासितस्स वित्थारेन अत्थं जानेय्यन्”ति। ",
"an7.63:4.8":	"“तेन हि, सुजाते, सुणाहि, साधुकं मनसि करोहि; भासिस्सामी”ति। ",
"an7.63:4.9":	"“एवं, भन्ते”ति खो सुजाता घरसुण्हा भगवतो पच्चस्सोसि। ",
"an7.63:4.10":	"भगवा एतदवोच: ",
"an7.63:5.1":	"“पदुट्ठचित्ता अहितानुकम्पिनी, ",
"an7.63:5.2":	"अञ्ञेसु रत्ता अतिमञ्ञते पतिं; ",
"an7.63:5.3":	"धनेन कीतस्स वधाय उस्सुका, ",
"an7.63:5.4":	"या एवरूपा पुरिसस्स भरिया; ",
"an7.63:5.5":	"‘वधा च भरिया’ति च सा पवुच्चति। ",
"an7.63:6.1":	"यं इत्थिया विन्दति सामिको धनं, ",
"an7.63:6.2":	"सिप्पं वणिज्जञ्च कसिं अधिट्ठहं; ",
"an7.63:6.3":	"अप्पम्पि तस्स अपहातुमिच्छति, ",
"an7.63:6.4":	"या एवरूपा पुरिसस्स भरिया; ",
"an7.63:6.5":	"‘चोरी च भरिया’ति च सा पवुच्चति। ",
"an7.63:7.1":	"अकम्मकामा अलसा महग्घसा, ",
"an7.63:7.2":	"फरुसा च चण्डी दुरुत्तवादिनी; ",
"an7.63:7.3":	"उट्ठायकानं अभिभुय्य वत्तति, ",
"an7.63:7.4":	"या एवरूपा पुरिसस्स भरिया; ",
"an7.63:7.5":	"‘अय्या च भरिया’ति च सा पवुच्चति। ",
"an7.63:8.1":	"या सब्बदा होति हितानुकम्पिनी, ",
"an7.63:8.2":	"माताव पुत्तं अनुरक्खते पतिं; ",
"an7.63:8.3":	"ततो धनं सम्भतमस्स रक्खति, ",
"an7.63:8.4":	"या एवरूपा पुरिसस्स भरिया; ",
"an7.63:8.5":	"‘माता च भरिया’ति च सा पवुच्चति। ",
"an7.63:9.1":	"यथापि जेट्ठा भगिनी कनिट्ठका, ",
"an7.63:9.2":	"सगारवा होति सकम्हि सामिके; ",
"an7.63:9.3":	"हिरीमना भत्तुवसानुवत्तिनी, ",
"an7.63:9.4":	"या एवरूपा पुरिसस्स भरिया; ",
"an7.63:9.5":	"‘भगिनी च भरिया’ति च सा पवुच्चति। ",
"an7.63:10.1":	"याचीध दिस्वान पतिं पमोदति, ",
"an7.63:10.2":	"सखी सखारंव चिरस्समागतं; ",
"an7.63:10.3":	"कोलेय्यका सीलवती पतिब्बता, ",
"an7.63:10.4":	"या एवरूपा पुरिसस्स भरिया; ",
"an7.63:10.5":	"‘सखी च भरिया’ति च सा पवुच्चति। ",
"an7.63:11.1":	"अक्कुद्धसन्ता वधदण्डतज्जिता, ",
"an7.63:11.2":	"अदुट्ठचित्ता पतिनो तितिक्खति; ",
"an7.63:11.3":	"अक्कोधना भत्तुवसानुवत्तिनी, ",
"an7.63:11.4":	"या एवरूपा पुरिसस्स भरिया; ",
"an7.63:11.5":	"‘दासी च भरिया’ति च सा पवुच्चति। ",
"an7.63:12.1":	"याचीध भरिया वधकाति वुच्चति, ",
"an7.63:12.2":	"‘चोरी च अय्या’ति च या पवुच्चति; ",
"an7.63:12.3":	"दुस्सीलरूपा फरुसा अनादरा, ",
"an7.63:12.4":	"कायस्स भेदा निरयं वजन्ति ता। ",
"an7.63:13.1":	"याचीध माता भगिनी सखीति च, ",
"an7.63:13.2":	"‘दासी च भरिया’ति च सा पवुच्चति; ",
"an7.63:13.3":	"सीले ठितत्ता चिररत्तसंवुता, ",
"an7.63:13.4":	"कायस्स भेदा सुगतिं वजन्ति ताति। ",
"an7.63:14.1":	"इमा खो, सुजाते, सत्त पुरिसस्स भरियायो। ",
"an7.63:14.2":	"तासं त्वं कतमा”ति? ",
"an7.63:14.3":	"“अज्जतग्गे मं, भन्ते, भगवा दासीसमं सामिकस्स भरियं धारेतू”ति। ",
"an7.63:14.4":	"दसमं। "
}	
