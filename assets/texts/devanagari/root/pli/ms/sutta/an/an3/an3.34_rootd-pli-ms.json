{	
"an3.34:0.1":	"अङ्गुत्तर निकाय ३।३४ ",
"an3.34:0.2":	"४। देवदूतवग्ग ",
"an3.34:0.3":	"निदानसुत्त ",
"an3.34:1.1":	"“तीणिमानि, भिक्खवे, निदानानि कम्मानं समुदयाय। ",
"an3.34:1.2":	"कतमानि तीणि? ",
"an3.34:1.3":	"लोभो निदानं कम्मानं समुदयाय, दोसो निदानं कम्मानं समुदयाय, मोहो निदानं कम्मानं समुदयाय। ",
"an3.34:2.1":	"यं, भिक्खवे, लोभपकतं कम्मं लोभजं लोभनिदानं लोभसमुदयं, यत्थस्स अत्तभावो निब्बत्तति तत्थ तं कम्मं विपच्चति। ",
"an3.34:2.2":	"यत्थ तं कम्मं विपच्चति तत्थ तस्स कम्मस्स विपाकं पटिसंवेदेति, दिट्ठे वा धम्मे उपपज्ज वा अपरे वा परियाये। ",
"an3.34:3.1":	"यं, भिक्खवे, दोसपकतं कम्मं दोसजं दोसनिदानं दोससमुदयं, यत्थस्स अत्तभावो निब्बत्तति तत्थ तं कम्मं विपच्चति। ",
"an3.34:3.2":	"यत्थ तं कम्मं विपच्चति तत्थ तस्स कम्मस्स विपाकं पटिसंवेदेति, दिट्ठे वा धम्मे उपपज्ज वा अपरे वा परियाये। ",
"an3.34:4.1":	"यं, भिक्खवे, मोहपकतं कम्मं मोहजं मोहनिदानं मोहसमुदयं, यत्थस्स अत्तभावो निब्बत्तति तत्थ तं कम्मं विपच्चति। ",
"an3.34:4.2":	"यत्थ तं कम्मं विपच्चति तत्थ तस्स कम्मस्स विपाकं पटिसंवेदेति, दिट्ठे वा धम्मे उपपज्ज वा अपरे वा परियाये। ",
"an3.34:5.1":	"सेय्यथापि, भिक्खवे, बीजानि अखण्डानि अपूतीनि अवातातपहतानि सारादानि सुखसयितानि सुखेत्ते सुपरिकम्मकताय भूमिया निक्खित्तानि। ",
"an3.34:5.2":	"देवो च सम्माधारं अनुप्पवेच्छेय्य। ",
"an3.34:5.3":	"एवस्सु तानि, भिक्खवे, बीजानि वुद्धिं विरुळ्हिं वेपुल्लं आपज्जेय्युं। ",
"an3.34:5.4":	"एवमेवं खो, भिक्खवे, यं लोभपकतं कम्मं लोभजं लोभनिदानं लोभसमुदयं, यत्थस्स अत्तभावो निब्बत्तति तत्थ तं कम्मं विपच्चति। ",
"an3.34:5.5":	"यत्थ तं कम्मं विपच्चति तत्थ तस्स कम्मस्स विपाकं पटिसंवेदेति, दिट्ठे वा धम्मे उपपज्ज वा अपरे वा परियाये। ",
"an3.34:6.1":	"यं दोसपकतं कम्मं …पे… ",
"an3.34:6.2":	"यं मोहपकतं कम्मं मोहजं मोहनिदानं मोहसमुदयं, यत्थस्स अत्तभावो निब्बत्तति तत्थ तं कम्मं विपच्चति। ",
"an3.34:6.3":	"यत्थ तं कम्मं विपच्चति तत्थ तस्स कम्मस्स विपाकं पटिसंवेदेति, दिट्ठे वा धम्मे उपपज्ज वा अपरे वा परियाये। ",
"an3.34:6.4":	"इमानि खो, भिक्खवे, तीणि निदानानि कम्मानं समुदयाय। ",
"an3.34:7.1":	"तीणिमानि, भिक्खवे, निदानानि कम्मानं समुदयाय। ",
"an3.34:7.2":	"कतमानि तीणि? ",
"an3.34:7.3":	"अलोभो निदानं कम्मानं समुदयाय, अदोसो निदानं कम्मानं समुदयाय, अमोहो निदानं कम्मानं समुदयाय। ",
"an3.34:8.1":	"यं, भिक्खवे, अलोभपकतं कम्मं अलोभजं अलोभनिदानं अलोभसमुदयं, लोभे विगते एवं तं कम्मं पहीनं होति उच्छिन्नमूलं तालावत्थुकतं अनभावङ्कतं आयतिं अनुप्पादधम्मं। ",
"an3.34:9.1":	"यं, भिक्खवे, अदोसपकतं कम्मं अदोसजं अदोसनिदानं अदोससमुदयं, दोसे विगते एवं तं कम्मं पहीनं होति उच्छिन्नमूलं तालावत्थुकतं अनभावङ्कतं आयतिं अनुप्पादधम्मं। ",
"an3.34:10.1":	"यं, भिक्खवे, अमोहपकतं कम्मं अमोहजं अमोहनिदानं अमोहसमुदयं, मोहे विगते एवं तं कम्मं पहीनं होति उच्छिन्नमूलं तालावत्थुकतं अनभावङ्कतं आयतिं अनुप्पादधम्मं। ",
"an3.34:11.1":	"सेय्यथापि, भिक्खवे, बीजानि अखण्डानि अपूतीनि अवातातपहतानि सारादानि सुखसयितानि। ",
"an3.34:11.2":	"तानि पुरिसो अग्गिना डहेय्य। ",
"an3.34:11.3":	"अग्गिना डहित्वा मसिं करेय्य। ",
"an3.34:11.4":	"मसिं करित्वा महावाते वा ओफुणेय्य नदिया वा सीघसोताय पवाहेय्य। ",
"an3.34:11.5":	"एवस्सु तानि, भिक्खवे, बीजानि उच्छिन्नमूलानि तालावत्थुकतानि अनभावङ्कतानि आयतिं अनुप्पादधम्मानि। ",
"an3.34:11.6":	"एवमेवं खो, भिक्खवे, यं अलोभपकतं कम्मं अलोभजं अलोभनिदानं अलोभसमुदयं, लोभे विगते एवं तं कम्मं पहीनं होति उच्छिन्नमूलं तालावत्थुकतं अनभावङ्कतं आयतिं अनुप्पादधम्मं। ",
"an3.34:12.1":	"यं अदोसपकतं कम्मं …पे… ",
"an3.34:12.2":	"यं अमोहपकतं कम्मं अमोहजं अमोहनिदानं अमोहसमुदयं, मोहे विगते एवं तं कम्मं पहीनं होति …पे… ",
"an3.34:12.3":	"आयतिं अनुप्पादधम्मं। ",
"an3.34:12.4":	"इमानि खो, भिक्खवे, तीणि निदानानि कम्मानं समुदयायाति। ",
"an3.34:13.1":	"लोभजं दोसजञ्चेव, ",
"an3.34:13.2":	"मोहजञ्चापविद्दसु; ",
"an3.34:13.3":	"यं तेन पकतं कम्मं, ",
"an3.34:13.4":	"अप्पं वा यदि वा बहुं; ",
"an3.34:13.5":	"इधेव तं वेदनियं, ",
"an3.34:13.6":	"वत्थु अञ्ञं न विज्जति। ",
"an3.34:14.1":	"तस्मा लोभञ्च दोसञ्च, ",
"an3.34:14.2":	"मोहजञ्चापि विद्दसु; ",
"an3.34:14.3":	"विज्जं उप्पादयं भिक्खु, ",
"an3.34:14.4":	"सब्बा दुग्गतियो जहे”ति। ",
"an3.34:14.5":	"चतुत्थं। "
}	
