{	
"an3.84:0.1":	"अङ्गुत्तर निकाय ३।८४ ",
"an3.84:0.2":	"९। समणवग्ग ",
"an3.84:0.3":	"वज्जिपुत्तसुत्त ",
"an3.84:1.1":	"एकं समयं भगवा वेसालियं विहरति महावने कूटागारसालायं। ",
"an3.84:1.2":	"अथ खो अञ्ञतरो वज्जिपुत्तको भिक्खु येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो सो वज्जिपुत्तको भिक्खु भगवन्तं एतदवोच: ",
"an3.84:1.3":	"“साधिकमिदं, भन्ते, दियड्ढसिक्खापदसतं अन्वद्धमासं उद्देसं आगच्छति। ",
"an3.84:1.4":	"नाहं, भन्ते, एत्थ सक्कोमि सिक्खितुन्”ति। ",
"an3.84:1.5":	"“सक्खिस्ससि पन त्वं, भिक्खु, तीसु सिक्खासु सिक्खितुं—",
"an3.84:1.6":	"अधिसीलसिक्खाय, अधिचित्तसिक्खाय अधिपञ्ञासिक्खाया”ति? ",
"an3.84:1.7":	"“सक्कोमहं, भन्ते, तीसु सिक्खासु सिक्खितुं—",
"an3.84:1.8":	"अधिसीलसिक्खाय, अधिचित्तसिक्खाय, अधिपञ्ञासिक्खाया”ति। ",
"an3.84:1.9":	"“तस्मातिह त्वं, भिक्खु, तीसु सिक्खासु सिक्खस्सु—",
"an3.84:1.10":	"अधिसीलसिक्खाय, अधिचित्तसिक्खाय, अधिपञ्ञासिक्खाय। ",
"an3.84:2.1":	"यतो खो त्वं, भिक्खु, अधिसीलम्पि सिक्खिस्ससि, अधिचित्तम्पि सिक्खिस्ससि, अधिपञ्ञम्पि सिक्खिस्ससि, तस्स तुय्हं भिक्खु अधिसीलम्पि सिक्खतो अधिचित्तम्पि सिक्खतो अधिपञ्ञम्पि सिक्खतो रागो पहीयिस्सति, दोसो पहीयिस्सति, मोहो पहीयिस्सति। ",
"an3.84:2.2":	"सो त्वं रागस्स पहाना दोसस्स पहाना मोहस्स पहाना यं अकुसलं न तं करिस्ससि, यं पापं न तं सेविस्ससी”ति। ",
"an3.84:3.1":	"अथ खो सो भिक्खु अपरेन समयेन अधिसीलम्पि सिक्खि, अधिचित्तम्पि सिक्खि, अधिपञ्ञम्पि सिक्खि। ",
"an3.84:3.2":	"तस्स अधिसीलम्पि सिक्खतो अधिचित्तम्पि सिक्खतो अधिपञ्ञम्पि सिक्खतो रागो पहीयि, दोसो पहीयि, मोहो पहीयि। ",
"an3.84:3.3":	"सो रागस्स पहाना दोसस्स पहाना मोहस्स पहाना यं अकुसलं तं नाकासि, यं पापं तं न सेवीति। ",
"an3.84:3.4":	"चतुत्थं। "
}	
