{	
"an3.99:0.1":	"अङ्गुत्तर निकाय ३।९९ ",
"an3.99:0.2":	"१०। लोणकपल्लवग्ग ",
"an3.99:0.3":	"पोत्थकसुत्त ",
"an3.99:1.1":	"“नवोपि, भिक्खवे, पोत्थको दुब्बण्णो च होति दुक्खसम्फस्सो च अप्पग्घो च; ",
"an3.99:1.2":	"मज्झिमोपि, भिक्खवे, पोत्थको दुब्बण्णो च होति दुक्खसम्फस्सो च अप्पग्घो च; ",
"an3.99:1.3":	"जिण्णोपि, भिक्खवे, पोत्थको दुब्बण्णो च होति दुक्खसम्फस्सो च अप्पग्घो च। ",
"an3.99:1.4":	"जिण्णम्पि, भिक्खवे, पोत्थकं उक्खलिपरिमज्जनं वा करोन्ति सङ्कारकूटे वा नं छड्डेन्ति। ",
"an3.99:2.1":	"एवमेवं खो, भिक्खवे, नवो चेपि भिक्खु होति दुस्सीलो पापधम्मो। ",
"an3.99:2.2":	"इदमस्स दुब्बण्णताय वदामि। ",
"an3.99:2.3":	"सेय्यथापि सो, भिक्खवे, पोत्थको दुब्बण्णो तथूपमाहं, भिक्खवे, इमं पुग्गलं वदामि। ",
"an3.99:2.4":	"ये खो पनस्स सेवन्ति भजन्ति पयिरुपासन्ति दिट्ठानुगतिं आपज्जन्ति, तेसं तं होति दीघरत्तं अहिताय दुक्खाय। ",
"an3.99:2.5":	"इदमस्स दुक्खसम्फस्सताय वदामि। ",
"an3.99:2.6":	"सेय्यथापि सो, भिक्खवे, पोत्थको दुक्खसम्फस्सो तथूपमाहं, भिक्खवे, इमं पुग्गलं वदामि। ",
"an3.99:2.7":	"येसं खो पन सो पटिग्गण्हाति चीवरपिण्डपातसेनासनगिलानप्पच्चयभेसज्जपरिक्खारं, तेसं तं न महप्फलं होति न महानिसंसं। ",
"an3.99:2.8":	"इदमस्स अप्पग्घताय वदामि। ",
"an3.99:2.9":	"सेय्यथापि सो, भिक्खवे, पोत्थको अप्पग्घो तथूपमाहं, भिक्खवे, इमं पुग्गलं वदामि। ",
"an3.99:2.10":	"मज्झिमो चेपि, भिक्खवे, भिक्खु होति …पे… ",
"an3.99:2.11":	"थेरो चेपि, भिक्खवे, भिक्खु होति दुस्सीलो पापधम्मो, इदमस्स दुब्बण्णताय वदामि। ",
"an3.99:2.12":	"सेय्यथापि सो, भिक्खवे, पोत्थको दुब्बण्णो तथूपमाहं, भिक्खवे, इमं पुग्गलं वदामि। ",
"an3.99:2.13":	"ये खो पनस्स सेवन्ति भजन्ति पयिरुपासन्ति दिट्ठानुगतिं आपज्जन्ति, तेसं तं होति दीघरत्तं अहिताय दुक्खाय। ",
"an3.99:2.14":	"इदमस्स दुक्खसम्फस्सताय वदामि। ",
"an3.99:2.15":	"सेय्यथापि सो, भिक्खवे, पोत्थको दुक्खसम्फस्सो तथूपमाहं, भिक्खवे, इमं पुग्गलं वदामि। ",
"an3.99:2.16":	"येसं खो पन सो पटिग्गण्हाति चीवरपिण्डपातसेनासनगिलानप्पच्चयभेसज्जपरिक्खारं, तेसं तं न महप्फलं होति न महानिसंसं। ",
"an3.99:2.17":	"इदमस्स अप्पग्घताय वदामि। ",
"an3.99:2.18":	"सेय्यथापि सो, भिक्खवे, पोत्थको अप्पग्घो तथूपमाहं, भिक्खवे, इमं पुग्गलं वदामि। ",
"an3.99:3.1":	"एवरूपो चायं, भिक्खवे, थेरो भिक्खु सङ्घमज्झे भणति। ",
"an3.99:3.2":	"तमेनं भिक्खू एवमाहंसु: ",
"an3.99:3.3":	"‘किं नु खो तुय्हं बालस्स अब्यत्तस्स भणितेन, ",
"an3.99:3.4":	"त्वम्पि नाम भणितब्बं मञ्ञसी’ति। ",
"an3.99:3.5":	"सो कुपितो अनत्तमनो तथारूपिं वाचं निच्छारेति यथारूपाय वाचाय सङ्घो तं उक्खिपति, सङ्कारकूटेव नं पोत्थकं। ",
"an3.99:4.1":	"नवम्पि, भिक्खवे, कासिकं वत्थं वण्णवन्तञ्चेव होति सुखसम्फस्सञ्च महग्घञ्च; मज्झिमम्पि, भिक्खवे, कासिकं वत्थं वण्णवन्तञ्चेव होति सुखसम्फस्सञ्च महग्घञ्च; जिण्णम्पि, भिक्खवे, कासिकं वत्थं वण्णवन्तञ्चेव होति सुखसम्फस्सञ्च महग्घञ्च। ",
"an3.99:4.2":	"जिण्णम्पि, भिक्खवे, कासिकं वत्थं रतनपलिवेठनं वा करोति गन्धकरण्डके वा नं पक्खिपन्ति। ",
"an3.99:5.1":	"एवमेवं खो, भिक्खवे, नवो चेपि भिक्खु होति सीलवा कल्याणधम्मो, इदमस्स सुवण्णताय वदामि। ",
"an3.99:5.2":	"सेय्यथापि तं, भिक्खवे, कासिकं वत्थं वण्णवन्तं तथूपमाहं, भिक्खवे, इमं पुग्गलं वदामि। ",
"an3.99:5.3":	"ये खो पनस्स सेवन्ति भजन्ति पयिरुपासन्ति दिट्ठानुगतिं आपज्जन्ति, तेसं तं होति दीघरत्तं हिताय सुखाय। ",
"an3.99:5.4":	"इदमस्स सुखसम्फस्सताय वदामि। ",
"an3.99:5.5":	"सेय्यथापि तं, भिक्खवे, कासिकं वत्थं सुखसम्फस्सं तथूपमाहं, भिक्खवे, इमं पुग्गलं वदामि। ",
"an3.99:5.6":	"येसं खो पन सो पटिग्गण्हाति चीवरपिण्डपातसेनासनगिलानप्पच्चयभेसज्जपरिक्खारं, तेसं तं महप्फलं होति महानिसंसं। ",
"an3.99:5.7":	"इदमस्स महग्घताय वदामि। ",
"an3.99:5.8":	"सेय्यथापि तं, भिक्खवे, कासिकं वत्थं महग्घं तथूपमाहं, भिक्खवे, इमं पुग्गलं वदामि। ",
"an3.99:5.9":	"मज्झिमो चेपि, भिक्खवे, भिक्खु होति …पे… ",
"an3.99:5.10":	"थेरो चेपि, भिक्खवे, भिक्खु होति …पे… पुग्गलं वदामि। ",
"an3.99:6.1":	"एवरूपो चायं, भिक्खवे, थेरो भिक्खु सङ्घमज्झे भणति। ",
"an3.99:6.2":	"तमेनं भिक्खू एवमाहंसु: ",
"an3.99:6.3":	"‘अप्पसद्दा आयस्मन्तो होथ, थेरो भिक्खु धम्मञ्च विनयञ्च भणती’ति। ",
"an3.99:6.4":	"तस्मातिह, भिक्खवे, एवं सिक्खितब्बं: ",
"an3.99:6.5":	"‘कासिकवत्थूपमा भविस्साम, न पोत्थकूपमा’ति। ",
"an3.99:6.6":	"एवञ्हि वो, भिक्खवे, सिक्खितब्बन्”ति। ",
"an3.99:6.7":	"अट्ठमं। "
}	
