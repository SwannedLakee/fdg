{	
"an4.73:0.1":	"अङ्गुत्तर निकाय ४।७३ ",
"an4.73:0.2":	"८। अपण्णकवग्ग ",
"an4.73:0.3":	"सप्पुरिससुत्त ",
"an4.73:1.1":	"“चतूहि, भिक्खवे, धम्मेहि समन्नागतो असप्पुरिसो वेदितब्बो। ",
"an4.73:1.2":	"कतमेहि चतूहि? ",
"an4.73:1.3":	"इध, भिक्खवे, असप्पुरिसो यो होति परस्स अवण्णो तं अपुट्ठोपि पातु करोति, को पन वादो पुट्ठस्स। ",
"an4.73:1.4":	"पुट्ठो खो पन पञ्हाभिनीतो अहापेत्वा अलम्बित्वा परिपूरं वित्थारेन परस्स अवण्णं भासिता होति। ",
"an4.73:1.5":	"वेदितब्बमेतं, भिक्खवे, असप्पुरिसो अयं भवन्ति। ",
"an4.73:2.1":	"पुन चपरं, भिक्खवे, असप्पुरिसो यो होति परस्स वण्णो तं पुट्ठोपि न पातु करोति, को पन वादो अपुट्ठस्स। ",
"an4.73:2.2":	"पुट्ठो खो पन पञ्हाभिनीतो हापेत्वा लम्बित्वा अपरिपूरं अवित्थारेन परस्स वण्णं भासिता होति। ",
"an4.73:2.3":	"वेदितब्बमेतं, भिक्खवे, असप्पुरिसो अयं भवन्ति। ",
"an4.73:3.1":	"पुन चपरं, भिक्खवे, असप्पुरिसो यो होति अत्तनो अवण्णो तं पुट्ठोपि न पातु करोति, को पन वादो अपुट्ठस्स। ",
"an4.73:3.2":	"पुट्ठो खो पन पञ्हाभिनीतो हापेत्वा लम्बित्वा अपरिपूरं अवित्थारेन अत्तनो अवण्णं भासिता होति। ",
"an4.73:3.3":	"वेदितब्बमेतं, भिक्खवे, असप्पुरिसो अयं भवन्ति। ",
"an4.73:4.1":	"पुन चपरं, भिक्खवे, असप्पुरिसो यो होति अत्तनो वण्णो तं अपुट्ठोपि पातु करोति, को पन वादो पुट्ठस्स। ",
"an4.73:4.2":	"पुट्ठो खो पन पञ्हाभिनीतो अहापेत्वा अलम्बित्वा परिपूरं वित्थारेन अत्तनो वण्णं भासिता होति। ",
"an4.73:4.3":	"वेदितब्बमेतं, भिक्खवे, असप्पुरिसो अयं भवन्ति। ",
"an4.73:4.4":	"इमेहि खो, भिक्खवे, चतूहि धम्मेहि समन्नागतो असप्पुरिसो वेदितब्बो। ",
"an4.73:5.1":	"चतूहि, भिक्खवे, धम्मेहि समन्नागतो सप्पुरिसो वेदितब्बो। ",
"an4.73:5.2":	"कतमेहि चतूहि? ",
"an4.73:5.3":	"इध, भिक्खवे, सप्पुरिसो यो होति परस्स अवण्णो तं पुट्ठोपि न पातु करोति, को पन वादो अपुट्ठस्स। ",
"an4.73:5.4":	"पुट्ठो खो पन पञ्हाभिनीतो हापेत्वा लम्बित्वा अपरिपूरं अवित्थारेन परस्स अवण्णं भासिता होति। ",
"an4.73:5.5":	"वेदितब्बमेतं, भिक्खवे, सप्पुरिसो अयं भवन्ति। ",
"an4.73:6.1":	"पुन चपरं, भिक्खवे, सप्पुरिसो यो होति परस्स वण्णो तं अपुट्ठोपि पातु करोति, को पन वादो पुट्ठस्स। ",
"an4.73:6.2":	"पुट्ठो खो पन पञ्हाभिनीतो अहापेत्वा अलम्बित्वा परिपूरं वित्थारेन परस्स वण्णं भासिता होति। ",
"an4.73:6.3":	"वेदितब्बमेतं, भिक्खवे, सप्पुरिसो अयं भवन्ति। ",
"an4.73:7.1":	"पुन चपरं, भिक्खवे, सप्पुरिसो यो होति अत्तनो अवण्णो तं अपुट्ठोपि पातु करोति, को पन वादो पुट्ठस्स। ",
"an4.73:7.2":	"पुट्ठो खो पन पञ्हाभिनीतो अहापेत्वा अलम्बित्वा परिपूरं वित्थारेन अत्तनो अवण्णं भासिता होति। ",
"an4.73:7.3":	"वेदितब्बमेतं, भिक्खवे, सप्पुरिसो अयं भवन्ति। ",
"an4.73:8.1":	"पुन चपरं, भिक्खवे, सप्पुरिसो यो होति अत्तनो वण्णो तं पुट्ठोपि न पातु करोति, को पन वादो अपुट्ठस्स। ",
"an4.73:8.2":	"पुट्ठो खो पन पञ्हाभिनीतो हापेत्वा लम्बित्वा अपरिपूरं अवित्थारेन अत्तनो वण्णं भासिता होति। ",
"an4.73:8.3":	"वेदितब्बमेतं, भिक्खवे, सप्पुरिसो अयं भवन्ति। ",
"an4.73:8.4":	"इमेहि खो, भिक्खवे, चतूहि धम्मेहि समन्नागतो सप्पुरिसो वेदितब्बो। ",
"an4.73:9.1":	"सेय्यथापि, भिक्खवे, वधुका यञ्ञदेव रत्तिं वा दिवं वा आनीता होति, तावदेवस्सा तिब्बं हिरोत्तप्पं पच्चुपट्ठितं होति सस्सुयापि ससुरेपि सामिकेपि अन्तमसो दासकम्मकरपोरिसेसु। ",
"an4.73:9.2":	"सा अपरेन समयेन संवासमन्वाय विस्सासमन्वाय सस्सुम्पि ससुरम्पि सामिकम्पि एवमाह: ",
"an4.73:9.3":	"‘अपेथ, किं पन तुम्हे जानाथा’ति। ",
"an4.73:9.4":	"एवमेवं खो, भिक्खवे, इधेकच्चो भिक्खु यञ्ञदेव रत्तिं वा दिवं वा अगारस्मा अनगारियं पब्बजितो होति, तावदेवस्स तिब्बं हिरोत्तप्पं पच्चुपट्ठितं होति भिक्खूसु भिक्खुनीसु उपासकेसु उपासिकासु अन्तमसो आरामिकसमणुद्देसेसु। ",
"an4.73:9.5":	"सो अपरेन समयेन संवासमन्वाय विस्सासमन्वाय आचरियम्पि उपज्झायम्पि एवमाह: ",
"an4.73:9.6":	"‘अपेथ, किं पन तुम्हे जानाथा’ति। ",
"an4.73:9.7":	"तस्मातिह, भिक्खवे, एवं सिक्खितब्बं: ",
"an4.73:9.8":	"‘अधुनागतवधुकासमेन चेतसा विहरिस्सामा’ति। ",
"an4.73:9.9":	"एवञ्हि वो, भिक्खवे, सिक्खितब्बन्”ति। ",
"an4.73:9.10":	"ततियं। "
}	
