{	
"an4.5:0.1":	"अङ्गुत्तर निकाय ४।५ ",
"an4.5:0.2":	"१। भण्डगामवग्ग ",
"an4.5:0.3":	"अनुसोतसुत्त ",
"an4.5:1.1":	"“चत्तारोमे, भिक्खवे, पुग्गला सन्तो संविज्जमाना लोकस्मिं। ",
"an4.5:1.2":	"कतमे चत्तारो? ",
"an4.5:1.3":	"अनुसोतगामी पुग्गलो, पटिसोतगामी पुग्गलो, ठितत्तो पुग्गलो, तिण्णो पारङ्गतो थले तिट्ठति ब्राह्मणो। ",
"an4.5:1.4":	"कतमो च, भिक्खवे, अनुसोतगामी पुग्गलो? ",
"an4.5:1.5":	"इध, भिक्खवे, एकच्चो पुग्गलो कामे च पटिसेवति, पापञ्च कम्मं करोति। ",
"an4.5:1.6":	"अयं वुच्चति, भिक्खवे, अनुसोतगामी पुग्गलो। ",
"an4.5:2.1":	"कतमो च, भिक्खवे, पटिसोतगामी पुग्गलो? ",
"an4.5:2.2":	"इध, भिक्खवे, एकच्चो पुग्गलो कामे च नप्पटिसेवति, पापञ्च कम्मं न करोति, सहापि दुक्खेन सहापि दोमनस्सेन अस्सुमुखोपि रुदमानो परिपुण्णं परिसुद्धं ब्रह्मचरियं चरति। ",
"an4.5:2.3":	"अयं वुच्चति, भिक्खवे, पटिसोतगामी पुग्गलो। ",
"an4.5:3.1":	"कतमो च, भिक्खवे, ठितत्तो पुग्गलो? ",
"an4.5:3.2":	"इध, भिक्खवे, एकच्चो पुग्गलो पञ्चन्नं ओरम्भागियानं संयोजनानं परिक्खया ओपपातिको होति, तत्थ परिनिब्बायी, अनावत्तिधम्मो तस्मा लोका। ",
"an4.5:3.3":	"अयं वुच्चति, भिक्खवे, ठितत्तो पुग्गलो। ",
"an4.5:4.1":	"कतमो च, भिक्खवे, पुग्गलो तिण्णो पारङ्गतो थले तिट्ठति ब्राह्मणो? ",
"an4.5:4.2":	"इध, भिक्खवे, एकच्चो पुग्गलो आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरति। ",
"an4.5:4.3":	"अयं वुच्चति, भिक्खवे, पुग्गलो तिण्णो पारङ्गतो थले तिट्ठति ब्राह्मणो। ",
"an4.5:4.4":	"इमे खो, भिक्खवे, चत्तारो पुग्गला सन्तो संविज्जमाना लोकस्मिन्ति। ",
"an4.5:5.1":	"ये केचि कामेसु असञ्ञता जना, ",
"an4.5:5.2":	"अवीतरागा इध कामभोगिनो; ",
"an4.5:5.3":	"पुनप्पुनं जातिजरूपगामि ते, ",
"an4.5:5.4":	"तण्हाधिपन्ना अनुसोतगामिनो। ",
"an4.5:6.1":	"तस्मा हि धीरो इधुपट्ठितस्सती, ",
"an4.5:6.2":	"कामे च पापे च असेवमानो; ",
"an4.5:6.3":	"सहापि दुक्खेन जहेय्य कामे, ",
"an4.5:6.4":	"पटिसोतगामीति तमाहु पुग्गलं। ",
"an4.5:7.1":	"यो वे किलेसानि पहाय पञ्च, ",
"an4.5:7.2":	"परिपुण्णसेखो अपरिहानधम्मो; ",
"an4.5:7.3":	"चेतोवसिप्पत्तो समाहितिन्द्रियो, ",
"an4.5:7.4":	"स वे ठितत्तोति नरो पवुच्चति। ",
"an4.5:8.1":	"परोपरा यस्स समेच्च धम्मा, ",
"an4.5:8.2":	"विधूपिता अत्थगता न सन्ति; ",
"an4.5:8.3":	"स वे मुनि वुसितब्रह्मचरियो, ",
"an4.5:8.4":	"लोकन्तगू पारगतोति वुच्चती”ति। ",
"an4.5:8.5":	"पञ्चमं। "
}	
