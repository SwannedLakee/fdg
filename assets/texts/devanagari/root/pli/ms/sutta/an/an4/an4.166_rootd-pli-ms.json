{	
"an4.166:0.1":	"अङ्गुत्तर निकाय ४।१६६ ",
"an4.166:0.2":	"१७। पटिपदावग्ग ",
"an4.166:0.3":	"उभयसुत्त ",
"an4.166:1.1":	"“चतस्सो इमा, भिक्खवे, पटिपदा। ",
"an4.166:1.2":	"कतमा चतस्सो? ",
"an4.166:1.3":	"दुक्खा पटिपदा दन्धाभिञ्ञा, ",
"an4.166:1.4":	"दुक्खा पटिपदा खिप्पाभिञ्ञा, ",
"an4.166:1.5":	"सुखा पटिपदा दन्धाभिञ्ञा, ",
"an4.166:1.6":	"सुखा पटिपदा खिप्पाभिञ्ञा। ",
"an4.166:2.1":	"तत्र, भिक्खवे, यायं पटिपदा दुक्खा दन्धाभिञ्ञा, अयं, भिक्खवे, पटिपदा उभयेनेव हीना अक्खायति। यम्पायं पटिपदा दुक्खा, इमिनापायं हीना अक्खायति; यम्पायं पटिपदा दन्धा, इमिनापायं हीना अक्खायति। ",
"an4.166:2.2":	"अयं, भिक्खवे, पटिपदा उभयेनेव हीना अक्खायति। ",
"an4.166:3.1":	"तत्र, भिक्खवे, यायं पटिपदा दुक्खा खिप्पाभिञ्ञा, अयं, भिक्खवे, पटिपदा दुक्खत्ता हीना अक्खायति। ",
"an4.166:4.1":	"तत्र, भिक्खवे, यायं पटिपदा सुखा दन्धाभिञ्ञा, अयं, भिक्खवे, पटिपदा दन्धत्ता हीना अक्खायति। ",
"an4.166:5.1":	"तत्र, भिक्खवे, यायं पटिपदा सुखा खिप्पाभिञ्ञा, अयं, भिक्खवे, पटिपदा उभयेनेव पणीता अक्खायति। यम्पायं पटिपदा सुखा, इमिनापायं पणीता अक्खायति; यम्पायं पटिपदा खिप्पा, इमिनापायं पणीता अक्खायति। ",
"an4.166:5.2":	"अयं, भिक्खवे, पटिपदा उभयेनेव पणीता अक्खायति। ",
"an4.166:5.3":	"इमा खो, भिक्खवे, चतस्सो पटिपदा”ति। ",
"an4.166:5.4":	"छट्ठं। "
}	
