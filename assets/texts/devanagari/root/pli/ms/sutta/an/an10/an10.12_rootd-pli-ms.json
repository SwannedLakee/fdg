{	
"an10.12:0.1":	"अङ्गुत्तर निकाय १०।१२ ",
"an10.12:0.2":	"२। नाथवग्ग ",
"an10.12:0.3":	"पञ्चङ्गसुत्त ",
"an10.12:1.1":	"“पञ्चङ्गविप्पहीनो, भिक्खवे, भिक्खु पञ्चङ्गसमन्नागतो इमस्मिं धम्मविनये ‘केवली वुसितवा उत्तमपुरिसो’ति वुच्चति। ",
"an10.12:1.2":	"कथञ्च, भिक्खवे, भिक्खु पञ्चङ्गविप्पहीनो होति? ",
"an10.12:1.3":	"इध, भिक्खवे, भिक्खुनो कामच्छन्दो पहीनो होति, ब्यापादो पहीनो होति, थिनमिद्धं पहीनं होति, उद्धच्चकुक्कुच्चं पहीनं होति, विचिकिच्छा पहीना होति। ",
"an10.12:1.4":	"एवं खो, भिक्खवे, भिक्खु पञ्चङ्गविप्पहीनो होति। ",
"an10.12:2.1":	"कथञ्च, भिक्खवे, भिक्खु पञ्चङ्गसमन्नागतो होति? ",
"an10.12:2.2":	"इध, भिक्खवे, भिक्खु असेखेन सीलक्खन्धेन समन्नागतो होति, असेखेन समाधिक्खन्धेन समन्नागतो होति, असेखेन पञ्ञाक्खन्धेन समन्नागतो होति, असेखेन विमुत्तिक्खन्धेन समन्नागतो होति, असेखेन विमुत्तिञाणदस्सनक्खन्धेन समन्नागतो होति। ",
"an10.12:2.3":	"एवं खो, भिक्खवे, भिक्खु पञ्चङ्गसमन्नागतो होति। ",
"an10.12:3.1":	"पञ्चङ्गविप्पहीनो खो, भिक्खवे, भिक्खु पञ्चङ्गसमन्नागतो इमस्मिं धम्मविनये ‘केवली वुसितवा उत्तमपुरिसो’ति वुच्चति। ",
"an10.12:4.1":	"कामच्छन्दो च ब्यापादो, ",
"an10.12:4.2":	"थिनमिद्धञ्च भिक्खुनो; ",
"an10.12:4.3":	"उद्धच्चं विचिकिच्छा च, ",
"an10.12:4.4":	"सब्बसोव न विज्जति। ",
"an10.12:5.1":	"असेखेन च सीलेन, ",
"an10.12:5.2":	"असेखेन समाधिना; ",
"an10.12:5.3":	"विमुत्तिया च सम्पन्नो, ",
"an10.12:5.4":	"ञाणेन च तथाविधो। ",
"an10.12:6.1":	"स वे पञ्चङ्गसम्पन्नो, ",
"an10.12:6.2":	"पञ्च अङ्गे विवज्जयं; ",
"an10.12:6.3":	"इमस्मिं धम्मविनये, ",
"an10.12:6.4":	"केवली इति वुच्चती”ति। ",
"an10.12:6.5":	"दुतियं। "
}	
