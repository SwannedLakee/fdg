{	
"an5.2:0.1":	"अङ्गुत्तर निकाय ५।२ ",
"an5.2:0.2":	"१। सेखबलवग्ग ",
"an5.2:0.3":	"वित्थतसुत्त ",
"an5.2:1.1":	"“पञ्चिमानि, भिक्खवे, सेखबलानि। ",
"an5.2:1.2":	"कतमानि पञ्च? ",
"an5.2:1.3":	"सद्धाबलं, हिरीबलं, ओत्तप्पबलं, वीरियबलं, पञ्ञाबलं। ",
"an5.2:2.1":	"कतमञ्च, भिक्खवे, सद्धाबलं? ",
"an5.2:2.2":	"इध, भिक्खवे, अरियसावको सद्धो होति, सद्दहति तथागतस्स बोधिं: ",
"an5.2:2.3":	"‘इतिपि सो भगवा अरहं सम्मासम्बुद्धो विज्जाचरणसम्पन्नो सुगतो लोकविदू अनुत्तरो पुरिसदम्मसारथि सत्था देवमनुस्सानं बुद्धो भगवा’ति। ",
"an5.2:2.4":	"इदं वुच्चति, भिक्खवे, सद्धाबलं। ",
"an5.2:3.1":	"कतमञ्च, भिक्खवे, हिरीबलं? ",
"an5.2:3.2":	"इध, भिक्खवे, अरियसावको हिरीमा होति, हिरीयति कायदुच्चरितेन वचीदुच्चरितेन मनोदुच्चरितेन, हिरीयति पापकानं अकुसलानं धम्मानं समापत्तिया। ",
"an5.2:3.3":	"इदं वुच्चति, भिक्खवे, हिरीबलं। ",
"an5.2:4.1":	"कतमञ्च, भिक्खवे, ओत्तप्पबलं? ",
"an5.2:4.2":	"इध, भिक्खवे, अरियसावको ओत्तप्पी होति, ओत्तप्पति कायदुच्चरितेन वचीदुच्चरितेन मनोदुच्चरितेन, ओत्तप्पति पापकानं अकुसलानं धम्मानं समापत्तिया। ",
"an5.2:4.3":	"इदं वुच्चति, भिक्खवे, ओत्तप्पबलं। ",
"an5.2:5.1":	"कतमञ्च, भिक्खवे, वीरियबलं? ",
"an5.2:5.2":	"इध, भिक्खवे, अरियसावको आरद्धवीरियो विहरति अकुसलानं धम्मानं पहानाय, कुसलानं धम्मानं उपसम्पदाय, थामवा दळ्हपरक्कमो अनिक्खित्तधुरो कुसलेसु धम्मेसु। ",
"an5.2:5.3":	"इदं वुच्चति, भिक्खवे, वीरियबलं। ",
"an5.2:6.1":	"कतमञ्च, भिक्खवे, पञ्ञाबलं? ",
"an5.2:6.2":	"इध, भिक्खवे, अरियसावको पञ्ञवा होति उदयत्थगामिनिया पञ्ञाय समन्नागतो अरियाय निब्बेधिकाय सम्मा दुक्खक्खयगामिनिया। ",
"an5.2:6.3":	"इदं वुच्चति, भिक्खवे, पञ्ञाबलं। ",
"an5.2:6.4":	"इमानि खो, भिक्खवे, पञ्च सेखबलानि। ",
"an5.2:7.1":	"तस्मातिह, भिक्खवे, एवं सिक्खितब्बं: ",
"an5.2:7.2":	"‘सद्धाबलेन समन्नागता भविस्साम सेखबलेन, हिरीबलेन … ओत्तप्पबलेन … वीरियबलेन … पञ्ञाबलेन समन्नागता भविस्साम सेखबलेना’ति। ",
"an5.2:7.3":	"एवञ्हि खो, भिक्खवे, सिक्खितब्बन्”ति। ",
"an5.2:7.4":	"दुतियं। "
}	
