{	
"an5.250:0.1":	"अङ्गुत्तर निकाय ५।२५० ",
"an5.250:0.2":	"२५। दुच्चरितवग्ग ",
"an5.250:0.3":	"पुग्गलप्पसादसुत्त ",
"an5.250:1.1":	"“पञ्चिमे, भिक्खवे, आदीनवा पुग्गलप्पसादे। ",
"an5.250:1.2":	"कतमे पञ्च? ",
"an5.250:1.3":	"यस्मिं, भिक्खवे, पुग्गले पुग्गलो अभिप्पसन्नो होति, सो तथारूपं आपत्तिं आपन्नो होति यथारूपाय आपत्तिया सङ्घो उक्खिपति। ",
"an5.250:1.4":	"तस्स एवं होति: ",
"an5.250:1.5":	"‘यो खो म्यायं पुग्गलो पियो मनापो सो सङ्घेन उक्खित्तो’ति। ",
"an5.250:1.6":	"भिक्खूसु अप्पसादबहुलो होति। ",
"an5.250:1.7":	"भिक्खूसु अप्पसादबहुलो समानो अञ्ञे भिक्खू न भजति। ",
"an5.250:1.8":	"अञ्ञे भिक्खू अभजन्तो सद्धम्मं न सुणाति। ",
"an5.250:1.9":	"सद्धम्मं असुणन्तो सद्धम्मा परिहायति। ",
"an5.250:1.10":	"अयं, भिक्खवे, पठमो आदीनवो पुग्गलप्पसादे। ",
"an5.250:2.1":	"पुन चपरं, भिक्खवे, यस्मिं पुग्गले पुग्गलो अभिप्पसन्नो होति, सो तथारूपं आपत्तिं आपन्नो होति यथारूपाय आपत्तिया सङ्घो अन्ते निसीदापेति। ",
"an5.250:2.2":	"तस्स एवं होति: ",
"an5.250:2.3":	"‘यो खो म्यायं पुग्गलो पियो मनापो सो सङ्घेन अन्ते निसीदापितो’ति। ",
"an5.250:2.4":	"भिक्खूसु अप्पसादबहुलो होति। ",
"an5.250:2.5":	"भिक्खूसु अप्पसादबहुलो समानो अञ्ञे भिक्खू न भजति। ",
"an5.250:2.6":	"अञ्ञे भिक्खू अभजन्तो सद्धम्मं न सुणाति। ",
"an5.250:2.7":	"सद्धम्मं असुणन्तो सद्धम्मा परिहायति। ",
"an5.250:2.8":	"अयं, भिक्खवे, दुतियो आदीनवो पुग्गलप्पसादे। ",
"an5.250:3.1":	"पुन चपरं, भिक्खवे, यस्मिं पुग्गले पुग्गलो अभिप्पसन्नो होति, सो दिसापक्कन्तो होति …पे… सो विब्भन्तो होति …पे… सो कालङ्कतो होति। ",
"an5.250:3.2":	"तस्स एवं होति: ",
"an5.250:3.3":	"‘यो खो म्यायं पुग्गलो पियो मनापो सो कालङ्कतो’ति। ",
"an5.250:3.4":	"अञ्ञे भिक्खू न भजति। ",
"an5.250:3.5":	"अञ्ञे भिक्खू अभजन्तो सद्धम्मं न सुणाति। ",
"an5.250:3.6":	"सद्धम्मं असुणन्तो सद्धम्मा परिहायति। ",
"an5.250:3.7":	"अयं, भिक्खवे, पञ्चमो आदीनवो पुग्गलप्पसादे। ",
"an5.250:3.8":	"इमे खो, भिक्खवे, पञ्च आदीनवा पुग्गलप्पसादे”ति। ",
"an5.250:3.9":	"दसमं। ",
"an5.250:3.10":	"दुच्चरितवग्गो पञ्चमो। ",
"an5.250:4.0":	"तस्सुद्दानं ",
"an5.250:4.1":	"दुच्चरितं कायदुच्चरितं, ",
"an5.250:4.2":	"वचीदुच्चरितं मनोदुच्चरितं; ",
"an5.250:4.3":	"चतूहि परे द्वे सिवथिका, ",
"an5.250:4.4":	"पुग्गलप्पसादेन चाति। ",
"an5.250:4.5":	"पञ्चमो पण्णासको समत्तो। "
}	
