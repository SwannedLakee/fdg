{	
"an4.159:0.1":	"अङ्गुत्तर निकाय ४।१५९ ",
"an4.159:0.2":	"१६। इन्द्रियवग्ग ",
"an4.159:0.3":	"भिक्खुनीसुत्त ",
"an4.159:1.1":	"एवं मे सुतं—",
"an4.159:1.2":	"एकं समयं आयस्मा आनन्दो कोसम्बियं विहरति घोसितारामे। ",
"an4.159:1.3":	"अथ खो अञ्ञतरा भिक्खुनी अञ्ञतरं पुरिसं आमन्तेसि: ",
"an4.159:1.4":	"“एहि त्वं, अम्भो पुरिस, येनय्यो आनन्दो तेनुपसङ्कम; उपसङ्कमित्वा मम वचनेन अय्यस्स आनन्दस्स पादे सिरसा वन्द: ",
"an4.159:1.5":	"‘इत्थन्नामा, भन्ते, भिक्खुनी आबाधिकिनी दुक्खिता बाळ्हगिलाना। ",
"an4.159:1.6":	"सा अय्यस्स आनन्दस्स पादे सिरसा वन्दती’ति। एवञ्च वदेहि: ",
"an4.159:1.7":	"‘साधु किर, भन्ते, अय्यो आनन्दो येन भिक्खुनुपस्सयो येन सा भिक्खुनी तेनुपसङ्कमतु अनुकम्पं उपादाया’”ति। ",
"an4.159:1.8":	"“एवं, अय्ये”ति खो सो पुरिसो तस्सा भिक्खुनिया पटिस्सुत्वा येनायस्मा आनन्दो तेनुपसङ्कमि; उपसङ्कमित्वा आयस्मन्तं आनन्दं अभिवादेत्वा एकमन्तं निसीदि। एकमन्तं निसिन्नो खो सो पुरिसो आयस्मन्तं आनन्दं एतदवोच: ",
"an4.159:2.1":	"“इत्थन्नामा, भन्ते, भिक्खुनी आबाधिकिनी दुक्खिता बाळ्हगिलाना। ",
"an4.159:2.2":	"सा आयस्मतो आनन्दस्स पादे सिरसा वन्दति, एवञ्च वदेति: ",
"an4.159:2.3":	"‘साधु किर, भन्ते, आयस्मा आनन्दो येन भिक्खुनुपस्सयो येन सा भिक्खुनी तेनुपसङ्कमतु अनुकम्पं उपादाया’”ति। ",
"an4.159:2.4":	"अधिवासेसि खो आयस्मा आनन्दो तुण्हीभावेन। ",
"an4.159:3.1":	"अथ खो आयस्मा आनन्दो निवासेत्वा पत्तचीवरमादाय येन भिक्खुनुपस्सयो येन सा भिक्खुनी तेनुपसङ्कमि। ",
"an4.159:3.2":	"अद्दसा खो सा भिक्खुनी आयस्मन्तं आनन्दं दूरतोव आगच्छन्तं। ",
"an4.159:3.3":	"दिस्वा ससीसं पारुपित्वा मञ्चके निपज्जि। ",
"an4.159:3.4":	"अथ खो आयस्मा आनन्दो येन सा भिक्खुनी तेनुपसङ्कमि; उपसङ्कमित्वा पञ्ञत्ते आसने निसीदि। निसज्ज खो आयस्मा आनन्दो तं भिक्खुनिं एतदवोच: ",
"an4.159:4.1":	"“आहारसम्भूतो अयं, भगिनि, कायो आहारं निस्साय। ",
"an4.159:4.2":	"आहारो पहातब्बो। ",
"an4.159:4.3":	"तण्हासम्भूतो अयं, भगिनि, कायो तण्हं निस्साय। ",
"an4.159:4.4":	"तण्हा पहातब्बा। ",
"an4.159:4.5":	"मानसम्भूतो अयं, भगिनि, कायो मानं निस्साय। ",
"an4.159:4.6":	"मानो पहातब्बो। ",
"an4.159:4.7":	"मेथुनसम्भूतो अयं, भगिनि, कायो। ",
"an4.159:4.8":	"मेथुने च सेतुघातो वुत्तो भगवता। ",
"an4.159:5.1":	"‘आहारसम्भूतो अयं, भगिनि, कायो आहारं निस्साय। ",
"an4.159:5.2":	"आहारो पहातब्बो’ति, इति खो पनेतं वुत्तं। ",
"an4.159:5.3":	"किञ्चेतं पटिच्च वुत्तं? ",
"an4.159:5.4":	"इध, भगिनि, भिक्खु पटिसङ्खा योनिसो आहारं आहारेति: ",
"an4.159:5.5":	"‘नेव दवाय न मदाय न मण्डनाय न विभूसनाय, यावदेव इमस्स कायस्स ठितिया यापनाय विहिंसूपरतिया ब्रह्मचरियानुग्गहाय। इति पुराणञ्च वेदनं पटिहङ्खामि, नवञ्च वेदनं न उप्पादेस्सामि। यात्रा च मे भविस्सति अनवज्जता च फासुविहारो चा’ति। ",
"an4.159:5.6":	"सो अपरेन समयेन आहारं निस्साय आहारं पजहति। ",
"an4.159:5.7":	"‘आहारसम्भूतो अयं, भगिनि, कायो आहारं निस्साय आहारो पहातब्बो’ति, ",
"an4.159:5.8":	"इति यं तं वुत्तं इदमेतं पटिच्च वुत्तं। ",
"an4.159:6.1":	"‘तण्हासम्भूतो अयं, भगिनि, कायो तण्हं निस्साय। ",
"an4.159:6.2":	"तण्हा पहातब्बा’ति, इति खो पनेतं वुत्तं। ",
"an4.159:6.3":	"किञ्चेतं पटिच्च वुत्तं? ",
"an4.159:6.4":	"इध, भगिनि, भिक्खु सुणाति: ",
"an4.159:6.5":	"‘इत्थन्नामो किर भिक्खु आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरती’ति। ",
"an4.159:6.6":	"तस्स एवं होति: ",
"an4.159:6.7":	"‘कुदास्सु नाम अहम्पि आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरिस्सामी’ति। ",
"an4.159:6.8":	"सो अपरेन समयेन तण्हं निस्साय तण्हं पजहति। ",
"an4.159:6.9":	"‘तण्हासम्भूतो अयं, भगिनि, कायो तण्हं निस्साय तण्हा पहातब्बा’ति, ",
"an4.159:6.10":	"इति यं तं वुत्तं इदमेतं पटिच्च वुत्तं। ",
"an4.159:7.1":	"‘मानसम्भूतो अयं, भगिनि, कायो मानं निस्साय। ",
"an4.159:7.2":	"मानो पहातब्बो’ति, इति खो पनेतं वुत्तं। ",
"an4.159:7.3":	"किञ्चेतं पटिच्च वुत्तं? ",
"an4.159:7.4":	"इध, भगिनि, भिक्खु सुणाति: ",
"an4.159:7.5":	"‘इत्थन्नामो किर भिक्खु आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरती’ति। ",
"an4.159:7.6":	"तस्स एवं होति: ",
"an4.159:7.7":	"‘सो हि नाम आयस्मा आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरिस्सति; ",
"an4.159:7.8":	"किमङ्गं पनाहन्’ति। ",
"an4.159:7.9":	"सो अपरेन समयेन मानं निस्साय मानं पजहति। ",
"an4.159:7.10":	"‘मानसम्भूतो अयं, भगिनि, कायो, मानं निस्साय मानो पहातब्बो’ति, ",
"an4.159:7.11":	"इति यं तं वुत्तं इदमेतं पटिच्च वुत्तं। ",
"an4.159:8.1":	"मेथुनसम्भूतो अयं, भगिनि, कायो। ",
"an4.159:8.2":	"मेथुने च सेतुघातो वुत्तो भगवता”ति। ",
"an4.159:9.1":	"अथ खो सा भिक्खुनी मञ्चका वुट्ठहित्वा एकंसं उत्तरासङ्गं करित्वा आयस्मतो आनन्दस्स पादेसु सिरसा निपतित्वा आयस्मन्तं आनन्दं एतदवोच: ",
"an4.159:9.2":	"“अच्चयो मं, भन्ते, अच्चगमा, यथाबालं यथामूळ्हं यथाअकुसलं, याहं एवमकासिं। ",
"an4.159:9.3":	"तस्सा मे, भन्ते, अय्यो आनन्दो अच्चयं अच्चयतो पटिग्गण्हातु, आयतिं संवराया”ति। ",
"an4.159:9.4":	"“तग्घ तं, भगिनि, अच्चयो अच्चगमा, यथाबालं यथामूळ्हं यथाअकुसलं, या त्वं एवमकासि। ",
"an4.159:9.5":	"यतो च खो त्वं, भगिनि, अच्चयं अच्चयतो दिस्वा यथाधम्मं पटिकरोसि, तं ते मयं पटिग्गण्हाम। ",
"an4.159:9.6":	"वुद्धि हेसा, भगिनि, अरियस्स विनये यो अच्चयं अच्चयतो दिस्वा यथाधम्मं पटिकरोति आयतिं संवरं आपज्जती”ति। ",
"an4.159:9.7":	"नवमं। "
}	
