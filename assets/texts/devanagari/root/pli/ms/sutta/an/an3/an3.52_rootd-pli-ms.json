{	
"an3.52:0.1":	"अङ्गुत्तर निकाय ३।५२ ",
"an3.52:0.2":	"६। ब्राह्मणवग्ग ",
"an3.52:0.3":	"दुतियद्वेब्राह्मणसुत्त ",
"an3.52:1.1":	"अथ खो द्वे ब्राह्मणा जिण्णा वुद्धा महल्लका अद्धगता वयोअनुप्पत्ता वीसवस्ससतिका जातिया येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो ते ब्राह्मणा भगवन्तं एतदवोचुं: ",
"an3.52:1.2":	"“मयमस्सु, भो गोतम, ब्राह्मणा जिण्णा वुद्धा महल्लका अद्धगता वयोअनुप्पत्ता वीसवस्ससतिका जातिया; ",
"an3.52:1.3":	"ते चम्हा अकतकल्याणा अकतकुसला अकतभीरुत्ताणा। ",
"an3.52:1.4":	"ओवदतु नो भवं गोतमो, अनुसासतु नो भवं गोतमो यं अम्हाकं अस्स दीघरत्तं हिताय सुखाया”ति। ",
"an3.52:2.1":	"“तग्घ तुम्हे, ब्राह्मणा, जिण्णा वुद्धा महल्लका अद्धगता वयोअनुप्पत्ता वीसवस्ससतिका जातिया; ",
"an3.52:2.2":	"ते चत्थ अकतकल्याणा अकतकुसला अकतभीरुत्ताणा। ",
"an3.52:2.3":	"आदित्तो खो अयं, ब्राह्मणा, लोको जराय ब्याधिना मरणेन। ",
"an3.52:2.4":	"एवं आदित्ते खो, ब्राह्मणा, लोके जराय ब्याधिना मरणेन, यो इध कायेन संयमो वाचाय संयमो मनसा संयमो, तं तस्स पेतस्स ताणञ्च लेणञ्च दीपञ्च सरणञ्च परायणञ्चाति। ",
"an3.52:3.1":	"आदित्तस्मिं अगारस्मिं, ",
"an3.52:3.2":	"यं नीहरति भाजनं; ",
"an3.52:3.3":	"तं तस्स होति अत्थाय, ",
"an3.52:3.4":	"नो च यं तत्थ डय्हति। ",
"an3.52:4.1":	"एवं आदित्तो खो लोको, ",
"an3.52:4.2":	"जराय मरणेन च; ",
"an3.52:4.3":	"नीहरेथेव दानेन, ",
"an3.52:4.4":	"दिन्नं होति सुनीहतं। ",
"an3.52:5.1":	"योध कायेन संयमो, ",
"an3.52:5.2":	"वाचाय उद चेतसा; ",
"an3.52:5.3":	"तं तस्स पेतस्स सुखाय होति, ",
"an3.52:5.4":	"यं जीवमानो पकरोति पुञ्ञन्”ति। ",
"an3.52:5.5":	"दुतियं। "
}	
