{	
"dn27:0.1":	"दीघ निकाय २७ ",
"dn27:0.2":	"अग्गञ्ञसुत्त ",
"dn27:1.1":	"एवं मे सुतं—",
"dn27:1.2":	"एकं समयं भगवा सावत्थियं विहरति पुब्बारामे मिगारमातुपासादे। ",
"dn27:1.3":	"तेन खो पन समयेन वासेट्ठभारद्वाजा भिक्खूसु परिवसन्ति भिक्खुभावं आकङ्खमाना। ",
"dn27:1.4":	"अथ खो भगवा सायन्हसमयं पटिसल्लाना वुट्ठितो पासादा ओरोहित्वा पासादपच्छायायं अब्भोकासे चङ्कमति। ",
"dn27:2.1":	"अद्दसा खो वासेट्ठो भगवन्तं सायन्हसमयं पटिसल्लाना वुट्ठितं पासादा ओरोहित्वा पासादपच्छायायं अब्भोकासे चङ्कमन्तं। ",
"dn27:2.2":	"दिस्वान भारद्वाजं आमन्तेसि: ",
"dn27:2.3":	"“अयं, आवुसो भारद्वाज, भगवा सायन्हसमयं पटिसल्लाना वुट्ठितो पासादा ओरोहित्वा पासादपच्छायायं अब्भोकासे चङ्कमति। ",
"dn27:2.4":	"आयामावुसो भारद्वाज, येन भगवा तेनुपसङ्कमिस्साम; ",
"dn27:2.5":	"अप्पेव नाम लभेय्याम भगवतो सन्तिका धम्मिं कथं सवनाया”ति। ",
"dn27:2.6":	"“एवमावुसो”ति खो भारद्वाजो वासेट्ठस्स पच्चस्सोसि। ",
"dn27:2.7":	"अथ खो वासेट्ठभारद्वाजा येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा भगवन्तं चङ्कमन्तं अनुचङ्कमिंसु। ",
"dn27:3.1":	"अथ खो भगवा वासेट्ठं आमन्तेसि: ",
"dn27:3.2":	"“तुम्हे ख्वत्थ, वासेट्ठ, ब्राह्मणजच्चा ब्राह्मणकुलीना ब्राह्मणकुला अगारस्मा अनगारियं पब्बजिता, कच्चि वो, वासेट्ठ, ब्राह्मणा न अक्कोसन्ति न परिभासन्ती”ति? ",
"dn27:3.3":	"“तग्घ नो, भन्ते, ब्राह्मणा अक्कोसन्ति परिभासन्ति अत्तरूपाय परिभासाय परिपुण्णाय, नो अपरिपुण्णाया”ति। ",
"dn27:3.4":	"“यथा कथं पन वो, वासेट्ठ, ब्राह्मणा अक्कोसन्ति परिभासन्ति अत्तरूपाय परिभासाय परिपुण्णाय, नो अपरिपुण्णाया”ति? ",
"dn27:3.5":	"“ब्राह्मणा, भन्ते, एवमाहंसु: ",
"dn27:3.6":	"‘ब्राह्मणोव सेट्ठो वण्णो, हीना अञ्ञे वण्णा। ",
"dn27:3.7":	"ब्राह्मणोव सुक्को वण्णो, कण्हा अञ्ञे वण्णा। ",
"dn27:3.8":	"ब्राह्मणाव सुज्झन्ति, नो अब्राह्मणा। ",
"dn27:3.9":	"ब्राह्मणाव ब्रह्मुनो पुत्ता ओरसा मुखतो जाता ब्रह्मजा ब्रह्मनिम्मिता ब्रह्मदायादा। ",
"dn27:3.10":	"ते तुम्हे सेट्ठं वण्णं हित्वा हीनमत्थ वण्णं अज्झुपगता, यदिदं मुण्डके समणके इब्भे कण्हे बन्धुपादापच्चे। ",
"dn27:3.11":	"तयिदं न साधु, तयिदं नप्पतिरूपं, यं तुम्हे सेट्ठं वण्णं हित्वा हीनमत्थ वण्णं अज्झुपगता यदिदं मुण्डके समणके इब्भे कण्हे बन्धुपादापच्चे’ति। ",
"dn27:3.12":	"एवं खो नो, भन्ते, ब्राह्मणा अक्कोसन्ति परिभासन्ति अत्तरूपाय परिभासाय परिपुण्णाय, नो अपरिपुण्णाया”ति। ",
"dn27:4.1":	"“तग्घ वो, वासेट्ठ, ब्राह्मणा पोराणं अस्सरन्ता एवमाहंसु: ",
"dn27:4.2":	"‘ब्राह्मणोव सेट्ठो वण्णो, हीना अञ्ञे वण्णा; ",
"dn27:4.3":	"ब्राह्मणोव सुक्को वण्णो, कण्हा अञ्ञे वण्णा; ",
"dn27:4.4":	"ब्राह्मणाव सुज्झन्ति, नो अब्राह्मणा; ",
"dn27:4.5":	"ब्राह्मणाव ब्रह्मुनो पुत्ता ओरसा मुखतो जाता ब्रह्मजा ब्रह्मनिम्मिता ब्रह्मदायादा’ति। ",
"dn27:4.6":	"दिस्सन्ति खो पन, वासेट्ठ, ब्राह्मणानं ब्राह्मणियो उतुनियोपि गब्भिनियोपि विजायमानापि पायमानापि। ",
"dn27:4.7":	"ते च ब्राह्मणा योनिजाव समाना एवमाहंसु: ",
"dn27:4.8":	"‘ब्राह्मणोव सेट्ठो वण्णो, हीना अञ्ञे वण्णा; ",
"dn27:4.9":	"ब्राह्मणोव सुक्को वण्णो, कण्हा अञ्ञे वण्णा; ",
"dn27:4.10":	"ब्राह्मणाव सुज्झन्ति, नो अब्राह्मणा; ",
"dn27:4.11":	"ब्राह्मणाव ब्रह्मुनो पुत्ता ओरसा मुखतो जाता ब्रह्मजा ब्रह्मनिम्मिता ब्रह्मदायादा’ति। ",
"dn27:4.12":	"ते ब्रह्मानञ्चेव अब्भाचिक्खन्ति, मुसा च भासन्ति, बहुञ्च अपुञ्ञं पसवन्ति। ",
"dn27:5.0":	"१। चतुवण्णसुद्धि ",
"dn27:5.1":	"चत्तारोमे, वासेट्ठ, वण्णा—",
"dn27:5.2":	"खत्तिया, ब्राह्मणा, वेस्सा, सुद्दा। ",
"dn27:5.3":	"खत्तियोपि खो, वासेट्ठ, इधेकच्चो पाणातिपाती होति अदिन्नादायी कामेसुमिच्छाचारी मुसावादी पिसुणवाचो फरुसवाचो सम्फप्पलापी अभिज्झालु ब्यापन्नचित्तो मिच्छादिट्ठी। ",
"dn27:5.4":	"इति खो, वासेट्ठ, येमे धम्मा अकुसला अकुसलसङ्खाता सावज्जा सावज्जसङ्खाता असेवितब्बा असेवितब्बसङ्खाता नअलमरिया नअलमरियसङ्खाता कण्हा कण्हविपाका विञ्ञुगरहिता, खत्तियेपि ते इधेकच्चे सन्दिस्सन्ति। ",
"dn27:5.5":	"ब्राह्मणोपि खो, वासेट्ठ …पे… ",
"dn27:5.6":	"वेस्सोपि खो, वासेट्ठ …पे… ",
"dn27:5.7":	"सुद्दोपि खो, वासेट्ठ, इधेकच्चो पाणातिपाती होति अदिन्नादायी कामेसुमिच्छाचारी मुसावादी पिसुणवाचो फरुसवाचो सम्फप्पलापी अभिज्झालु ब्यापन्नचित्तो मिच्छादिट्ठी। ",
"dn27:5.8":	"इति खो, वासेट्ठ, येमे धम्मा अकुसला अकुसलसङ्खाता …पे… ",
"dn27:5.9":	"कण्हा कण्हविपाका विञ्ञुगरहिता; ",
"dn27:5.10":	"सुद्देपि ते इधेकच्चे सन्दिस्सन्ति। ",
"dn27:6.1":	"खत्तियोपि खो, वासेट्ठ, इधेकच्चो पाणातिपाता पटिविरतो होति, अदिन्नादाना पटिविरतो, कामेसुमिच्छाचारा पटिविरतो, मुसावादा पटिविरतो, पिसुणाय वाचाय पटिविरतो, फरुसाय वाचाय पटिविरतो, सम्फप्पलापा पटिविरतो, अनभिज्झालु अब्यापन्नचित्तो, सम्मादिट्ठी। ",
"dn27:6.2":	"इति खो, वासेट्ठ, येमे धम्मा कुसला कुसलसङ्खाता अनवज्जा अनवज्जसङ्खाता सेवितब्बा सेवितब्बसङ्खाता अलमरिया अलमरियसङ्खाता सुक्का सुक्कविपाका विञ्ञुप्पसत्था, खत्तियेपि ते इधेकच्चे सन्दिस्सन्ति। ",
"dn27:6.3":	"ब्राह्मणोपि खो, वासेट्ठ …पे… ",
"dn27:6.4":	"वेस्सोपि खो, वासेट्ठ …पे… ",
"dn27:6.5":	"सुद्दोपि खो, वासेट्ठ, इधेकच्चो पाणातिपाता पटिविरतो होति …पे… ",
"dn27:6.6":	"अनभिज्झालु, अब्यापन्नचित्तो, सम्मादिट्ठी। ",
"dn27:6.7":	"इति खो, वासेट्ठ, येमे धम्मा कुसला कुसलसङ्खाता अनवज्जा अनवज्जसङ्खाता सेवितब्बा सेवितब्बसङ्खाता अलमरिया अलमरियसङ्खाता सुक्का सुक्कविपाका विञ्ञुप्पसत्था; ",
"dn27:6.8":	"सुद्देपि ते इधेकच्चे सन्दिस्सन्ति। ",
"dn27:7.1":	"इमेसु खो, वासेट्ठ, चतूसु वण्णेसु एवं उभयवोकिण्णेसु वत्तमानेसु कण्हसुक्केसु धम्मेसु विञ्ञुगरहितेसु चेव विञ्ञुप्पसत्थेसु च यदेत्थ ब्राह्मणा एवमाहंसु: ",
"dn27:7.2":	"‘ब्राह्मणोव सेट्ठो वण्णो, हीना अञ्ञे वण्णा; ",
"dn27:7.3":	"ब्राह्मणोव सुक्को वण्णो, कण्हा अञ्ञे वण्णा; ",
"dn27:7.4":	"ब्राह्मणाव सुज्झन्ति, नो अब्राह्मणा; ",
"dn27:7.5":	"ब्राह्मणाव ब्रह्मुनो पुत्ता ओरसा मुखतो जाता ब्रह्मजा ब्रह्मनिम्मिता ब्रह्मदायादा’ति। ",
"dn27:7.6":	"तं तेसं विञ्ञू नानुजानन्ति। ",
"dn27:7.7":	"तं किस्स हेतु? ",
"dn27:7.8":	"इमेसञ्हि, वासेट्ठ, चतुन्नं वण्णानं यो होति भिक्खु अरहं खीणासवो वुसितवा कतकरणीयो ओहितभारो अनुप्पत्तसदत्थो परिक्खीणभवसंयोजनो सम्मदञ्ञाविमुत्तो, सो नेसं अग्गमक्खायति धम्मेनेव, नो अधम्मेन। ",
"dn27:7.9":	"धम्मो हि, वासेट्ठ, सेट्ठो जनेतस्मिं, दिट्ठे चेव धम्मे अभिसम्परायञ्च। ",
"dn27:7.10":	"तदमिनापेतं, वासेट्ठ, परियायेन वेदितब्बं, यथा धम्मोव सेट्ठो जनेतस्मिं, दिट्ठे चेव धम्मे अभिसम्परायञ्च। ",
"dn27:8.1":	"जानाति खो, वासेट्ठ, राजा पसेनदि कोसलो: ",
"dn27:8.2":	"‘समणो गोतमो अनन्तरा सक्यकुला पब्बजितो’ति। ",
"dn27:8.3":	"सक्या खो पन, वासेट्ठ, रञ्ञो पसेनदिस्स कोसलस्स अनुयुत्ता भवन्ति। ",
"dn27:8.4":	"करोन्ति खो, वासेट्ठ, सक्या रञ्ञे पसेनदिम्हि कोसले निपच्चकारं अभिवादनं पच्चुट्ठानं अञ्जलिकम्मं सामीचिकम्मं। ",
"dn27:8.5":	"इति खो, वासेट्ठ, यं करोन्ति सक्या रञ्ञे पसेनदिम्हि कोसले निपच्चकारं अभिवादनं पच्चुट्ठानं अञ्जलिकम्मं सामीचिकम्मं, करोति तं राजा पसेनदि कोसलो तथागते निपच्चकारं अभिवादनं पच्चुट्ठानं अञ्जलिकम्मं सामीचिकम्मं, न नं ‘सुजातो समणो गोतमो, दुज्जातोहमस्मि। ",
"dn27:8.6":	"बलवा समणो गोतमो, दुब्बलोहमस्मि। ",
"dn27:8.7":	"पासादिको समणो गोतमो, दुब्बण्णोहमस्मि। ",
"dn27:8.8":	"महेसक्खो समणो गोतमो, अप्पेसक्खोहमस्मी’ति। ",
"dn27:8.9":	"अथ खो नं धम्मंयेव सक्करोन्तो धम्मं गरुं करोन्तो धम्मं मानेन्तो धम्मं पूजेन्तो धम्मं अपचायमानो एवं राजा पसेनदि कोसलो तथागते निपच्चकारं करोति, अभिवादनं पच्चुट्ठानं अञ्जलिकम्मं सामीचिकम्मं। ",
"dn27:8.10":	"इमिनापि खो एतं, वासेट्ठ, परियायेन वेदितब्बं, यथा धम्मोव सेट्ठो जनेतस्मिं, दिट्ठे चेव धम्मे अभिसम्परायञ्च। ",
"dn27:9.1":	"तुम्हे ख्वत्थ, वासेट्ठ, नानाजच्चा नानानामा नानागोत्ता नानाकुला अगारस्मा अनगारियं पब्बजिता। ",
"dn27:9.2":	"‘के तुम्हे’ति—पुट्ठा समाना ‘समणा सक्यपुत्तियाम्हा’ति—पटिजानाथ। ",
"dn27:9.3":	"यस्स खो पनस्स, वासेट्ठ, तथागते सद्धा निविट्ठा मूलजाता पतिट्ठिता दळ्हा असंहारिया समणेन वा ब्राह्मणेन वा देवेन वा मारेन वा ब्रह्मुना वा केनचि वा लोकस्मिं, तस्सेतं कल्लं वचनाय: ",
"dn27:9.4":	"‘भगवतोम्हि पुत्तो ओरसो मुखतो जातो धम्मजो धम्मनिम्मितो धम्मदायादो’ति। ",
"dn27:9.5":	"तं किस्स हेतु? ",
"dn27:9.6":	"तथागतस्स हेतं, वासेट्ठ, अधिवचनं ‘धम्मकायो’ इतिपि, ‘ब्रह्मकायो’ इतिपि, ‘धम्मभूतो’ इतिपि, ‘ब्रह्मभूतो’ इतिपि। ",
"dn27:10.1":	"होति खो सो, वासेट्ठ, समयो यं कदाचि करहचि दीघस्स अद्धुनो अच्चयेन अयं लोको संवट्टति। ",
"dn27:10.2":	"संवट्टमाने लोके येभुय्येन सत्ता आभस्सरसंवत्तनिका होन्ति। ",
"dn27:10.3":	"ते तत्थ होन्ति मनोमया पीतिभक्खा सयंपभा अन्तलिक्खचरा सुभट्ठायिनो चिरं दीघमद्धानं तिट्ठन्ति। ",
"dn27:10.4":	"होति खो सो, वासेट्ठ, समयो यं कदाचि करहचि दीघस्स अद्धुनो अच्चयेन अयं लोको विवट्टति। ",
"dn27:10.5":	"विवट्टमाने लोके येभुय्येन सत्ता आभस्सरकाया चवित्वा इत्थत्तं आगच्छन्ति। ",
"dn27:10.6":	"तेध होन्ति मनोमया पीतिभक्खा सयंपभा अन्तलिक्खचरा सुभट्ठायिनो चिरं दीघमद्धानं तिट्ठन्ति। ",
"dn27:11.0":	"२। रसपथविपातुभाव ",
"dn27:11.1":	"एकोदकीभूतं खो पन, वासेट्ठ, तेन समयेन होति अन्धकारो अन्धकारतिमिसा। ",
"dn27:11.2":	"न चन्दिमसूरिया पञ्ञायन्ति, न नक्खत्तानि तारकरूपानि पञ्ञायन्ति, न रत्तिन्दिवा पञ्ञायन्ति, न मासड्ढमासा पञ्ञायन्ति, न उतुसंवच्छरा पञ्ञायन्ति, न इत्थिपुमा पञ्ञायन्ति, सत्ता सत्तात्वेव सङ्ख्यं गच्छन्ति। ",
"dn27:11.3":	"अथ खो तेसं, वासेट्ठ, सत्तानं कदाचि करहचि दीघस्स अद्धुनो अच्चयेन रसपथवी उदकस्मिं समतनि; ",
"dn27:11.4":	"सेय्यथापि नाम पयसो तत्तस्स निब्बायमानस्स उपरि सन्तानकं होति; ",
"dn27:11.5":	"एवमेव पातुरहोसि। ",
"dn27:11.6":	"सा अहोसि वण्णसम्पन्ना गन्धसम्पन्ना रससम्पन्ना, सेय्यथापि नाम सम्पन्नं वा सप्पि सम्पन्नं वा नवनीतं एवंवण्णा अहोसि। ",
"dn27:11.7":	"सेय्यथापि नाम खुद्दमधुं अनेळकं; ",
"dn27:11.8":	"एवमस्सादा अहोसि। ",
"dn27:11.9":	"अथ खो, वासेट्ठ, अञ्ञतरो सत्तो लोलजातिको: ",
"dn27:11.10":	"‘अम्भो, किमेविदं भविस्सती’ति रसपथविं अङ्गुलिया सायि। ",
"dn27:11.11":	"तस्स रसपथविं अङ्गुलिया सायतो अच्छादेसि, तण्हा चस्स ओक्कमि। ",
"dn27:11.12":	"अञ्ञेपि खो, वासेट्ठ, सत्ता तस्स सत्तस्स दिट्ठानुगतिं आपज्जमाना रसपथविं अङ्गुलिया सायिंसु। ",
"dn27:11.13":	"तेसं रसपथविं अङ्गुलिया सायतं अच्छादेसि, तण्हा च तेसं ओक्कमि। ",
"dn27:12.0":	"३। चन्दिमसूरियादिपातुभाव ",
"dn27:12.1":	"अथ खो ते, वासेट्ठ, सत्ता रसपथविं हत्थेहि आलुप्पकारकं उपक्कमिंसु परिभुञ्जितुं। ",
"dn27:12.2":	"यतो खो ते, वासेट्ठ, सत्ता रसपथविं हत्थेहि आलुप्पकारकं उपक्कमिंसु परिभुञ्जितुं। ",
"dn27:12.3":	"अथ तेसं सत्तानं सयंपभा अन्तरधायि। ",
"dn27:12.4":	"सयंपभाय अन्तरहिताय चन्दिमसूरिया पातुरहेसुं। ",
"dn27:12.5":	"चन्दिमसूरियेसु पातुभूतेसु नक्खत्तानि तारकरूपानि पातुरहेसुं। ",
"dn27:12.6":	"नक्खत्तेसु तारकरूपेसु पातुभूतेसु रत्तिन्दिवा पञ्ञायिंसु। ",
"dn27:12.7":	"रत्तिन्दिवेसु पञ्ञायमानेसु मासड्ढमासा पञ्ञायिंसु। ",
"dn27:12.8":	"मासड्ढमासेसु पञ्ञायमानेसु उतुसंवच्छरा पञ्ञायिंसु। ",
"dn27:12.9":	"एत्तावता खो, वासेट्ठ, अयं लोको पुन विवट्टो होति। ",
"dn27:13.1":	"अथ खो ते, वासेट्ठ, सत्ता रसपथविं परिभुञ्जन्ता तम्भक्खा तदाहारा चिरं दीघमद्धानं अट्ठंसु। ",
"dn27:13.2":	"यथा यथा खो ते, वासेट्ठ, सत्ता रसपथविं परिभुञ्जन्ता तम्भक्खा तदाहारा चिरं दीघमद्धानं अट्ठंसु तथा तथा तेसं सत्तानं रसपथविं परिभुञ्जन्तानं खरत्तञ्चेव कायस्मिं ओक्कमि, वण्णवेवण्णता च पञ्ञायित्थ। ",
"dn27:13.3":	"एकिदं सत्ता वण्णवन्तो होन्ति, एकिदं सत्ता दुब्बण्णा। ",
"dn27:13.4":	"तत्थ ये ते सत्ता वण्णवन्तो, ते दुब्बण्णे सत्ते अतिमञ्ञन्ति: ",
"dn27:13.5":	"‘मयमेतेहि वण्णवन्ततरा, अम्हेहेते दुब्बण्णतरा’ति। ",
"dn27:13.6":	"तेसं वण्णातिमानपच्चया मानातिमानजातिकानं रसपथवी अन्तरधायि। ",
"dn27:13.7":	"रसाय पथविया अन्तरहिताय सन्निपतिंसु। ",
"dn27:13.8":	"सन्निपतित्वा अनुत्थुनिंसु: ",
"dn27:13.9":	"‘अहो रसं, अहो रसन्’ति। ",
"dn27:13.10":	"तदेतरहिपि मनुस्सा कञ्चिदेव सुरसं लभित्वा एवमाहंसु: ",
"dn27:13.11":	"‘अहो रसं, अहो रसन्’ति। ",
"dn27:13.12":	"तदेव पोराणं अग्गञ्ञं अक्खरं अनुसरन्ति, न त्वेवस्स अत्थं आजानन्ति। ",
"dn27:14.0":	"४। भूमिपप्पटकपातुभाव ",
"dn27:14.1":	"अथ खो तेसं, वासेट्ठ, सत्तानं रसाय पथविया अन्तरहिताय भूमिपप्पटको पातुरहोसि। ",
"dn27:14.2":	"सेय्यथापि नाम अहिच्छत्तको; एवमेव पातुरहोसि। ",
"dn27:14.3":	"सो अहोसि वण्णसम्पन्नो गन्धसम्पन्नो रससम्पन्नो, सेय्यथापि नाम सम्पन्नं वा सप्पि सम्पन्नं वा नवनीतं एवंवण्णो अहोसि। ",
"dn27:14.4":	"सेय्यथापि नाम खुद्दमधुं अनेळकं; एवमस्सादो अहोसि। ",
"dn27:14.5":	"अथ खो ते, वासेट्ठ, सत्ता भूमिपप्पटकं उपक्कमिंसु परिभुञ्जितुं। ",
"dn27:14.6":	"ते तं परिभुञ्जन्ता तम्भक्खा तदाहारा चिरं दीघमद्धानं अट्ठंसु। ",
"dn27:14.7":	"यथा यथा खो ते, वासेट्ठ, सत्ता भूमिपप्पटकं परिभुञ्जन्ता तम्भक्खा तदाहारा चिरं दीघमद्धानं अट्ठंसु तथा तथा तेसं सत्तानं भिय्योसो मत्ताय खरत्तञ्चेव कायस्मिं ओक्कमि, वण्णवेवण्णता च पञ्ञायित्थ। ",
"dn27:14.8":	"एकिदं सत्ता वण्णवन्तो होन्ति, एकिदं सत्ता दुब्बण्णा। ",
"dn27:14.9":	"तत्थ ये ते सत्ता वण्णवन्तो, ते दुब्बण्णे सत्ते अतिमञ्ञन्ति: ",
"dn27:14.10":	"‘मयमेतेहि वण्णवन्ततरा, अम्हेहेते दुब्बण्णतरा’ति। ",
"dn27:14.11":	"तेसं वण्णातिमानपच्चया मानातिमानजातिकानं भूमिपप्पटको अन्तरधायि। ",
"dn27:14.12.0":	"५। पदालतापातुभाव ",
"dn27:14.13":	"भूमिपप्पटके अन्तरहिते पदालता पातुरहोसि, सेय्यथापि नाम कलम्बुका; एवमेव पातुरहोसि। ",
"dn27:14.14":	"सा अहोसि वण्णसम्पन्ना गन्धसम्पन्ना रससम्पन्ना, सेय्यथापि नाम सम्पन्नं वा सप्पि सम्पन्नं वा नवनीतं एवंवण्णा अहोसि। ",
"dn27:14.15":	"सेय्यथापि नाम खुद्दमधुं अनेळकं; एवमस्सादा अहोसि। ",
"dn27:15.1":	"अथ खो ते, वासेट्ठ, सत्ता पदालतं उपक्कमिंसु परिभुञ्जितुं। ",
"dn27:15.2":	"ते तं परिभुञ्जन्ता तम्भक्खा तदाहारा चिरं दीघमद्धानं अट्ठंसु। ",
"dn27:15.3":	"यथा यथा खो ते, वासेट्ठ, सत्ता पदालतं परिभुञ्जन्ता तम्भक्खा तदाहारा चिरं दीघमद्धानं अट्ठंसु तथा तथा तेसं सत्तानं भिय्योसो मत्ताय खरत्तञ्चेव कायस्मिं ओक्कमि, वण्णवेवण्णता च पञ्ञायित्थ। ",
"dn27:15.4":	"एकिदं सत्ता वण्णवन्तो होन्ति, एकिदं सत्ता दुब्बण्णा। ",
"dn27:15.5":	"तत्थ ये ते सत्ता वण्णवन्तो, ते दुब्बण्णे सत्ते अतिमञ्ञन्ति: ",
"dn27:15.6":	"‘मयमेतेहि वण्णवन्ततरा, अम्हेहेते दुब्बण्णतरा’ति। ",
"dn27:15.7":	"तेसं वण्णातिमानपच्चया मानातिमानजातिकानं पदालता अन्तरधायि। ",
"dn27:15.8":	"पदालताय अन्तरहिताय सन्निपतिंसु। सन्निपतित्वा अनुत्थुनिंसु: ",
"dn27:15.9":	"‘अहु वत नो, अहायि वत नो पदालता’ति। ",
"dn27:15.10":	"तदेतरहिपि मनुस्सा केनचि दुक्खधम्मेन फुट्ठा एवमाहंसु: ",
"dn27:15.11":	"‘अहु वत नो, अहायि वत नो’ति। ",
"dn27:15.12":	"तदेव पोराणं अग्गञ्ञं अक्खरं अनुसरन्ति, न त्वेवस्स अत्थं आजानन्ति। ",
"dn27:16.0":	"६। अकट्ठपाकसालिपातुभाव ",
"dn27:16.1":	"अथ खो तेसं, वासेट्ठ, सत्तानं पदालताय अन्तरहिताय अकट्ठपाको सालि पातुरहोसि अकणो अथुसो सुद्धो सुगन्धो तण्डुलप्फलो। ",
"dn27:16.2":	"यं तं सायं सायमासाय आहरन्ति, पातो तं होति पक्कं पटिविरूळ्हं। ",
"dn27:16.3":	"यं तं पातो पातरासाय आहरन्ति, सायं तं होति पक्कं पटिविरूळ्हं; ",
"dn27:16.4":	"नापदानं पञ्ञायति। ",
"dn27:16.5":	"अथ खो ते, वासेट्ठ, सत्ता अकट्ठपाकं सालिं परिभुञ्जन्ता तम्भक्खा तदाहारा चिरं दीघमद्धानं अट्ठंसु। ",
"dn27:16.6.0":	"७। इत्थिपुरिसलिङ्गपातुभाव ",
"dn27:16.7":	"यथा यथा खो ते, वासेट्ठ, सत्ता अकट्ठपाकं सालिं परिभुञ्जन्ता तम्भक्खा तदाहारा चिरं दीघमद्धानं अट्ठंसु तथा तथा तेसं सत्तानं भिय्योसो मत्ताय खरत्तञ्चेव कायस्मिं ओक्कमि, वण्णवेवण्णता च पञ्ञायित्थ, इत्थिया च इत्थिलिङ्गं पातुरहोसि पुरिसस्स च पुरिसलिङ्गं। ",
"dn27:16.8":	"इत्थी च पुरिसं अतिवेलं उपनिज्झायति पुरिसो च इत्थिं। ",
"dn27:16.9":	"तेसं अतिवेलं अञ्ञमञ्ञं उपनिज्झायतं सारागो उदपादि, परिळाहो कायस्मिं ओक्कमि। ",
"dn27:16.10":	"ते परिळाहपच्चया मेथुनं धम्मं पटिसेविंसु। ",
"dn27:16.11":	"ये खो पन ते, वासेट्ठ, तेन समयेन सत्ता पस्सन्ति मेथुनं धम्मं पटिसेवन्ते, अञ्ञे पंसुं खिपन्ति, अञ्ञे सेट्ठिं खिपन्ति, अञ्ञे गोमयं खिपन्ति: ",
"dn27:16.12":	"‘नस्स असुचि, नस्स असुची’ति। ",
"dn27:16.13":	"‘कथञ्हि नाम सत्तो सत्तस्स एवरूपं करिस्सती’ति। ",
"dn27:16.14":	"तदेतरहिपि मनुस्सा एकच्चेसु जनपदेसु वधुया निब्बुय्हमानाय अञ्ञे पंसुं खिपन्ति, अञ्ञे सेट्ठिं खिपन्ति, अञ्ञे गोमयं खिपन्ति। ",
"dn27:16.15":	"तदेव पोराणं अग्गञ्ञं अक्खरं अनुसरन्ति, न त्वेवस्स अत्थं आजानन्ति। ",
"dn27:17.0":	"८। मेथुनधम्मसमाचार ",
"dn27:17.1":	"अधम्मसम्मतं खो पन, वासेट्ठ, तेन समयेन होति, तदेतरहि धम्मसम्मतं। ",
"dn27:17.2":	"ये खो पन, वासेट्ठ, तेन समयेन सत्ता मेथुनं धम्मं पटिसेवन्ति, ते मासम्पि द्वेमासम्पि न लभन्ति गामं वा निगमं वा पविसितुं। ",
"dn27:17.3":	"यतो खो ते, वासेट्ठ, सत्ता तस्मिं असद्धम्मे अतिवेलं पातब्यतं आपज्जिंसु। ",
"dn27:17.4":	"अथ अगारानि उपक्कमिंसु कातुं तस्सेव असद्धम्मस्स पटिच्छादनत्थं। ",
"dn27:17.5":	"अथ खो, वासेट्ठ, अञ्ञतरस्स सत्तस्स अलसजातिकस्स एतदहोसि: ",
"dn27:17.6":	"‘अम्भो, किमेवाहं विहञ्ञामि सालिं आहरन्तो सायं सायमासाय पातो पातरासाय। ",
"dn27:17.7":	"यन्नूनाहं सालिं आहरेय्यं सकिदेव सायपातरासाया’ति। ",
"dn27:17.8":	"अथ खो सो, वासेट्ठ, सत्तो सालिं आहासि सकिदेव सायपातरासाय। ",
"dn27:17.9":	"अथ खो, वासेट्ठ, अञ्ञतरो सत्तो येन सो सत्तो तेनुपसङ्कमि; उपसङ्कमित्वा तं सत्तं एतदवोच: ",
"dn27:17.10":	"‘एहि, भो सत्त, सालाहारं गमिस्सामा’ति। ",
"dn27:17.11":	"‘अलं, भो सत्त, आहतो मे सालि सकिदेव सायपातरासाया’ति। ",
"dn27:17.12":	"अथ खो सो, वासेट्ठ, सत्तो तस्स सत्तस्स दिट्ठानुगतिं आपज्जमानो सालिं आहासि सकिदेव द्वीहाय। ‘एवम्पि किर, भो, साधू’ति। ",
"dn27:17.13":	"अथ खो, वासेट्ठ, अञ्ञतरो सत्तो येन सो सत्तो तेनुपसङ्कमि; उपसङ्कमित्वा तं सत्तं एतदवोच: ",
"dn27:17.14":	"‘एहि, भो सत्त, सालाहारं गमिस्सामा’ति। ",
"dn27:17.15":	"‘अलं, भो सत्त, आहतो मे सालि सकिदेव द्वीहाया’ति। ",
"dn27:17.16":	"अथ खो सो, वासेट्ठ, सत्तो तस्स सत्तस्स दिट्ठानुगतिं आपज्जमानो सालिं आहासि सकिदेव चतूहाय, ‘एवम्पि किर, भो, साधू’ति। ",
"dn27:17.17":	"अथ खो, वासेट्ठ, अञ्ञतरो सत्तो येन सो सत्तो तेनुपसङ्कमि; उपसङ्कमित्वा तं सत्तं एतदवोच: ",
"dn27:17.18":	"‘एहि, भो सत्त, सालाहारं गमिस्सामा’ति। ",
"dn27:17.19":	"‘अलं, भो सत्त, आहतो मे सालि सकिदेव चतूहाया’ति। ",
"dn27:17.20":	"अथ खो सो, वासेट्ठ, सत्तो तस्स सत्तस्स दिट्ठानुगतिं आपज्जमानो सालिं आहासि सकिदेव अट्ठाहाय, ‘एवम्पि किर, भो, साधू’ति। ",
"dn27:17.21":	"यतो खो ते, वासेट्ठ, सत्ता सन्निधिकारकं सालिं उपक्कमिंसु परिभुञ्जितुं। ",
"dn27:17.22":	"अथ कणोपि तण्डुलं परियोनन्धि, थुसोपि तण्डुलं परियोनन्धि; ",
"dn27:17.23":	"लूनम्पि नप्पटिविरूळ्हं, अपदानं पञ्ञायित्थ, सण्डसण्डा सालयो अट्ठंसु। ",
"dn27:18.0":	"९। सालिविभाग ",
"dn27:18.1":	"अथ खो ते, वासेट्ठ, सत्ता सन्निपतिंसु, सन्निपतित्वा अनुत्थुनिंसु: ",
"dn27:18.2":	"‘पापका वत, भो, धम्मा सत्तेसु पातुभूता। ",
"dn27:18.3":	"मयञ्हि पुब्बे मनोमया अहुम्हा पीतिभक्खा सयंपभा अन्तलिक्खचरा सुभट्ठायिनो, चिरं दीघमद्धानं अट्ठम्हा। ",
"dn27:18.4":	"तेसं नो अम्हाकं कदाचि करहचि दीघस्स अद्धुनो अच्चयेन रसपथवी उदकस्मिं समतनि। ",
"dn27:18.5":	"सा अहोसि वण्णसम्पन्ना गन्धसम्पन्ना रससम्पन्ना। ",
"dn27:18.6":	"ते मयं रसपथविं हत्थेहि आलुप्पकारकं उपक्कमिम्ह परिभुञ्जितुं, तेसं नो रसपथविं हत्थेहि आलुप्पकारकं उपक्कमतं परिभुञ्जितुं सयंपभा अन्तरधायि। ",
"dn27:18.7":	"सयंपभाय अन्तरहिताय चन्दिमसूरिया पातुरहेसुं, चन्दिमसूरियेसु पातुभूतेसु नक्खत्तानि तारकरूपानि पातुरहेसुं, नक्खत्तेसु तारकरूपेसु पातुभूतेसु रत्तिन्दिवा पञ्ञायिंसु, रत्तिन्दिवेसु पञ्ञायमानेसु मासड्ढमासा पञ्ञायिंसु। ",
"dn27:18.8":	"मासड्ढमासेसु पञ्ञायमानेसु उतुसंवच्छरा पञ्ञायिंसु। ",
"dn27:18.9":	"ते मयं रसपथविं परिभुञ्जन्ता तम्भक्खा तदाहारा चिरं दीघमद्धानं अट्ठम्हा। ",
"dn27:18.10":	"तेसं नो पापकानंयेव अकुसलानं धम्मानं पातुभावा रसपथवी अन्तरधायि। ",
"dn27:18.11":	"रसपथविया अन्तरहिताय भूमिपप्पटको पातुरहोसि। ",
"dn27:18.12":	"सो अहोसि वण्णसम्पन्नो गन्धसम्पन्नो रससम्पन्नो। ",
"dn27:18.13":	"ते मयं भूमिपप्पटकं उपक्कमिम्ह परिभुञ्जितुं। ",
"dn27:18.14":	"ते मयं तं परिभुञ्जन्ता तम्भक्खा तदाहारा चिरं दीघमद्धानं अट्ठम्हा। ",
"dn27:18.15":	"तेसं नो पापकानंयेव अकुसलानं धम्मानं पातुभावा भूमिपप्पटको अन्तरधायि। ",
"dn27:18.16":	"भूमिपप्पटके अन्तरहिते पदालता पातुरहोसि। ",
"dn27:18.17":	"सा अहोसि वण्णसम्पन्ना गन्धसम्पन्ना रससम्पन्ना। ",
"dn27:18.18":	"ते मयं पदालतं उपक्कमिम्ह परिभुञ्जितुं। ",
"dn27:18.19":	"ते मयं तं परिभुञ्जन्ता तम्भक्खा तदाहारा चिरं दीघमद्धानं अट्ठम्हा। ",
"dn27:18.20":	"तेसं नो पापकानंयेव अकुसलानं धम्मानं पातुभावा पदालता अन्तरधायि। ",
"dn27:18.21":	"पदालताय अन्तरहिताय अकट्ठपाको सालि पातुरहोसि अकणो अथुसो सुद्धो सुगन्धो तण्डुलप्फलो। ",
"dn27:18.22":	"यं तं सायं सायमासाय आहराम, पातो तं होति पक्कं पटिविरूळ्हं। ",
"dn27:18.23":	"यं तं पातो पातरासाय आहराम, सायं तं होति पक्कं पटिविरूळ्हं। ",
"dn27:18.24":	"नापदानं पञ्ञायित्थ। ",
"dn27:18.25":	"ते मयं अकट्ठपाकं सालिं परिभुञ्जन्ता तम्भक्खा तदाहारा चिरं दीघमद्धानं अट्ठम्हा। ",
"dn27:18.26":	"तेसं नो पापकानंयेव अकुसलानं धम्मानं पातुभावा कणोपि तण्डुलं परियोनन्धि, थुसोपि तण्डुलं परियोनन्धि, लूनम्पि नप्पटिविरूळ्हं, अपदानं पञ्ञायित्थ, सण्डसण्डा सालयो ठिता। ",
"dn27:18.27":	"यन्नून मयं सालिं विभजेय्याम, मरियादं ठपेय्यामा’ति। ",
"dn27:18.28":	"अथ खो ते, वासेट्ठ, सत्ता सालिं विभजिंसु, मरियादं ठपेसुं। ",
"dn27:19.1":	"अथ खो, वासेट्ठ, अञ्ञतरो सत्तो लोलजातिको सकं भागं परिरक्खन्तो अञ्ञतरं भागं अदिन्नं आदियित्वा परिभुञ्जि। ",
"dn27:19.2":	"तमेनं अग्गहेसुं, गहेत्वा एतदवोचुं: ",
"dn27:19.3":	"‘पापकं वत, भो सत्त, करोसि, यत्र हि नाम सकं भागं परिरक्खन्तो अञ्ञतरं भागं अदिन्नं आदियित्वा परिभुञ्जसि। ",
"dn27:19.4":	"मास्सु, भो सत्त, पुनपि एवरूपमकासी’ति। ",
"dn27:19.5":	"‘एवं, भो’ति खो, वासेट्ठ, सो सत्तो तेसं सत्तानं पच्चस्सोसि। ",
"dn27:19.6":	"दुतियम्पि खो, वासेट्ठ, सो सत्तो …पे… ",
"dn27:19.7":	"ततियम्पि खो, वासेट्ठ, सो सत्तो सकं भागं परिरक्खन्तो अञ्ञतरं भागं अदिन्नं आदियित्वा परिभुञ्जि। ",
"dn27:19.8":	"तमेनं अग्गहेसुं, गहेत्वा एतदवोचुं: ",
"dn27:19.9":	"‘पापकं वत, भो सत्त, करोसि, यत्र हि नाम सकं भागं परिरक्खन्तो अञ्ञतरं भागं अदिन्नं आदियित्वा परिभुञ्जसि। ",
"dn27:19.10":	"मास्सु, भो सत्त, पुनपि एवरूपमकासी’ति। ",
"dn27:19.11":	"अञ्ञे पाणिना पहरिंसु, अञ्ञे लेड्डुना पहरिंसु, अञ्ञे दण्डेन पहरिंसु। ",
"dn27:19.12":	"तदग्गे खो, वासेट्ठ, अदिन्नादानं पञ्ञायति, गरहा पञ्ञायति, मुसावादो पञ्ञायति, दण्डादानं पञ्ञायति। ",
"dn27:20.0":	"१०। महासम्मतराजा ",
"dn27:20.1":	"अथ खो ते, वासेट्ठ, सत्ता सन्निपतिंसु, सन्निपतित्वा अनुत्थुनिंसु: ",
"dn27:20.2":	"‘पापका वत भो धम्मा सत्तेसु पातुभूता, यत्र हि नाम अदिन्नादानं पञ्ञायिस्सति, गरहा पञ्ञायिस्सति, मुसावादो पञ्ञायिस्सति, दण्डादानं पञ्ञायिस्सति। ",
"dn27:20.3":	"यन्नून मयं एकं सत्तं सम्मन्नेय्याम, यो नो सम्मा खीयितब्बं खीयेय्य, सम्मा गरहितब्बं गरहेय्य, सम्मा पब्बाजेतब्बं पब्बाजेय्य। ",
"dn27:20.4":	"मयं पनस्स सालीनं भागं अनुप्पदस्सामा’ति। ",
"dn27:20.5":	"अथ खो ते, वासेट्ठ, सत्ता यो नेसं सत्तो अभिरूपतरो च दस्सनीयतरो च पासादिकतरो च महेसक्खतरो च तं सत्तं उपसङ्कमित्वा एतदवोचुं: ",
"dn27:20.6":	"‘एहि, भो सत्त, सम्मा खीयितब्बं खीय, सम्मा गरहितब्बं गरह, सम्मा पब्बाजेतब्बं पब्बाजेहि। ",
"dn27:20.7":	"मयं पन ते सालीनं भागं अनुप्पदस्सामा’ति। ",
"dn27:20.8":	"‘एवं, भो’ति खो, वासेट्ठ, सो सत्तो तेसं सत्तानं पटिस्सुणित्वा सम्मा खीयितब्बं खीयि, सम्मा गरहितब्बं गरहि, सम्मा पब्बाजेतब्बं पब्बाजेसि। ",
"dn27:20.9":	"ते पनस्स सालीनं भागं अनुप्पदंसु। ",
"dn27:21.1":	"महाजनसम्मतोति खो, वासेट्ठ, ‘महासम्मतो, महासम्मतो’ त्वेव पठमं अक्खरं उपनिब्बत्तं। ",
"dn27:21.2":	"खेत्तानं अधिपतीति खो, वासेट्ठ, ‘खत्तियो, खत्तियो’ त्वेव दुतियं अक्खरं उपनिब्बत्तं। ",
"dn27:21.3":	"धम्मेन परे रञ्जेतीति खो, वासेट्ठ, ‘राजा, राजा’ त्वेव ततियं अक्खरं उपनिब्बत्तं। ",
"dn27:21.4":	"इति खो, वासेट्ठ, एवमेतस्स खत्तियमण्डलस्स पोराणेन अग्गञ्ञेन अक्खरेन अभिनिब्बत्ति अहोसि तेसंयेव सत्तानं, अनञ्ञेसं। सदिसानंयेव, नो असदिसानं। धम्मेनेव, नो अधम्मेन। ",
"dn27:21.5":	"धम्मो हि, वासेट्ठ, सेट्ठो जनेतस्मिं दिट्ठे चेव धम्मे अभिसम्परायञ्च। ",
"dn27:22.0":	"११। ब्राह्मणमण्डल ",
"dn27:22.1":	"अथ खो तेसं, वासेट्ठ, सत्तानंयेव एकच्चानं एतदहोसि: ",
"dn27:22.2":	"‘पापका वत, भो, धम्मा सत्तेसु पातुभूता, यत्र हि नाम अदिन्नादानं पञ्ञायिस्सति, गरहा पञ्ञायिस्सति, मुसावादो पञ्ञायिस्सति, दण्डादानं पञ्ञायिस्सति, पब्बाजनं पञ्ञायिस्सति। ",
"dn27:22.3":	"यन्नून मयं पापके अकुसले धम्मे वाहेय्यामा’ति। ",
"dn27:22.4":	"ते पापके अकुसले धम्मे वाहेसुं। ",
"dn27:22.5":	"पापके अकुसले धम्मे वाहेन्तीति खो, वासेट्ठ, ‘ब्राह्मणा, ब्राह्मणा’ त्वेव पठमं अक्खरं उपनिब्बत्तं। ",
"dn27:22.6":	"ते अरञ्ञायतने पण्णकुटियो करित्वा पण्णकुटीसु झायन्ति वीतङ्गारा वीतधूमा पन्नमुसला सायं सायमासाय पातो पातरासाय गामनिगमराजधानियो ओसरन्ति घासमेसमाना। ",
"dn27:22.7":	"ते घासं पटिलभित्वा पुनदेव अरञ्ञायतने पण्णकुटीसु झायन्ति। ",
"dn27:22.8":	"तमेनं मनुस्सा दिस्वा एवमाहंसु: ",
"dn27:22.9":	"‘इमे खो, भो, सत्ता अरञ्ञायतने पण्णकुटियो करित्वा पण्णकुटीसु झायन्ति, वीतङ्गारा वीतधूमा पन्नमुसला सायं सायमासाय पातो पातरासाय गामनिगमराजधानियो ओसरन्ति घासमेसमाना। ",
"dn27:22.10":	"ते घासं पटिलभित्वा पुनदेव अरञ्ञायतने पण्णकुटीसु झायन्ती’ति, ",
"dn27:22.11":	"झायन्तीति खो, वासेट्ठ, ‘झायका, झायका’ त्वेव दुतियं अक्खरं उपनिब्बत्तं। ",
"dn27:23.1":	"तेसंयेव खो, वासेट्ठ, सत्तानं एकच्चे सत्ता अरञ्ञायतने पण्णकुटीसु तं झानं अनभिसम्भुणमाना गामसामन्तं निगमसामन्तं ओसरित्वा गन्थे करोन्ता अच्छन्ति। ",
"dn27:23.2":	"तमेनं मनुस्सा दिस्वा एवमाहंसु: ",
"dn27:23.3":	"‘इमे खो, भो, सत्ता अरञ्ञायतने पण्णकुटीसु तं झानं अनभिसम्भुणमाना गामसामन्तं निगमसामन्तं ओसरित्वा गन्थे करोन्ता अच्छन्ति, न दानिमे झायन्ती’ति। ",
"dn27:23.4":	"न दानिमे झायन्तीति खो, वासेट्ठ, ‘अज्झायका, अज्झायका’ त्वेव ततियं अक्खरं उपनिब्बत्तं। ",
"dn27:23.5":	"हीनसम्मतं खो पन, वासेट्ठ, तेन समयेन होति, तदेतरहि सेट्ठसम्मतं। ",
"dn27:23.6":	"इति खो, वासेट्ठ, एवमेतस्स ब्राह्मणमण्डलस्स पोराणेन अग्गञ्ञेन अक्खरेन अभिनिब्बत्ति अहोसि तेसंयेव सत्तानं, अनञ्ञेसं सदिसानंयेव नो असदिसानं धम्मेनेव, नो अधम्मेन। ",
"dn27:23.7":	"धम्मो हि, वासेट्ठ, सेट्ठो जनेतस्मिं दिट्ठे चेव धम्मे अभिसम्परायञ्च। ",
"dn27:24.0":	"१२। वेस्समण्डल ",
"dn27:24.1":	"तेसंयेव खो, वासेट्ठ, सत्तानं एकच्चे सत्ता मेथुनं धम्मं समादाय विसुकम्मन्ते पयोजेसुं। ",
"dn27:24.2":	"मेथुनं धम्मं समादाय विसुकम्मन्ते पयोजेन्तीति खो, वासेट्ठ, ‘वेस्सा, वेस्सा’ त्वेव अक्खरं उपनिब्बत्तं। ",
"dn27:24.3":	"इति खो, वासेट्ठ, एवमेतस्स वेस्समण्डलस्स पोराणेन अग्गञ्ञेन अक्खरेन अभिनिब्बत्ति अहोसि तेसञ्ञेव सत्तानं अनञ्ञेसं सदिसानंयेव, नो असदिसानं, धम्मेनेव नो अधम्मेन। ",
"dn27:24.4":	"धम्मो हि, वासेट्ठ, सेट्ठो जनेतस्मिं दिट्ठे चेव धम्मे अभिसम्परायञ्च। ",
"dn27:25.0":	"१३। सुद्दमण्डल ",
"dn27:25.1":	"तेसञ्ञेव खो, वासेट्ठ, सत्तानं ये ते सत्ता अवसेसा ते लुद्दाचारा खुद्दाचारा अहेसुं। ",
"dn27:25.2":	"लुद्दाचारा खुद्दाचाराति खो, वासेट्ठ, ‘सुद्दा, सुद्दा’ त्वेव अक्खरं उपनिब्बत्तं। ",
"dn27:25.3":	"इति खो, वासेट्ठ, एवमेतस्स सुद्दमण्डलस्स पोराणेन अग्गञ्ञेन अक्खरेन अभिनिब्बत्ति अहोसि तेसंयेव सत्तानं अनञ्ञेसं, सदिसानंयेव नो असदिसानं, धम्मेनेव, नो अधम्मेन। ",
"dn27:25.4":	"धम्मो हि, वासेट्ठ, सेट्ठो जनेतस्मिं दिट्ठे चेव धम्मे अभिसम्परायञ्च। ",
"dn27:26.1":	"अहु खो सो, वासेट्ठ, समयो, यं खत्तियोपि सकं धम्मं गरहमानो अगारस्मा अनगारियं पब्बजति: ",
"dn27:26.2":	"‘समणो भविस्सामी’ति। ",
"dn27:26.3":	"ब्राह्मणोपि खो, वासेट्ठ …पे… ",
"dn27:26.4":	"वेस्सोपि खो, वासेट्ठ …पे… ",
"dn27:26.5":	"सुद्दोपि खो, वासेट्ठ, सकं धम्मं गरहमानो अगारस्मा अनगारियं पब्बजति: ",
"dn27:26.6":	"‘समणो भविस्सामी’ति। ",
"dn27:26.7":	"इमेहि खो, वासेट्ठ, चतूहि मण्डलेहि समणमण्डलस्स अभिनिब्बत्ति अहोसि, तेसंयेव सत्तानं अनञ्ञेसं, सदिसानंयेव नो असदिसानं, धम्मेनेव नो अधम्मेन। ",
"dn27:26.8":	"धम्मो हि, वासेट्ठ, सेट्ठो जनेतस्मिं दिट्ठे चेव धम्मे अभिसम्परायञ्च। ",
"dn27:27.0":	"१४। दुच्चरितादिकथा ",
"dn27:27.1":	"खत्तियोपि खो, वासेट्ठ, कायेन दुच्चरितं चरित्वा वाचाय दुच्चरितं चरित्वा मनसा दुच्चरितं चरित्वा मिच्छादिट्ठिको मिच्छादिट्ठिकम्मसमादानो मिच्छादिट्ठिकम्मसमादानहेतु कायस्स भेदा परं मरणा अपायं दुग्गतिं विनिपातं निरयं उपपज्जति। ",
"dn27:27.2":	"ब्राह्मणोपि खो, वासेट्ठ …पे… ",
"dn27:27.3":	"वेस्सोपि खो, वासेट्ठ … ",
"dn27:27.4":	"सुद्दोपि खो, वासेट्ठ … ",
"dn27:27.5":	"समणोपि खो, वासेट्ठ, कायेन दुच्चरितं चरित्वा वाचाय दुच्चरितं चरित्वा मनसा दुच्चरितं चरित्वा मिच्छादिट्ठिको मिच्छादिट्ठिकम्मसमादानो मिच्छादिट्ठिकम्मसमादानहेतु कायस्स भेदा परं मरणा अपायं दुग्गतिं विनिपातं निरयं उपपज्जति। ",
"dn27:28.1":	"खत्तियोपि खो, वासेट्ठ, कायेन सुचरितं चरित्वा वाचाय सुचरितं चरित्वा मनसा सुचरितं चरित्वा सम्मादिट्ठिको सम्मादिट्ठिकम्मसमादानो सम्मादिट्ठिकम्मसमादानहेतु कायस्स भेदा परं मरणा सुगतिं सग्गं लोकं उपपज्जति। ",
"dn27:28.2":	"ब्राह्मणोपि खो, वासेट्ठ …पे… ",
"dn27:28.3":	"वेस्सोपि खो, वासेट्ठ … ",
"dn27:28.4":	"सुद्दोपि खो, वासेट्ठ … ",
"dn27:28.5":	"समणोपि खो, वासेट्ठ, कायेन सुचरितं चरित्वा वाचाय सुचरितं चरित्वा मनसा सुचरितं चरित्वा सम्मादिट्ठिको सम्मादिट्ठिकम्मसमादानो सम्मादिट्ठिकम्मसमादानहेतु कायस्स भेदा परं मरणा सुगतिं सग्गं लोकं उपपज्जति। ",
"dn27:29.1":	"खत्तियोपि खो, वासेट्ठ, कायेन द्वयकारी, वाचाय द्वयकारी, मनसा द्वयकारी, विमिस्सदिट्ठिको विमिस्सदिट्ठिकम्मसमादानो विमिस्सदिट्ठिकम्मसमादानहेतु कायस्स भेदा परं मरणा सुखदुक्खप्पटिसंवेदी होति। ",
"dn27:29.2":	"ब्राह्मणोपि खो, वासेट्ठ …पे… ",
"dn27:29.3":	"वेस्सोपि खो, वासेट्ठ … ",
"dn27:29.4":	"सुद्दोपि खो, वासेट्ठ … ",
"dn27:29.5":	"समणोपि खो, वासेट्ठ, कायेन द्वयकारी, वाचाय द्वयकारी, मनसा द्वयकारी, विमिस्सदिट्ठिको विमिस्सदिट्ठिकम्मसमादानो विमिस्सदिट्ठिकम्मसमादानहेतु कायस्स भेदा परं मरणा सुखदुक्खप्पटिसंवेदी होति। ",
"dn27:30.0":	"१५। बोधिपक्खियभावना ",
"dn27:30.1":	"खत्तियोपि खो, वासेट्ठ, कायेन संवुतो वाचाय संवुतो मनसा संवुतो सत्तन्नं बोधिपक्खियानं धम्मानं भावनमन्वाय दिट्ठेव धम्मे परिनिब्बायति। ",
"dn27:30.2":	"ब्राह्मणोपि खो, वासेट्ठ …पे… ",
"dn27:30.3":	"वेस्सोपि खो, वासेट्ठ … ",
"dn27:30.4":	"सुद्दोपि खो, वासेट्ठ … ",
"dn27:30.5":	"समणोपि खो, वासेट्ठ, कायेन संवुतो वाचाय संवुतो मनसा संवुतो सत्तन्नं बोधिपक्खियानं धम्मानं भावनमन्वाय दिट्ठेव धम्मे परिनिब्बायति। ",
"dn27:31.1":	"इमेसञ्हि, वासेट्ठ, चतुन्नं वण्णानं यो होति भिक्खु अरहं खीणासवो वुसितवा कतकरणीयो ओहितभारो अनुप्पत्तसदत्थो परिक्खीणभवसंयोजनो सम्मदञ्ञाविमुत्तो, सो नेसं अग्गमक्खायति धम्मेनेव, नो अधम्मेन। ",
"dn27:31.2":	"धम्मो हि, वासेट्ठ, सेट्ठो जनेतस्मिं दिट्ठे चेव धम्मे अभिसम्परायञ्च। ",
"dn27:32.1":	"ब्रह्मुना पेसा, वासेट्ठ, सनङ्कुमारेन गाथा भासिता: ",
"dn27:32.2":	"‘खत्तियो सेट्ठो जनेतस्मिं, ",
"dn27:32.3":	"ये गोत्तपटिसारिनो; ",
"dn27:32.4":	"विज्जाचरणसम्पन्नो, ",
"dn27:32.5":	"सो सेट्ठो देवमानुसे’ति। ",
"dn27:32.6":	"सा खो पनेसा, वासेट्ठ, ब्रह्मुना सनङ्कुमारेन गाथा सुगीता, नो दुग्गीता। सुभासिता, नो दुब्भासिता। अत्थसंहिता, नो अनत्थसंहिता। अनुमता मया। ",
"dn27:32.7":	"अहम्पि, वासेट्ठ, एवं वदामि—",
"dn27:32.8":	"खत्तियो सेट्ठो जनेतस्मिं, ",
"dn27:32.9":	"ये गोत्तपटिसारिनो; ",
"dn27:32.10":	"विज्जाचरणसम्पन्नो, ",
"dn27:32.11":	"सो सेट्ठो देवमानुसे”ति। ",
"dn27:32.12":	"इदमवोच भगवा। ",
"dn27:32.13":	"अत्तमना वासेट्ठभारद्वाजा भगवतो भासितं अभिनन्दुन्ति। ",
"dn27:32.14":	"अग्गञ्ञसुत्तं निट्ठितं चतुत्थं। "
}	
