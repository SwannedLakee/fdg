{	
"dn11:0.1":	"दीघ निकाय ११ ",
"dn11:0.2":	"केवट्टसुत्त ",
"dn11:1.1":	"एवं मे सुतं—",
"dn11:1.2":	"एकं समयं भगवा नाळन्दायं विहरति पावारिकम्बवने। ",
"dn11:1.3":	"अथ खो केवट्टो गहपतिपुत्तो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो केवट्टो गहपतिपुत्तो भगवन्तं एतदवोच: ",
"dn11:1.4":	"“अयं, भन्ते, नाळन्दा इद्धा चेव फीता च बहुजना आकिण्णमनुस्सा भगवति अभिप्पसन्ना। ",
"dn11:1.5":	"साधु, भन्ते, भगवा एकं भिक्खुं समादिसतु, यो उत्तरि मनुस्सधम्मा इद्धिपाटिहारियं करिस्सति; ",
"dn11:1.6":	"एवायं नाळन्दा भिय्योसो मत्ताय भगवति अभिप्पसीदिस्सती”ति। ",
"dn11:1.7":	"एवं वुत्ते, भगवा केवट्टं गहपतिपुत्तं एतदवोच: ",
"dn11:1.8":	"“न खो अहं, केवट्ट, भिक्खूनं एवं धम्मं देसेमि: ",
"dn11:1.9":	"‘एथ तुम्हे, भिक्खवे, गिहीनं ओदातवसनानं उत्तरि मनुस्सधम्मा इद्धिपाटिहारियं करोथा’”ति। ",
"dn11:2.1":	"दुतियम्पि खो केवट्टो गहपतिपुत्तो भगवन्तं एतदवोच: ",
"dn11:2.2":	"“नाहं, भन्ते, भगवन्तं धंसेमि; ",
"dn11:2.3":	"अपि च एवं वदामि: ",
"dn11:2.4":	"‘अयं, भन्ते, नाळन्दा इद्धा चेव फीता च बहुजना आकिण्णमनुस्सा भगवति अभिप्पसन्ना। ",
"dn11:2.5":	"साधु, भन्ते, भगवा एकं भिक्खुं समादिसतु, यो उत्तरि मनुस्सधम्मा इद्धिपाटिहारियं करिस्सति; ",
"dn11:2.6":	"एवायं नाळन्दा भिय्योसो मत्ताय भगवति अभिप्पसीदिस्सती’”ति। ",
"dn11:2.7":	"दुतियम्पि खो भगवा केवट्टं गहपतिपुत्तं एतदवोच: ",
"dn11:2.8":	"“न खो अहं, केवट्ट, भिक्खूनं एवं धम्मं देसेमि: ",
"dn11:2.9":	"‘एथ तुम्हे, भिक्खवे, गिहीनं ओदातवसनानं उत्तरि मनुस्सधम्मा इद्धिपाटिहारियं करोथा’”ति। ",
"dn11:3.1":	"ततियम्पि खो केवट्टो गहपतिपुत्तो भगवन्तं एतदवोच: ",
"dn11:3.2":	"“नाहं, भन्ते, भगवन्तं धंसेमि; ",
"dn11:3.3":	"अपि च एवं वदामि: ",
"dn11:3.4":	"‘अयं, भन्ते, नाळन्दा इद्धा चेव फीता च बहुजना आकिण्णमनुस्सा भगवति अभिप्पसन्ना। ",
"dn11:3.5":	"साधु, भन्ते, भगवा एकं भिक्खुं समादिसतु, यो उत्तरि मनुस्सधम्मा इद्धिपाटिहारियं करिस्सति। ",
"dn11:3.6":	"एवायं नाळन्दा भिय्योसो मत्ताय भगवति अभिप्पसीदिस्सती’”ति। ",
"dn11:3.7.0":	"१। इद्धिपाटिहारिय ",
"dn11:3.8":	"“तीणि खो इमानि, केवट्ट, पाटिहारियानि मया सयं अभिञ्ञा सच्छिकत्वा पवेदितानि। ",
"dn11:3.9":	"कतमानि तीणि? ",
"dn11:3.10":	"इद्धिपाटिहारियं, आदेसनापाटिहारियं, अनुसासनीपाटिहारियं। ",
"dn11:4.1":	"कतमञ्च, केवट्ट, इद्धिपाटिहारियं? ",
"dn11:4.2":	"इध, केवट्ट, भिक्खु अनेकविहितं इद्धिविधं पच्चनुभोति—एकोपि हुत्वा बहुधा होति, बहुधापि हुत्वा एको होति; आविभावं तिरोभावं तिरोकुट्टं तिरोपाकारं तिरोपब्बतं असज्जमानो गच्छति सेय्यथापि आकासे; पथवियापि उम्मुज्जनिमुज्जं करोति सेय्यथापि उदके; उदकेपि अभिज्जमाने गच्छति सेय्यथापि पथवियं; आकासेपि पल्लङ्केन कमति सेय्यथापि पक्खी सकुणो; इमेपि चन्दिमसूरिये एवं महिद्धिके एवं महानुभावे पाणिना परामसति परिमज्जति; याव ब्रह्मलोकापि कायेन वसं वत्तेति। ",
"dn11:4.3":	"तमेनं अञ्ञतरो सद्धो पसन्नो पस्सति तं भिक्खुं अनेकविहितं इद्धिविधं पच्चनुभोन्तं—एकोपि हुत्वा बहुधा होन्तं, बहुधापि हुत्वा एको होन्तं; आविभावं तिरोभावं; तिरोकुट्टं तिरोपाकारं तिरोपब्बतं असज्जमानं गच्छन्तं सेय्यथापि आकासे; पथवियापि उम्मुज्जनिमुज्जं करोन्तं सेय्यथापि उदके; उदकेपि अभिज्जमाने गच्छन्तं सेय्यथापि पथवियं; आकासेपि पल्लङ्केन कमन्तं सेय्यथापि पक्खी सकुणो; इमेपि चन्दिमसूरिये एवं महिद्धिके एवं महानुभावे पाणिना परामसन्तं परिमज्जन्तं याव ब्रह्मलोकापि कायेन वसं वत्तेन्तं। ",
"dn11:4.4":	"तमेनं सो सद्धो पसन्नो अञ्ञतरस्स अस्सद्धस्स अप्पसन्नस्स आरोचेति: ",
"dn11:4.5":	"‘अच्छरियं वत भो, अब्भुतं वत भो, समणस्स महिद्धिकता महानुभावता। ",
"dn11:4.6":	"अमाहं भिक्खुं अद्दसं अनेकविहितं इद्धिविधं पच्चनुभोन्तं—एकोपि हुत्वा बहुधा होन्तं, बहुधापि हुत्वा एको होन्तं …पे… याव ब्रह्मलोकापि कायेन वसं वत्तेन्तन्’ति। ",
"dn11:5.1":	"तमेनं सो अस्सद्धो अप्पसन्नो तं सद्धं पसन्नं एवं वदेय्य: ",
"dn11:5.2":	"‘अत्थि खो, भो, गन्धारी नाम विज्जा। ",
"dn11:5.3":	"ताय सो भिक्खु अनेकविहितं इद्धिविधं पच्चनुभोति—एकोपि हुत्वा बहुधा होति, बहुधापि हुत्वा एको होति …पे… याव ब्रह्मलोकापि कायेन वसं वत्तेती’ति। ",
"dn11:5.4":	"तं किं मञ्ञसि, केवट्ट, ",
"dn11:5.5":	"अपि नु सो अस्सद्धो अप्पसन्नो तं सद्धं पसन्नं एवं वदेय्या”ति? ",
"dn11:5.6":	"“वदेय्य, भन्ते”ति। ",
"dn11:5.7":	"“इमं खो अहं, केवट्ट, इद्धिपाटिहारिये आदीनवं सम्पस्समानो इद्धिपाटिहारियेन अट्टीयामि हरायामि जिगुच्छामि। ",
"dn11:6.0":	"२। आदेसनापाटिहारिय ",
"dn11:6.1":	"कतमञ्च, केवट्ट, आदेसनापाटिहारियं? ",
"dn11:6.2":	"इध, केवट्ट, भिक्खु परसत्तानं परपुग्गलानं चित्तम्पि आदिसति, चेतसिकम्पि आदिसति, वितक्कितम्पि आदिसति, विचारितम्पि आदिसति: ",
"dn11:6.3":	"‘एवम्पि ते मनो, इत्थम्पि ते मनो, इतिपि ते चित्तन्’ति। ",
"dn11:6.4":	"तमेनं अञ्ञतरो सद्धो पसन्नो पस्सति तं भिक्खुं परसत्तानं परपुग्गलानं चित्तम्पि आदिसन्तं, चेतसिकम्पि आदिसन्तं, वितक्कितम्पि आदिसन्तं, विचारितम्पि आदिसन्तं: ",
"dn11:6.5":	"‘एवम्पि ते मनो, इत्थम्पि ते मनो, इतिपि ते चित्तन्’ति। ",
"dn11:6.6":	"तमेनं सो सद्धो पसन्नो अञ्ञतरस्स अस्सद्धस्स अप्पसन्नस्स आरोचेति: ",
"dn11:6.7":	"‘अच्छरियं वत भो, अब्भुतं वत भो, समणस्स महिद्धिकता महानुभावता। ",
"dn11:6.8":	"अमाहं भिक्खुं अद्दसं परसत्तानं परपुग्गलानं चित्तम्पि आदिसन्तं, चेतसिकम्पि आदिसन्तं, वितक्कितम्पि आदिसन्तं, विचारितम्पि आदिसन्तं: ",
"dn11:6.9":	"“एवम्पि ते मनो, इत्थम्पि ते मनो, इतिपि ते चित्तन्”’ति। ",
"dn11:7.1":	"तमेनं सो अस्सद्धो अप्पसन्नो तं सद्धं पसन्नं एवं वदेय्य: ",
"dn11:7.2":	"‘अत्थि खो, भो, मणिका नाम विज्जा; ",
"dn11:7.3":	"ताय सो भिक्खु परसत्तानं परपुग्गलानं चित्तम्पि आदिसति, चेतसिकम्पि आदिसति, वितक्कितम्पि आदिसति, विचारितम्पि आदिसति: ",
"dn11:7.4":	"“एवम्पि ते मनो, इत्थम्पि ते मनो, इतिपि ते चित्तन्”’ति। ",
"dn11:7.5":	"तं किं मञ्ञसि, केवट्ट, ",
"dn11:7.6":	"अपि नु सो अस्सद्धो अप्पसन्नो तं सद्धं पसन्नं एवं वदेय्या”ति? ",
"dn11:7.7":	"“वदेय्य, भन्ते”ति। ",
"dn11:7.8":	"“इमं खो अहं, केवट्ट, आदेसनापाटिहारिये आदीनवं सम्पस्समानो आदेसनापाटिहारियेन अट्टीयामि हरायामि जिगुच्छामि। ",
"dn11:8.0":	"३। अनुसासनीपाटिहारिय ",
"dn11:8.1":	"कतमञ्च, केवट्ट, अनुसासनीपाटिहारियं? ",
"dn11:8.2":	"इध, केवट्ट, भिक्खु एवमनुसासति: ",
"dn11:8.3":	"‘एवं वितक्केथ, मा एवं वितक्कयित्थ, एवं मनसिकरोथ, मा एवं मनसाकत्थ, इदं पजहथ, इदं उपसम्पज्ज विहरथा’ति। ",
"dn11:8.4":	"इदं वुच्चति, केवट्ट, अनुसासनीपाटिहारियं। ",
"dn11:9-66.1":	"पुन चपरं, केवट्ट, इध तथागतो लोके उप्पज्जति अरहं सम्मासम्बुद्धो …पे… ",
"dn11:9-66.2":	"एवं खो, केवट्ट, भिक्खु सीलसम्पन्नो होति …पे… ",
"dn11:9-66.3":	"पठमं झानं उपसम्पज्ज विहरति। ",
"dn11:9-66.4":	"इदम्पि वुच्चति, केवट्ट, अनुसासनीपाटिहारियं …पे… ",
"dn11:9-66.5":	"दुतियं झानं …पे… ",
"dn11:9-66.6":	"ततियं झानं …पे… ",
"dn11:9-66.7":	"चतुत्थं झानं उपसम्पज्ज विहरति। ",
"dn11:9-66.8":	"इदम्पि वुच्चति, केवट्ट, अनुसासनीपाटिहारियं …पे… ",
"dn11:9-66.9":	"ञाणदस्सनाय चित्तं अभिनीहरति अभिनिन्नामेति …पे… ",
"dn11:9-66.10":	"इदम्पि वुच्चति, केवट्ट, अनुसासनीपाटिहारियं …पे… ",
"dn11:9-66.11":	"नापरं इत्थत्तायाति पजानाति …पे… ",
"dn11:9-66.12":	"इदम्पि वुच्चति, केवट्ट, अनुसासनीपाटिहारियं। ",
"dn11:67.1":	"इमानि खो, केवट्ट, तीणि पाटिहारियानि मया सयं अभिञ्ञा सच्छिकत्वा पवेदितानि। ",
"dn11:67.2.0":	"४। भूतनिरोधेसकभिक्खुवत्थु ",
"dn11:67.3":	"भूतपुब्बं, केवट्ट, इमस्मिञ्ञेव भिक्खुसङ्घे अञ्ञतरस्स भिक्खुनो एवं चेतसो परिवितक्को उदपादि: ",
"dn11:67.4":	"‘कत्थ नु खो इमे चत्तारो महाभूता अपरिसेसा निरुज्झन्ति, सेय्यथिदं—पथवीधातु आपोधातु तेजोधातु वायोधातू’ति? ",
"dn11:68.1":	"अथ खो सो, केवट्ट, भिक्खु तथारूपं समाधिं समापज्जि, यथासमाहिते चित्ते देवयानियो मग्गो पातुरहोसि। ",
"dn11:68.2":	"अथ खो सो, केवट्ट, भिक्खु येन चातुमहाराजिका देवा तेनुपसङ्कमि; उपसङ्कमित्वा चातुमहाराजिके देवे एतदवोच: ",
"dn11:68.3":	"‘कत्थ नु खो, आवुसो, इमे चत्तारो महाभूता अपरिसेसा निरुज्झन्ति, सेय्यथिदं—पथवीधातु आपोधातु तेजोधातु वायोधातू’ति? ",
"dn11:68.4":	"एवं वुत्ते, केवट्ट, चातुमहाराजिका देवा तं भिक्खुं एतदवोचुं: ",
"dn11:68.5":	"‘मयम्पि खो, भिक्खु, न जानाम: ",
"dn11:68.6":	"“यत्थिमे चत्तारो महाभूता अपरिसेसा निरुज्झन्ति, सेय्यथिदं—पथवीधातु आपोधातु तेजोधातु वायोधातू”ति। ",
"dn11:68.7":	"अत्थि खो, भिक्खु, चत्तारो महाराजानो अम्हेहि अभिक्कन्ततरा च पणीततरा च। ",
"dn11:68.8":	"ते खो एतं जानेय्युं: ",
"dn11:68.9":	"“यत्थिमे चत्तारो महाभूता अपरिसेसा निरुज्झन्ति, सेय्यथिदं—पथवीधातु आपोधातु तेजोधातु वायोधातू”’ति। ",
"dn11:69.1":	"अथ खो सो, केवट्ट, भिक्खु येन चत्तारो महाराजानो तेनुपसङ्कमि; उपसङ्कमित्वा चत्तारो महाराजे एतदवोच: ",
"dn11:69.2":	"‘कत्थ नु खो, आवुसो, इमे चत्तारो महाभूता अपरिसेसा निरुज्झन्ति, सेय्यथिदं—पथवीधातु आपोधातु तेजोधातु वायोधातू’ति? ",
"dn11:69.3":	"एवं वुत्ते, केवट्ट, चत्तारो महाराजानो तं भिक्खुं एतदवोचुं: ",
"dn11:69.4":	"‘मयम्पि खो, भिक्खु, न जानाम: ",
"dn11:69.5":	"“यत्थिमे चत्तारो महाभूता अपरिसेसा निरुज्झन्ति, सेय्यथिदं—पथवीधातु, आपोधातु तेजोधातु वायोधातू”ति। ",
"dn11:69.6":	"अत्थि खो, भिक्खु, तावतिंसा नाम देवा अम्हेहि अभिक्कन्ततरा च पणीततरा च। ",
"dn11:69.7":	"ते खो एतं जानेय्युं: ",
"dn11:69.8":	"“यत्थिमे चत्तारो महाभूता अपरिसेसा निरुज्झन्ति, सेय्यथिदं—पथवीधातु आपोधातु तेजोधातु वायोधातू”’ति। ",
"dn11:70.1":	"अथ खो सो, केवट्ट, भिक्खु येन तावतिंसा देवा तेनुपसङ्कमि; उपसङ्कमित्वा तावतिंसे देवे एतदवोच: ",
"dn11:70.2":	"‘कत्थ नु खो, आवुसो, इमे चत्तारो महाभूता अपरिसेसा निरुज्झन्ति, सेय्यथिदं—पथवीधातु आपोधातु तेजोधातु वायोधातू’ति? ",
"dn11:70.3":	"एवं वुत्ते, केवट्ट, तावतिंसा देवा तं भिक्खुं एतदवोचुं: ",
"dn11:70.4":	"‘मयम्पि खो, भिक्खु, न जानाम: ",
"dn11:70.5":	"“यत्थिमे चत्तारो महाभूता अपरिसेसा निरुज्झन्ति, सेय्यथिदं—पथवीधातु आपोधातु तेजोधातु वायोधातू”ति। ",
"dn11:70.6":	"अत्थि खो, भिक्खु, सक्को नाम देवानमिन्दो अम्हेहि अभिक्कन्ततरो च पणीततरो च। ",
"dn11:70.7":	"सो खो एतं जानेय्य: ",
"dn11:70.8":	"“यत्थिमे चत्तारो महाभूता अपरिसेसा निरुज्झन्ति, सेय्यथिदं—पथवीधातु आपोधातु तेजोधातु वायोधातू”’ति। ",
"dn11:71.1":	"अथ खो सो, केवट्ट, भिक्खु येन सक्को देवानमिन्दो तेनुपसङ्कमि; उपसङ्कमित्वा सक्कं देवानमिन्दं एतदवोच: ",
"dn11:71.2":	"‘कत्थ नु खो, आवुसो, इमे चत्तारो महाभूता अपरिसेसा निरुज्झन्ति, सेय्यथिदं—पथवीधातु आपोधातु तेजोधातु वायोधातू’ति? ",
"dn11:71.3":	"एवं वुत्ते, केवट्ट, सक्को देवानमिन्दो तं भिक्खुं एतदवोच: ",
"dn11:71.4":	"‘अहम्पि खो, भिक्खु, न जानामि: ",
"dn11:71.5":	"“यत्थिमे चत्तारो महाभूता अपरिसेसा निरुज्झन्ति, सेय्यथिदं—पथवीधातु आपोधातु तेजोधातु वायोधातू”ति। ",
"dn11:72.1":	"अत्थि खो, भिक्खु, यामा नाम देवा …पे… ",
"dn11:73.1":	"सुयामो नाम देवपुत्तो … ",
"dn11:74.1":	"तुसिता नाम देवा … ",
"dn11:75.1":	"सन्तुस्सितो नाम देवपुत्तो … ",
"dn11:76.1":	"निम्मानरती नाम देवा … ",
"dn11:77.1":	"सुनिम्मितो नाम देवपुत्तो … ",
"dn11:77.2":	"परनिम्मितवसवत्ती नाम देवा … ",
"dn11:78.1":	"वसवत्ती नाम देवपुत्तो अम्हेहि अभिक्कन्ततरो च पणीततरो च। ",
"dn11:78.2":	"सो खो एतं जानेय्य: ",
"dn11:78.3":	"“यत्थिमे चत्तारो महाभूता अपरिसेसा निरुज्झन्ति, सेय्यथिदं—पथवीधातु आपोधातु तेजोधातु वायोधातू”’ति। ",
"dn11:79.1":	"अथ खो सो, केवट्ट, भिक्खु येन वसवत्ती देवपुत्तो तेनुपसङ्कमि; उपसङ्कमित्वा वसवत्तिं देवपुत्तं एतदवोच: ",
"dn11:79.2":	"‘कत्थ नु खो, आवुसो, इमे चत्तारो महाभूता अपरिसेसा निरुज्झन्ति, सेय्यथिदं—पथवीधातु आपोधातु तेजोधातु वायोधातू’ति? ",
"dn11:79.3":	"एवं वुत्ते, केवट्ट, वसवत्ती देवपुत्तो तं भिक्खुं एतदवोच: ",
"dn11:79.4":	"‘अहम्पि खो, भिक्खु, न जानामि: ",
"dn11:79.5":	"“यत्थिमे चत्तारो महाभूता अपरिसेसा निरुज्झन्ति, सेय्यथिदं—पथवीधातु आपोधातु तेजोधातु वायोधातू”ति। ",
"dn11:79.6":	"अत्थि खो, भिक्खु, ब्रह्मकायिका नाम देवा अम्हेहि अभिक्कन्ततरा च पणीततरा च। ",
"dn11:79.7":	"ते खो एतं जानेय्युं: ",
"dn11:79.8":	"“यत्थिमे चत्तारो महाभूता अपरिसेसा निरुज्झन्ति, सेय्यथिदं—पथवीधातु आपोधातु तेजोधातु वायोधातू”’ति। ",
"dn11:80.1":	"अथ खो सो, केवट्ट, भिक्खु तथारूपं समाधिं समापज्जि, यथासमाहिते चित्ते ब्रह्मयानियो मग्गो पातुरहोसि। ",
"dn11:80.2":	"अथ खो सो, केवट्ट, भिक्खु येन ब्रह्मकायिका देवा तेनुपसङ्कमि; उपसङ्कमित्वा ब्रह्मकायिके देवे एतदवोच: ",
"dn11:80.3":	"‘कत्थ नु खो, आवुसो, इमे चत्तारो महाभूता अपरिसेसा निरुज्झन्ति, सेय्यथिदं—पथवीधातु आपोधातु तेजोधातु वायोधातू’ति? ",
"dn11:80.4":	"एवं वुत्ते, केवट्ट, ब्रह्मकायिका देवा तं भिक्खुं एतदवोचुं: ",
"dn11:80.5":	"‘मयम्पि खो, भिक्खु, न जानाम: ",
"dn11:80.6":	"“यत्थिमे चत्तारो महाभूता अपरिसेसा निरुज्झन्ति, सेय्यथिदं—पथवीधातु आपोधातु तेजोधातु वायोधातू”ति। ",
"dn11:80.7":	"अत्थि खो, भिक्खु, ब्रह्मा महाब्रह्मा अभिभू अनभिभूतो अञ्ञदत्थुदसो वसवत्ती इस्सरो कत्ता निम्माता सेट्ठो सजिता वसी पिता भूतभब्यानं अम्हेहि अभिक्कन्ततरो च पणीततरो च। ",
"dn11:80.8":	"सो खो एतं जानेय्य: ",
"dn11:80.9":	"“यत्थिमे चत्तारो महाभूता अपरिसेसा निरुज्झन्ति, सेय्यथिदं—पथवीधातु आपोधातु तेजोधातु वायोधातू”’ति। ",
"dn11:80.10":	"‘कहं पनावुसो, एतरहि सो महाब्रह्मा’ति? ",
"dn11:80.11":	"‘मयम्पि खो, भिक्खु, न जानाम, यत्थ वा ब्रह्मा येन वा ब्रह्मा यहिं वा ब्रह्मा; ",
"dn11:80.12":	"अपि च, भिक्खु, यथा निमित्ता दिस्सन्ति, आलोको सञ्जायति, ओभासो पातुभवति, ब्रह्मा पातुभविस्सति, ब्रह्मुनो हेतं पुब्बनिमित्तं पातुभावाय, यदिदं आलोको सञ्जायति, ओभासो पातुभवती’ति। ",
"dn11:81.1":	"अथ खो सो, केवट्ट, महाब्रह्मा नचिरस्सेव पातुरहोसि। ",
"dn11:81.2":	"अथ खो सो, केवट्ट, भिक्खु येन सो महाब्रह्मा तेनुपसङ्कमि; उपसङ्कमित्वा तं महाब्रह्मानं एतदवोच: ",
"dn11:81.3":	"‘कत्थ नु खो, आवुसो, इमे चत्तारो महाभूता अपरिसेसा निरुज्झन्ति, सेय्यथिदं—पथवीधातु आपोधातु तेजोधातु वायोधातू’ति? ",
"dn11:81.4":	"एवं वुत्ते, केवट्ट, सो महाब्रह्मा तं भिक्खुं एतदवोच: ",
"dn11:81.5":	"‘अहमस्मि, भिक्खु, ब्रह्मा महाब्रह्मा अभिभू अनभिभूतो अञ्ञदत्थुदसो वसवत्ती इस्सरो कत्ता निम्माता सेट्ठो सजिता वसी पिता भूतभब्यानन्’ति। ",
"dn11:82.1":	"दुतियम्पि खो सो, केवट्ट, भिक्खु तं महाब्रह्मानं एतदवोच: ",
"dn11:82.2":	"‘न खोहं तं, आवुसो, एवं पुच्छामि: ",
"dn11:82.3":	"“त्वमसि ब्रह्मा महाब्रह्मा अभिभू अनभिभूतो अञ्ञदत्थुदसो वसवत्ती इस्सरो कत्ता निम्माता सेट्ठो सजिता वसी पिता भूतभब्यानन्”ति। ",
"dn11:82.4":	"एवञ्च खो अहं तं, आवुसो, पुच्छामि: ",
"dn11:82.5":	"“कत्थ नु खो, आवुसो, इमे चत्तारो महाभूता अपरिसेसा निरुज्झन्ति, सेय्यथिदं—पथवीधातु आपोधातु तेजोधातु वायोधातू”’ति? ",
"dn11:82.6":	"दुतियम्पि खो सो, केवट्ट, महाब्रह्मा तं भिक्खुं एतदवोच: ",
"dn11:82.7":	"‘अहमस्मि, भिक्खु, ब्रह्मा महाब्रह्मा अभिभू अनभिभूतो अञ्ञदत्थुदसो वसवत्ती इस्सरो कत्ता निम्माता सेट्ठो सजिता वसी पिता भूतभब्यानन्’ति। ",
"dn11:83.1":	"ततियम्पि खो सो, केवट्ट, भिक्खु तं महाब्रह्मानं एतदवोच: ",
"dn11:83.2":	"‘न खोहं तं, आवुसो, एवं पुच्छामि: ",
"dn11:83.3":	"“त्वमसि ब्रह्मा महाब्रह्मा अभिभू अनभिभूतो अञ्ञदत्थुदसो वसवत्ती इस्सरो कत्ता निम्माता सेट्ठो सजिता वसी पिता भूतभब्यानन्”ति। ",
"dn11:83.4":	"एवञ्च खो अहं तं, आवुसो, पुच्छामि: ",
"dn11:83.5":	"“कत्थ नु खो, आवुसो, इमे चत्तारो महाभूता अपरिसेसा निरुज्झन्ति, सेय्यथिदं—पथवीधातु आपोधातु तेजोधातु वायोधातू”’ति? ",
"dn11:83.6":	"अथ खो सो, केवट्ट, महाब्रह्मा तं भिक्खुं बाहायं गहेत्वा एकमन्तं अपनेत्वा तं भिक्खुं एतदवोच: ",
"dn11:83.7":	"‘इमे खो मं, भिक्खु, ब्रह्मकायिका देवा एवं जानन्ति, “नत्थि किञ्चि ब्रह्मुनो अञ्ञातं, नत्थि किञ्चि ब्रह्मुनो अदिट्ठं, नत्थि किञ्चि ब्रह्मुनो अविदितं, नत्थि किञ्चि ब्रह्मुनो असच्छिकतन्”ति। ",
"dn11:83.8":	"तस्माहं तेसं सम्मुखा न ब्याकासिं। ",
"dn11:83.9":	"अहम्पि खो, भिक्खु, न जानामि यत्थिमे चत्तारो महाभूता अपरिसेसा निरुज्झन्ति, सेय्यथिदं—पथवीधातु आपोधातु तेजोधातु वायोधातूति। ",
"dn11:83.10":	"तस्मातिह, भिक्खु, तुय्हेवेतं दुक्कटं, तुय्हेवेतं अपरद्धं, यं त्वं तं भगवन्तं अतिधावित्वा बहिद्धा परियेट्ठिं आपज्जसि इमस्स पञ्हस्स वेय्याकरणाय। ",
"dn11:83.11":	"गच्छ त्वं, भिक्खु, तमेव भगवन्तं उपसङ्कमित्वा इमं पञ्हं पुच्छ, यथा च ते भगवा ब्याकरोति, तथा नं धारेय्यासी’ति। ",
"dn11:84.1":	"अथ खो सो, केवट्ट, भिक्खु—सेय्यथापि नाम बलवा पुरिसो समिञ्जितं वा बाहं पसारेय्य, पसारितं वा बाहं समिञ्जेय्य; एवमेव ब्रह्मलोके अन्तरहितो मम पुरतो पातुरहोसि। ",
"dn11:84.2":	"अथ खो सो, केवट्ट, भिक्खु मं अभिवादेत्वा एकमन्तं निसीदि, एकमन्तं निसिन्नो खो, केवट्ट, सो भिक्खु मं एतदवोच: ",
"dn11:84.3":	"‘कत्थ नु खो, भन्ते, इमे चत्तारो महाभूता अपरिसेसा निरुज्झन्ति, सेय्यथिदं—पथवीधातु आपोधातु तेजोधातु वायोधातू’ति? ",
"dn11:85.0":	"४।१। तीरदस्सिसकुणुपमा ",
"dn11:85.1":	"एवं वुत्ते, अहं, केवट्ट, तं भिक्खुं एतदवोचं—",
"dn11:85.2":	"भूतपुब्बं, भिक्खु, सामुद्दिका वाणिजा तीरदस्सिं सकुणं गहेत्वा नावाय समुद्दं अज्झोगाहन्ति। ",
"dn11:85.3":	"ते अतीरदक्खिनिया नावाय तीरदस्सिं सकुणं मुञ्चन्ति। ",
"dn11:85.4":	"सो गच्छतेव पुरत्थिमं दिसं, गच्छति दक्खिणं दिसं, गच्छति पच्छिमं दिसं, गच्छति उत्तरं दिसं, गच्छति उद्धं दिसं, गच्छति अनुदिसं। ",
"dn11:85.5":	"सचे सो समन्ता तीरं पस्सति, तथागतकोव होति। ",
"dn11:85.6":	"सचे पन सो समन्ता तीरं न पस्सति, तमेव नावं पच्चागच्छति। ",
"dn11:85.7":	"एवमेव खो त्वं, भिक्खु, यतो याव ब्रह्मलोका परियेसमानो इमस्स पञ्हस्स वेय्याकरणं नाज्झगा, अथ ममञ्ञेव सन्तिके पच्चागतो। ",
"dn11:85.8":	"न खो एसो, भिक्खु, पञ्हो एवं पुच्छितब्बो: ",
"dn11:85.9":	"‘कत्थ नु खो, भन्ते, इमे चत्तारो महाभूता अपरिसेसा निरुज्झन्ति, सेय्यथिदं—पथवीधातु आपोधातु तेजोधातु वायोधातू’ति? ",
"dn11:85.10":	"एवञ्च खो एसो, भिक्खु, पञ्हो पुच्छितब्बो: ",
"dn11:85.11":	"‘कत्थ आपो च पथवी, ",
"dn11:85.12":	"तेजो वायो न गाधति; ",
"dn11:85.13":	"कत्थ दीघञ्च रस्सञ्च, ",
"dn11:85.14":	"अणुं थूलं सुभासुभं; ",
"dn11:85.15":	"कत्थ नामञ्च रूपञ्च, ",
"dn11:85.16":	"असेसं उपरुज्झती’ति। ",
"dn11:85.17":	"तत्र वेय्याकरणं भवति: ",
"dn11:85.18":	"‘विञ्ञाणं अनिदस्सनं, ",
"dn11:85.19":	"अनन्तं सब्बतोपभं; ",
"dn11:85.20":	"एत्थ आपो च पथवी, ",
"dn11:85.21":	"तेजो वायो न गाधति। ",
"dn11:85.22":	"एत्थ दीघञ्च रस्सञ्च, ",
"dn11:85.23":	"अणुं थूलं सुभासुभं; ",
"dn11:85.24":	"एत्थ नामञ्च रूपञ्च, ",
"dn11:85.25":	"असेसं उपरुज्झति; ",
"dn11:85.26":	"विञ्ञाणस्स निरोधेन, ",
"dn11:85.27":	"एत्थेतं उपरुज्झती’”ति। ",
"dn11:85.28":	"इदमवोच भगवा। ",
"dn11:85.29":	"अत्तमनो केवट्टो गहपतिपुत्तो भगवतो भासितं अभिनन्दीति। ",
"dn11:85.30":	"केवट्टसुत्तं निट्ठितं एकादसमं। "
}	
