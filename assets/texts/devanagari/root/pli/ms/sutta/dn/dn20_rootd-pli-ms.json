{	
"dn20:0.1":	"दीघ निकाय २० ",
"dn20:0.2":	"महासमयसुत्त ",
"dn20:1.1":	"एवं मे सुतं—",
"dn20:1.2":	"एकं समयं भगवा सक्केसु विहरति कपिलवत्थुस्मिं महावने महता भिक्खुसङ्घेन सद्धिं पञ्चमत्तेहि भिक्खुसतेहि सब्बेहेव अरहन्तेहि; ",
"dn20:1.3":	"दसहि च लोकधातूहि देवता येभुय्येन सन्निपतिता होन्ति भगवन्तं दस्सनाय भिक्खुसङ्घञ्च। ",
"dn20:2.1":	"अथ खो चतुन्नं सुद्धावासकायिकानं देवतानं एतदहोसि: ",
"dn20:2.2":	"“अयं खो भगवा सक्केसु विहरति कपिलवत्थुस्मिं महावने महता भिक्खुसङ्घेन सद्धिं पञ्चमत्तेहि भिक्खुसतेहि सब्बेहेव अरहन्तेहि; ",
"dn20:2.3":	"दसहि च लोकधातूहि देवता येभुय्येन सन्निपतिता होन्ति भगवन्तं दस्सनाय भिक्खुसङ्घञ्च। ",
"dn20:2.4":	"यन्नून मयम्पि येन भगवा तेनुपसङ्कमेय्याम; उपसङ्कमित्वा भगवतो सन्तिके पच्चेकं गाथं भासेय्यामा”ति। ",
"dn20:3.1":	"अथ खो ता देवता सेय्यथापि नाम बलवा पुरिसो समिञ्जितं वा बाहं पसारेय्य पसारितं वा बाहं समिञ्जेय्य; एवमेव—सुद्धावासेसु देवेसु अन्तरहिता भगवतो पुरतो पातुरहेसुं। ",
"dn20:3.2":	"अथ खो ता देवता भगवन्तं अभिवादेत्वा एकमन्तं अट्ठंसु। ",
"dn20:3.3":	"एकमन्तं ठिता खो एका देवता भगवतो सन्तिके इमं गाथं अभासि: ",
"dn20:3.4":	"“महासमयो पवनस्मिं, ",
"dn20:3.5":	"देवकाया समागता; ",
"dn20:3.6":	"आगतम्ह इमं धम्मसमयं, ",
"dn20:3.7":	"दक्खिताये अपराजितसङ्घन्”ति। ",
"dn20:3.8":	"अथ खो अपरा देवता भगवतो सन्तिके इमं गाथं अभासि: ",
"dn20:3.9":	"“तत्र भिक्खवो समादहंसु, ",
"dn20:3.10":	"चित्तमत्तनो उजुकं अकंसु; ",
"dn20:3.11":	"सारथीव नेत्तानि गहेत्वा, ",
"dn20:3.12":	"इन्द्रियानि रक्खन्ति पण्डिता”ति। ",
"dn20:3.13":	"अथ खो अपरा देवता भगवतो सन्तिके इमं गाथं अभासि: ",
"dn20:3.14":	"“छेत्वा खीलं छेत्वा पलिघं, ",
"dn20:3.15":	"इन्दखीलं ऊहच्च मनेजा; ",
"dn20:3.16":	"ते चरन्ति सुद्धा विमला, ",
"dn20:3.17":	"चक्खुमता सुदन्ता सुसुनागा”ति। ",
"dn20:3.18":	"अथ खो अपरा देवता भगवतो सन्तिके इमं गाथं अभासि: ",
"dn20:3.19":	"“ये केचि बुद्धं सरणं गतासे, ",
"dn20:3.20":	"न ते गमिस्सन्ति अपायभूमिं; ",
"dn20:3.21":	"पहाय मानुसं देहं, ",
"dn20:3.22":	"देवकायं परिपूरेस्सन्ती”ति। ",
"dn20:4.0":	"१। देवतासन्निपात ",
"dn20:4.1":	"अथ खो भगवा भिक्खू आमन्तेसि: ",
"dn20:4.2":	"“येभुय्येन, भिक्खवे, दससु लोकधातूसु देवता सन्निपतिता होन्ति, तथागतं दस्सनाय भिक्खुसङ्घञ्च। ",
"dn20:4.3":	"येपि ते, भिक्खवे, अहेसुं अतीतमद्धानं अरहन्तो सम्मासम्बुद्धा, तेसम्पि भगवन्तानं एतप्परमायेव देवता सन्निपतिता अहेसुं सेय्यथापि मय्हं एतरहि। ",
"dn20:4.4":	"येपि ते, भिक्खवे, भविस्सन्ति अनागतमद्धानं अरहन्तो सम्मासम्बुद्धा, तेसम्पि भगवन्तानं एतप्परमायेव देवता सन्निपतिता भविस्सन्ति सेय्यथापि मय्हं एतरहि। ",
"dn20:4.5":	"आचिक्खिस्सामि, भिक्खवे, देवकायानं नामानि; ",
"dn20:4.6":	"कित्तयिस्सामि, भिक्खवे, देवकायानं नामानि; ",
"dn20:4.7":	"देसेस्सामि, भिक्खवे, देवकायानं नामानि। ",
"dn20:4.8":	"तं सुणाथ, साधुकं मनसिकरोथ, भासिस्सामी”ति। ",
"dn20:4.9":	"“एवं, भन्ते”ति खो ते भिक्खू भगवतो पच्चस्सोसुं। ",
"dn20:4.10":	"भगवा एतदवोच: ",
"dn20:5.1":	"“सिलोकमनुकस्सामि, ",
"dn20:5.2":	"यत्थ भुम्मा तदस्सिता; ",
"dn20:5.3":	"ये सिता गिरिगब्भरं, ",
"dn20:5.4":	"पहितत्ता समाहिता। ",
"dn20:5.5":	"पुथूसीहाव सल्लीना, ",
"dn20:5.6":	"लोमहंसाभिसम्भुनो; ",
"dn20:5.7":	"ओदातमनसा सुद्धा, ",
"dn20:5.8":	"विप्पसन्नमनाविला। ",
"dn20:5.9":	"भिय्यो पञ्चसते ञत्वा, ",
"dn20:5.10":	"वने कापिलवत्थवे; ",
"dn20:5.11":	"ततो आमन्तयी सत्था, ",
"dn20:5.12":	"सावके सासने रते। ",
"dn20:5.13":	"‘देवकाया अभिक्कन्ता, ",
"dn20:5.14":	"ते विजानाथ भिक्खवो’; ",
"dn20:5.15":	"ते च आतप्पमकरुं, ",
"dn20:5.16":	"सुत्वा बुद्धस्स सासनं। ",
"dn20:6.1":	"तेसं पातुरहु ञाणं, ",
"dn20:6.2":	"अमनुस्सानदस्सनं; ",
"dn20:6.3":	"अप्पेके सतमद्दक्खुं, ",
"dn20:6.4":	"सहस्सं अथ सत्तरिं। ",
"dn20:6.5":	"सतं एके सहस्सानं, ",
"dn20:6.6":	"अमनुस्सानमद्दसुं; ",
"dn20:6.7":	"अप्पेकेनन्तमद्दक्खुं, ",
"dn20:6.8":	"दिसा सब्बा फुटा अहुं। ",
"dn20:6.9":	"तञ्च सब्बं अभिञ्ञाय, ",
"dn20:6.10":	"ववत्थित्वान चक्खुमा; ",
"dn20:6.11":	"ततो आमन्तयी सत्था, ",
"dn20:6.12":	"सावके सासने रते। ",
"dn20:6.13":	"‘देवकाया अभिक्कन्ता, ",
"dn20:6.14":	"ते विजानाथ भिक्खवो; ",
"dn20:6.15":	"ये वोहं कित्तयिस्सामि, ",
"dn20:6.16":	"गिराहि अनुपुब्बसो’। ",
"dn20:7.1":	"सत्तसहस्सा ते यक्खा, ",
"dn20:7.2":	"भुम्मा कापिलवत्थवा; ",
"dn20:7.3":	"इद्धिमन्तो जुतिमन्तो, ",
"dn20:7.4":	"वण्णवन्तो यसस्सिनो; ",
"dn20:7.5":	"मोदमाना अभिक्कामुं, ",
"dn20:7.6":	"भिक्खूनं समितिं वनं। ",
"dn20:7.7":	"छसहस्सा हेमवता, ",
"dn20:7.8":	"यक्खा नानत्तवण्णिनो; ",
"dn20:7.9":	"इद्धिमन्तो जुतिमन्तो, ",
"dn20:7.10":	"वण्णवन्तो यसस्सिनो; ",
"dn20:7.11":	"मोदमाना अभिक्कामुं, ",
"dn20:7.12":	"भिक्खूनं समितिं वनं। ",
"dn20:7.13":	"सातागिरा तिसहस्सा, ",
"dn20:7.14":	"यक्खा नानत्तवण्णिनो; ",
"dn20:7.15":	"इद्धिमन्तो जुतिमन्तो, ",
"dn20:7.16":	"वण्णवन्तो यसस्सिनो; ",
"dn20:7.17":	"मोदमाना अभिक्कामुं, ",
"dn20:7.18":	"भिक्खूनं समितिं वनं। ",
"dn20:7.19":	"इच्चेते सोळससहस्सा, ",
"dn20:7.20":	"यक्खा नानत्तवण्णिनो; ",
"dn20:7.21":	"इद्धिमन्तो जुतिमन्तो, ",
"dn20:7.22":	"वण्णवन्तो यसस्सिनो; ",
"dn20:7.23":	"मोदमाना अभिक्कामुं, ",
"dn20:7.24":	"भिक्खूनं समितिं वनं। ",
"dn20:8.1":	"वेस्सामित्ता पञ्चसता, ",
"dn20:8.2":	"यक्खा नानत्तवण्णिनो; ",
"dn20:8.3":	"इद्धिमन्तो जुतिमन्तो, ",
"dn20:8.4":	"वण्णवन्तो यसस्सिनो; ",
"dn20:8.5":	"मोदमाना अभिक्कामुं, ",
"dn20:8.6":	"भिक्खूनं समितिं वनं। ",
"dn20:8.7":	"कुम्भीरो राजगहिको, ",
"dn20:8.8":	"वेपुल्लस्स निवेसनं; ",
"dn20:8.9":	"भिय्यो नं सतसहस्सं, ",
"dn20:8.10":	"यक्खानं पयिरुपासति; ",
"dn20:8.11":	"कुम्भीरो राजगहिको, ",
"dn20:8.12":	"सोपागा समितिं वनं। ",
"dn20:9.1":	"पुरिमञ्च दिसं राजा, ",
"dn20:9.2":	"धतरट्ठो पसासति; ",
"dn20:9.3":	"गन्धब्बानं अधिपति, ",
"dn20:9.4":	"महाराजा यसस्सिसो। ",
"dn20:9.5":	"पुत्तापि तस्स बहवो, ",
"dn20:9.6":	"इन्दनामा महब्बला; ",
"dn20:9.7":	"इद्धिमन्तो जुतिमन्तो, ",
"dn20:9.8":	"वण्णवन्तो यसस्सिनो; ",
"dn20:9.9":	"मोदमाना अभिक्कामुं, ",
"dn20:9.10":	"भिक्खूनं समितिं वनं। ",
"dn20:9.11":	"दक्खिणञ्च दिसं राजा, ",
"dn20:9.12":	"विरूळ्हो तं पसासति; ",
"dn20:9.13":	"कुम्भण्डानं अधिपति, ",
"dn20:9.14":	"महाराजा यसस्सिसो। ",
"dn20:9.15":	"पुत्तापि तस्स बहवो, ",
"dn20:9.16":	"इन्दनामा महब्बला; ",
"dn20:9.17":	"इद्धिमन्तो जुतिमन्तो, ",
"dn20:9.18":	"वण्णवन्तो यसस्सिनो; ",
"dn20:9.19":	"मोदमाना अभिक्कामुं, ",
"dn20:9.20":	"भिक्खूनं समितिं वनं। ",
"dn20:9.21":	"पच्छिमञ्च दिसं राजा, ",
"dn20:9.22":	"विरूपक्खो पसासति; ",
"dn20:9.23":	"नागानञ्च अधिपति, ",
"dn20:9.24":	"महाराजा यसस्सिसो। ",
"dn20:9.25":	"पुत्तापि तस्स बहवो, ",
"dn20:9.26":	"इन्दनामा महब्बला; ",
"dn20:9.27":	"इद्धिमन्तो जुतिमन्तो, ",
"dn20:9.28":	"वण्णवन्तो यसस्सिनो; ",
"dn20:9.29":	"मोदमाना अभिक्कामुं, ",
"dn20:9.30":	"भिक्खूनं समितिं वनं। ",
"dn20:9.31":	"उत्तरञ्च दिसं राजा, ",
"dn20:9.32":	"कुवेरो तं पसासति; ",
"dn20:9.33":	"यक्खानञ्च अधिपति, ",
"dn20:9.34":	"महाराजा यसस्सिसो। ",
"dn20:9.35":	"पुत्तापि तस्स बहवो, ",
"dn20:9.36":	"इन्दनामा महब्बला; ",
"dn20:9.37":	"इद्धिमन्तो जुतिमन्तो, ",
"dn20:9.38":	"वण्णवन्तो यसस्सिनो; ",
"dn20:9.39":	"मोदमाना अभिक्कामुं, ",
"dn20:9.40":	"भिक्खूनं समितिं वनं। ",
"dn20:9.41":	"पुरिमं दिसं धतरट्ठो, ",
"dn20:9.42":	"दक्खिणेन विरूळ्हको; ",
"dn20:9.43":	"पच्छिमेन विरूपक्खो, ",
"dn20:9.44":	"कुवेरो उत्तरं दिसं। ",
"dn20:9.45":	"चत्तारो ते महाराजा, ",
"dn20:9.46":	"समन्ता चतुरो दिसा; ",
"dn20:9.47":	"दद्दल्लमाना अट्ठंसु, ",
"dn20:9.48":	"वने कापिलवत्थवे। ",
"dn20:10.1":	"तेसं मायाविनो दासा, ",
"dn20:10.2":	"आगुं वञ्चनिका सठा; ",
"dn20:10.3":	"माया कुटेण्डु विटेण्डु, ",
"dn20:10.4":	"विटुच्च विटुटो सह। ",
"dn20:10.5":	"चन्दनो कामसेट्ठो च, ",
"dn20:10.6":	"किन्निघण्डु निघण्डु च; ",
"dn20:10.7":	"पनादो ओपमञ्ञो च, ",
"dn20:10.8":	"देवसूतो च मातलि। ",
"dn20:10.9":	"चित्तसेनो च गन्धब्बो, ",
"dn20:10.10":	"नळोराजा जनेसभो; ",
"dn20:10.11":	"आगा पञ्चसिखो चेव, ",
"dn20:10.12":	"तिम्बरू सूरियवच्छसा। ",
"dn20:10.13":	"एते चञ्ञे च राजानो, ",
"dn20:10.14":	"गन्धब्बा सह राजुभि; ",
"dn20:10.15":	"मोदमाना अभिक्कामुं, ",
"dn20:10.16":	"भिक्खूनं समितिं वनं। ",
"dn20:11.1":	"अथागुं नागसा नागा, ",
"dn20:11.2":	"वेसाला सहतच्छका; ",
"dn20:11.3":	"कम्बलस्सतरा आगुं, ",
"dn20:11.4":	"पायागा सह ञातिभि। ",
"dn20:11.5":	"यामुना धतरट्ठा च, ",
"dn20:11.6":	"आगू नागा यसस्सिनो; ",
"dn20:11.7":	"एरावणो महानागो, ",
"dn20:11.8":	"सोपागा समितिं वनं। ",
"dn20:11.9":	"ये नागराजे सहसा हरन्ति, ",
"dn20:11.10":	"दिब्बा दिजा पक्खि विसुद्धचक्खू; ",
"dn20:11.11":	"वेहायसा ते वनमज्झपत्ता, ",
"dn20:11.12":	"चित्रा सुपण्णा इति तेस नामं। ",
"dn20:11.13":	"अभयं तदा नागराजानमासि, ",
"dn20:11.14":	"सुपण्णतो खेममकासि बुद्धो; ",
"dn20:11.15":	"सण्हाहि वाचाहि उपव्हयन्ता, ",
"dn20:11.16":	"नागा सुपण्णा सरणमकंसु बुद्धं। ",
"dn20:12.1":	"जिता वजिरहत्थेन, ",
"dn20:12.2":	"समुद्दं असुरासिता; ",
"dn20:12.3":	"भातरो वासवस्सेते, ",
"dn20:12.4":	"इद्धिमन्तो यसस्सिनो। ",
"dn20:12.5":	"कालकञ्चा महाभिस्मा, ",
"dn20:12.6":	"असुरा दानवेघसा; ",
"dn20:12.7":	"वेपचित्ति सुचित्ति च, ",
"dn20:12.8":	"पहारादो नमुची सह। ",
"dn20:12.9":	"सतञ्च बलिपुत्तानं, ",
"dn20:12.10":	"सब्बे वेरोचनामका; ",
"dn20:12.11":	"सन्नय्हित्वा बलिसेनं, ",
"dn20:12.12":	"राहुभद्दमुपागमुं; ",
"dn20:12.13":	"‘समयो दानि भद्दन्ते, ",
"dn20:12.14":	"भिक्खूनं समितिं वनं’। ",
"dn20:13.1":	"आपो च देवा पथवी, ",
"dn20:13.2":	"तेजो वायो तदागमुं; ",
"dn20:13.3":	"वरुणा वारणा देवा, ",
"dn20:13.4":	"सोमो च यससा सह। ",
"dn20:13.5":	"मेत्ता करुणा कायिका, ",
"dn20:13.6":	"आगुं देवा यसस्सिनो; ",
"dn20:13.7":	"दसेते दसधा काया, ",
"dn20:13.8":	"सब्बे नानत्तवण्णिनो। ",
"dn20:13.9":	"इद्धिमन्तो जुतिमन्तो, ",
"dn20:13.10":	"वण्णवन्तो यसस्सिनो; ",
"dn20:13.11":	"मोदमाना अभिक्कामुं, ",
"dn20:13.12":	"भिक्खूनं समितिं वनं। ",
"dn20:14.1":	"वेण्डुदेवा सहलि च, ",
"dn20:14.2":	"असमा च दुवे यमा; ",
"dn20:14.3":	"चन्दस्सूपनिसा देवा, ",
"dn20:14.4":	"चन्दमागुं पुरक्खत्वा। ",
"dn20:14.5":	"सूरियस्सूपनिसा देवा, ",
"dn20:14.6":	"सूरियमागुं पुरक्खत्वा; ",
"dn20:14.7":	"नक्खत्तानि पुरक्खत्वा, ",
"dn20:14.8":	"आगुं मन्दवलाहका। ",
"dn20:14.9":	"वसूनं वासवो सेट्ठो, ",
"dn20:14.10":	"सक्कोपागा पुरिन्ददो; ",
"dn20:14.11":	"दसेते दसधा काया, ",
"dn20:14.12":	"सब्बे नानत्तवण्णिनो। ",
"dn20:14.13":	"इद्धिमन्तो जुतिमन्तो, ",
"dn20:14.14":	"वण्णवन्तो यसस्सिनो; ",
"dn20:14.15":	"मोदमाना अभिक्कामुं, ",
"dn20:14.16":	"भिक्खूनं समितिं वनं। ",
"dn20:15.1":	"अथागुं सहभू देवा, ",
"dn20:15.2":	"जलमग्गि सिखारिव; ",
"dn20:15.3":	"अरिट्ठका च रोजा च, ",
"dn20:15.4":	"उमापुप्फनिभासिनो। ",
"dn20:15.5":	"वरुणा सहधम्मा च, ",
"dn20:15.6":	"अच्चुता च अनेजका; ",
"dn20:15.7":	"सूलेय्यरुचिरा आगुं, ",
"dn20:15.8":	"आगुं वासवनेसिनो; ",
"dn20:15.9":	"दसेते दसधा काया, ",
"dn20:15.10":	"सब्बे नानत्तवण्णिनो। ",
"dn20:15.11":	"इद्धिमन्तो जुतिमन्तो, ",
"dn20:15.12":	"वण्णवन्तो यसस्सिनो; ",
"dn20:15.13":	"मोदमाना अभिक्कामुं, ",
"dn20:15.14":	"भिक्खूनं समितिं वनं। ",
"dn20:16.1":	"समाना महासमना, ",
"dn20:16.2":	"मानुसा मानुसुत्तमा; ",
"dn20:16.3":	"खिड्डापदोसिका आगुं, ",
"dn20:16.4":	"आगुं मनोपदोसिका। ",
"dn20:16.5":	"अथागुं हरयो देवा, ",
"dn20:16.6":	"ये च लोहितवासिनो; ",
"dn20:16.7":	"पारगा महापारगा, ",
"dn20:16.8":	"आगुं देवा यसस्सिनो; ",
"dn20:16.9":	"दसेते दसधा काया, ",
"dn20:16.10":	"सब्बे नानत्तवण्णिनो। ",
"dn20:16.11":	"इद्धिमन्तो जुतिमन्तो, ",
"dn20:16.12":	"वण्णवन्तो यसस्सिनो; ",
"dn20:16.13":	"मोदमाना अभिक्कामुं, ",
"dn20:16.14":	"भिक्खूनं समितिं वनं। ",
"dn20:17.1":	"सुक्का करम्भा अरुणा, ",
"dn20:17.2":	"आगुं वेघनसा सह; ",
"dn20:17.3":	"ओदातगय्हा पामोक्खा, ",
"dn20:17.4":	"आगुं देवा विचक्खणा। ",
"dn20:17.5":	"सदामत्ता हारगजा, ",
"dn20:17.6":	"मिस्सका च यसस्सिनो; ",
"dn20:17.7":	"थनयं आग पज्जुन्नो, ",
"dn20:17.8":	"यो दिसा अभिवस्सति। ",
"dn20:17.9":	"दसेते दसधा काया, ",
"dn20:17.10":	"सब्बे नानत्तवण्णिनो; ",
"dn20:17.11":	"इद्धिमन्तो जुतिमन्तो, ",
"dn20:17.12":	"वण्णवन्तो यसस्सिनो; ",
"dn20:17.13":	"मोदमाना अभिक्कामुं, ",
"dn20:17.14":	"भिक्खूनं समितिं वनं। ",
"dn20:18.1":	"खेमिया तुसिता यामा, ",
"dn20:18.2":	"कट्ठका च यसस्सिनो; ",
"dn20:18.3":	"लम्बीतका लामसेट्ठा, ",
"dn20:18.4":	"जोतिनामा च आसवा; ",
"dn20:18.5":	"निम्मानरतिनो आगुं, ",
"dn20:18.6":	"अथागुं परनिम्मिता। ",
"dn20:18.7":	"दसेते दसधा काया, ",
"dn20:18.8":	"सब्बे नानत्तवण्णिनो; ",
"dn20:18.9":	"इद्धिमन्तो जुतिमन्तो, ",
"dn20:18.10":	"वण्णवन्तो यसस्सिनो; ",
"dn20:18.11":	"मोदमाना अभिक्कामुं, ",
"dn20:18.12":	"भिक्खूनं समितिं वनं। ",
"dn20:19.1":	"सट्ठेते देवनिकाया, ",
"dn20:19.2":	"सब्बे नानत्तवण्णिनो; ",
"dn20:19.3":	"नामन्वयेन आगच्छुं, ",
"dn20:19.4":	"ये चञ्ञे सदिसा सह। ",
"dn20:19.5":	"‘पवुट्ठजातिमखिलं, ",
"dn20:19.6":	"ओघतिण्णमनासवं; ",
"dn20:19.7":	"दक्खेमोघतरं नागं, ",
"dn20:19.8":	"चन्दंव असितातिगं’। ",
"dn20:20.1":	"सुब्रह्मा परमत्तो च, ",
"dn20:20.2":	"पुत्ता इद्धिमतो सह; ",
"dn20:20.3":	"सनङ्कुमारो तिस्सो च, ",
"dn20:20.4":	"सोपाग समितिं वनं। ",
"dn20:20.5":	"सहस्सं ब्रह्मलोकानं, ",
"dn20:20.6":	"महाब्रह्माभितिट्ठति; ",
"dn20:20.7":	"उपपन्नो जुतिमन्तो, ",
"dn20:20.8":	"भिस्माकायो यसस्सिसो। ",
"dn20:20.9":	"दसेत्थ इस्सरा आगुं, ",
"dn20:20.10":	"पच्चेकवसवत्तिनो; ",
"dn20:20.11":	"तेसञ्च मज्झतो आग, ",
"dn20:20.12":	"हारितो परिवारितो। ",
"dn20:21.1":	"ते च सब्बे अभिक्कन्ते, ",
"dn20:21.2":	"सैन्दे देवे सब्रह्मके; ",
"dn20:21.3":	"मारसेना अभिक्कामि, ",
"dn20:21.4":	"पस्स कण्हस्स मन्दियं। ",
"dn20:21.5":	"‘एथ गण्हथ बन्धथ, ",
"dn20:21.6":	"रागेन बद्धमत्थु वो; ",
"dn20:21.7":	"समन्ता परिवारेथ, ",
"dn20:21.8":	"मा वो मुञ्चित्थ कोचि नं’। ",
"dn20:21.9":	"इति तत्थ महासेनो, ",
"dn20:21.10":	"कण्हो सेनं अपेसयि; ",
"dn20:21.11":	"पाणिना तलमाहच्च, ",
"dn20:21.12":	"सरं कत्वान भेरवं। ",
"dn20:21.13":	"यथा पावुस्सको मेघो, ",
"dn20:21.14":	"थनयन्तो सविज्जुको; ",
"dn20:21.15":	"तदा सो पच्चुदावत्ति, ",
"dn20:21.16":	"सङ्कुद्धो असयंवसे। ",
"dn20:22.1":	"तञ्च सब्बं अभिञ्ञाय, ",
"dn20:22.2":	"ववत्थित्वान चक्खुमा; ",
"dn20:22.3":	"ततो आमन्तयी सत्था, ",
"dn20:22.4":	"सावके सासने रते। ",
"dn20:22.5":	"‘मारसेना अभिक्कन्ता, ",
"dn20:22.6":	"ते विजानाथ भिक्खवो’; ",
"dn20:22.7":	"ते च आतप्पमकरुं, ",
"dn20:22.8":	"सुत्वा बुद्धस्स सासनं; ",
"dn20:22.9":	"वीतरागेहि पक्कामुं, ",
"dn20:22.10":	"नेसं लोमापि इञ्जयुं। ",
"dn20:22.11":	"‘सब्बे विजितसङ्गामा, ",
"dn20:22.12":	"भयातीता यसस्सिनो; ",
"dn20:22.13":	"मोदन्ति सह भूतेहि, ",
"dn20:22.14":	"सावका ते जनेसुता’”ति। ",
"dn20:22.15":	"महासमयसुत्तं निट्ठितं सत्तमं। "
}	
