{	
"dn33:0.1":	"दीघ निकाय ३३ ",
"dn33:0.2":	"सङ्गीतिसुत्त ",
"dn33:1.1.1":	"एवं मे सुतं—",
"dn33:1.1.2":	"एकं समयं भगवा मल्लेसु चारिकं चरमानो महता भिक्खुसङ्घेन सद्धिं पञ्चमत्तेहि भिक्खुसतेहि येन पावा नाम मल्लानं नगरं तदवसरि। ",
"dn33:1.1.3":	"तत्र सुदं भगवा पावायं विहरति चुन्दस्स कम्मारपुत्तस्स अम्बवने। ",
"dn33:1.2.1":	"तेन खो पन समयेन पावेय्यकानं मल्लानं उब्भतकं नाम नवं सन्धागारं अचिरकारितं होति अनज्झावुट्ठं समणेन वा ब्राह्मणेन वा केनचि वा मनुस्सभूतेन। ",
"dn33:1.2.2":	"अस्सोसुं खो पावेय्यका मल्ला: “भगवा किर मल्लेसु चारिकं चरमानो महता भिक्खुसङ्घेन सद्धिं पञ्चमत्तेहि भिक्खुसतेहि पावं अनुप्पत्तो पावायं विहरति चुन्दस्स कम्मारपुत्तस्स अम्बवने”ति। ",
"dn33:1.2.3":	"अथ खो पावेय्यका मल्ला येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो पावेय्यका मल्ला भगवन्तं एतदवोचुं: ",
"dn33:1.2.4":	"“इध, भन्ते, पावेय्यकानं मल्लानं उब्भतकं नाम नवं सन्धागारं अचिरकारितं होति अनज्झावुट्ठं समणेन वा ब्राह्मणेन वा केनचि वा मनुस्सभूतेन। ",
"dn33:1.2.5":	"तञ्च खो, भन्ते, भगवा पठमं परिभुञ्जतु, भगवता पठमं परिभुत्तं पच्छा पावेय्यका मल्ला परिभुञ्जिस्सन्ति। ",
"dn33:1.2.6":	"तदस्स पावेय्यकानं मल्लानं दीघरत्तं हिताय सुखाया”ति। ",
"dn33:1.2.7":	"अधिवासेसि खो भगवा तुण्हीभावेन। ",
"dn33:1.3.1":	"अथ खो पावेय्यका मल्ला भगवतो अधिवासनं विदित्वा उट्ठायासना भगवन्तं अभिवादेत्वा पदक्खिणं कत्वा येन सन्धागारं तेनुपसङ्कमिंसु; उपसङ्कमित्वा सब्बसन्थरिं सन्धागारं सन्थरित्वा भगवतो आसनानि पञ्ञापेत्वा उदकमणिकं पतिट्ठपेत्वा तेलपदीपं आरोपेत्वा येन भगवा तेनुपसङ्कमिंसु; ",
"dn33:1.3.2":	"उपसङ्कमित्वा भगवन्तं अभिवादेत्वा एकमन्तं अट्ठंसु। ",
"dn33:1.3.3":	"एकमन्तं ठिता खो ते पावेय्यका मल्ला भगवन्तं एतदवोचुं: ",
"dn33:1.3.4":	"“सब्बसन्थरिसन्थतं, भन्ते, सन्धागारं, भगवतो आसनानि पञ्ञत्तानि, उदकमणिको पतिट्ठापितो, तेलपदीपो आरोपितो। ",
"dn33:1.3.5":	"यस्सदानि, भन्ते, भगवा कालं मञ्ञती”ति। ",
"dn33:1.4.1":	"अथ खो भगवा निवासेत्वा पत्तचीवरमादाय सद्धिं भिक्खुसङ्घेन येन सन्धागारं तेनुपसङ्कमि; उपसङ्कमित्वा पादे पक्खालेत्वा सन्धागारं पविसित्वा मज्झिमं थम्भं निस्साय पुरत्थाभिमुखो निसीदि। ",
"dn33:1.4.2":	"भिक्खुसङ्घोपि खो पादे पक्खालेत्वा सन्धागारं पविसित्वा पच्छिमं भित्तिं निस्साय पुरत्थाभिमुखो निसीदि भगवन्तंयेव पुरक्खत्वा। ",
"dn33:1.4.3":	"पावेय्यकापि खो मल्ला पादे पक्खालेत्वा सन्धागारं पविसित्वा पुरत्थिमं भित्तिं निस्साय पच्छिमाभिमुखा निसीदिंसु भगवन्तंयेव पुरक्खत्वा। ",
"dn33:1.4.4":	"अथ खो भगवा पावेय्यके मल्ले बहुदेव रत्तिं धम्मिया कथाय सन्दस्सेत्वा समादपेत्वा समुत्तेजेत्वा सम्पहंसेत्वा उय्योजेसि: ",
"dn33:1.4.5":	"“अभिक्कन्ता खो, वासेट्ठा, रत्ति। ",
"dn33:1.4.6":	"यस्सदानि तुम्हे कालं मञ्ञथा”ति। ",
"dn33:1.4.7":	"“एवं, भन्ते”ति खो पावेय्यका मल्ला भगवतो पटिस्सुत्वा उट्ठायासना भगवन्तं अभिवादेत्वा पदक्खिणं कत्वा पक्कमिंसु। ",
"dn33:1.5.1":	"अथ खो भगवा अचिरपक्कन्तेसु पावेय्यकेसु मल्लेसु तुण्हीभूतं तुण्हीभूतं भिक्खुसङ्घं अनुविलोकेत्वा आयस्मन्तं सारिपुत्तं आमन्तेसि: ",
"dn33:1.5.2":	"“विगतथिनमिद्धो खो, सारिपुत्त, भिक्खुसङ्घो। ",
"dn33:1.5.3":	"पटिभातु तं, सारिपुत्त, भिक्खूनं धम्मीकथा। ",
"dn33:1.5.4":	"पिट्ठि मे आगिलायति। ",
"dn33:1.5.5":	"तमहं आयमिस्सामी”ति। ",
"dn33:1.5.6":	"“एवं, भन्ते”ति खो आयस्मा सारिपुत्तो भगवतो पच्चस्सोसि। ",
"dn33:1.5.7":	"अथ खो भगवा चतुग्गुणं सङ्घाटिं पञ्ञापेत्वा दक्खिणेन पस्सेन सीहसेय्यं कप्पेसि पादे पादं अच्चाधाय, सतो सम्पजानो उट्ठानसञ्ञं मनसि करित्वा। ",
"dn33:1.6.1":	"तेन खो पन समयेन निगण्ठो नाटपुत्तो पावायं अधुनाकालङ्कतो होति। ",
"dn33:1.6.2":	"तस्स कालङ्किरियाय भिन्ना निगण्ठा द्वेधिकजाता भण्डनजाता कलहजाता विवादापन्ना अञ्ञमञ्ञं मुखसत्तीहि वितुदन्ता विहरन्ति: ",
"dn33:1.6.3":	"“न त्वं इमं धम्मविनयं आजानासि, अहं इमं धम्मविनयं आजानामि, किं त्वं इमं धम्मविनयं आजानिस्ससि। मिच्छापटिपन्नो त्वमसि, अहमस्मि सम्मापटिपन्नो। सहितं मे, असहितं ते। पुरेवचनीयं पच्छा अवच, पच्छावचनीयं पुरे अवच। अधिचिण्णं ते विपरावत्तं, आरोपितो ते वादो, निग्गहितो त्वमसि, चर वादप्पमोक्खाय, निब्बेठेहि वा सचे पहोसी”ति। ",
"dn33:1.6.4":	"वधोयेव खो मञ्ञे निगण्ठेसु नाटपुत्तियेसु वत्तति। ",
"dn33:1.6.5":	"येपि निगण्ठस्स नाटपुत्तस्स सावका गिही ओदातवसना, तेपि निगण्ठेसु नाटपुत्तियेसु निब्बिन्नरूपा विरत्तरूपा पटिवानरूपा, यथा तं दुरक्खाते धम्मविनये दुप्पवेदिते अनिय्यानिके अनुपसमसंवत्तनिके असम्मासम्बुद्धप्पवेदिते भिन्नथूपे अप्पटिसरणे। ",
"dn33:1.7.1":	"अथ खो आयस्मा सारिपुत्तो भिक्खू आमन्तेसि: ",
"dn33:1.7.2":	"“निगण्ठो, आवुसो, नाटपुत्तो पावायं अधुनाकालङ्कतो, ",
"dn33:1.7.3":	"तस्स कालङ्किरियाय भिन्ना निगण्ठा द्वेधिकजाता …पे… भिन्नथूपे अप्पटिसरणे। ",
"dn33:1.7.4":	"एवञ्हेतं, आवुसो, होति दुरक्खाते धम्मविनये दुप्पवेदिते अनिय्यानिके अनुपसमसंवत्तनिके असम्मासम्बुद्धप्पवेदिते। ",
"dn33:1.7.5":	"अयं खो पनावुसो, अम्हाकं भगवता धम्मो स्वाक्खातो सुप्पवेदितो निय्यानिको उपसमसंवत्तनिको सम्मासम्बुद्धप्पवेदितो। ",
"dn33:1.7.6":	"तत्थ सब्बेहेव सङ्गायितब्बं, न विवदितब्बं, यथयिदं ब्रह्मचरियं अद्धनियं अस्स चिरट्ठितिकं, तदस्स बहुजनहिताय बहुजनसुखाय लोकानुकम्पाय अत्थाय हिताय सुखाय देवमनुस्सानं। ",
"dn33:1.7.7":	"कतमो चावुसो, अम्हाकं भगवता धम्मो स्वाक्खातो सुप्पवेदितो निय्यानिको उपसमसंवत्तनिको सम्मासम्बुद्धप्पवेदितो; ",
"dn33:1.7.8":	"यत्थ सब्बेहेव सङ्गायितब्बं, न विवदितब्बं, यथयिदं ब्रह्मचरियं अद्धनियं अस्स चिरट्ठितिकं, तदस्स बहुजनहिताय बहुजनसुखाय लोकानुकम्पाय अत्थाय हिताय सुखाय देवमनुस्सानं? ",
"dn33:1.7.9.0":	"१। एकक ",
"dn33:1.7.10":	"अत्थि खो, आवुसो, तेन भगवता जानता पस्सता अरहता सम्मासम्बुद्धेन एको धम्मो सम्मदक्खातो। ",
"dn33:1.7.11":	"तत्थ सब्बेहेव सङ्गायितब्बं, न विवदितब्बं, यथयिदं ब्रह्मचरियं अद्धनियं अस्स चिरट्ठितिकं, तदस्स बहुजनहिताय बहुजनसुखाय लोकानुकम्पाय अत्थाय हिताय सुखाय देवमनुस्सानं। ",
"dn33:1.8.1":	"कतमो एको धम्मो? ",
"dn33:1.8.2":	"सब्बे सत्ता आहारट्ठितिका। ",
"dn33:1.8.3":	"सब्बे सत्ता सङ्खारट्ठितिका। ",
"dn33:1.8.4":	"अयं खो, आवुसो, तेन भगवता जानता पस्सता अरहता सम्मासम्बुद्धेन एको धम्मो सम्मदक्खातो। ",
"dn33:1.8.5":	"तत्थ सब्बेहेव सङ्गायितब्बं, न विवदितब्बं, यथयिदं ब्रह्मचरियं अद्धनियं अस्स चिरट्ठितिकं, तदस्स बहुजनहिताय बहुजनसुखाय लोकानुकम्पाय अत्थाय हिताय सुखाय देवमनुस्सानं। ",
"dn33:1.9.0":	"२। दुक ",
"dn33:1.9.1":	"अत्थि खो, आवुसो, तेन भगवता जानता पस्सता अरहता सम्मासम्बुद्धेन द्वे धम्मा सम्मदक्खाता। ",
"dn33:1.9.2":	"तत्थ सब्बेहेव सङ्गायितब्बं, न विवदितब्बं, यथयिदं ब्रह्मचरियं अद्धनियं अस्स चिरट्ठितिकं, तदस्स बहुजनहिताय बहुजनसुखाय लोकानुकम्पाय अत्थाय हिताय सुखाय देवमनुस्सानं। ",
"dn33:1.9.3":	"कतमे द्वे? ",
"dn33:1.9.4":	"नामञ्च रूपञ्च। ",
"dn33:1.9.5":	"अविज्जा च भवतण्हा च। ",
"dn33:1.9.6":	"भवदिट्ठि च विभवदिट्ठि च। ",
"dn33:1.9.7":	"अहिरिकञ्च अनोत्तप्पञ्च। ",
"dn33:1.9.8":	"हिरी च ओत्तप्पञ्च। ",
"dn33:1.9.9":	"दोवचस्सता च पापमित्तता च। ",
"dn33:1.9.10":	"सोवचस्सता च कल्याणमित्तता च। ",
"dn33:1.9.11":	"आपत्तिकुसलता च आपत्तिवुट्ठानकुसलता च। ",
"dn33:1.9.12":	"समापत्तिकुसलता च समापत्तिवुट्ठानकुसलता च। ",
"dn33:1.9.13":	"धातुकुसलता च मनसिकारकुसलता च। ",
"dn33:1.9.14":	"आयतनकुसलता च पटिच्चसमुप्पादकुसलता च। ",
"dn33:1.9.15":	"ठानकुसलता च अट्ठानकुसलता च। ",
"dn33:1.9.16":	"अज्जवञ्च लज्जवञ्च। ",
"dn33:1.9.17":	"खन्ति च सोरच्चञ्च। ",
"dn33:1.9.18":	"साखल्यञ्च पटिसन्थारो च। ",
"dn33:1.9.19":	"अविहिंसा च सोचेय्यञ्च। ",
"dn33:1.9.20":	"मुट्ठस्सच्चञ्च असम्पजञ्ञञ्च। ",
"dn33:1.9.21":	"सति च सम्पजञ्ञञ्च। ",
"dn33:1.9.22":	"इन्द्रियेसु अगुत्तद्वारता च भोजने अमत्तञ्ञुता च। ",
"dn33:1.9.23":	"इन्द्रियेसु गुत्तद्वारता च भोजने मत्तञ्ञुता च। ",
"dn33:1.9.24":	"पटिसङ्खानबलञ्च भावनाबलञ्च। ",
"dn33:1.9.25":	"सतिबलञ्च समाधिबलञ्च। ",
"dn33:1.9.26":	"समथो च विपस्सना च। ",
"dn33:1.9.27":	"समथनिमित्तञ्च पग्गहनिमित्तञ्च। ",
"dn33:1.9.28":	"पग्गहो च अविक्खेपो च। ",
"dn33:1.9.29":	"सीलविपत्ति च दिट्ठिविपत्ति च। ",
"dn33:1.9.30":	"सीलसम्पदा च दिट्ठिसम्पदा च। ",
"dn33:1.9.31":	"सीलविसुद्धि च दिट्ठिविसुद्धि च। ",
"dn33:1.9.32":	"दिट्ठिविसुद्धि खो पन यथा दिट्ठिस्स च पधानं। ",
"dn33:1.9.33":	"संवेगो च संवेजनीयेसु ठानेसु संविग्गस्स च योनिसो पधानं। ",
"dn33:1.9.34":	"असन्तुट्ठिता च कुसलेसु धम्मेसु अप्पटिवानिता च पधानस्मिं। ",
"dn33:1.9.35":	"विज्जा च विमुत्ति च। ",
"dn33:1.9.36":	"खयेञाणं अनुप्पादेञाणं। ",
"dn33:1.9.37":	"इमे खो, आवुसो, तेन भगवता जानता पस्सता अरहता सम्मासम्बुद्धेन द्वे धम्मा सम्मदक्खाता। ",
"dn33:1.9.38":	"तत्थ सब्बेहेव सङ्गायितब्बं, न विवदितब्बं, यथयिदं ब्रह्मचरियं अद्धनियं अस्स चिरट्ठितिकं, तदस्स बहुजनहिताय बहुजनसुखाय लोकानुकम्पाय अत्थाय हिताय सुखाय देवमनुस्सानं। ",
"dn33:1.10.0":	"३। तिक ",
"dn33:1.10.1":	"अत्थि खो, आवुसो, तेन भगवता जानता पस्सता अरहता सम्मासम्बुद्धेन तयो धम्मा सम्मदक्खाता। ",
"dn33:1.10.2":	"तत्थ सब्बेहेव सङ्गायितब्बं …पे… अत्थाय हिताय सुखाय देवमनुस्सानं। ",
"dn33:1.10.3":	"कतमे तयो? ",
"dn33:1.10.4":	"तीणि अकुसलमूलानि—",
"dn33:1.10.5":	"लोभो अकुसलमूलं, दोसो अकुसलमूलं, मोहो अकुसलमूलं। ",
"dn33:1.10.6":	"तीणि कुसलमूलानि—",
"dn33:1.10.7":	"अलोभो कुसलमूलं, अदोसो कुसलमूलं, अमोहो कुसलमूलं। ",
"dn33:1.10.8":	"तीणि दुच्चरितानि—",
"dn33:1.10.9":	"कायदुच्चरितं, वचीदुच्चरितं, मनोदुच्चरितं। ",
"dn33:1.10.10":	"तीणि सुचरितानि—",
"dn33:1.10.11":	"कायसुचरितं, वचीसुचरितं, मनोसुचरितं। ",
"dn33:1.10.12":	"तयो अकुसलवितक्का—",
"dn33:1.10.13":	"कामवितक्को, ब्यापादवितक्को, विहिंसावितक्को। ",
"dn33:1.10.14":	"तयो कुसलवितक्का—",
"dn33:1.10.15":	"नेक्खम्मवितक्को, अब्यापादवितक्को, अविहिंसावितक्को। ",
"dn33:1.10.16":	"तयो अकुसलसङ्कप्पा—",
"dn33:1.10.17":	"कामसङ्कप्पो, ब्यापादसङ्कप्पो, विहिंसासङ्कप्पो। ",
"dn33:1.10.18":	"तयो कुसलसङ्कप्पा—",
"dn33:1.10.19":	"नेक्खम्मसङ्कप्पो, अब्यापादसङ्कप्पो, अविहिंसासङ्कप्पो। ",
"dn33:1.10.20":	"तिस्सो अकुसलसञ्ञा—",
"dn33:1.10.21":	"कामसञ्ञा, ब्यापादसञ्ञा, विहिंसासञ्ञा। ",
"dn33:1.10.22":	"तिस्सो कुसलसञ्ञा—",
"dn33:1.10.23":	"नेक्खम्मसञ्ञा, अब्यापादसञ्ञा, अविहिंसासञ्ञा। ",
"dn33:1.10.24":	"तिस्सो अकुसलधातुयो—",
"dn33:1.10.25":	"कामधातु, ब्यापादधातु, विहिंसाधातु। ",
"dn33:1.10.26":	"तिस्सो कुसलधातुयो—",
"dn33:1.10.27":	"नेक्खम्मधातु, अब्यापादधातु, अविहिंसाधातु। ",
"dn33:1.10.28":	"अपरापि तिस्सो धातुयो—",
"dn33:1.10.29":	"कामधातु, रूपधातु, अरूपधातु। ",
"dn33:1.10.30":	"अपरापि तिस्सो धातुयो—",
"dn33:1.10.31":	"रूपधातु, अरूपधातु, निरोधधातु। ",
"dn33:1.10.32":	"अपरापि तिस्सो धातुयो—",
"dn33:1.10.33":	"हीनधातु, मज्झिमधातु, पणीतधातु। ",
"dn33:1.10.34":	"तिस्सो तण्हा—",
"dn33:1.10.35":	"कामतण्हा, भवतण्हा, विभवतण्हा। ",
"dn33:1.10.36":	"अपरापि तिस्सो तण्हा—",
"dn33:1.10.37":	"कामतण्हा, रूपतण्हा, अरूपतण्हा। ",
"dn33:1.10.38":	"अपरापि तिस्सो तण्हा—",
"dn33:1.10.39":	"रूपतण्हा, अरूपतण्हा, निरोधतण्हा। ",
"dn33:1.10.40":	"तीणि संयोजनानि—",
"dn33:1.10.41":	"सक्कायदिट्ठि, विचिकिच्छा, सीलब्बतपरामासो। ",
"dn33:1.10.42":	"तयो आसवा—",
"dn33:1.10.43":	"कामासवो, भवासवो, अविज्जासवो। ",
"dn33:1.10.44":	"तयो भवा—",
"dn33:1.10.45":	"कामभवो, रूपभवो, अरूपभवो। ",
"dn33:1.10.46":	"तिस्सो एसना—",
"dn33:1.10.47":	"कामेसना, भवेसना, ब्रह्मचरियेसना। ",
"dn33:1.10.48":	"तिस्सो विधा—",
"dn33:1.10.49":	"सेय्योहमस्मीति विधा, सदिसोहमस्मीति विधा, हीनोहमस्मीति विधा। ",
"dn33:1.10.50":	"तयो अद्धा—",
"dn33:1.10.51":	"अतीतो अद्धा, अनागतो अद्धा, पच्चुप्पन्नो अद्धा। ",
"dn33:1.10.52":	"तयो अन्ता—",
"dn33:1.10.53":	"सक्कायो अन्तो, सक्कायसमुदयो अन्तो, सक्कायनिरोधो अन्तो। ",
"dn33:1.10.54":	"तिस्सो वेदना—",
"dn33:1.10.55":	"सुखा वेदना, दुक्खा वेदना, अदुक्खमसुखा वेदना। ",
"dn33:1.10.56":	"तिस्सो दुक्खता—",
"dn33:1.10.57":	"दुक्खदुक्खता, सङ्खारदुक्खता, विपरिणामदुक्खता। ",
"dn33:1.10.58":	"तयो रासी—",
"dn33:1.10.59":	"मिच्छत्तनियतो रासि, सम्मत्तनियतो रासि, अनियतो रासि। ",
"dn33:1.10.60":	"तयो तमा—",
"dn33:1.10.61":	"अतीतं वा अद्धानं आरब्भ कङ्खति विचिकिच्छति नाधिमुच्चति न सम्पसीदति, अनागतं वा अद्धानं आरब्भ कङ्खति विचिकिच्छति नाधिमुच्चति न सम्पसीदति, एतरहि वा पच्चुप्पन्नं अद्धानं आरब्भ कङ्खति विचिकिच्छति नाधिमुच्चति न सम्पसीदति। ",
"dn33:1.10.62":	"तीणि तथागतस्स अरक्खेय्यानि—",
"dn33:1.10.63":	"परिसुद्धकायसमाचारो आवुसो तथागतो, नत्थि तथागतस्स कायदुच्चरितं, यं तथागतो रक्खेय्य: ",
"dn33:1.10.64":	"‘मा मे इदं परो अञ्ञासी’ति। ",
"dn33:1.10.65":	"परिसुद्धवचीसमाचारो आवुसो, तथागतो, नत्थि तथागतस्स वचीदुच्चरितं, यं तथागतो रक्खेय्य: ",
"dn33:1.10.66":	"‘मा मे इदं परो अञ्ञासी’ति। ",
"dn33:1.10.67":	"परिसुद्धमनोसमाचारो, आवुसो, तथागतो, नत्थि तथागतस्स मनोदुच्चरितं यं तथागतो रक्खेय्य: ",
"dn33:1.10.68":	"‘मा मे इदं परो अञ्ञासी’ति। ",
"dn33:1.10.69":	"तयो किञ्चना—",
"dn33:1.10.70":	"रागो किञ्चनं, दोसो किञ्चनं, मोहो किञ्चनं। ",
"dn33:1.10.71":	"तयो अग्गी—",
"dn33:1.10.72":	"रागग्गि, दोसग्गि, मोहग्गि। ",
"dn33:1.10.73":	"अपरेपि तयो अग्गी—",
"dn33:1.10.74":	"आहुनेय्यग्गि, गहपतग्गि, दक्खिणेय्यग्गि। ",
"dn33:1.10.75":	"तिविधेन रूपसङ्गहो—",
"dn33:1.10.76":	"सनिदस्सनसप्पटिघं रूपं, अनिदस्सनसप्पटिघं रूपं, अनिदस्सनअप्पटिघं रूपं। ",
"dn33:1.10.77":	"तयो सङ्खारा—",
"dn33:1.10.78":	"पुञ्ञाभिसङ्खारो, अपुञ्ञाभिसङ्खारो, आनेञ्जाभिसङ्खारो। ",
"dn33:1.10.79":	"तयो पुग्गला—",
"dn33:1.10.80":	"सेक्खो पुग्गलो, असेक्खो पुग्गलो, नेवसेक्खो नासेक्खो पुग्गलो। ",
"dn33:1.10.81":	"तयो थेरा—",
"dn33:1.10.82":	"जातिथेरो, धम्मथेरो, सम्मुतिथेरो। ",
"dn33:1.10.83":	"तीणि पुञ्ञकिरियवत्थूनि—",
"dn33:1.10.84":	"दानमयं पुञ्ञकिरियवत्थु, सीलमयं पुञ्ञकिरियवत्थु, भावनामयं पुञ्ञकिरियवत्थु। ",
"dn33:1.10.85":	"तीणि चोदनावत्थूनि—",
"dn33:1.10.86":	"दिट्ठेन, सुतेन, परिसङ्काय। ",
"dn33:1.10.87":	"तिस्सो कामूपपत्तियो—",
"dn33:1.10.88":	"सन्तावुसो सत्ता पच्चुपट्ठितकामा, ते पच्चुपट्ठितेसु कामेसु वसं वत्तेन्ति, सेय्यथापि मनुस्सा एकच्चे च देवा एकच्चे च विनिपातिका। ",
"dn33:1.10.89":	"अयं पठमा कामूपपत्ति। ",
"dn33:1.10.90":	"सन्तावुसो, सत्ता निम्मितकामा, ते निम्मिनित्वा निम्मिनित्वा कामेसु वसं वत्तेन्ति, सेय्यथापि देवा निम्मानरती। ",
"dn33:1.10.91":	"अयं दुतिया कामूपपत्ति। ",
"dn33:1.10.92":	"सन्तावुसो सत्ता परनिम्मितकामा, ते परनिम्मितेसु कामेसु वसं वत्तेन्ति, सेय्यथापि देवा परनिम्मितवसवत्ती। ",
"dn33:1.10.93":	"अयं ततिया कामूपपत्ति। ",
"dn33:1.10.94":	"तिस्सो सुखूपपत्तियो—",
"dn33:1.10.95":	"सन्तावुसो सत्ता उप्पादेत्वा उप्पादेत्वा सुखं विहरन्ति, सेय्यथापि देवा ब्रह्मकायिका। ",
"dn33:1.10.96":	"अयं पठमा सुखूपपत्ति। ",
"dn33:1.10.97":	"सन्तावुसो, सत्ता सुखेन अभिसन्ना परिसन्ना परिपूरा परिप्फुटा। ",
"dn33:1.10.98":	"ते कदाचि करहचि उदानं उदानेन्ति: ",
"dn33:1.10.99":	"‘अहो सुखं, अहो सुखन्’ति, सेय्यथापि देवा आभस्सरा। ",
"dn33:1.10.100":	"अयं दुतिया सुखूपपत्ति। ",
"dn33:1.10.101":	"सन्तावुसो, सत्ता सुखेन अभिसन्ना परिसन्ना परिपूरा परिप्फुटा। ",
"dn33:1.10.102":	"ते सन्तंयेव तुसिता सुखं पटिसंवेदेन्ति, सेय्यथापि देवा सुभकिण्हा। ",
"dn33:1.10.103":	"अयं ततिया सुखूपपत्ति। ",
"dn33:1.10.104":	"तिस्सो पञ्ञा—",
"dn33:1.10.105":	"सेक्खा पञ्ञा, असेक्खा पञ्ञा, नेवसेक्खानासेक्खा पञ्ञा। ",
"dn33:1.10.106":	"अपरापि तिस्सो पञ्ञा—",
"dn33:1.10.107":	"चिन्तामया पञ्ञा, सुतमया पञ्ञा, भावनामया पञ्ञा। ",
"dn33:1.10.108":	"तीणावुधानि—",
"dn33:1.10.109":	"सुतावुधं, पविवेकावुधं, पञ्ञावुधं। ",
"dn33:1.10.110":	"तीणिन्द्रियानि—",
"dn33:1.10.111":	"अनञ्ञातञ्ञस्सामीतिन्द्रियं, अञ्ञिन्द्रियं, अञ्ञाताविन्द्रियं। ",
"dn33:1.10.112":	"तीणि चक्खूनि—",
"dn33:1.10.113":	"मंसचक्खु, दिब्बचक्खु, पञ्ञाचक्खु। ",
"dn33:1.10.114":	"तिस्सो सिक्खा—",
"dn33:1.10.115":	"अधिसीलसिक्खा, अधिचित्तसिक्खा, अधिपञ्ञासिक्खा। ",
"dn33:1.10.116":	"तिस्सो भावना—",
"dn33:1.10.117":	"कायभावना, चित्तभावना, पञ्ञाभावना। ",
"dn33:1.10.118":	"तीणि अनुत्तरियानि—",
"dn33:1.10.119":	"दस्सनानुत्तरियं, पटिपदानुत्तरियं, विमुत्तानुत्तरियं। ",
"dn33:1.10.120":	"तयो समाधी—",
"dn33:1.10.121":	"सवितक्कसविचारो समाधि, अवितक्कविचारमत्तो समाधि, अवितक्कअविचारो समाधि। ",
"dn33:1.10.122":	"अपरेपि तयो समाधी—",
"dn33:1.10.123":	"सुञ्ञतो समाधि, अनिमित्तो समाधि, अप्पणिहितो समाधि। ",
"dn33:1.10.124":	"तीणि सोचेय्यानि—",
"dn33:1.10.125":	"कायसोचेय्यं, वचीसोचेय्यं, मनोसोचेय्यं। ",
"dn33:1.10.126":	"तीणि मोनेय्यानि—",
"dn33:1.10.127":	"कायमोनेय्यं, वचीमोनेय्यं, मनोमोनेय्यं। ",
"dn33:1.10.128":	"तीणि कोसल्लानि—",
"dn33:1.10.129":	"आयकोसल्लं, अपायकोसल्लं, उपायकोसल्लं। ",
"dn33:1.10.130":	"तयो मदा—",
"dn33:1.10.131":	"आरोग्यमदो, योब्बनमदो, जीवितमदो। ",
"dn33:1.10.132":	"तीणि आधिपतेय्यानि—",
"dn33:1.10.133":	"अत्ताधिपतेय्यं, लोकाधिपतेय्यं, धम्माधिपतेय्यं। ",
"dn33:1.10.134":	"तीणि कथावत्थूनि—",
"dn33:1.10.135":	"अतीतं वा अद्धानं आरब्भ कथं कथेय्य: ",
"dn33:1.10.136":	"‘एवं अहोसि अतीतमद्धानन्’ति; ",
"dn33:1.10.137":	"अनागतं वा अद्धानं आरब्भ कथं कथेय्य: ",
"dn33:1.10.138":	"‘एवं भविस्सति अनागतमद्धानन्’ति; ",
"dn33:1.10.139":	"एतरहि वा पच्चुप्पन्नं अद्धानं आरब्भ कथं कथेय्य: ",
"dn33:1.10.140":	"‘एवं होति एतरहि पच्चुप्पन्नं अद्धानन्’ति। ",
"dn33:1.10.141":	"तिस्सो विज्जा—",
"dn33:1.10.142":	"पुब्बेनिवासानुस्सतिञाणं विज्जा, सत्तानं चुतूपपातेञाणं विज्जा, आसवानं खयेञाणं विज्जा। ",
"dn33:1.10.143":	"तयो विहारा—",
"dn33:1.10.144":	"दिब्बो विहारो, ब्रह्मा विहारो, अरियो विहारो। ",
"dn33:1.10.145":	"तीणि पाटिहारियानि—",
"dn33:1.10.146":	"इद्धिपाटिहारियं, आदेसनापाटिहारियं, अनुसासनीपाटिहारियं। ",
"dn33:1.10.147":	"इमे खो, आवुसो, तेन भगवता जानता पस्सता अरहता सम्मासम्बुद्धेन तयो धम्मा सम्मदक्खाता। ",
"dn33:1.10.148":	"तत्थ सब्बेहेव सङ्गायितब्बं …पे… अत्थाय हिताय सुखाय देवमनुस्सानं। ",
"dn33:1.11.0":	"४। चतुक्क ",
"dn33:1.11.1":	"अत्थि खो, आवुसो, तेन भगवता जानता पस्सता अरहता सम्मासम्बुद्धेन चत्तारो धम्मा सम्मदक्खाता। ",
"dn33:1.11.2":	"तत्थ सब्बेहेव सङ्गायितब्बं, न विवदितब्बं …पे… अत्थाय हिताय सुखाय देवमनुस्सानं। ",
"dn33:1.11.3":	"कतमे चत्तारो? ",
"dn33:1.11.4":	"चत्तारो सतिपट्ठाना। ",
"dn33:1.11.5":	"इधावुसो, भिक्खु काये कायानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं। ",
"dn33:1.11.6":	"वेदनासु वेदनानुपस्सी …पे… ",
"dn33:1.11.7":	"चित्ते चित्तानुपस्सी …पे… ",
"dn33:1.11.8":	"धम्मेसु धम्मानुपस्सी विहरति आतापी सम्पजानो सतिमा विनेय्य लोके अभिज्झादोमनस्सं। ",
"dn33:1.11.9":	"चत्तारो सम्मप्पधाना। ",
"dn33:1.11.10":	"इधावुसो, भिक्खु अनुप्पन्नानं पापकानं अकुसलानं धम्मानं अनुप्पादाय छन्दं जनेति वायमति वीरियं आरभति चित्तं पग्गण्हाति पदहति। ",
"dn33:1.11.11":	"उप्पन्नानं पापकानं अकुसलानं धम्मानं पहानाय छन्दं जनेति वायमति वीरियं आरभति चित्तं पग्गण्हाति पदहति। ",
"dn33:1.11.12":	"अनुप्पन्नानं कुसलानं धम्मानं उप्पादाय छन्दं जनेति वायमति वीरियं आरभति चित्तं पग्गण्हाति पदहति। ",
"dn33:1.11.13":	"उप्पन्नानं कुसलानं धम्मानं ठितिया असम्मोसाय भिय्योभावाय वेपुल्लाय भावनाय पारिपूरिया छन्दं जनेति वायमति वीरियं आरभति चित्तं पग्गण्हाति पदहति। ",
"dn33:1.11.14":	"चत्तारो इद्धिपादा। ",
"dn33:1.11.15":	"इधावुसो, भिक्खु छन्दसमाधिपधानसङ्खारसमन्नागतं इद्धिपादं भावेति। ",
"dn33:1.11.16":	"चित्तसमाधिपधानसङ्खारसमन्नागतं इद्धिपादं भावेति। ",
"dn33:1.11.17":	"वीरियसमाधिपधानसङ्खारसमन्नागतं इद्धिपादं भावेति। ",
"dn33:1.11.18":	"वीमंसासमाधिपधानसङ्खारसमन्नागतं इद्धिपादं भावेति। ",
"dn33:1.11.19":	"चत्तारि झानानि। ",
"dn33:1.11.20":	"इधावुसो, भिक्खु विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति। ",
"dn33:1.11.21":	"वितक्कविचारानं वूपसमा अज्झत्तं सम्पसादनं चेतसो एकोदिभावं अवितक्कं अविचारं समाधिजं पीतिसुखं दुतियं झानं उपसम्पज्ज विहरति। ",
"dn33:1.11.22":	"पीतिया च विरागा उपेक्खको च विहरति सतो च सम्पजानो, सुखञ्च कायेन पटिसंवेदेति, यं तं अरिया आचिक्खन्ति: ‘उपेक्खको सतिमा सुखविहारी’ति ततियं झानं उपसम्पज्ज विहरति। ",
"dn33:1.11.23":	"सुखस्स च पहाना दुक्खस्स च पहाना, पुब्बेव सोमनस्सदोमनस्सानं अत्थङ्गमा, अदुक्खमसुखं उपेक्खासतिपारिसुद्धिं चतुत्थं झानं उपसम्पज्ज विहरति। ",
"dn33:1.11.24":	"चतस्सो समाधिभावना। ",
"dn33:1.11.25":	"अत्थावुसो, समाधिभावना भाविता बहुलीकता दिट्ठधम्मसुखविहाराय संवत्तति। ",
"dn33:1.11.26":	"अत्थावुसो, समाधिभावना भाविता बहुलीकता ञाणदस्सनपटिलाभाय संवत्तति। ",
"dn33:1.11.27":	"अत्थावुसो समाधिभावना भाविता बहुलीकता सतिसम्पजञ्ञाय संवत्तति। ",
"dn33:1.11.28":	"अत्थावुसो समाधिभावना भाविता बहुलीकता आसवानं खयाय संवत्तति। ",
"dn33:1.11.29":	"कतमा चावुसो, समाधिभावना भाविता बहुलीकता दिट्ठधम्मसुखविहाराय संवत्तति? ",
"dn33:1.11.30":	"इधावुसो, भिक्खु विविच्चेव कामेहि विविच्च अकुसलेहि धम्मेहि सवितक्कं … ",
"dn33:1.11.31":	"पे… ",
"dn33:1.11.32":	"चतुत्थं झानं उपसम्पज्ज विहरति। ",
"dn33:1.11.33":	"अयं, आवुसो, समाधिभावना भाविता बहुलीकता दिट्ठधम्मसुखविहाराय संवत्तति। ",
"dn33:1.11.34":	"कतमा चावुसो, समाधिभावना भाविता बहुलीकता ञाणदस्सनपटिलाभाय संवत्तति? ",
"dn33:1.11.35":	"इधावुसो, भिक्खु आलोकसञ्ञं मनसि करोति, दिवासञ्ञं अधिट्ठाति यथा दिवा तथा रत्तिं, यथा रत्तिं तथा दिवा। ",
"dn33:1.11.36":	"इति विवटेन चेतसा अपरियोनद्धेन सप्पभासं चित्तं भावेति। ",
"dn33:1.11.37":	"अयं, आवुसो, समाधिभावना भाविता बहुलीकता ञाणदस्सनपटिलाभाय संवत्तति। ",
"dn33:1.11.38":	"कतमा चावुसो, समाधिभावना भाविता बहुलीकता सतिसम्पजञ्ञाय संवत्तति? ",
"dn33:1.11.39":	"इधावुसो, भिक्खुनो विदिता वेदना उप्पज्जन्ति, विदिता उपट्ठहन्ति, विदिता अब्भत्थं गच्छन्ति। ",
"dn33:1.11.40":	"विदिता सञ्ञा उप्पज्जन्ति, विदिता उपट्ठहन्ति, विदिता अब्भत्थं गच्छन्ति। ",
"dn33:1.11.41":	"विदिता वितक्का उप्पज्जन्ति, विदिता उपट्ठहन्ति, विदिता अब्भत्थं गच्छन्ति। ",
"dn33:1.11.42":	"अयं, आवुसो, समाधिभावना भाविता बहुलीकता सतिसम्पजञ्ञाय संवत्तति। ",
"dn33:1.11.43":	"कतमा चावुसो, समाधिभावना भाविता बहुलीकता आसवानं खयाय संवत्तति? ",
"dn33:1.11.44":	"इधावुसो, भिक्खु पञ्चसु उपादानक्खन्धेसु उदयब्बयानुपस्सी विहरति। ",
"dn33:1.11.45":	"इति रूपं, इति रूपस्स समुदयो, इति रूपस्स अत्थङ्गमो। ",
"dn33:1.11.46":	"इति वेदना …पे… ",
"dn33:1.11.47":	"इति सञ्ञा … ",
"dn33:1.11.48":	"इति सङ्खारा … ",
"dn33:1.11.49":	"इति विञ्ञाणं, इति विञ्ञाणस्स समुदयो, इति विञ्ञाणस्स अत्थङ्गमो। ",
"dn33:1.11.50":	"अयं, आवुसो, समाधिभावना भाविता बहुलीकता आसवानं खयाय संवत्तति। ",
"dn33:1.11.51":	"चतस्सो अप्पमञ्ञा। ",
"dn33:1.11.52":	"इधावुसो, भिक्खु मेत्तासहगतेन चेतसा एकं दिसं फरित्वा विहरति। तथा दुतियं। तथा ततियं। तथा चतुत्थं। इति उद्धमधो तिरियं सब्बधि सब्बत्तताय सब्बावन्तं लोकं मेत्तासहगतेन चेतसा विपुलेन महग्गतेन अप्पमाणेन अवेरेन अब्यापज्जेन फरित्वा विहरति। ",
"dn33:1.11.53":	"करुणासहगतेन चेतसा …पे… ",
"dn33:1.11.54":	"मुदितासहगतेन चेतसा …पे… ",
"dn33:1.11.55":	"उपेक्खासहगतेन चेतसा एकं दिसं फरित्वा विहरति। तथा दुतियं। तथा ततियं। तथा चतुत्थं। इति उद्धमधो तिरियं सब्बधि सब्बत्तताय सब्बावन्तं लोकं उपेक्खासहगतेन चेतसा विपुलेन महग्गतेन अप्पमाणेन अवेरेन अब्यापज्जेन फरित्वा विहरति। ",
"dn33:1.11.56":	"चत्तारो आरुप्पा। ",
"dn33:1.11.57":	"इधावुसो, भिक्खु सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा ‘अनन्तो आकासो’ति आकासानञ्चायतनं उपसम्पज्ज विहरति। ",
"dn33:1.11.58":	"सब्बसो आकासानञ्चायतनं समतिक्कम्म ‘अनन्तं विञ्ञाणन्’ति विञ्ञाणञ्चायतनं उपसम्पज्ज विहरति। ",
"dn33:1.11.59":	"सब्बसो विञ्ञाणञ्चायतनं समतिक्कम्म ‘नत्थि किञ्ची’ति आकिञ्चञ्ञायतनं उपसम्पज्ज विहरति। ",
"dn33:1.11.60":	"सब्बसो आकिञ्चञ्ञायतनं समतिक्कम्म नेवसञ्ञानासञ्ञायतनं उपसम्पज्ज विहरति। ",
"dn33:1.11.61":	"चत्तारि अपस्सेनानि। ",
"dn33:1.11.62":	"इधावुसो, भिक्खु सङ्खायेकं पटिसेवति, सङ्खायेकं अधिवासेति, सङ्खायेकं परिवज्जेति, सङ्खायेकं विनोदेति। ",
"dn33:1.11.63":	"चत्तारो अरियवंसा। ",
"dn33:1.11.64":	"इधावुसो, भिक्खु सन्तुट्ठो होति इतरीतरेन चीवरेन, इतरीतरचीवरसन्तुट्ठिया च वण्णवादी, न च चीवरहेतु अनेसनं अप्पतिरूपं आपज्जति; अलद्धा च चीवरं न परितस्सति, लद्धा च चीवरं अगधितो अमुच्छितो अनज्झापन्नो आदीनवदस्सावी निस्सरणपञ्ञो परिभुञ्जति; ताय च पन इतरीतरचीवरसन्तुट्ठिया नेवत्तानुक्कंसेति न परं वम्भेति। ",
"dn33:1.11.65":	"यो हि तत्थ दक्खो अनलसो सम्पजानो पटिस्सतो, अयं वुच्चतावुसो: ‘भिक्खु पोराणे अग्गञ्ञे अरियवंसे ठितो’। ",
"dn33:1.11.66":	"पुन चपरं, आवुसो, भिक्खु सन्तुट्ठो होति इतरीतरेन पिण्डपातेन, इतरीतरपिण्डपातसन्तुट्ठिया च वण्णवादी, न च पिण्डपातहेतु अनेसनं अप्पतिरूपं आपज्जति; अलद्धा च पिण्डपातं न परितस्सति, लद्धा च पिण्डपातं अगधितो अमुच्छितो अनज्झापन्नो आदीनवदस्सावी निस्सरणपञ्ञो परिभुञ्जति; ताय च पन इतरीतरपिण्डपातसन्तुट्ठिया नेवत्तानुक्कंसेति न परं वम्भेति। ",
"dn33:1.11.67":	"यो हि तत्थ दक्खो अनलसो सम्पजानो पटिस्सतो, अयं वुच्चतावुसो: ‘भिक्खु पोराणे अग्गञ्ञे अरियवंसे ठितो’। ",
"dn33:1.11.68":	"पुन चपरं, आवुसो, भिक्खु सन्तुट्ठो होति इतरीतरेन सेनासनेन, इतरीतरसेनासनसन्तुट्ठिया च वण्णवादी, न च सेनासनहेतु अनेसनं अप्पतिरूपं आपज्जति; अलद्धा च सेनासनं न परितस्सति, लद्धा च सेनासनं अगधितो अमुच्छितो अनज्झापन्नो आदीनवदस्सावी निस्सरणपञ्ञो परिभुञ्जति; ताय च पन इतरीतरसेनासनसन्तुट्ठिया नेवत्तानुक्कंसेति न परं वम्भेति। ",
"dn33:1.11.69":	"यो हि तत्थ दक्खो अनलसो सम्पजानो पटिस्सतो, अयं वुच्चतावुसो: ‘भिक्खु पोराणे अग्गञ्ञे अरियवंसे ठितो’। ",
"dn33:1.11.70":	"पुन चपरं, आवुसो, भिक्खु पहानारामो होति पहानरतो, भावनारामो होति भावनारतो; ताय च पन पहानारामताय पहानरतिया भावनारामताय भावनारतिया नेवत्तानुक्कंसेति न परं वम्भेति। ",
"dn33:1.11.71":	"यो हि तत्थ दक्खो अनलसो सम्पजानो पटिस्सतो अयं वुच्चतावुसो: ‘भिक्खु पोराणे अग्गञ्ञे अरियवंसे ठितो’। ",
"dn33:1.11.72":	"चत्तारि पधानानि। ",
"dn33:1.11.73":	"संवरपधानं पहानपधानं भावनापधानं अनुरक्खणापधानं। ",
"dn33:1.11.74":	"कतमञ्चावुसो, संवरपधानं? ",
"dn33:1.11.75":	"इधावुसो, भिक्खु चक्खुना रूपं दिस्वा न निमित्तग्गाही होति नानुब्यञ्जनग्गाही। ",
"dn33:1.11.76":	"यत्वाधिकरणमेनं चक्खुन्द्रियं असंवुतं विहरन्तं अभिज्झादोमनस्सा पापका अकुसला धम्मा अन्वास्सवेय्युं, तस्स संवराय पटिपज्जति, रक्खति चक्खुन्द्रियं, चक्खुन्द्रिये संवरं आपज्जति। ",
"dn33:1.11.77":	"सोतेन सद्दं सुत्वा … ",
"dn33:1.11.78":	"घानेन गन्धं घायित्वा … ",
"dn33:1.11.79":	"जिव्हाय रसं सायित्वा … ",
"dn33:1.11.80":	"कायेन फोट्ठब्बं फुसित्वा … ",
"dn33:1.11.81":	"मनसा धम्मं विञ्ञाय न निमित्तग्गाही होति नानुब्यञ्जनग्गाही। ",
"dn33:1.11.82":	"यत्वाधिकरणमेनं मनिन्द्रियं असंवुतं विहरन्तं अभिज्झादोमनस्सा पापका अकुसला धम्मा अन्वास्सवेय्युं, तस्स संवराय पटिपज्जति, रक्खति मनिन्द्रियं, मनिन्द्रिये संवरं आपज्जति। ",
"dn33:1.11.83":	"इदं वुच्चतावुसो, संवरपधानं। ",
"dn33:1.11.84":	"कतमञ्चावुसो, पहानपधानं? ",
"dn33:1.11.85":	"इध, भिक्खवे, भिक्खु उप्पन्नं कामवितक्कं नाधिवासेति पजहति विनोदेति ब्यन्तिं करोति अनभावं गमेति; ",
"dn33:1.11.86":	"उप्पन्नं ब्यापादवितक्कं …पे… ",
"dn33:1.11.87":	"उप्पन्नं विहिंसावितक्कं …पे… ",
"dn33:1.11.88":	"उप्पन्नुप्पन्ने पापके अकुसले धम्मे नाधिवासेति पजहति विनोदेति ब्यन्तिं करोति अनभावं गमेति। ",
"dn33:1.11.89":	"इदं वुच्चतावुसो, पहानपधानं। ",
"dn33:1.11.90":	"कतमञ्चावुसो, भावनापधानं? ",
"dn33:1.11.91":	"इध, भिक्खवे, भिक्खु सतिसम्बोज्झङ्गं भावेति विवेकनिस्सितं विरागनिस्सितं निरोधनिस्सितं वोस्सग्गपरिणामिं, ",
"dn33:1.11.92":	"धम्मविचयसम्बोज्झङ्गं भावेति … ",
"dn33:1.11.93":	"वीरियसम्बोज्झङ्गं भावेति … ",
"dn33:1.11.94":	"पीतिसम्बोज्झङ्गं भावेति … ",
"dn33:1.11.95":	"पस्सद्धिसम्बोज्झङ्गं भावेति … ",
"dn33:1.11.96":	"समाधिसम्बोज्झङ्गं भावेति … ",
"dn33:1.11.97":	"उपेक्खासम्बोज्झङ्गं भावेति विवेकनिस्सितं विरागनिस्सितं निरोधनिस्सितं वोस्सग्गपरिणामिं। ",
"dn33:1.11.98":	"इदं वुच्चतावुसो, भावनापधानं। ",
"dn33:1.11.99":	"कतमञ्चावुसो, अनुरक्खणापधानं? ",
"dn33:1.11.100":	"इधावुसो, भिक्खु उप्पन्नं भद्रकं समाधिनिमित्तं अनुरक्खति—अट्ठिकसञ्ञं, पुळुवकसञ्ञं, विनीलकसञ्ञं, विच्छिद्दकसञ्ञं, उद्धुमातकसञ्ञं। ",
"dn33:1.11.101":	"इदं वुच्चतावुसो, अनुरक्खणापधानं। ",
"dn33:1.11.102":	"चत्तारि ञाणानि—",
"dn33:1.11.103":	"धम्मे ञाणं, अन्वये ञाणं, परिये ञाणं, सम्मुतिया ञाणं। ",
"dn33:1.11.104":	"अपरानिपि चत्तारि ञाणानि—",
"dn33:1.11.105":	"दुक्खे ञाणं, दुक्खसमुदये ञाणं, दुक्खनिरोधे ञाणं, दुक्खनिरोधगामिनिया पटिपदाय ञाणं। ",
"dn33:1.11.106":	"चत्तारि सोतापत्तियङ्गानि—",
"dn33:1.11.107":	"सप्पुरिससंसेवो, सद्धम्मस्सवनं, योनिसोमनसिकारो, धम्मानुधम्मप्पटिपत्ति। ",
"dn33:1.11.108":	"चत्तारि सोतापन्नस्स अङ्गानि। ",
"dn33:1.11.109":	"इधावुसो, अरियसावको बुद्धे अवेच्चप्पसादेन समन्नागतो होति: ",
"dn33:1.11.110":	"‘इतिपि सो भगवा अरहं सम्मासम्बुद्धो विज्जाचरणसम्पन्नो सुगतो लोकविदू अनुत्तरो पुरिसदम्मसारथि सत्था देवमनुस्सानं बुद्धो, भगवा’ति। ",
"dn33:1.11.111":	"धम्मे अवेच्चप्पसादेन समन्नागतो होति: ",
"dn33:1.11.112":	"‘स्वाक्खातो भगवता धम्मो सन्दिट्ठिको अकालिको एहिपस्सिको ओपनेय्यिको पच्चत्तं वेदितब्बो विञ्ञूही’ति। ",
"dn33:1.11.113":	"सङ्घे अवेच्चप्पसादेन समन्नागतो होति: ",
"dn33:1.11.114":	"‘सुप्पटिपन्नो भगवतो सावकसङ्घो उजुप्पटिपन्नो भगवतो सावकसङ्घो ञायप्पटिपन्नो भगवतो सावकसङ्घो सामीचिप्पटिपन्नो भगवतो सावकसङ्घो यदिदं चत्तारि पुरिसयुगानि अट्ठ पुरिसपुग्गला, एस भगवतो सावकसङ्घो आहुनेय्यो पाहुनेय्यो दक्खिणेय्यो अञ्जलिकरणीयो अनुत्तरं पुञ्ञक्खेत्तं लोकस्सा’ति। ",
"dn33:1.11.115":	"अरियकन्तेहि सीलेहि समन्नागतो होति अखण्डेहि अच्छिद्देहि असबलेहि अकम्मासेहि भुजिस्सेहि विञ्ञुप्पसत्थेहि अपरामट्ठेहि समाधिसंवत्तनिकेहि। ",
"dn33:1.11.116":	"चत्तारि सामञ्ञफलानि—",
"dn33:1.11.117":	"सोतापत्तिफलं, सकदागामिफलं, अनागामिफलं, अरहत्तफलं। ",
"dn33:1.11.118":	"चतस्सो धातुयो—",
"dn33:1.11.119":	"पथवीधातु, आपोधातु, तेजोधातु, वायोधातु। ",
"dn33:1.11.120":	"चत्तारो आहारा—",
"dn33:1.11.121":	"कबळीकारो आहारो ओळारिको वा सुखुमो वा, फस्सो दुतियो, मनोसञ्चेतना ततिया, विञ्ञाणं चतुत्थं। ",
"dn33:1.11.122":	"चतस्सो विञ्ञाणट्ठितियो। ",
"dn33:1.11.123":	"रूपूपायं वा, आवुसो, विञ्ञाणं तिट्ठमानं तिट्ठति रूपारम्मणं रूपप्पतिट्ठं नन्दूपसेचनं वुद्धिं विरूळ्हिं वेपुल्लं आपज्जति; ",
"dn33:1.11.124":	"वेदनूपायं वा आवुसो … ",
"dn33:1.11.125":	"सञ्ञूपायं वा, आवुसो …पे… ",
"dn33:1.11.126":	"सङ्खारूपायं वा, आवुसो, विञ्ञाणं तिट्ठमानं तिट्ठति सङ्खारारम्मणं सङ्खारप्पतिट्ठं नन्दूपसेचनं वुद्धिं विरूळ्हिं वेपुल्लं आपज्जति। ",
"dn33:1.11.127":	"चत्तारि अगतिगमनानि—",
"dn33:1.11.128":	"छन्दागतिं गच्छति, दोसागतिं गच्छति, मोहागतिं गच्छति, भयागतिं गच्छति। ",
"dn33:1.11.129":	"चत्तारो तण्हुप्पादा—",
"dn33:1.11.130":	"चीवरहेतु वा, आवुसो, भिक्खुनो तण्हा उप्पज्जमाना उप्पज्जति; ",
"dn33:1.11.131":	"पिण्डपातहेतु वा, आवुसो, भिक्खुनो तण्हा उप्पज्जमाना उप्पज्जति; ",
"dn33:1.11.132":	"सेनासनहेतु वा, आवुसो, भिक्खुनो तण्हा उप्पज्जमाना उप्पज्जति; ",
"dn33:1.11.133":	"इतिभवाभवहेतु वा, आवुसो, भिक्खुनो तण्हा उप्पज्जमाना उप्पज्जति। ",
"dn33:1.11.134":	"चतस्सो पटिपदा—",
"dn33:1.11.135":	"दुक्खा पटिपदा दन्धाभिञ्ञा, दुक्खा पटिपदा खिप्पाभिञ्ञा, सुखा पटिपदा दन्धाभिञ्ञा, सुखा पटिपदा खिप्पाभिञ्ञा। ",
"dn33:1.11.136":	"अपरापि चतस्सो पटिपदा—",
"dn33:1.11.137":	"अक्खमा पटिपदा, खमा पटिपदा, दमा पटिपदा, समा पटिपदा। ",
"dn33:1.11.138":	"चत्तारि धम्मपदानि—",
"dn33:1.11.139":	"अनभिज्झा धम्मपदं, अब्यापादो धम्मपदं, सम्मासति धम्मपदं, सम्मासमाधि धम्मपदं। ",
"dn33:1.11.140":	"चत्तारि धम्मसमादानानि—",
"dn33:1.11.141":	"अत्थावुसो, धम्मसमादानं पच्चुप्पन्नदुक्खञ्चेव आयतिञ्च दुक्खविपाकं। ",
"dn33:1.11.142":	"अत्थावुसो, धम्मसमादानं पच्चुप्पन्नदुक्खं आयतिं सुखविपाकं। ",
"dn33:1.11.143":	"अत्थावुसो, धम्मसमादानं पच्चुप्पन्नसुखं आयतिं दुक्खविपाकं। ",
"dn33:1.11.144":	"अत्थावुसो, धम्मसमादानं पच्चुप्पन्नसुखञ्चेव आयतिञ्च सुखविपाकं। ",
"dn33:1.11.145":	"चत्तारो धम्मक्खन्धा—",
"dn33:1.11.146":	"सीलक्खन्धो, समाधिक्खन्धो, पञ्ञाक्खन्धो, विमुत्तिक्खन्धो। ",
"dn33:1.11.147":	"चत्तारि बलानि—",
"dn33:1.11.148":	"वीरियबलं, सतिबलं, समाधिबलं, पञ्ञाबलं। ",
"dn33:1.11.149":	"चत्तारि अधिट्ठानानि—",
"dn33:1.11.150":	"पञ्ञाधिट्ठानं, सच्चाधिट्ठानं, चागाधिट्ठानं, उपसमाधिट्ठानं। ",
"dn33:1.11.151":	"चत्तारि पञ्हब्याकरणानि—",
"dn33:1.11.152":	"एकंसब्याकरणीयो पञ्हो, पटिपुच्छाब्याकरणीयो पञ्हो, विभज्जब्याकरणीयो पञ्हो, ठपनीयो पञ्हो। ",
"dn33:1.11.153":	"चत्तारि कम्मानि—",
"dn33:1.11.154":	"अत्थावुसो, कम्मं कण्हं कण्हविपाकं। ",
"dn33:1.11.155":	"अत्थावुसो, कम्मं सुक्कं सुक्कविपाकं। ",
"dn33:1.11.156":	"अत्थावुसो, कम्मं कण्हसुक्कं कण्हसुक्कविपाकं। ",
"dn33:1.11.157":	"अत्थावुसो, कम्मं अकण्हअसुक्कं अकण्हअसुक्कविपाकं कम्मक्खयाय संवत्तति। ",
"dn33:1.11.158":	"चत्तारो सच्छिकरणीया धम्मा—",
"dn33:1.11.159":	"पुब्बेनिवासो सतिया सच्छिकरणीयो; ",
"dn33:1.11.160":	"सत्तानं चुतूपपातो चक्खुना सच्छिकरणीयो; ",
"dn33:1.11.161":	"अट्ठ विमोक्खा कायेन सच्छिकरणीया; ",
"dn33:1.11.162":	"आसवानं खयो पञ्ञाय सच्छिकरणीयो। ",
"dn33:1.11.163":	"चत्तारो ओघा—",
"dn33:1.11.164":	"कामोघो, भवोघो, दिट्ठोघो, अविज्जोघो। ",
"dn33:1.11.165":	"चत्तारो योगा—",
"dn33:1.11.166":	"कामयोगो, भवयोगो, दिट्ठियोगो, अविज्जायोगो। ",
"dn33:1.11.167":	"चत्तारो विसञ्ञोगा—",
"dn33:1.11.168":	"कामयोगविसञ्ञोगो, भवयोगविसञ्ञोगो, दिट्ठियोगविसञ्ञोगो, अविज्जायोगविसञ्ञोगो। ",
"dn33:1.11.169":	"चत्तारो गन्था—",
"dn33:1.11.170":	"अभिज्झा कायगन्थो, ब्यापादो कायगन्थो, सीलब्बतपरामासो कायगन्थो, इदंसच्चाभिनिवेसो कायगन्थो। ",
"dn33:1.11.171":	"चत्तारि उपादानानि—",
"dn33:1.11.172":	"कामुपादानं, दिट्ठुपादानं, सीलब्बतुपादानं, अत्तवादुपादानं। ",
"dn33:1.11.173":	"चतस्सो योनियो—",
"dn33:1.11.174":	"अण्डजयोनि, जलाबुजयोनि, संसेदजयोनि, ओपपातिकयोनि। ",
"dn33:1.11.175":	"चतस्सो गब्भावक्कन्तियो। ",
"dn33:1.11.176":	"इधावुसो, एकच्चो असम्पजानो मातुकुच्छिं ओक्कमति, असम्पजानो मातुकुच्छिस्मिं ठाति, असम्पजानो मातुकुच्छिम्हा निक्खमति, अयं पठमा गब्भावक्कन्ति। ",
"dn33:1.11.177":	"पुन चपरं, आवुसो, इधेकच्चो सम्पजानो मातुकुच्छिं ओक्कमति, असम्पजानो मातुकुच्छिस्मिं ठाति, असम्पजानो मातुकुच्छिम्हा निक्खमति, अयं दुतिया गब्भावक्कन्ति। ",
"dn33:1.11.178":	"पुन चपरं, आवुसो, इधेकच्चो सम्पजानो मातुकुच्छिं ओक्कमति, सम्पजानो मातुकुच्छिस्मिं ठाति, असम्पजानो मातुकुच्छिम्हा निक्खमति, अयं ततिया गब्भावक्कन्ति। ",
"dn33:1.11.179":	"पुन चपरं, आवुसो, इधेकच्चो सम्पजानो मातुकुच्छिं ओक्कमति, सम्पजानो मातुकुच्छिस्मिं ठाति, सम्पजानो मातुकुच्छिम्हा निक्खमति, अयं चतुत्था गब्भावक्कन्ति। ",
"dn33:1.11.180":	"चत्तारो अत्तभावपटिलाभा। ",
"dn33:1.11.181":	"अत्थावुसो, अत्तभावपटिलाभो, यस्मिं अत्तभावपटिलाभे अत्तसञ्चेतनायेव कमति, नो परसञ्चेतना। ",
"dn33:1.11.182":	"अत्थावुसो, अत्तभावपटिलाभो, यस्मिं अत्तभावपटिलाभे परसञ्चेतनायेव कमति, नो अत्तसञ्चेतना। ",
"dn33:1.11.183":	"अत्थावुसो, अत्तभावपटिलाभो, यस्मिं अत्तभावपटिलाभे अत्तसञ्चेतना चेव कमति परसञ्चेतना च। ",
"dn33:1.11.184":	"अत्थावुसो, अत्तभावपटिलाभो, यस्मिं अत्तभावपटिलाभे नेव अत्तसञ्चेतना कमति, नो परसञ्चेतना। ",
"dn33:1.11.185":	"चतस्सो दक्खिणाविसुद्धियो। ",
"dn33:1.11.186":	"अत्थावुसो, दक्खिणा दायकतो विसुज्झति नो पटिग्गाहकतो। ",
"dn33:1.11.187":	"अत्थावुसो, दक्खिणा पटिग्गाहकतो विसुज्झति नो दायकतो। ",
"dn33:1.11.188":	"अत्थावुसो, दक्खिणा नेव दायकतो विसुज्झति नो पटिग्गाहकतो। ",
"dn33:1.11.189":	"अत्थावुसो, दक्खिणा दायकतो चेव विसुज्झति पटिग्गाहकतो च। ",
"dn33:1.11.190":	"चत्तारि सङ्गहवत्थूनि—",
"dn33:1.11.191":	"दानं, पेय्यवज्जं, अत्थचरिया, समानत्तता। ",
"dn33:1.11.192":	"चत्तारो अनरियवोहारा—",
"dn33:1.11.193":	"मुसावादो, पिसुणावाचा, फरुसावाचा, सम्फप्पलापो। ",
"dn33:1.11.194":	"चत्तारो अरियवोहारा—",
"dn33:1.11.195":	"मुसावादा वेरमणी, पिसुणाय वाचाय वेरमणी, फरुसाय वाचाय वेरमणी, सम्फप्पलापा वेरमणी। ",
"dn33:1.11.196":	"अपरेपि चत्तारो अनरियवोहारा—",
"dn33:1.11.197":	"अदिट्ठे दिट्ठवादिता, अस्सुते सुतवादिता, अमुते मुतवादिता, अविञ्ञाते विञ्ञातवादिता। ",
"dn33:1.11.198":	"अपरेपि चत्तारो अरियवोहारा—",
"dn33:1.11.199":	"अदिट्ठे अदिट्ठवादिता, अस्सुते अस्सुतवादिता, अमुते अमुतवादिता, अविञ्ञाते अविञ्ञातवादिता। ",
"dn33:1.11.200":	"अपरेपि चत्तारो अनरियवोहारा—",
"dn33:1.11.201":	"दिट्ठे अदिट्ठवादिता, सुते अस्सुतवादिता, मुते अमुतवादिता, विञ्ञाते अविञ्ञातवादिता। ",
"dn33:1.11.202":	"अपरेपि चत्तारो अरियवोहारा—",
"dn33:1.11.203":	"दिट्ठे दिट्ठवादिता, सुते सुतवादिता, मुते मुतवादिता, विञ्ञाते विञ्ञातवादिता। ",
"dn33:1.11.204":	"चत्तारो पुग्गला। ",
"dn33:1.11.205":	"इधावुसो, एकच्चो पुग्गलो अत्तन्तपो होति अत्तपरितापनानुयोगमनुयुत्तो। ",
"dn33:1.11.206":	"इधावुसो, एकच्चो पुग्गलो परन्तपो होति परपरितापनानुयोगमनुयुत्तो। ",
"dn33:1.11.207":	"इधावुसो, एकच्चो पुग्गलो अत्तन्तपो च होति अत्तपरितापनानुयोगमनुयुत्तो, परन्तपो च परपरितापनानुयोगमनुयुत्तो। ",
"dn33:1.11.208":	"इधावुसो, एकच्चो पुग्गलो नेव अत्तन्तपो होति न अत्तपरितापनानुयोगमनुयुत्तो न परन्तपो न परपरितापनानुयोगमनुयुत्तो। ",
"dn33:1.11.209":	"सो अनत्तन्तपो अपरन्तपो दिट्ठेव धम्मे निच्छातो निब्बुतो सीतीभूतो सुखप्पटिसंवेदी ब्रह्मभूतेन अत्तना विहरति। ",
"dn33:1.11.210":	"अपरेपि चत्तारो पुग्गला। ",
"dn33:1.11.211":	"इधावुसो, एकच्चो पुग्गलो अत्तहिताय पटिपन्नो होति नो परहिताय। ",
"dn33:1.11.212":	"इधावुसो, एकच्चो पुग्गलो परहिताय पटिपन्नो होति नो अत्तहिताय। ",
"dn33:1.11.213":	"इधावुसो, एकच्चो पुग्गलो नेव अत्तहिताय पटिपन्नो होति नो परहिताय। ",
"dn33:1.11.214":	"इधावुसो, एकच्चो पुग्गलो अत्तहिताय चेव पटिपन्नो होति परहिताय च। ",
"dn33:1.11.215":	"अपरेपि चत्तारो पुग्गला—",
"dn33:1.11.216":	"तमो तमपरायनो, तमो जोतिपरायनो, जोति तमपरायनो, जोति जोतिपरायनो। ",
"dn33:1.11.217":	"अपरेपि चत्तारो पुग्गला—",
"dn33:1.11.218":	"समणमचलो, समणपदुमो, समणपुण्डरीको, समणेसु समणसुखुमालो। ",
"dn33:1.11.219":	"इमे खो, आवुसो, तेन भगवता जानता पस्सता अरहता सम्मासम्बुद्धेन चत्तारो धम्मा सम्मदक्खाता; ",
"dn33:1.11.220":	"तत्थ सब्बेहेव सङ्गायितब्बं …पे… अत्थाय हिताय सुखाय देवमनुस्सानं। ",
"dn33:1.11.221":	"पठमभाणवारो निट्ठितो। ",
"dn33:2.1.0":	"५। पञ्चक ",
"dn33:2.1.1":	"अत्थि खो, आवुसो, तेन भगवता जानता पस्सता अरहता सम्मासम्बुद्धेन पञ्च धम्मा सम्मदक्खाता। ",
"dn33:2.1.2":	"तत्थ सब्बेहेव सङ्गायितब्बं …पे… अत्थाय हिताय सुखाय देवमनुस्सानं। ",
"dn33:2.1.3":	"कतमे पञ्च? ",
"dn33:2.1.4":	"पञ्चक्खन्धा। ",
"dn33:2.1.5":	"रूपक्खन्धो वेदनाक्खन्धो सञ्ञाक्खन्धो सङ्खारक्खन्धो विञ्ञाणक्खन्धो। ",
"dn33:2.1.6":	"पञ्चुपादानक्खन्धा। ",
"dn33:2.1.7":	"रूपुपादानक्खन्धो वेदनुपादानक्खन्धो सञ्ञुपादानक्खन्धो सङ्खारुपादानक्खन्धो विञ्ञाणुपादानक्खन्धो। ",
"dn33:2.1.8":	"पञ्च कामगुणा। ",
"dn33:2.1.9":	"चक्खुविञ्ञेय्या रूपा इट्ठा कन्ता मनापा पियरूपा कामूपसञ्हिता रजनीया, ",
"dn33:2.1.10":	"सोतविञ्ञेय्या सद्दा … ",
"dn33:2.1.11":	"घानविञ्ञेय्या गन्धा … ",
"dn33:2.1.12":	"जिव्हाविञ्ञेय्या रसा … ",
"dn33:2.1.13":	"कायविञ्ञेय्या फोट्ठब्बा इट्ठा कन्ता मनापा पियरूपा कामूपसञ्हिता रजनीया। ",
"dn33:2.1.14":	"पञ्च गतियो—",
"dn33:2.1.15":	"निरयो, तिरच्छानयोनि, पेत्तिविसयो, मनुस्सा, देवा। ",
"dn33:2.1.16":	"पञ्च मच्छरियानि—",
"dn33:2.1.17":	"आवासमच्छरियं, कुलमच्छरियं, लाभमच्छरियं, वण्णमच्छरियं, धम्ममच्छरियं। ",
"dn33:2.1.18":	"पञ्च नीवरणानि—",
"dn33:2.1.19":	"कामच्छन्दनीवरणं, ब्यापादनीवरणं, थिनमिद्धनीवरणं, उद्धच्चकुक्कुच्चनीवरणं, विचिकिच्छानीवरणं। ",
"dn33:2.1.20":	"पञ्च ओरम्भागियानि संयोजनानि—",
"dn33:2.1.21":	"सक्कायदिट्ठि, विचिकिच्छा, सीलब्बतपरामासो, कामच्छन्दो, ब्यापादो। ",
"dn33:2.1.22":	"पञ्च उद्धम्भागियानि संयोजनानि—",
"dn33:2.1.23":	"रूपरागो, अरूपरागो, मानो, उद्धच्चं, अविज्जा। ",
"dn33:2.1.24":	"पञ्च सिक्खापदानि—",
"dn33:2.1.25":	"पाणातिपाता वेरमणी, अदिन्नादाना वेरमणी, कामेसुमिच्छाचारा वेरमणी, मुसावादा वेरमणी, सुरामेरयमज्जप्पमादट्ठाना वेरमणी। ",
"dn33:2.1.26":	"पञ्च अभब्बट्ठानानि। ",
"dn33:2.1.27":	"अभब्बो, आवुसो, खीणासवो भिक्खु सञ्चिच्च पाणं जीविता वोरोपेतुं। अभब्बो खीणासवो भिक्खु अदिन्नं थेय्यसङ्खातं आदियितुं। अभब्बो खीणासवो भिक्खु मेथुनं धम्मं पटिसेवितुं। अभब्बो खीणासवो भिक्खु सम्पजानमुसा भासितुं। अभब्बो खीणासवो भिक्खु सन्निधिकारकं कामे परिभुञ्जितुं, सेय्यथापि पुब्बे आगारिकभूतो। ",
"dn33:2.1.28":	"पञ्च ब्यसनानि—",
"dn33:2.1.29":	"ञातिब्यसनं, भोगब्यसनं, रोगब्यसनं, सीलब्यसनं, दिट्ठिब्यसनं। ",
"dn33:2.1.30":	"नावुसो, सत्ता ञातिब्यसनहेतु वा भोगब्यसनहेतु वा रोगब्यसनहेतु वा कायस्स भेदा परं मरणा अपायं दुग्गतिं विनिपातं निरयं उपपज्जन्ति। ",
"dn33:2.1.31":	"सीलब्यसनहेतु वा, आवुसो, सत्ता दिट्ठिब्यसनहेतु वा कायस्स भेदा परं मरणा अपायं दुग्गतिं विनिपातं निरयं उपपज्जन्ति। ",
"dn33:2.1.32":	"पञ्च सम्पदा—",
"dn33:2.1.33":	"ञातिसम्पदा, भोगसम्पदा, आरोग्यसम्पदा, सीलसम्पदा, दिट्ठिसम्पदा। ",
"dn33:2.1.34":	"नावुसो, सत्ता ञातिसम्पदाहेतु वा भोगसम्पदाहेतु वा आरोग्यसम्पदाहेतु वा कायस्स भेदा परं मरणा सुगतिं सग्गं लोकं उपपज्जन्ति। ",
"dn33:2.1.35":	"सीलसम्पदाहेतु वा, आवुसो, सत्ता दिट्ठिसम्पदाहेतु वा कायस्स भेदा परं मरणा सुगतिं सग्गं लोकं उपपज्जन्ति। ",
"dn33:2.1.36":	"पञ्च आदीनवा दुस्सीलस्स सीलविपत्तिया। ",
"dn33:2.1.37":	"इधावुसो, दुस्सीलो सीलविपन्नो पमादाधिकरणं महतिं भोगजानिं निगच्छति, ",
"dn33:2.1.38":	"अयं पठमो आदीनवो दुस्सीलस्स सीलविपत्तिया। ",
"dn33:2.1.39":	"पुन चपरं, आवुसो, दुस्सीलस्स सीलविपन्नस्स पापको कित्तिसद्दो अब्भुग्गच्छति, ",
"dn33:2.1.40":	"अयं दुतियो आदीनवो दुस्सीलस्स सीलविपत्तिया। ",
"dn33:2.1.41":	"पुन चपरं, आवुसो, दुस्सीलो सीलविपन्नो यञ्ञदेव परिसं उपसङ्कमति यदि खत्तियपरिसं यदि ब्राह्मणपरिसं यदि गहपतिपरिसं यदि समणपरिसं, अविसारदो उपसङ्कमति मङ्कुभूतो, ",
"dn33:2.1.42":	"अयं ततियो आदीनवो दुस्सीलस्स सीलविपत्तिया। ",
"dn33:2.1.43":	"पुन चपरं, आवुसो, दुस्सीलो सीलविपन्नो सम्मूळ्हो कालं करोति, ",
"dn33:2.1.44":	"अयं चतुत्थो आदीनवो दुस्सीलस्स सीलविपत्तिया। ",
"dn33:2.1.45":	"पुन चपरं, आवुसो, दुस्सीलो सीलविपन्नो कायस्स भेदा परं मरणा अपायं दुग्गतिं विनिपातं निरयं उपपज्जति, ",
"dn33:2.1.46":	"अयं पञ्चमो आदीनवो दुस्सीलस्स सीलविपत्तिया। ",
"dn33:2.1.47":	"पञ्च आनिसंसा सीलवतो सीलसम्पदाय। ",
"dn33:2.1.48":	"इधावुसो, सीलवा सीलसम्पन्नो अप्पमादाधिकरणं महन्तं भोगक्खन्धं अधिगच्छति, ",
"dn33:2.1.49":	"अयं पठमो आनिसंसो सीलवतो सीलसम्पदाय। ",
"dn33:2.1.50":	"पुन चपरं, आवुसो, सीलवतो सीलसम्पन्नस्स कल्याणो कित्तिसद्दो अब्भुग्गच्छति, ",
"dn33:2.1.51":	"अयं दुतियो आनिसंसो सीलवतो सीलसम्पदाय। ",
"dn33:2.1.52":	"पुन चपरं, आवुसो, सीलवा सीलसम्पन्नो यञ्ञदेव परिसं उपसङ्कमति यदि खत्तियपरिसं यदि ब्राह्मणपरिसं यदि गहपतिपरिसं यदि समणपरिसं, विसारदो उपसङ्कमति अमङ्कुभूतो, ",
"dn33:2.1.53":	"अयं ततियो आनिसंसो सीलवतो सीलसम्पदाय। ",
"dn33:2.1.54":	"पुन चपरं, आवुसो, सीलवा सीलसम्पन्नो असम्मूळ्हो कालं करोति, ",
"dn33:2.1.55":	"अयं चतुत्थो आनिसंसो सीलवतो सीलसम्पदाय। ",
"dn33:2.1.56":	"पुन चपरं, आवुसो, सीलवा सीलसम्पन्नो कायस्स भेदा परं मरणा सुगतिं सग्गं लोकं उपपज्जति, ",
"dn33:2.1.57":	"अयं पञ्चमो आनिसंसो सीलवतो सीलसम्पदाय। ",
"dn33:2.1.58":	"चोदकेन, आवुसो, भिक्खुना परं चोदेतुकामेन पञ्च धम्मे अज्झत्तं उपट्ठपेत्वा परो चोदेतब्बो। ",
"dn33:2.1.59":	"कालेन वक्खामि नो अकालेन, ",
"dn33:2.1.60":	"भूतेन वक्खामि नो अभूतेन, ",
"dn33:2.1.61":	"सण्हेन वक्खामि नो फरुसेन, ",
"dn33:2.1.62":	"अत्थसंहितेन वक्खामि नो अनत्थसंहितेन, ",
"dn33:2.1.63":	"मेत्तचित्तेन वक्खामि नो दोसन्तरेनाति। ",
"dn33:2.1.64":	"चोदकेन, आवुसो, भिक्खुना परं चोदेतुकामेन इमे पञ्च धम्मे अज्झत्तं उपट्ठपेत्वा परो चोदेतब्बो। ",
"dn33:2.1.65":	"पञ्च पधानियङ्गानि। ",
"dn33:2.1.66":	"इधावुसो, भिक्खु सद्धो होति, सद्दहति तथागतस्स बोधिं: ",
"dn33:2.1.67":	"‘इतिपि सो भगवा अरहं सम्मासम्बुद्धो विज्जाचरणसम्पन्नो सुगतो, लोकविदू अनुत्तरो पुरिसदम्मसारथि सत्था देवमनुस्सानं बुद्धो भगवा’ति। ",
"dn33:2.1.68":	"अप्पाबाधो होति अप्पातङ्को, समवेपाकिनिया गहणिया समन्नागतो नातिसीताय नाच्चुण्हाय मज्झिमाय पधानक्खमाय। ",
"dn33:2.1.69":	"असठो होति अमायावी, यथाभूतं अत्तानं आविकत्ता सत्थरि वा विञ्ञूसु वा सब्रह्मचारीसु। ",
"dn33:2.1.70":	"आरद्धवीरियो विहरति अकुसलानं धम्मानं पहानाय कुसलानं धम्मानं उपसम्पदाय थामवा दळ्हपरक्कमो अनिक्खित्तधुरो कुसलेसु धम्मेसु। ",
"dn33:2.1.71":	"पञ्ञवा होति उदयत्थगामिनिया पञ्ञाय समन्नागतो अरियाय निब्बेधिकाय सम्मादुक्खक्खयगामिनिया। ",
"dn33:2.1.72":	"पञ्च सुद्धावासा—",
"dn33:2.1.73":	"अविहा, अतप्पा, सुदस्सा, सुदस्सी, अकनिट्ठा। ",
"dn33:2.1.74":	"पञ्च अनागामिनो—",
"dn33:2.1.75":	"अन्तरापरिनिब्बायी, उपहच्चपरिनिब्बायी, असङ्खारपरिनिब्बायी, ससङ्खारपरिनिब्बायी, उद्धंसोतोअकनिट्ठगामी। ",
"dn33:2.1.76":	"पञ्च चेतोखिला। ",
"dn33:2.1.77":	"इधावुसो, भिक्खु सत्थरि कङ्खति विचिकिच्छति नाधिमुच्चति न सम्पसीदति। ",
"dn33:2.1.78":	"यो सो, आवुसो, भिक्खु सत्थरि कङ्खति विचिकिच्छति नाधिमुच्चति न सम्पसीदति, तस्स चित्तं न नमति आतप्पाय अनुयोगाय सातच्चाय पधानाय, यस्स चित्तं न नमति आतप्पाय अनुयोगाय सातच्चाय पधानाय, अयं पठमो चेतोखिलो। ",
"dn33:2.1.79":	"पुन चपरं, आवुसो, भिक्खु धम्मे कङ्खति विचिकिच्छति …पे… ",
"dn33:2.1.80":	"सङ्घे कङ्खति विचिकिच्छति … ",
"dn33:2.1.81":	"सिक्खाय कङ्खति विचिकिच्छति … ",
"dn33:2.1.82":	"सब्रह्मचारीसु कुपितो होति अनत्तमनो आहतचित्तो खिलजातो। ",
"dn33:2.1.83":	"यो सो, आवुसो, भिक्खु सब्रह्मचारीसु कुपितो होति अनत्तमनो आहतचित्तो खिलजातो, तस्स चित्तं न नमति आतप्पाय अनुयोगाय सातच्चाय पधानाय, यस्स चित्तं न नमति आतप्पाय अनुयोगाय सातच्चाय पधानाय, अयं पञ्चमो चेतोखिलो। ",
"dn33:2.1.84":	"पञ्च चेतसोविनिबन्धा। ",
"dn33:2.1.85":	"इधावुसो, भिक्खु कामेसु अवीतरागो होति अविगतच्छन्दो अविगतपेमो अविगतपिपासो अविगतपरिळाहो अविगततण्हो। ",
"dn33:2.1.86":	"यो सो, आवुसो, भिक्खु कामेसु अवीतरागो होति अविगतच्छन्दो अविगतपेमो अविगतपिपासो अविगतपरिळाहो अविगततण्हो, तस्स चित्तं न नमति आतप्पाय अनुयोगाय सातच्चाय पधानाय। ",
"dn33:2.1.87":	"यस्स चित्तं न नमति आतप्पाय अनुयोगाय सातच्चाय पधानाय। ",
"dn33:2.1.88":	"अयं पठमो चेतसो विनिबन्धो। ",
"dn33:2.1.89":	"पुन चपरं, आवुसो, भिक्खु काये अवीतरागो होति …पे… ",
"dn33:2.1.90":	"रूपे अवीतरागो होति …पे… ",
"dn33:2.1.91":	"पुन चपरं, आवुसो, भिक्खु यावदत्थं उदरावदेहकं भुञ्जित्वा सेय्यसुखं पस्ससुखं मिद्धसुखं अनुयुत्तो विहरति …पे… ",
"dn33:2.1.92":	"पुन चपरं, आवुसो, भिक्खु अञ्ञतरं देवनिकायं पणिधाय ब्रह्मचरियं चरति: ‘इमिनाहं सीलेन वा वतेन वा तपेन वा ब्रह्मचरियेन वा देवो वा भविस्सामि देवञ्ञतरो वा’ति। ",
"dn33:2.1.93":	"यो सो, आवुसो, भिक्खु अञ्ञतरं देवनिकायं पणिधाय ब्रह्मचरियं चरति: ‘इमिनाहं सीलेन वा वतेन वा तपेन वा ब्रह्मचरियेन वा देवो वा भविस्सामि देवञ्ञतरो वा’ति, तस्स चित्तं न नमति आतप्पाय अनुयोगाय सातच्चाय पधानाय। यस्स चित्तं न नमति आतप्पाय अनुयोगाय सातच्चाय पधानाय। ",
"dn33:2.1.94":	"अयं पञ्चमो चेतसो विनिबन्धो। ",
"dn33:2.1.95":	"पञ्चिन्द्रियानि—",
"dn33:2.1.96":	"चक्खुन्द्रियं, सोतिन्द्रियं, घानिन्द्रियं, जिव्हिन्द्रियं, कायिन्द्रियं। ",
"dn33:2.1.97":	"अपरानिपि पञ्चिन्द्रियानि—",
"dn33:2.1.98":	"सुखिन्द्रियं, दुक्खिन्द्रियं, सोमनस्सिन्द्रियं, दोमनस्सिन्द्रियं, उपेक्खिन्द्रियं। ",
"dn33:2.1.99":	"अपरानिपि पञ्चिन्द्रियानि—",
"dn33:2.1.100":	"सद्धिन्द्रियं, वीरियिन्द्रियं, सतिन्द्रियं, समाधिन्द्रियं, पञ्ञिन्द्रियं। ",
"dn33:2.1.101":	"पञ्च निस्सरणिया धातुयो। ",
"dn33:2.1.102":	"इधावुसो, भिक्खुनो कामे मनसिकरोतो कामेसु चित्तं न पक्खन्दति न पसीदति न सन्तिट्ठति न विमुच्चति। ",
"dn33:2.1.103":	"नेक्खम्मं खो पनस्स मनसिकरोतो नेक्खम्मे चित्तं पक्खन्दति पसीदति सन्तिट्ठति विमुच्चति। ",
"dn33:2.1.104":	"तस्स तं चित्तं सुगतं सुभावितं सुवुट्ठितं सुविमुत्तं विसंयुत्तं कामेहि। ",
"dn33:2.1.105":	"ये च कामपच्चया उप्पज्जन्ति आसवा विघाता परिळाहा, मुत्तो सो तेहि, न सो तं वेदनं वेदेति। ",
"dn33:2.1.106":	"इदमक्खातं कामानं निस्सरणं। ",
"dn33:2.1.107":	"पुन चपरं, आवुसो, भिक्खुनो ब्यापादं मनसिकरोतो ब्यापादे चित्तं न पक्खन्दति न पसीदति न सन्तिट्ठति न विमुच्चति। ",
"dn33:2.1.108":	"अब्यापादं खो पनस्स मनसिकरोतो अब्यापादे चित्तं पक्खन्दति पसीदति सन्तिट्ठति विमुच्चति। ",
"dn33:2.1.109":	"तस्स तं चित्तं सुगतं सुभावितं सुवुट्ठितं सुविमुत्तं विसंयुत्तं ब्यापादेन। ",
"dn33:2.1.110":	"ये च ब्यापादपच्चया उप्पज्जन्ति आसवा विघाता परिळाहा, मुत्तो सो तेहि, न सो तं वेदनं वेदेति। ",
"dn33:2.1.111":	"इदमक्खातं ब्यापादस्स निस्सरणं। ",
"dn33:2.1.112":	"पुन चपरं, आवुसो, भिक्खुनो विहेसं मनसिकरोतो विहेसाय चित्तं न पक्खन्दति न पसीदति न सन्तिट्ठति न विमुच्चति। ",
"dn33:2.1.113":	"अविहेसं खो पनस्स मनसिकरोतो अविहेसाय चित्तं पक्खन्दति पसीदति सन्तिट्ठति विमुच्चति। ",
"dn33:2.1.114":	"तस्स तं चित्तं सुगतं सुभावितं सुवुट्ठितं सुविमुत्तं विसंयुत्तं विहेसाय। ",
"dn33:2.1.115":	"ये च विहेसापच्चया उप्पज्जन्ति आसवा विघाता परिळाहा, मुत्तो सो तेहि, न सो तं वेदनं वेदेति। ",
"dn33:2.1.116":	"इदमक्खातं विहेसाय निस्सरणं। ",
"dn33:2.1.117":	"पुन चपरं, आवुसो, भिक्खुनो रूपे मनसिकरोतो रूपेसु चित्तं न पक्खन्दति न पसीदति न सन्तिट्ठति न विमुच्चति। ",
"dn33:2.1.118":	"अरूपं खो पनस्स मनसिकरोतो अरूपे चित्तं पक्खन्दति पसीदति सन्तिट्ठति विमुच्चति। ",
"dn33:2.1.119":	"तस्स तं चित्तं सुगतं सुभावितं सुवुट्ठितं सुविमुत्तं विसंयुत्तं रूपेहि। ",
"dn33:2.1.120":	"ये च रूपपच्चया उप्पज्जन्ति आसवा विघाता परिळाहा, मुत्तो सो तेहि, न सो तं वेदनं वेदेति। ",
"dn33:2.1.121":	"इदमक्खातं रूपानं निस्सरणं। ",
"dn33:2.1.122":	"पुन चपरं, आवुसो, भिक्खुनो सक्कायं मनसिकरोतो सक्काये चित्तं न पक्खन्दति न पसीदति न सन्तिट्ठति न विमुच्चति। ",
"dn33:2.1.123":	"सक्कायनिरोधं खो पनस्स मनसिकरोतो सक्कायनिरोधे चित्तं पक्खन्दति पसीदति सन्तिट्ठति विमुच्चति। ",
"dn33:2.1.124":	"तस्स तं चित्तं सुगतं सुभावितं सुवुट्ठितं सुविमुत्तं विसंयुत्तं सक्कायेन। ",
"dn33:2.1.125":	"ये च सक्कायपच्चया उप्पज्जन्ति आसवा विघाता परिळाहा, मुत्तो सो तेहि, न सो तं वेदनं वेदेति। ",
"dn33:2.1.126":	"इदमक्खातं सक्कायस्स निस्सरणं। ",
"dn33:2.1.127":	"पञ्च विमुत्तायतनानि। ",
"dn33:2.1.128":	"इधावुसो, भिक्खुनो सत्था धम्मं देसेति अञ्ञतरो वा गरुट्ठानियो सब्रह्मचारी। ",
"dn33:2.1.129":	"यथा यथा, आवुसो, भिक्खुनो सत्था धम्मं देसेति अञ्ञतरो वा गरुट्ठानियो सब्रह्मचारी तथा तथा सो तस्मिं धम्मे अत्थपटिसंवेदी च होति धम्मपटिसंवेदी च। ",
"dn33:2.1.130":	"तस्स अत्थपटिसंवेदिनो धम्मपटिसंवेदिनो पामोज्जं जायति, पमुदितस्स पीति जायति, पीतिमनस्स कायो पस्सम्भति, पस्सद्धकायो सुखं वेदेति, सुखिनो चित्तं समाधियति। ",
"dn33:2.1.131":	"इदं पठमं विमुत्तायतनं। ",
"dn33:2.1.132":	"पुन चपरं, आवुसो, भिक्खुनो न हेव खो सत्था धम्मं देसेति अञ्ञतरो वा गरुट्ठानियो सब्रह्मचारी, अपि च खो यथासुतं यथापरियत्तं धम्मं वित्थारेन परेसं देसेति …पे… ",
"dn33:2.1.133":	"अपि च खो यथासुतं यथापरियत्तं धम्मं वित्थारेन सज्झायं करोति …पे… ",
"dn33:2.1.134":	"अपि च खो यथासुतं यथापरियत्तं धम्मं चेतसा अनुवितक्केति अनुविचारेति मनसानुपेक्खति …पे… ",
"dn33:2.1.135":	"अपि च ख्वस्स अञ्ञतरं समाधिनिमित्तं सुग्गहितं होति सुमनसिकतं सूपधारितं सुप्पटिविद्धं पञ्ञाय। ",
"dn33:2.1.136":	"यथा यथा, आवुसो, भिक्खुनो अञ्ञतरं समाधिनिमित्तं सुग्गहितं होति सुमनसिकतं सूपधारितं सुप्पटिविद्धं पञ्ञाय तथा तथा सो तस्मिं धम्मे अत्थपटिसंवेदी च होति धम्मपटिसंवेदी च। ",
"dn33:2.1.137":	"तस्स अत्थपटिसंवेदिनो धम्मपटिसंवेदिनो पामोज्जं जायति, पमुदितस्स पीति जायति, पीतिमनस्स कायो पस्सम्भति, पस्सद्धकायो सुखं वेदेति, सुखिनो चित्तं समाधियति। ",
"dn33:2.1.138":	"इदं पञ्चमं विमुत्तायतनं। ",
"dn33:2.1.139":	"पञ्च विमुत्तिपरिपाचनीया सञ्ञा—",
"dn33:2.1.140":	"अनिच्चसञ्ञा, अनिच्चे दुक्खसञ्ञा, दुक्खे अनत्तसञ्ञा, पहानसञ्ञा, विरागसञ्ञा। ",
"dn33:2.1.141":	"इमे खो, आवुसो, तेन भगवता जानता पस्सता अरहता सम्मासम्बुद्धेन पञ्च धम्मा सम्मदक्खाता; ",
"dn33:2.1.142":	"तत्थ सब्बेहेव सङ्गायितब्बं …पे… अत्थाय हिताय सुखाय देवमनुस्सानं। ",
"dn33:2.2.0":	"६। छक्क ",
"dn33:2.2.1":	"अत्थि खो, आवुसो, तेन भगवता जानता पस्सता अरहता सम्मासम्बुद्धेन छ धम्मा सम्मदक्खाता; ",
"dn33:2.2.2":	"तत्थ सब्बेहेव सङ्गायितब्बं …पे… अत्थाय हिताय सुखाय देवमनुस्सानं। ",
"dn33:2.2.3":	"कतमे छ? ",
"dn33:2.2.4":	"छ अज्झत्तिकानि आयतनानि—",
"dn33:2.2.5":	"चक्खायतनं, सोतायतनं, घानायतनं, जिव्हायतनं, कायायतनं, मनायतनं। ",
"dn33:2.2.6":	"छ बाहिरानि आयतनानि—",
"dn33:2.2.7":	"रूपायतनं, सद्दायतनं, गन्धायतनं, रसायतनं, फोट्ठब्बायतनं, धम्मायतनं। ",
"dn33:2.2.8":	"छ विञ्ञाणकाया—",
"dn33:2.2.9":	"चक्खुविञ्ञाणं, सोतविञ्ञाणं, घानविञ्ञाणं, जिव्हाविञ्ञाणं, कायविञ्ञाणं, मनोविञ्ञाणं। ",
"dn33:2.2.10":	"छ फस्सकाया—",
"dn33:2.2.11":	"चक्खुसम्फस्सो, सोतसम्फस्सो, घानसम्फस्सो, जिव्हासम्फस्सो, कायसम्फस्सो, मनोसम्फस्सो। ",
"dn33:2.2.12":	"छ वेदनाकाया—",
"dn33:2.2.13":	"चक्खुसम्फस्सजा वेदना, सोतसम्फस्सजा वेदना, घानसम्फस्सजा वेदना, जिव्हासम्फस्सजा वेदना, कायसम्फस्सजा वेदना, मनोसम्फस्सजा वेदना। ",
"dn33:2.2.14":	"छ सञ्ञाकाया—",
"dn33:2.2.15":	"रूपसञ्ञा, सद्दसञ्ञा, गन्धसञ्ञा, रससञ्ञा, फोट्ठब्बसञ्ञा, धम्मसञ्ञा। ",
"dn33:2.2.16":	"छ सञ्चेतनाकाया—",
"dn33:2.2.17":	"रूपसञ्चेतना, सद्दसञ्चेतना, गन्धसञ्चेतना, रससञ्चेतना, फोट्ठब्बसञ्चेतना, धम्मसञ्चेतना। ",
"dn33:2.2.18":	"छ तण्हाकाया—",
"dn33:2.2.19":	"रूपतण्हा, सद्दतण्हा, गन्धतण्हा, रसतण्हा, फोट्ठब्बतण्हा, धम्मतण्हा। ",
"dn33:2.2.20":	"छ अगारवा। ",
"dn33:2.2.21":	"इधावुसो, भिक्खु सत्थरि अगारवो विहरति अप्पतिस्सो; धम्मे अगारवो विहरति अप्पतिस्सो; सङ्घे अगारवो विहरति अप्पतिस्सो; सिक्खाय अगारवो विहरति अप्पतिस्सो; अप्पमादे अगारवो विहरति अप्पतिस्सो; पटिसन्थारे अगारवो विहरति अप्पतिस्सो। ",
"dn33:2.2.22":	"छ गारवा। ",
"dn33:2.2.23":	"इधावुसो, भिक्खु सत्थरि सगारवो विहरति सप्पतिस्सो; धम्मे सगारवो विहरति सप्पतिस्सो; सङ्घे सगारवो विहरति सप्पतिस्सो; सिक्खाय सगारवो विहरति सप्पतिस्सो; अप्पमादे सगारवो विहरति सप्पतिस्सो; पटिसन्थारे सगारवो विहरति सप्पतिस्सो। ",
"dn33:2.2.24":	"छ सोमनस्सूपविचारा। ",
"dn33:2.2.25":	"चक्खुना रूपं दिस्वा सोमनस्सट्ठानियं रूपं उपविचरति; ",
"dn33:2.2.26":	"सोतेन सद्दं सुत्वा … ",
"dn33:2.2.27":	"घानेन गन्धं घायित्वा … ",
"dn33:2.2.28":	"जिव्हाय रसं सायित्वा … ",
"dn33:2.2.29":	"कायेन फोट्ठब्बं फुसित्वा। ",
"dn33:2.2.30":	"मनसा धम्मं विञ्ञाय सोमनस्सट्ठानियं धम्मं उपविचरति। ",
"dn33:2.2.31":	"छ दोमनस्सूपविचारा। ",
"dn33:2.2.32":	"चक्खुना रूपं दिस्वा दोमनस्सट्ठानियं रूपं उपविचरति …पे… ",
"dn33:2.2.33":	"मनसा धम्मं विञ्ञाय दोमनस्सट्ठानियं धम्मं उपविचरति। ",
"dn33:2.2.34":	"छ उपेक्खूपविचारा। ",
"dn33:2.2.35":	"चक्खुना रूपं दिस्वा उपेक्खाट्ठानियं रूपं उपविचरति …पे… ",
"dn33:2.2.36":	"मनसा धम्मं विञ्ञाय उपेक्खाट्ठानियं धम्मं उपविचरति। ",
"dn33:2.2.37":	"छ सारणीया धम्मा। ",
"dn33:2.2.38":	"इधावुसो, भिक्खुनो मेत्तं कायकम्मं पच्चुपट्ठितं होति सब्रह्मचारीसु आवि चेव रहो च। ",
"dn33:2.2.39":	"अयम्पि धम्मो सारणीयो पियकरणो गरुकरणो सङ्गहाय अविवादाय सामग्गिया एकीभावाय संवत्तति। ",
"dn33:2.2.40":	"पुन चपरं, आवुसो, भिक्खुनो मेत्तं वचीकम्मं पच्चुपट्ठितं होति सब्रह्मचारीसु आवि चेव रहो च। ",
"dn33:2.2.41":	"अयम्पि धम्मो सारणीयो …पे… एकीभावाय संवत्तति। ",
"dn33:2.2.42":	"पुन चपरं, आवुसो, भिक्खुनो मेत्तं मनोकम्मं पच्चुपट्ठितं होति सब्रह्मचारीसु आवि चेव रहो च। ",
"dn33:2.2.43":	"अयम्पि धम्मो सारणीयो …पे… एकीभावाय संवत्तति। ",
"dn33:2.2.44":	"पुन चपरं, आवुसो, भिक्खु ये ते लाभा धम्मिका धम्मलद्धा अन्तमसो पत्तपरियापन्नमत्तम्पि, तथारूपेहि लाभेहि अप्पटिविभत्तभोगी होति सीलवन्तेहि सब्रह्मचारीहि साधारणभोगी। ",
"dn33:2.2.45":	"अयम्पि धम्मो सारणीयो …पे… एकीभावाय संवत्तति। ",
"dn33:2.2.46":	"पुन चपरं, आवुसो, भिक्खु यानि तानि सीलानि अखण्डानि अच्छिद्दानि असबलानि अकम्मासानि भुजिस्सानि विञ्ञुप्पसत्थानि अपरामट्ठानि समाधिसंवत्तनिकानि, तथारूपेसु सीलेसु सीलसामञ्ञगतो विहरति सब्रह्मचारीहि आवि चेव रहो च। ",
"dn33:2.2.47":	"अयम्पि धम्मो सारणीयो …पे… एकीभावाय संवत्तति। ",
"dn33:2.2.48":	"पुन चपरं, आवुसो, भिक्खु यायं दिट्ठि अरिया निय्यानिका निय्याति तक्करस्स सम्मा दुक्खक्खयाय, तथारूपाय दिट्ठिया दिट्ठिसामञ्ञगतो विहरति सब्रह्मचारीहि आवि चेव रहो च। ",
"dn33:2.2.49":	"अयम्पि धम्मो सारणीयो पियकरणो गरुकरणो सङ्गहाय अविवादाय सामग्गिया एकीभावाय संवत्तति। ",
"dn33:2.2.50":	"छ विवादमूलानि। ",
"dn33:2.2.51":	"इधावुसो, भिक्खु कोधनो होति उपनाही। ",
"dn33:2.2.52":	"यो सो, आवुसो, भिक्खु कोधनो होति उपनाही, सो सत्थरिपि अगारवो विहरति अप्पतिस्सो, धम्मेपि अगारवो विहरति अप्पतिस्सो, सङ्घेपि अगारवो विहरति अप्पतिस्सो, सिक्खायपि न परिपूरकारी होति। ",
"dn33:2.2.53":	"यो सो, आवुसो, भिक्खु सत्थरि अगारवो विहरति अप्पतिस्सो, धम्मे अगारवो विहरति अप्पतिस्सो, सङ्घे अगारवो विहरति अप्पतिस्सो, सिक्खाय न परिपूरकारी, सो सङ्घे विवादं जनेति। यो होति विवादो बहुजनाहिताय बहुजनासुखाय अनत्थाय अहिताय दुक्खाय देवमनुस्सानं। ",
"dn33:2.2.54":	"एवरूपञ्चे तुम्हे, आवुसो, विवादमूलं अज्झत्तं वा बहिद्धा वा समनुपस्सेय्याथ। तत्र तुम्हे, आवुसो, तस्सेव पापकस्स विवादमूलस्स पहानाय वायमेय्याथ। ",
"dn33:2.2.55":	"एवरूपञ्चे तुम्हे, आवुसो, विवादमूलं अज्झत्तं वा बहिद्धा वा न समनुपस्सेय्याथ। तत्र तुम्हे, आवुसो, तस्सेव पापकस्स विवादमूलस्स आयतिं अनवस्सवाय पटिपज्जेय्याथ। ",
"dn33:2.2.56":	"एवमेतस्स पापकस्स विवादमूलस्स पहानं होति। एवमेतस्स पापकस्स विवादमूलस्स आयतिं अनवस्सवो होति। ",
"dn33:2.2.57":	"पुन चपरं, आवुसो, भिक्खु मक्खी होति पळासी …पे… ",
"dn33:2.2.58":	"इस्सुकी होति मच्छरी …पे… ",
"dn33:2.2.59":	"सठो होति मायावी … ",
"dn33:2.2.60":	"पापिच्छो होति मिच्छादिट्ठी … ",
"dn33:2.2.61":	"सन्दिट्ठिपरामासी होति आधानग्गाही दुप्पटिनिस्सग्गी …पे… ",
"dn33:2.2.62":	"यो सो, आवुसो, भिक्खु सन्दिट्ठिपरामासी होति आधानग्गाही दुप्पटिनिस्सग्गी, सो सत्थरिपि अगारवो विहरति अप्पतिस्सो, धम्मेपि अगारवो विहरति अप्पतिस्सो, सङ्घेपि अगारवो विहरति अप्पतिस्सो, सिक्खायपि न परिपूरकारी होति। ",
"dn33:2.2.63":	"यो सो, आवुसो, भिक्खु सत्थरि अगारवो विहरति अप्पतिस्सो, धम्मे अगारवो विहरति अप्पतिस्सो, सङ्घे अगारवो विहरति अप्पतिस्सो, सिक्खाय न परिपूरकारी, सो सङ्घे विवादं जनेति। यो होति विवादो बहुजनाहिताय बहुजनासुखाय अनत्थाय अहिताय दुक्खाय देवमनुस्सानं। ",
"dn33:2.2.64":	"एवरूपञ्चे तुम्हे, आवुसो, विवादमूलं अज्झत्तं वा बहिद्धा वा समनुपस्सेय्याथ। तत्र तुम्हे, आवुसो, तस्सेव पापकस्स विवादमूलस्स पहानाय वायमेय्याथ। ",
"dn33:2.2.65":	"एवरूपञ्चे तुम्हे, आवुसो, विवादमूलं अज्झत्तं वा बहिद्धा वा न समनुपस्सेय्याथ। तत्र तुम्हे, आवुसो, तस्सेव पापकस्स विवादमूलस्स आयतिं अनवस्सवाय पटिपज्जेय्याथ। ",
"dn33:2.2.66":	"एवमेतस्स पापकस्स विवादमूलस्स पहानं होति। एवमेतस्स पापकस्स विवादमूलस्स आयतिं अनवस्सवो होति। ",
"dn33:2.2.67":	"छ धातुयो—",
"dn33:2.2.68":	"पथवीधातु, आपोधातु, तेजोधातु, वायोधातु, आकासधातु, विञ्ञाणधातु। ",
"dn33:2.2.69":	"छ निस्सरणिया धातुयो। ",
"dn33:2.2.70":	"इधावुसो, भिक्खु एवं वदेय्य: ",
"dn33:2.2.71":	"‘मेत्ता हि खो मे चेतोविमुत्ति भाविता बहुलीकता यानीकता वत्थुकता अनुट्ठिता परिचिता सुसमारद्धा, ",
"dn33:2.2.72":	"अथ च पन मे ब्यापादो चित्तं परियादाय तिट्ठती’ति। ",
"dn33:2.2.73":	"सो ‘मा हेवन्’तिस्स वचनीयो, ‘मायस्मा एवं अवच, मा भगवन्तं अब्भाचिक्खि, न हि साधु भगवतो अब्भक्खानं, न हि भगवा एवं वदेय्य। ",
"dn33:2.2.74":	"अट्ठानमेतं, आवुसो, अनवकासो, यं मेत्ताय चेतोविमुत्तिया भाविताय बहुलीकताय यानीकताय वत्थुकताय अनुट्ठिताय परिचिताय सुसमारद्धाय। ",
"dn33:2.2.75":	"अथ च पनस्स ब्यापादो चित्तं परियादाय ठस्सति, नेतं ठानं विज्जति। ",
"dn33:2.2.76":	"निस्सरणं हेतं, आवुसो, ब्यापादस्स, यदिदं मेत्ता चेतोविमुत्ती’ति। ",
"dn33:2.2.77":	"इध पनावुसो, भिक्खु एवं वदेय्य: ",
"dn33:2.2.78":	"‘करुणा हि खो मे चेतोविमुत्ति भाविता बहुलीकता यानीकता वत्थुकता अनुट्ठिता परिचिता सुसमारद्धा। ",
"dn33:2.2.79":	"अथ च पन मे विहेसा चित्तं परियादाय तिट्ठती’ति, ",
"dn33:2.2.80":	"सो ‘मा हेवन्’तिस्स वचनीयो ‘मायस्मा एवं अवच, मा भगवन्तं अब्भाचिक्खि, न हि साधु भगवतो अब्भक्खानं, न हि भगवा एवं वदेय्य। ",
"dn33:2.2.81":	"अट्ठानमेतं, आवुसो, अनवकासो, यं करुणाय चेतोविमुत्तिया भाविताय बहुलीकताय यानीकताय वत्थुकताय अनुट्ठिताय परिचिताय सुसमारद्धाय, ",
"dn33:2.2.82":	"अथ च पनस्स विहेसा चित्तं परियादाय ठस्सति, नेतं ठानं विज्जति। ",
"dn33:2.2.83":	"निस्सरणं हेतं, आवुसो, विहेसाय, यदिदं करुणा चेतोविमुत्ती’ति। ",
"dn33:2.2.84":	"इध पनावुसो, भिक्खु एवं वदेय्य: ",
"dn33:2.2.85":	"‘मुदिता हि खो मे चेतोविमुत्ति भाविता बहुलीकता यानीकता वत्थुकता अनुट्ठिता परिचिता सुसमारद्धा। ",
"dn33:2.2.86":	"अथ च पन मे अरति चित्तं परियादाय तिट्ठती’ति, ",
"dn33:2.2.87":	"सो ‘मा हेवन्’तिस्स वचनीयो ‘मायस्मा एवं अवच, मा भगवन्तं अब्भाचिक्खि, न हि साधु भगवतो अब्भक्खानं, न हि भगवा एवं वदेय्य। ",
"dn33:2.2.88":	"अट्ठानमेतं, आवुसो, अनवकासो, यं मुदिताय चेतोविमुत्तिया भाविताय बहुलीकताय यानीकताय वत्थुकताय अनुट्ठिताय परिचिताय सुसमारद्धाय, ",
"dn33:2.2.89":	"अथ च पनस्स अरति चित्तं परियादाय ठस्सति, नेतं ठानं विज्जति। ",
"dn33:2.2.90":	"निस्सरणं हेतं, आवुसो, अरतिया, यदिदं मुदिता चेतोविमुत्ती’ति। ",
"dn33:2.2.91":	"इध पनावुसो, भिक्खु एवं वदेय्य: ",
"dn33:2.2.92":	"‘उपेक्खा हि खो मे चेतोविमुत्ति भाविता बहुलीकता यानीकता वत्थुकता अनुट्ठिता परिचिता सुसमारद्धा। ",
"dn33:2.2.93":	"अथ च पन मे रागो चित्तं परियादाय तिट्ठती’ति। ",
"dn33:2.2.94":	"सो ‘मा हेवन्’तिस्स वचनीयो ‘मायस्मा एवं अवच, मा भगवन्तं अब्भाचिक्खि, न हि साधु भगवतो अब्भक्खानं, न हि भगवा एवं वदेय्य। ",
"dn33:2.2.95":	"अट्ठानमेतं, आवुसो, अनवकासो, यं उपेक्खाय चेतोविमुत्तिया भाविताय बहुलीकताय यानीकताय वत्थुकताय अनुट्ठिताय परिचिताय सुसमारद्धाय, ",
"dn33:2.2.96":	"अथ च पनस्स रागो चित्तं परियादाय ठस्सति नेतं ठानं विज्जति। ",
"dn33:2.2.97":	"निस्सरणं हेतं, आवुसो, रागस्स, यदिदं उपेक्खा चेतोविमुत्ती’ति। ",
"dn33:2.2.98":	"इध पनावुसो, भिक्खु एवं वदेय्य: ",
"dn33:2.2.99":	"‘अनिमित्ता हि खो मे चेतोविमुत्ति भाविता बहुलीकता यानीकता वत्थुकता अनुट्ठिता परिचिता सुसमारद्धा। ",
"dn33:2.2.100":	"अथ च पन मे निमित्तानुसारि विञ्ञाणं होती’ति। ",
"dn33:2.2.101":	"सो ‘मा हेवन्’तिस्स वचनीयो ‘मायस्मा एवं अवच, मा भगवन्तं अब्भाचिक्खि, न हि साधु भगवतो अब्भक्खानं, न हि भगवा एवं वदेय्य। ",
"dn33:2.2.102":	"अट्ठानमेतं, आवुसो, अनवकासो, यं अनिमित्ताय चेतोविमुत्तिया भाविताय बहुलीकताय यानीकताय वत्थुकताय अनुट्ठिताय परिचिताय सुसमारद्धाय, ",
"dn33:2.2.103":	"अथ च पनस्स निमित्तानुसारि विञ्ञाणं भविस्सति, नेतं ठानं विज्जति। ",
"dn33:2.2.104":	"निस्सरणं हेतं, आवुसो, सब्बनिमित्तानं, यदिदं अनिमित्ता चेतोविमुत्ती’ति। ",
"dn33:2.2.105":	"इध पनावुसो, भिक्खु एवं वदेय्य: ",
"dn33:2.2.106":	"‘अस्मीति खो मे विगतं, अयमहमस्मीति न समनुपस्सामि, ",
"dn33:2.2.107":	"अथ च पन मे विचिकिच्छाकथङ्कथासल्लं चित्तं परियादाय तिट्ठती’ति। ",
"dn33:2.2.108":	"सो ‘मा हेवन्’तिस्स वचनीयो ‘मायस्मा एवं अवच, मा भगवन्तं अब्भाचिक्खि, न हि साधु भगवतो अब्भक्खानं, न हि भगवा एवं वदेय्य। ",
"dn33:2.2.109":	"अट्ठानमेतं, आवुसो, अनवकासो, यं अस्मीति विगते अयमहमस्मीति असमनुपस्सतो, ",
"dn33:2.2.110":	"अथ च पनस्स विचिकिच्छाकथङ्कथासल्लं चित्तं परियादाय ठस्सति, नेतं ठानं विज्जति। ",
"dn33:2.2.111":	"निस्सरणं हेतं, आवुसो, विचिकिच्छाकथङ्कथासल्लस्स, यदिदं अस्मिमानसमुग्घातो’ति। ",
"dn33:2.2.112":	"छ अनुत्तरियानि—",
"dn33:2.2.113":	"दस्सनानुत्तरियं, सवनानुत्तरियं, लाभानुत्तरियं, सिक्खानुत्तरियं, पारिचरियानुत्तरियं, अनुस्सतानुत्तरियं। ",
"dn33:2.2.114":	"छ अनुस्सतिट्ठानानि—",
"dn33:2.2.115":	"बुद्धानुस्सति, धम्मानुस्सति, सङ्घानुस्सति, सीलानुस्सति, चागानुस्सति, देवतानुस्सति। ",
"dn33:2.2.116":	"छ सततविहारा। ",
"dn33:2.2.117":	"इधावुसो, भिक्खु चक्खुना रूपं दिस्वा नेव सुमनो होति न दुम्मनो, उपेक्खको विहरति सतो सम्पजानो। ",
"dn33:2.2.118":	"सोतेन सद्दं सुत्वा …पे… ",
"dn33:2.2.119":	"मनसा धम्मं विञ्ञाय नेव सुमनो होति न दुम्मनो, उपेक्खको विहरति सतो सम्पजानो। ",
"dn33:2.2.120":	"छळाभिजातियो। ",
"dn33:2.2.121":	"इधावुसो, एकच्चो कण्हाभिजातिको समानो कण्हं धम्मं अभिजायति। ",
"dn33:2.2.122":	"इध पनावुसो, एकच्चो कण्हाभिजातिको समानो सुक्कं धम्मं अभिजायति। ",
"dn33:2.2.123":	"इध पनावुसो, एकच्चो कण्हाभिजातिको समानो अकण्हं असुक्कं निब्बानं अभिजायति। ",
"dn33:2.2.124":	"इध पनावुसो, एकच्चो सुक्काभिजातिको समानो सुक्कं धम्मं अभिजायति। ",
"dn33:2.2.125":	"इध पनावुसो, एकच्चो सुक्काभिजातिको समानो कण्हं धम्मं अभिजायति। ",
"dn33:2.2.126":	"इध पनावुसो, एकच्चो सुक्काभिजातिको समानो अकण्हं असुक्कं निब्बानं अभिजायति। ",
"dn33:2.2.127":	"छ निब्बेधभागिया सञ्ञा—",
"dn33:2.2.128":	"अनिच्चसञ्ञा, अनिच्चे दुक्खसञ्ञा, दुक्खे अनत्तसञ्ञा, पहानसञ्ञा, विरागसञ्ञा, निरोधसञ्ञा। ",
"dn33:2.2.129":	"इमे खो, आवुसो, तेन भगवता जानता पस्सता अरहता सम्मासम्बुद्धेन छ धम्मा सम्मदक्खाता; ",
"dn33:2.2.130":	"तत्थ सब्बेहेव सङ्गायितब्बं …पे… अत्थाय हिताय सुखाय देवमनुस्सानं। ",
"dn33:2.3.0":	"७। सत्तक ",
"dn33:2.3.1":	"अत्थि खो, आवुसो, तेन भगवता जानता पस्सता अरहता सम्मासम्बुद्धेन सत्त धम्मा सम्मदक्खाता; ",
"dn33:2.3.2":	"तत्थ सब्बेहेव सङ्गायितब्बं …पे… अत्थाय हिताय सुखाय देवमनुस्सानं। ",
"dn33:2.3.3":	"कतमे सत्त? ",
"dn33:2.3.4":	"सत्त अरियधनानि—",
"dn33:2.3.5":	"सद्धाधनं, सीलधनं, हिरिधनं, ओत्तप्पधनं, सुतधनं, चागधनं, पञ्ञाधनं। ",
"dn33:2.3.6":	"सत्त बोज्झङ्गा—",
"dn33:2.3.7":	"सतिसम्बोज्झङ्गो, धम्मविचयसम्बोज्झङ्गो, वीरियसम्बोज्झङ्गो, पीतिसम्बोज्झङ्गो, पस्सद्धिसम्बोज्झङ्गो, समाधिसम्बोज्झङ्गो, उपेक्खासम्बोज्झङ्गो। ",
"dn33:2.3.8":	"सत्त समाधिपरिक्खारा—",
"dn33:2.3.9":	"सम्मादिट्ठि, सम्मासङ्कप्पो, सम्मावाचा, सम्माकम्मन्तो, सम्माआजीवो, सम्मावायामो, सम्मासति। ",
"dn33:2.3.10":	"सत्त असद्धम्मा—",
"dn33:2.3.11":	"इधावुसो, भिक्खु अस्सद्धो होति, अहिरिको होति, अनोत्तप्पी होति, अप्पस्सुतो होति, कुसीतो होति, मुट्ठस्सति होति, दुप्पञ्ञो होति। ",
"dn33:2.3.12":	"सत्त सद्धम्मा—",
"dn33:2.3.13":	"इधावुसो, भिक्खु सद्धो होति, हिरिमा होति, ओत्तप्पी होति, बहुस्सुतो होति, आरद्धवीरियो होति, उपट्ठितस्सति होति, पञ्ञवा होति। ",
"dn33:2.3.14":	"सत्त सप्पुरिसधम्मा—",
"dn33:2.3.15":	"इधावुसो, भिक्खु धम्मञ्ञू च होति अत्थञ्ञू च अत्तञ्ञू च मत्तञ्ञू च कालञ्ञू च परिसञ्ञू च पुग्गलञ्ञू च। ",
"dn33:2.3.16":	"सत्त निद्दसवत्थूनि। ",
"dn33:2.3.17":	"इधावुसो, भिक्खु सिक्खासमादाने तिब्बच्छन्दो होति, आयतिञ्च सिक्खासमादाने अविगतपेमो। ",
"dn33:2.3.18":	"धम्मनिसन्तिया तिब्बच्छन्दो होति, आयतिञ्च धम्मनिसन्तिया अविगतपेमो। ",
"dn33:2.3.19":	"इच्छाविनये तिब्बच्छन्दो होति, आयतिञ्च इच्छाविनये अविगतपेमो। ",
"dn33:2.3.20":	"पटिसल्लाने तिब्बच्छन्दो होति, आयतिञ्च पटिसल्लाने अविगतपेमो। ",
"dn33:2.3.21":	"वीरियारम्भे तिब्बच्छन्दो होति, आयतिञ्च वीरियारम्भे अविगतपेमो। ",
"dn33:2.3.22":	"सतिनेपक्के तिब्बच्छन्दो होति, आयतिञ्च सतिनेपक्के अविगतपेमो। ",
"dn33:2.3.23":	"दिट्ठिपटिवेधे तिब्बच्छन्दो होति, आयतिञ्च दिट्ठिपटिवेधे अविगतपेमो। ",
"dn33:2.3.24":	"सत्त सञ्ञा—",
"dn33:2.3.25":	"अनिच्चसञ्ञा, अनत्तसञ्ञा, असुभसञ्ञा, आदीनवसञ्ञा, पहानसञ्ञा, विरागसञ्ञा, निरोधसञ्ञा। ",
"dn33:2.3.26":	"सत्त बलानि—",
"dn33:2.3.27":	"सद्धाबलं, वीरियबलं, हिरिबलं, ओत्तप्पबलं, सतिबलं, समाधिबलं, पञ्ञाबलं। ",
"dn33:2.3.28":	"सत्त विञ्ञाणट्ठितियो। ",
"dn33:2.3.29":	"सन्तावुसो, सत्ता नानत्तकाया नानत्तसञ्ञिनो, सेय्यथापि मनुस्सा एकच्चे च देवा एकच्चे च विनिपातिका। ",
"dn33:2.3.30":	"अयं पठमा विञ्ञाणट्ठिति। ",
"dn33:2.3.31":	"सन्तावुसो, सत्ता नानत्तकाया एकत्तसञ्ञिनो सेय्यथापि देवा ब्रह्मकायिका पठमाभिनिब्बत्ता। ",
"dn33:2.3.32":	"अयं दुतिया विञ्ञाणट्ठिति। ",
"dn33:2.3.33":	"सन्तावुसो, सत्ता एकत्तकाया नानत्तसञ्ञिनो सेय्यथापि देवा आभस्सरा। ",
"dn33:2.3.34":	"अयं ततिया विञ्ञाणट्ठिति। ",
"dn33:2.3.35":	"सन्तावुसो, सत्ता एकत्तकाया एकत्तसञ्ञिनो सेय्यथापि देवा सुभकिण्हा। ",
"dn33:2.3.36":	"अयं चतुत्थी विञ्ञाणट्ठिति। ",
"dn33:2.3.37":	"सन्तावुसो, सत्ता सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा ‘अनन्तो आकासो’ति आकासानञ्चायतनूपगा। ",
"dn33:2.3.38":	"अयं पञ्चमी विञ्ञाणट्ठिति। ",
"dn33:2.3.39":	"सन्तावुसो, सत्ता सब्बसो आकासानञ्चायतनं समतिक्कम्म ‘अनन्तं विञ्ञाणन्’ति विञ्ञाणञ्चायतनूपगा। ",
"dn33:2.3.40":	"अयं छट्ठी विञ्ञाणट्ठिति। ",
"dn33:2.3.41":	"सन्तावुसो, सत्ता सब्बसो विञ्ञाणञ्चायतनं समतिक्कम्म ‘नत्थि किञ्ची’ति आकिञ्चञ्ञायतनूपगा। ",
"dn33:2.3.42":	"अयं सत्तमी विञ्ञाणट्ठिति। ",
"dn33:2.3.43":	"सत्त पुग्गला दक्खिणेय्या—",
"dn33:2.3.44":	"उभतोभागविमुत्तो, पञ्ञाविमुत्तो, कायसक्खि, दिट्ठिप्पत्तो, सद्धाविमुत्तो, धम्मानुसारी, सद्धानुसारी। ",
"dn33:2.3.45":	"सत्त अनुसया—",
"dn33:2.3.46":	"कामरागानुसयो, पटिघानुसयो, दिट्ठानुसयो, विचिकिच्छानुसयो, मानानुसयो, भवरागानुसयो, अविज्जानुसयो। ",
"dn33:2.3.47":	"सत्त संयोजनानि—",
"dn33:2.3.48":	"अनुनयसंयोजनं, पटिघसंयोजनं, दिट्ठिसंयोजनं, विचिकिच्छासंयोजनं, मानसंयोजनं, भवरागसंयोजनं, अविज्जासंयोजनं। ",
"dn33:2.3.49":	"सत्त अधिकरणसमथा उप्पन्नुप्पन्नानं अधिकरणानं समथाय वूपसमाय—",
"dn33:2.3.50":	"सम्मुखाविनयो दातब्बो, सतिविनयो दातब्बो, अमूळ्हविनयो दातब्बो, पटिञ्ञाय कारेतब्बं, येभुय्यसिका, तस्सपापियसिका, तिणवत्थारको। ",
"dn33:2.3.51":	"इमे खो, आवुसो, तेन भगवता जानता पस्सता अरहता सम्मासम्बुद्धेन सत्त धम्मा सम्मदक्खाता; ",
"dn33:2.3.52":	"तत्थ सब्बेहेव सङ्गायितब्बं …पे… अत्थाय हिताय सुखाय देवमनुस्सानं। ",
"dn33:2.3.53":	"दुतियभाणवारो निट्ठितो। ",
"dn33:3.1.0":	"८। अट्ठक ",
"dn33:3.1.1":	"अत्थि खो, आवुसो, तेन भगवता जानता पस्सता अरहता सम्मासम्बुद्धेन अट्ठ धम्मा सम्मदक्खाता; ",
"dn33:3.1.2":	"तत्थ सब्बेहेव सङ्गायितब्बं …पे… अत्थाय हिताय सुखाय देवमनुस्सानं। ",
"dn33:3.1.3":	"कतमे अट्ठ? ",
"dn33:3.1.4":	"अट्ठ मिच्छत्ता—",
"dn33:3.1.5":	"मिच्छादिट्ठि, मिच्छासङ्कप्पो, मिच्छावाचा, मिच्छाकम्मन्तो, मिच्छाआजीवो, मिच्छावायामो मिच्छासति, मिच्छासमाधि। ",
"dn33:3.1.6":	"अट्ठ सम्मत्ता—",
"dn33:3.1.7":	"सम्मादिट्ठि, सम्मासङ्कप्पो, सम्मावाचा, सम्माकम्मन्तो, सम्माआजीवो, सम्मावायामो, सम्मासति, सम्मासमाधि। ",
"dn33:3.1.8":	"अट्ठ पुग्गला दक्खिणेय्या—",
"dn33:3.1.9":	"सोतापन्नो, सोतापत्तिफलसच्छिकिरियाय पटिपन्नो; सकदागामी, सकदागामिफलसच्छिकिरियाय पटिपन्नो; अनागामी, अनागामिफलसच्छिकिरियाय पटिपन्नो; अरहा, अरहत्तफलसच्छिकिरियाय पटिपन्नो। ",
"dn33:3.1.10":	"अट्ठ कुसीतवत्थूनि। ",
"dn33:3.1.11":	"इधावुसो, भिक्खुना कम्मं कातब्बं होति। ",
"dn33:3.1.12":	"तस्स एवं होति: ",
"dn33:3.1.13":	"‘कम्मं खो मे कातब्बं भविस्सति, कम्मं खो पन मे करोन्तस्स कायो किलमिस्सति, हन्दाहं निपज्जामी’ति। ",
"dn33:3.1.14":	"सो निपज्जति न वीरियं आरभति अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाय। ",
"dn33:3.1.15":	"इदं पठमं कुसीतवत्थु। ",
"dn33:3.1.16":	"पुन चपरं, आवुसो, भिक्खुना कम्मं कतं होति। ",
"dn33:3.1.17":	"तस्स एवं होति: ",
"dn33:3.1.18":	"‘अहं खो कम्मं अकासिं, कम्मं खो पन मे करोन्तस्स कायो किलन्तो, हन्दाहं निपज्जामी’ति। ",
"dn33:3.1.19":	"सो निपज्जति न वीरियं आरभति …पे… ",
"dn33:3.1.20":	"इदं दुतियं कुसीतवत्थु। ",
"dn33:3.1.21":	"पुन चपरं, आवुसो, भिक्खुना मग्गो गन्तब्बो होति। ",
"dn33:3.1.22":	"तस्स एवं होति: ",
"dn33:3.1.23":	"‘मग्गो खो मे गन्तब्बो भविस्सति, मग्गं खो पन मे गच्छन्तस्स कायो किलमिस्सति, हन्दाहं निपज्जामी’ति। ",
"dn33:3.1.24":	"सो निपज्जति न वीरियं आरभति … ",
"dn33:3.1.25":	"इदं ततियं कुसीतवत्थु। ",
"dn33:3.1.26":	"पुन चपरं, आवुसो, भिक्खुना मग्गो गतो होति। ",
"dn33:3.1.27":	"तस्स एवं होति: ",
"dn33:3.1.28":	"‘अहं खो मग्गं अगमासिं, मग्गं खो पन मे गच्छन्तस्स कायो किलन्तो, हन्दाहं निपज्जामी’ति। ",
"dn33:3.1.29":	"सो निपज्जति न वीरियं आरभति … ",
"dn33:3.1.30":	"इदं चतुत्थं कुसीतवत्थु। ",
"dn33:3.1.31":	"पुन चपरं, आवुसो, भिक्खु गामं वा निगमं वा पिण्डाय चरन्तो न लभति लूखस्स वा पणीतस्स वा भोजनस्स यावदत्थं पारिपूरिं। ",
"dn33:3.1.32":	"तस्स एवं होति: ",
"dn33:3.1.33":	"‘अहं खो गामं वा निगमं वा पिण्डाय चरन्तो नालत्थं लूखस्स वा पणीतस्स वा भोजनस्स यावदत्थं पारिपूरिं, तस्स मे कायो किलन्तो अकम्मञ्ञो, हन्दाहं निपज्जामी’ति। ",
"dn33:3.1.34":	"सो निपज्जति न वीरियं आरभति … ",
"dn33:3.1.35":	"इदं पञ्चमं कुसीतवत्थु। ",
"dn33:3.1.36":	"पुन चपरं, आवुसो, भिक्खु गामं वा निगमं वा पिण्डाय चरन्तो लभति लूखस्स वा पणीतस्स वा भोजनस्स यावदत्थं पारिपूरिं। ",
"dn33:3.1.37":	"तस्स एवं होति: ",
"dn33:3.1.38":	"‘अहं खो गामं वा निगमं वा पिण्डाय चरन्तो अलत्थं लूखस्स वा पणीतस्स वा भोजनस्स यावदत्थं पारिपूरिं, तस्स मे कायो गरुको अकम्मञ्ञो, मासाचितं मञ्ञे, हन्दाहं निपज्जामी’ति। ",
"dn33:3.1.39":	"सो निपज्जति न वीरियं आरभति … ",
"dn33:3.1.40":	"इदं छट्ठं कुसीतवत्थु। ",
"dn33:3.1.41":	"पुन चपरं, आवुसो, भिक्खुनो उप्पन्नो होति अप्पमत्तको आबाधो। ",
"dn33:3.1.42":	"तस्स एवं होति: ",
"dn33:3.1.43":	"‘उप्पन्नो खो मे अयं अप्पमत्तको आबाधो; ",
"dn33:3.1.44":	"अत्थि कप्पो निपज्जितुं, हन्दाहं निपज्जामी’ति। ",
"dn33:3.1.45":	"सो निपज्जति न वीरियं आरभति … ",
"dn33:3.1.46":	"इदं सत्तमं कुसीतवत्थु। ",
"dn33:3.1.47":	"पुन चपरं, आवुसो, भिक्खु गिलाना वुट्ठितो होति अचिरवुट्ठितो गेलञ्ञा। ",
"dn33:3.1.48":	"तस्स एवं होति: ",
"dn33:3.1.49":	"‘अहं खो गिलाना वुट्ठितो अचिरवुट्ठितो गेलञ्ञा, तस्स मे कायो दुब्बलो अकम्मञ्ञो, हन्दाहं निपज्जामी’ति। ",
"dn33:3.1.50":	"सो निपज्जति न वीरियं आरभति अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाय। ",
"dn33:3.1.51":	"इदं अट्ठमं कुसीतवत्थु। ",
"dn33:3.1.52":	"अट्ठ आरम्भवत्थूनि। ",
"dn33:3.1.53":	"इधावुसो, भिक्खुना कम्मं कातब्बं होति। ",
"dn33:3.1.54":	"तस्स एवं होति: ",
"dn33:3.1.55":	"‘कम्मं खो मे कातब्बं भविस्सति, कम्मं खो पन मे करोन्तेन न सुकरं बुद्धानं सासनं मनसि कातुं, हन्दाहं वीरियं आरभामि अप्पत्तस्स पत्तिया अनधिगतस्स अधिगमाय, असच्छिकतस्स सच्छिकिरियाया’ति। ",
"dn33:3.1.56":	"सो वीरियं आरभति अप्पत्तस्स पत्तिया, अनधिगतस्स अधिगमाय असच्छिकतस्स सच्छिकिरियाय। ",
"dn33:3.1.57":	"इदं पठमं आरम्भवत्थु। ",
"dn33:3.1.58":	"पुन चपरं, आवुसो, भिक्खुना कम्मं कतं होति। ",
"dn33:3.1.59":	"तस्स एवं होति: ",
"dn33:3.1.60":	"‘अहं खो कम्मं अकासिं, कम्मं खो पनाहं करोन्तो नासक्खिं बुद्धानं सासनं मनसि कातुं, हन्दाहं वीरियं आरभामि …पे… ",
"dn33:3.1.61":	"सो वीरियं आरभति … ",
"dn33:3.1.62":	"इदं दुतियं आरम्भवत्थु। ",
"dn33:3.1.63":	"पुन चपरं, आवुसो, भिक्खुना मग्गो गन्तब्बो होति। ",
"dn33:3.1.64":	"तस्स एवं होति: ",
"dn33:3.1.65":	"‘मग्गो खो मे गन्तब्बो भविस्सति, मग्गं खो पन मे गच्छन्तेन न सुकरं बुद्धानं सासनं मनसि कातुं। ",
"dn33:3.1.66":	"हन्दाहं वीरियं आरभामि …पे… ",
"dn33:3.1.67":	"सो वीरियं आरभति … ",
"dn33:3.1.68":	"इदं ततियं आरम्भवत्थु। ",
"dn33:3.1.69":	"पुन चपरं, आवुसो, भिक्खुना मग्गो गतो होति। ",
"dn33:3.1.70":	"तस्स एवं होति: ",
"dn33:3.1.71":	"‘अहं खो मग्गं अगमासिं, मग्गं खो पनाहं गच्छन्तो नासक्खिं बुद्धानं सासनं मनसि कातुं, हन्दाहं वीरियं आरभामि …पे… ",
"dn33:3.1.72":	"सो वीरियं आरभति … ",
"dn33:3.1.73":	"इदं चतुत्थं आरम्भवत्थु। ",
"dn33:3.1.74":	"पुन चपरं, आवुसो, भिक्खु गामं वा निगमं वा पिण्डाय चरन्तो न लभति लूखस्स वा पणीतस्स वा भोजनस्स यावदत्थं पारिपूरिं। ",
"dn33:3.1.75":	"तस्स एवं होति: ",
"dn33:3.1.76":	"‘अहं खो गामं वा निगमं वा पिण्डाय चरन्तो नालत्थं लूखस्स वा पणीतस्स वा भोजनस्स यावदत्थं पारिपूरिं, तस्स मे कायो लहुको कम्मञ्ञो, हन्दाहं वीरियं आरभामि …पे… ",
"dn33:3.1.77":	"सो वीरियं आरभति … ",
"dn33:3.1.78":	"इदं पञ्चमं आरम्भवत्थु। ",
"dn33:3.1.79":	"पुन चपरं, आवुसो, भिक्खु गामं वा निगमं वा पिण्डाय चरन्तो लभति लूखस्स वा पणीतस्स वा भोजनस्स यावदत्थं पारिपूरिं। ",
"dn33:3.1.80":	"तस्स एवं होति: ",
"dn33:3.1.81":	"‘अहं खो गामं वा निगमं वा पिण्डाय चरन्तो अलत्थं लूखस्स वा पणीतस्स वा भोजनस्स यावदत्थं पारिपूरिं, तस्स मे कायो बलवा कम्मञ्ञो, हन्दाहं वीरियं आरभामि …पे… ",
"dn33:3.1.82":	"सो वीरियं आरभति … ",
"dn33:3.1.83":	"इदं छट्ठं आरम्भवत्थु। ",
"dn33:3.1.84":	"पुन चपरं, आवुसो, भिक्खुनो उप्पन्नो होति अप्पमत्तको आबाधो। ",
"dn33:3.1.85":	"तस्स एवं होति: ",
"dn33:3.1.86":	"‘उप्पन्नो खो मे अयं अप्पमत्तको आबाधो, ठानं खो पनेतं विज्जति यं मे आबाधो पवड्ढेय्य, हन्दाहं वीरियं आरभामि …पे… ",
"dn33:3.1.87":	"सो वीरियं आरभति … ",
"dn33:3.1.88":	"इदं सत्तमं आरम्भवत्थु। ",
"dn33:3.1.89":	"पुन चपरं, आवुसो, भिक्खु गिलाना वुट्ठितो होति अचिरवुट्ठितो गेलञ्ञा। ",
"dn33:3.1.90":	"तस्स एवं होति: ",
"dn33:3.1.91":	"‘अहं खो गिलाना वुट्ठितो अचिरवुट्ठितो गेलञ्ञा, ठानं खो पनेतं विज्जति यं मे आबाधो पच्चुदावत्तेय्य, हन्दाहं वीरियं आरभामि अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाया’ति। ",
"dn33:3.1.92":	"सो वीरियं आरभति अप्पत्तस्स पत्तिया अनधिगतस्स अधिगमाय असच्छिकतस्स सच्छिकिरियाय। ",
"dn33:3.1.93":	"इदं अट्ठमं आरम्भवत्थु। ",
"dn33:3.1.94":	"अट्ठ दानवत्थूनि। ",
"dn33:3.1.95":	"आसज्ज दानं देति, भया दानं देति, ‘अदासि मे’ति दानं देति, ‘दस्सति मे’ति दानं देति, ‘साहु दानन्’ति दानं देति, ‘अहं पचामि, इमे न पचन्ति, नारहामि पचन्तो अपचन्तानं दानं न दातुन्’ति दानं देति, ‘इदं मे दानं ददतो कल्याणो कित्तिसद्दो अब्भुग्गच्छती’ति दानं देति। ",
"dn33:3.1.96":	"चित्तालङ्कारचित्तपरिक्खारत्थं दानं देति। ",
"dn33:3.1.97":	"अट्ठ दानूपपत्तियो। ",
"dn33:3.1.98":	"इधावुसो, एकच्चो दानं देति समणस्स वा ब्राह्मणस्स वा अन्नं पानं वत्थं यानं मालागन्धविलेपनं सेय्यावसथपदीपेय्यं। ",
"dn33:3.1.99":	"सो यं देति तं पच्चासीसति। ",
"dn33:3.1.100":	"सो पस्सति खत्तियमहासालं वा ब्राह्मणमहासालं वा गहपतिमहासालं वा पञ्चहि कामगुणेहि समप्पितं समङ्गीभूतं परिचारयमानं। ",
"dn33:3.1.101":	"तस्स एवं होति: ",
"dn33:3.1.102":	"‘अहो वताहं कायस्स भेदा परं मरणा खत्तियमहासालानं वा ब्राह्मणमहासालानं वा गहपतिमहासालानं वा सहब्यतं उपपज्जेय्यन्’ति। ",
"dn33:3.1.103":	"सो तं चित्तं दहति, तं चित्तं अधिट्ठाति, तं चित्तं भावेति, तस्स तं चित्तं हीने विमुत्तं उत्तरि अभावितं तत्रूपपत्तिया संवत्तति। ",
"dn33:3.1.104":	"तञ्च खो सीलवतो वदामि नो दुस्सीलस्स। ",
"dn33:3.1.105":	"इज्झतावुसो, सीलवतो चेतोपणिधि विसुद्धत्ता। ",
"dn33:3.1.106":	"पुन चपरं, आवुसो, इधेकच्चो दानं देति समणस्स वा ब्राह्मणस्स वा अन्नं पानं …पे… सेय्यावसथपदीपेय्यं। ",
"dn33:3.1.107":	"सो यं देति तं पच्चासीसति। ",
"dn33:3.1.108":	"तस्स सुतं होति: ",
"dn33:3.1.109":	"‘चातुमहाराजिका देवा दीघायुका वण्णवन्तो सुखबहुला’ति। ",
"dn33:3.1.110":	"तस्स एवं होति: ",
"dn33:3.1.111":	"‘अहो वताहं कायस्स भेदा परं मरणा चातुमहाराजिकानं देवानं सहब्यतं उपपज्जेय्यन्’ति। ",
"dn33:3.1.112":	"सो तं चित्तं दहति, तं चित्तं अधिट्ठाति, तं चित्तं भावेति, तस्स तं चित्तं हीने विमुत्तं उत्तरि अभावितं तत्रूपपत्तिया संवत्तति। ",
"dn33:3.1.113":	"तञ्च खो सीलवतो वदामि नो दुस्सीलस्स। ",
"dn33:3.1.114":	"इज्झतावुसो, सीलवतो चेतोपणिधि विसुद्धत्ता। ",
"dn33:3.1.115":	"पुन चपरं, आवुसो, इधेकच्चो दानं देति समणस्स वा ब्राह्मणस्स वा अन्नं पानं …पे… सेय्यावसथपदीपेय्यं। ",
"dn33:3.1.116":	"सो यं देति तं पच्चासीसति। ",
"dn33:3.1.117":	"तस्स सुतं होति: ",
"dn33:3.1.118":	"‘तावतिंसा देवा …पे… ",
"dn33:3.1.119":	"यामा देवा …पे… ",
"dn33:3.1.120":	"तुसिता देवा …पे… ",
"dn33:3.1.121":	"निम्मानरती देवा …पे… ",
"dn33:3.1.122":	"परनिम्मितवसवत्ती देवा दीघायुका वण्णवन्तो सुखबहुला’ति। ",
"dn33:3.1.123":	"तस्स एवं होति: ",
"dn33:3.1.124":	"‘अहो वताहं कायस्स भेदा परं मरणा परनिम्मितवसवत्तीनं देवानं सहब्यतं उपपज्जेय्यन्’ति। ",
"dn33:3.1.125":	"सो तं चित्तं दहति, तं चित्तं अधिट्ठाति, तं चित्तं भावेति, तस्स तं चित्तं हीने विमुत्तं उत्तरि अभावितं तत्रूपपत्तिया संवत्तति। ",
"dn33:3.1.126":	"तञ्च खो सीलवतो वदामि नो दुस्सीलस्स। ",
"dn33:3.1.127":	"इज्झतावुसो, सीलवतो चेतोपणिधि विसुद्धत्ता। ",
"dn33:3.1.128":	"पुन चपरं, आवुसो, इधेकच्चो दानं देति समणस्स वा ब्राह्मणस्स वा अन्नं पानं वत्थं यानं मालागन्धविलेपनं सेय्यावसथपदीपेय्यं। ",
"dn33:3.1.129":	"सो यं देति तं पच्चासीसति। ",
"dn33:3.1.130":	"तस्स सुतं होति: ",
"dn33:3.1.131":	"‘ब्रह्मकायिका देवा दीघायुका वण्णवन्तो सुखबहुला’ति। ",
"dn33:3.1.132":	"तस्स एवं होति: ",
"dn33:3.1.133":	"‘अहो वताहं कायस्स भेदा परं मरणा ब्रह्मकायिकानं देवानं सहब्यतं उपपज्जेय्यन्’ति। ",
"dn33:3.1.134":	"सो तं चित्तं दहति, तं चित्तं अधिट्ठाति, तं चित्तं भावेति, तस्स तं चित्तं हीने विमुत्तं उत्तरि अभावितं तत्रूपपत्तिया संवत्तति। ",
"dn33:3.1.135":	"तञ्च खो सीलवतो वदामि नो दुस्सीलस्स; ",
"dn33:3.1.136":	"वीतरागस्स नो सरागस्स। ",
"dn33:3.1.137":	"इज्झतावुसो, सीलवतो चेतोपणिधि वीतरागत्ता। ",
"dn33:3.1.138":	"अट्ठ परिसा—",
"dn33:3.1.139":	"खत्तियपरिसा, ब्राह्मणपरिसा, गहपतिपरिसा, समणपरिसा, चातुमहाराजिकपरिसा, तावतिंसपरिसा, मारपरिसा, ब्रह्मपरिसा। ",
"dn33:3.1.140":	"अट्ठ लोकधम्मा—",
"dn33:3.1.141":	"लाभो च, अलाभो च, यसो च, अयसो च, निन्दा च, पसंसा च, सुखञ्च, दुक्खञ्च। ",
"dn33:3.1.142":	"अट्ठ अभिभायतनानि। ",
"dn33:3.1.143":	"अज्झत्तं रूपसञ्ञी एको बहिद्धा रूपानि पस्सति परित्तानि सुवण्णदुब्बण्णानि, ‘तानि अभिभुय्य जानामि पस्सामी’ति एवंसञ्ञी होति। ",
"dn33:3.1.144":	"इदं पठमं अभिभायतनं। ",
"dn33:3.1.145":	"अज्झत्तं रूपसञ्ञी एको बहिद्धा रूपानि पस्सति अप्पमाणानि सुवण्णदुब्बण्णानि, ‘तानि अभिभुय्य जानामि पस्सामी’ति—",
"dn33:3.1.146":	"एवंसञ्ञी होति। ",
"dn33:3.1.147":	"इदं दुतियं अभिभायतनं। ",
"dn33:3.1.148":	"अज्झत्तं अरूपसञ्ञी एको बहिद्धा रूपानि पस्सति परित्तानि सुवण्णदुब्बण्णानि, ‘तानि अभिभुय्य जानामि पस्सामी’ति एवंसञ्ञी होति। ",
"dn33:3.1.149":	"इदं ततियं अभिभायतनं। ",
"dn33:3.1.150":	"अज्झत्तं अरूपसञ्ञी एको बहिद्धा रूपानि पस्सति अप्पमाणानि सुवण्णदुब्बण्णानि, ‘तानि अभिभुय्य जानामि पस्सामी’ति एवंसञ्ञी होति। ",
"dn33:3.1.151":	"इदं चतुत्थं अभिभायतनं। ",
"dn33:3.1.152":	"अज्झत्तं अरूपसञ्ञी एको बहिद्धा रूपानि पस्सति नीलानि नीलवण्णानि नीलनिदस्सनानि नीलनिभासानि। ",
"dn33:3.1.153":	"सेय्यथापि नाम उमापुप्फं नीलं नीलवण्णं नीलनिदस्सनं नीलनिभासं, सेय्यथा वा पन तं वत्थं बाराणसेय्यकं उभतोभागविमट्ठं नीलं नीलवण्णं नीलनिदस्सनं नीलनिभासं; ",
"dn33:3.1.154":	"एवमेव अज्झत्तं अरूपसञ्ञी एको बहिद्धा रूपानि पस्सति नीलानि नीलवण्णानि नीलनिदस्सनानि नीलनिभासानि, ‘तानि अभिभुय्य जानामि पस्सामी’ति एवंसञ्ञी होति। ",
"dn33:3.1.155":	"इदं पञ्चमं अभिभायतनं। ",
"dn33:3.1.156":	"अज्झत्तं अरूपसञ्ञी एको बहिद्धा रूपानि पस्सति पीतानि पीतवण्णानि पीतनिदस्सनानि पीतनिभासानि। ",
"dn33:3.1.157":	"सेय्यथापि नाम कणिकारपुप्फं पीतं पीतवण्णं पीतनिदस्सनं पीतनिभासं, सेय्यथा वा पन तं वत्थं बाराणसेय्यकं उभतोभागविमट्ठं पीतं पीतवण्णं पीतनिदस्सनं पीतनिभासं; ",
"dn33:3.1.158":	"एवमेव अज्झत्तं अरूपसञ्ञी एको बहिद्धा रूपानि पस्सति पीतानि पीतवण्णानि पीतनिदस्सनानि पीतनिभासानि, ‘तानि अभिभुय्य जानामि पस्सामी’ति एवंसञ्ञी होति। ",
"dn33:3.1.159":	"इदं छट्ठं अभिभायतनं। ",
"dn33:3.1.160":	"अज्झत्तं अरूपसञ्ञी एको बहिद्धा रूपानि पस्सति लोहितकानि लोहितकवण्णानि लोहितकनिदस्सनानि लोहितकनिभासानि। ",
"dn33:3.1.161":	"सेय्यथापि नाम बन्धुजीवकपुप्फं लोहितकं लोहितकवण्णं लोहितकनिदस्सनं लोहितकनिभासं, सेय्यथा वा पन तं वत्थं बाराणसेय्यकं उभतोभागविमट्ठं लोहितकं लोहितकवण्णं लोहितकनिदस्सनं लोहितकनिभासं; ",
"dn33:3.1.162":	"एवमेव अज्झत्तं अरूपसञ्ञी एको बहिद्धा रूपानि पस्सति लोहितकानि लोहितकवण्णानि लोहितकनिदस्सनानि लोहितकनिभासानि, ‘तानि अभिभुय्य जानामि पस्सामी’ति एवंसञ्ञी होति। ",
"dn33:3.1.163":	"इदं सत्तमं अभिभायतनं। ",
"dn33:3.1.164":	"अज्झत्तं अरूपसञ्ञी एको बहिद्धा रूपानि पस्सति ओदातानि ओदातवण्णानि ओदातनिदस्सनानि ओदातनिभासानि। ",
"dn33:3.1.165":	"सेय्यथापि नाम ओसधितारका ओदाता ओदातवण्णा ओदातनिदस्सना ओदातनिभासा, सेय्यथा वा पन तं वत्थं बाराणसेय्यकं उभतोभागविमट्ठं ओदातं ओदातवण्णं ओदातनिदस्सनं ओदातनिभासं; ",
"dn33:3.1.166":	"एवमेव अज्झत्तं अरूपसञ्ञी एको बहिद्धा रूपानि पस्सति ओदातानि ओदातवण्णानि ओदातनिदस्सनानि ओदातनिभासानि, ‘तानि अभिभुय्य जानामि पस्सामी’ति एवंसञ्ञी होति। ",
"dn33:3.1.167":	"इदं अट्ठमं अभिभायतनं। ",
"dn33:3.1.168":	"अट्ठ विमोक्खा। ",
"dn33:3.1.169":	"रूपी रूपानि पस्सति। ",
"dn33:3.1.170":	"अयं पठमो विमोक्खो। ",
"dn33:3.1.171":	"अज्झत्तं अरूपसञ्ञी बहिद्धा रूपानि पस्सति। ",
"dn33:3.1.172":	"अयं दुतियो विमोक्खो। ",
"dn33:3.1.173":	"सुभन्तेव अधिमुत्तो होति। ",
"dn33:3.1.174":	"अयं ततियो विमोक्खो। ",
"dn33:3.1.175":	"सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा ‘अनन्तो आकासो’ति आकासानञ्चायतनं उपसम्पज्ज विहरति। ",
"dn33:3.1.176":	"अयं चतुत्थो विमोक्खो। ",
"dn33:3.1.177":	"सब्बसो आकासानञ्चायतनं समतिक्कम्म ‘अनन्तं विञ्ञाणन्’ति विञ्ञाणञ्चायतनं उपसम्पज्ज विहरति। ",
"dn33:3.1.178":	"अयं पञ्चमो विमोक्खो। ",
"dn33:3.1.179":	"सब्बसो विञ्ञाणञ्चायतनं समतिक्कम्म ‘नत्थि किञ्ची’ति आकिञ्चञ्ञायतनं उपसम्पज्ज विहरति। ",
"dn33:3.1.180":	"अयं छट्ठो विमोक्खो। ",
"dn33:3.1.181":	"सब्बसो आकिञ्चञ्ञायतनं समतिक्कम्म नेवसञ्ञानासञ्ञायतनं उपसम्पज्ज विहरति। ",
"dn33:3.1.182":	"अयं सत्तमो विमोक्खो। ",
"dn33:3.1.183":	"सब्बसो नेवसञ्ञानासञ्ञायतनं समतिक्कम्म सञ्ञावेदयितनिरोधं उपसम्पज्ज विहरति। ",
"dn33:3.1.184":	"अयं अट्ठमो विमोक्खो। ",
"dn33:3.1.185":	"इमे खो, आवुसो, तेन भगवता जानता पस्सता अरहता सम्मासम्बुद्धेन अट्ठ धम्मा सम्मदक्खाता; ",
"dn33:3.1.186":	"तत्थ सब्बेहेव सङ्गायितब्बं …पे… अत्थाय हिताय सुखाय देवमनुस्सानं। ",
"dn33:3.2.0":	"९। नवक ",
"dn33:3.2.1":	"अत्थि खो, आवुसो, तेन भगवता जानता पस्सता अरहता सम्मासम्बुद्धेन नव धम्मा सम्मदक्खाता; ",
"dn33:3.2.2":	"तत्थ सब्बेहेव सङ्गायितब्बं …पे… अत्थाय हिताय सुखाय देवमनुस्सानं। ",
"dn33:3.2.3":	"कतमे नव? ",
"dn33:3.2.4":	"नव आघातवत्थूनि। ",
"dn33:3.2.5":	"‘अनत्थं मे अचरी’ति आघातं बन्धति; ",
"dn33:3.2.6":	"‘अनत्थं मे चरती’ति आघातं बन्धति; ",
"dn33:3.2.7":	"‘अनत्थं मे चरिस्सती’ति आघातं बन्धति; ",
"dn33:3.2.8":	"‘पियस्स मे मनापस्स अनत्थं अचरी’ति आघातं बन्धति …पे… ",
"dn33:3.2.9":	"अनत्थं चरतीति आघातं बन्धति …पे… ",
"dn33:3.2.10":	"अनत्थं चरिस्सतीति आघातं बन्धति; ",
"dn33:3.2.11":	"‘अप्पियस्स मे अमनापस्स अत्थं अचरी’ति आघातं बन्धति …पे… ",
"dn33:3.2.12":	"अत्थं चरतीति आघातं बन्धति …पे… ",
"dn33:3.2.13":	"अत्थं चरिस्सतीति आघातं बन्धति। ",
"dn33:3.2.14":	"नव आघातपटिविनया। ",
"dn33:3.2.15":	"‘अनत्थं मे अचरि, तं कुतेत्थ लब्भा’ति आघातं पटिविनेति; ",
"dn33:3.2.16":	"‘अनत्थं मे चरति, तं कुतेत्थ लब्भा’ति आघातं पटिविनेति; ",
"dn33:3.2.17":	"‘अनत्थं मे चरिस्सति, तं कुतेत्थ लब्भा’ति आघातं पटिविनेति; ",
"dn33:3.2.18":	"‘पियस्स मे मनापस्स अनत्थं अचरि …पे… ",
"dn33:3.2.19":	"अनत्थं चरति …पे… ",
"dn33:3.2.20":	"अनत्थं चरिस्सति, तं कुतेत्थ लब्भा’ति आघातं पटिविनेति; ",
"dn33:3.2.21":	"‘अप्पियस्स मे अमनापस्स अत्थं अचरि …पे… ",
"dn33:3.2.22":	"अत्थं चरति …पे… ",
"dn33:3.2.23":	"अत्थं चरिस्सति, तं कुतेत्थ लब्भा’ति आघातं पटिविनेति। ",
"dn33:3.2.24":	"नव सत्तावासा। ",
"dn33:3.2.25":	"सन्तावुसो, सत्ता नानत्तकाया नानत्तसञ्ञिनो, सेय्यथापि मनुस्सा एकच्चे च देवा एकच्चे च विनिपातिका। ",
"dn33:3.2.26":	"अयं पठमो सत्तावासो। ",
"dn33:3.2.27":	"सन्तावुसो, सत्ता नानत्तकाया एकत्तसञ्ञिनो, सेय्यथापि देवा ब्रह्मकायिका पठमाभिनिब्बत्ता। ",
"dn33:3.2.28":	"अयं दुतियो सत्तावासो। ",
"dn33:3.2.29":	"सन्तावुसो, सत्ता एकत्तकाया नानत्तसञ्ञिनो, सेय्यथापि देवा आभस्सरा। ",
"dn33:3.2.30":	"अयं ततियो सत्तावासो। ",
"dn33:3.2.31":	"सन्तावुसो, सत्ता एकत्तकाया एकत्तसञ्ञिनो, सेय्यथापि देवा सुभकिण्हा। ",
"dn33:3.2.32":	"अयं चतुत्थो सत्तावासो। ",
"dn33:3.2.33":	"सन्तावुसो, सत्ता असञ्ञिनो अप्पटिसंवेदिनो, सेय्यथापि देवा असञ्ञसत्ता। ",
"dn33:3.2.34":	"अयं पञ्चमो सत्तावासो। ",
"dn33:3.2.35":	"सन्तावुसो, सत्ता सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा ‘अनन्तो आकासो’ति आकासानञ्चायतनूपगा। ",
"dn33:3.2.36":	"अयं छट्ठो सत्तावासो। ",
"dn33:3.2.37":	"सन्तावुसो, सत्ता सब्बसो आकासानञ्चायतनं समतिक्कम्म ‘अनन्तं विञ्ञाणन्’ति विञ्ञाणञ्चायतनूपगा। ",
"dn33:3.2.38":	"अयं सत्तमो सत्तावासो। ",
"dn33:3.2.39":	"सन्तावुसो, सत्ता सब्बसो विञ्ञाणञ्चायतनं समतिक्कम्म ‘नत्थि किञ्ची’ति आकिञ्चञ्ञायतनूपगा। ",
"dn33:3.2.40":	"अयं अट्ठमो सत्तावासो। ",
"dn33:3.2.41":	"सन्तावुसो, सत्ता सब्बसो आकिञ्चञ्ञायतनं समतिक्कम्म नेवसञ्ञानासञ्ञायतनूपगा। ",
"dn33:3.2.42":	"अयं नवमो सत्तावासो। ",
"dn33:3.2.43":	"नव अक्खणा असमया ब्रह्मचरियवासाय। ",
"dn33:3.2.44":	"इधावुसो, तथागतो च लोके उप्पन्नो होति अरहं सम्मासम्बुद्धो, धम्मो च देसियति ओपसमिको परिनिब्बानिको सम्बोधगामी सुगतप्पवेदितो। ",
"dn33:3.2.45":	"अयञ्च पुग्गलो निरयं उपपन्नो होति। ",
"dn33:3.2.46":	"अयं पठमो अक्खणो असमयो ब्रह्मचरियवासाय। ",
"dn33:3.2.47":	"पुन चपरं, आवुसो, तथागतो च लोके उप्पन्नो होति अरहं सम्मासम्बुद्धो, धम्मो च देसियति ओपसमिको परिनिब्बानिको सम्बोधगामी सुगतप्पवेदितो। ",
"dn33:3.2.48":	"अयञ्च पुग्गलो तिरच्छानयोनिं उपपन्नो होति। ",
"dn33:3.2.49":	"अयं दुतियो अक्खणो असमयो ब्रह्मचरियवासाय। ",
"dn33:3.2.50":	"पुन चपरं …पे… ",
"dn33:3.2.51":	"पेत्तिविसयं उपपन्नो होति। ",
"dn33:3.2.52":	"अयं ततियो अक्खणो असमयो ब्रह्मचरियवासाय। ",
"dn33:3.2.53":	"पुन चपरं …पे… ",
"dn33:3.2.54":	"असुरकायं उपपन्नो होति। ",
"dn33:3.2.55":	"अयं चतुत्थो अक्खणो असमयो ब्रह्मचरियवासाय। ",
"dn33:3.2.56":	"पुन चपरं …पे… ",
"dn33:3.2.57":	"अञ्ञतरं दीघायुकं देवनिकायं उपपन्नो होति। ",
"dn33:3.2.58":	"अयं पञ्चमो अक्खणो असमयो ब्रह्मचरियवासाय। ",
"dn33:3.2.59":	"पुन चपरं …पे… ",
"dn33:3.2.60":	"पच्चन्तिमेसु जनपदेसु पच्चाजातो होति मिलक्खेसु अविञ्ञातारेसु, यत्थ नत्थि गति भिक्खूनं भिक्खुनीनं उपासकानं उपासिकानं। ",
"dn33:3.2.61":	"अयं छट्ठो अक्खणो असमयो ब्रह्मचरियवासाय। ",
"dn33:3.2.62":	"पुन चपरं …पे… ",
"dn33:3.2.63":	"मज्झिमेसु जनपदेसु पच्चाजातो होति। सो च होति मिच्छादिट्ठिको विपरीतदस्सनो: ",
"dn33:3.2.64":	"‘नत्थि दिन्नं, नत्थि यिट्ठं, नत्थि हुतं, नत्थि सुकतदुक्कटानं कम्मानं फलं विपाको, नत्थि अयं लोको, नत्थि परो लोको, नत्थि माता, नत्थि पिता, नत्थि सत्ता ओपपातिका, नत्थि लोके समणब्राह्मणा सम्मग्गता सम्मापटिपन्ना ये इमञ्च लोकं परञ्च लोकं सयं अभिञ्ञा सच्छिकत्वा पवेदेन्ती’ति। ",
"dn33:3.2.65":	"अयं सत्तमो अक्खणो असमयो ब्रह्मचरियवासाय। ",
"dn33:3.2.66":	"पुन चपरं …पे… ",
"dn33:3.2.67":	"मज्झिमेसु जनपदेसु पच्चाजातो होति। सो च होति दुप्पञ्ञो जळो एळमूगो, नप्पटिबलो सुभासितदुब्भासितानमत्थमञ्ञातुं। ",
"dn33:3.2.68":	"अयं अट्ठमो अक्खणो असमयो ब्रह्मचरियवासाय। ",
"dn33:3.2.69":	"पुन चपरं, आवुसो, तथागतो च लोके न उप्पन्नो होति अरहं सम्मासम्बुद्धो, ",
"dn33:3.2.70":	"धम्मो च न देसियति ओपसमिको परिनिब्बानिको सम्बोधगामी सुगतप्पवेदितो। अयञ्च पुग्गलो मज्झिमेसु जनपदेसु पच्चाजातो होति, सो च होति पञ्ञवा अजळो अनेळमूगो, पटिबलो सुभासितदुब्भासितानमत्थमञ्ञातुं। ",
"dn33:3.2.71":	"अयं नवमो अक्खणो असमयो ब्रह्मचरियवासाय। ",
"dn33:3.2.72":	"नव अनुपुब्बविहारा। ",
"dn33:3.2.73":	"इधावुसो, भिक्खु विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति। ",
"dn33:3.2.74":	"वितक्कविचारानं वूपसमा …पे… दुतियं झानं उपसम्पज्ज विहरति। ",
"dn33:3.2.75":	"पीतिया च विरागा …पे… ततियं झानं उपसम्पज्ज विहरति। ",
"dn33:3.2.76":	"सुखस्स च पहाना …पे… चतुत्थं झानं उपसम्पज्ज विहरति। ",
"dn33:3.2.77":	"सब्बसो रूपसञ्ञानं समतिक्कमा …पे… आकासानञ्चायतनं उपसम्पज्ज विहरति। ",
"dn33:3.2.78":	"सब्बसो आकासानञ्चायतनं समतिक्कम्म ‘अनन्तं विञ्ञाणन्’ति विञ्ञाणञ्चायतनं उपसम्पज्ज विहरति। ",
"dn33:3.2.79":	"सब्बसो विञ्ञाणञ्चायतनं समतिक्कम्म ‘नत्थि किञ्ची’ति आकिञ्चञ्ञायतनं उपसम्पज्ज विहरति। ",
"dn33:3.2.80":	"सब्बसो आकिञ्चञ्ञायतनं समतिक्कम्म नेवसञ्ञानासञ्ञायतनं उपसम्पज्ज विहरति। ",
"dn33:3.2.81":	"सब्बसो नेवसञ्ञानासञ्ञायतनं समतिक्कम्म सञ्ञावेदयितनिरोधं उपसम्पज्ज विहरति। ",
"dn33:3.2.82":	"नव अनुपुब्बनिरोधा। ",
"dn33:3.2.83":	"पठमं झानं समापन्नस्स कामसञ्ञा निरुद्धा होति। ",
"dn33:3.2.84":	"दुतियं झानं समापन्नस्स वितक्कविचारा निरुद्धा होन्ति। ",
"dn33:3.2.85":	"ततियं झानं समापन्नस्स पीति निरुद्धा होति। ",
"dn33:3.2.86":	"चतुत्थं झानं समापन्नस्स अस्सासपस्सास्सा निरुद्धा होन्ति। ",
"dn33:3.2.87":	"आकासानञ्चायतनं समापन्नस्स रूपसञ्ञा निरुद्धा होति। ",
"dn33:3.2.88":	"विञ्ञाणञ्चायतनं समापन्नस्स आकासानञ्चायतनसञ्ञा निरुद्धा होति। ",
"dn33:3.2.89":	"आकिञ्चञ्ञायतनं समापन्नस्स विञ्ञाणञ्चायतनसञ्ञा निरुद्धा होति। ",
"dn33:3.2.90":	"नेवसञ्ञानासञ्ञायतनं समापन्नस्स आकिञ्चञ्ञायतनसञ्ञा निरुद्धा होति। ",
"dn33:3.2.91":	"सञ्ञावेदयितनिरोधं समापन्नस्स सञ्ञा च वेदना च निरुद्धा होन्ति। ",
"dn33:3.2.92":	"इमे खो, आवुसो, तेन भगवता जानता पस्सता अरहता सम्मासम्बुद्धेन नव धम्मा सम्मदक्खाता। ",
"dn33:3.2.93":	"तत्थ सब्बेहेव सङ्गायितब्बं …पे… अत्थाय हिताय सुखाय देवमनुस्सानं। ",
"dn33:3.3.0":	"१०। दसक ",
"dn33:3.3.1":	"अत्थि खो, आवुसो, तेन भगवता जानता पस्सता अरहता सम्मासम्बुद्धेन दस धम्मा सम्मदक्खाता। ",
"dn33:3.3.2":	"तत्थ सब्बेहेव सङ्गायितब्बं …पे… अत्थाय हिताय सुखाय देवमनुस्सानं। ",
"dn33:3.3.3":	"कतमे दस? ",
"dn33:3.3.4":	"दस नाथकरणा धम्मा। ",
"dn33:3.3.5":	"इधावुसो, भिक्खु सीलवा होति। पातिमोक्खसंवरसंवुतो विहरति आचारगोचरसम्पन्नो, अणुमत्तेसु वज्जेसु भयदस्सावी समादाय सिक्खति सिक्खापदेसु। ",
"dn33:3.3.6":	"यंपावुसो, भिक्खु सीलवा होति, पातिमोक्खसंवरसंवुतो विहरति, आचारगोचरसम्पन्नो, अणुमत्तेसु वज्जेसु भयदस्सावी समादाय सिक्खति सिक्खापदेसु। ",
"dn33:3.3.7":	"अयम्पि धम्मो नाथकरणो। ",
"dn33:3.3.8":	"पुन चपरं, आवुसो, भिक्खु बहुस्सुतो होति सुतधरो सुतसन्निचयो। ये ते धम्मा आदिकल्याणा मज्झेकल्याणा परियोसानकल्याणा सात्था सब्यञ्जना केवलपरिपुण्णं परिसुद्धं ब्रह्मचरियं अभिवदन्ति, तथारूपास्स धम्मा बहुस्सुता होन्ति धाता वचसा परिचिता मनसानुपेक्खिता दिट्ठिया सुप्पटिविद्धा। ",
"dn33:3.3.9":	"यंपावुसो, भिक्खु बहुस्सुतो होति …पे… दिट्ठिया सुप्पटिविद्धा। ",
"dn33:3.3.10":	"अयम्पि धम्मो नाथकरणो। ",
"dn33:3.3.11":	"पुन चपरं, आवुसो, भिक्खु कल्याणमित्तो होति कल्याणसहायो कल्याणसम्पवङ्को। ",
"dn33:3.3.12":	"यंपावुसो, भिक्खु कल्याणमित्तो होति कल्याणसहायो कल्याणसम्पवङ्को। ",
"dn33:3.3.13":	"अयम्पि धम्मो नाथकरणो। ",
"dn33:3.3.14":	"पुन चपरं, आवुसो, भिक्खु सुवचो होति सोवचस्सकरणेहि धम्मेहि समन्नागतो खमो पदक्खिणग्गाही अनुसासनिं। ",
"dn33:3.3.15":	"यंपावुसो, भिक्खु सुवचो होति …पे… पदक्खिणग्गाही अनुसासनिं। ",
"dn33:3.3.16":	"अयम्पि धम्मो नाथकरणो। ",
"dn33:3.3.17":	"पुन चपरं, आवुसो, भिक्खु यानि तानि सब्रह्मचारीनं उच्चावचानि किङ्करणीयानि, तत्थ दक्खो होति अनलसो तत्रुपायाय वीमंसाय समन्नागतो, अलं कातुं अलं संविधातुं। ",
"dn33:3.3.18":	"यंपावुसो, भिक्खु यानि तानि सब्रह्मचारीनं …पे… अलं संविधातुं। ",
"dn33:3.3.19":	"अयम्पि धम्मो नाथकरणो। ",
"dn33:3.3.20":	"पुन चपरं, आवुसो, भिक्खु धम्मकामो होति पियसमुदाहारो, अभिधम्मे अभिविनये उळारपामोज्जो। ",
"dn33:3.3.21":	"यंपावुसो, भिक्खु धम्मकामो होति …पे… उळारपामोज्जो। ",
"dn33:3.3.22":	"अयम्पि धम्मो नाथकरणो। ",
"dn33:3.3.23":	"पुन चपरं, आवुसो, भिक्खु सन्तुट्ठो होति इतरीतरेहि चीवरपिण्डपातसेनासनगिलानप्पच्चयभेसज्जपरिक्खारेहि। ",
"dn33:3.3.24":	"यंपावुसो, भिक्खु सन्तुट्ठो होति …पे… परिक्खारेहि। ",
"dn33:3.3.25":	"अयम्पि धम्मो नाथकरणो। ",
"dn33:3.3.26":	"पुन चपरं, आवुसो, भिक्खु आरद्धवीरियो विहरति अकुसलानं धम्मानं पहानाय कुसलानं धम्मानं उपसम्पदाय, थामवा दळ्हपरक्कमो अनिक्खित्तधुरो कुसलेसु धम्मेसु। ",
"dn33:3.3.27":	"यंपावुसो, भिक्खु आरद्धवीरियो विहरति …पे… अनिक्खित्तधुरो कुसलेसु धम्मेसु। ",
"dn33:3.3.28":	"अयम्पि धम्मो नाथकरणो। ",
"dn33:3.3.29":	"पुन चपरं, आवुसो, भिक्खु सतिमा होति परमेन सतिनेपक्केन समन्नागतो चिरकतम्पि चिरभासितम्पि सरिता अनुस्सरिता। ",
"dn33:3.3.30":	"यंपावुसो, भिक्खु सतिमा होति …पे… सरिता अनुस्सरिता। ",
"dn33:3.3.31":	"अयम्पि धम्मो नाथकरणो। ",
"dn33:3.3.32":	"पुन चपरं, आवुसो, भिक्खु पञ्ञवा होति, उदयत्थगामिनिया पञ्ञाय समन्नागतो अरियाय निब्बेधिकाय सम्मादुक्खक्खयगामिनिया। ",
"dn33:3.3.33":	"यंपावुसो, भिक्खु पञ्ञवा होति …पे… सम्मादुक्खक्खयगामिनिया। ",
"dn33:3.3.34":	"अयम्पि धम्मो नाथकरणो। ",
"dn33:3.3.35":	"दस कसिणायतनानि। ",
"dn33:3.3.36":	"पथवीकसिणमेको सञ्जानाति, उद्धं अधो तिरियं अद्वयं अप्पमाणं। ",
"dn33:3.3.37":	"आपोकसिणमेको सञ्जानाति …पे… ",
"dn33:3.3.38":	"तेजोकसिणमेको सञ्जानाति … ",
"dn33:3.3.39":	"वायोकसिणमेको सञ्जानाति … ",
"dn33:3.3.40":	"नीलकसिणमेको सञ्जानाति … ",
"dn33:3.3.41":	"पीतकसिणमेको सञ्जानाति … ",
"dn33:3.3.42":	"लोहितकसिणमेको सञ्जानाति … ",
"dn33:3.3.43":	"ओदातकसिणमेको सञ्जानाति … ",
"dn33:3.3.44":	"आकासकसिणमेको सञ्जानाति … ",
"dn33:3.3.45":	"विञ्ञाणकसिणमेको सञ्जानाति, उद्धं अधो तिरियं अद्वयं अप्पमाणं। ",
"dn33:3.3.46":	"दस अकुसलकम्मपथा—",
"dn33:3.3.47":	"पाणातिपातो, अदिन्नादानं, कामेसुमिच्छाचारो, मुसावादो, पिसुणा वाचा, फरुसा वाचा, सम्फप्पलापो, अभिज्झा, ब्यापादो, मिच्छादिट्ठि। ",
"dn33:3.3.48":	"दस कुसलकम्मपथा—",
"dn33:3.3.49":	"पाणातिपाता वेरमणी, अदिन्नादाना वेरमणी, कामेसुमिच्छाचारा वेरमणी, मुसावादा वेरमणी, पिसुणाय वाचाय वेरमणी, फरुसाय वाचाय वेरमणी, सम्फप्पलापा वेरमणी, अनभिज्झा, अब्यापादो, सम्मादिट्ठि। ",
"dn33:3.3.50":	"दस अरियवासा। ",
"dn33:3.3.51":	"इधावुसो, भिक्खु पञ्चङ्गविप्पहीनो होति, छळङ्गसमन्नागतो, एकारक्खो, चतुरापस्सेनो, पणुन्नपच्चेकसच्चो, समवयसट्ठेसनो, अनाविलसङ्कप्पो, पस्सद्धकायसङ्खारो, सुविमुत्तचित्तो, सुविमुत्तपञ्ञो। ",
"dn33:3.3.52":	"कथञ्चावुसो, भिक्खु पञ्चङ्गविप्पहीनो होति? ",
"dn33:3.3.53":	"इधावुसो, भिक्खुनो कामच्छन्दो पहीनो होति, ब्यापादो पहीनो होति, थिनमिद्धं पहीनं होति, उद्धच्चकुक्कुच्चं पहीनं होति, विचिकिच्छा पहीना होति। ",
"dn33:3.3.54":	"एवं खो, आवुसो, भिक्खु पञ्चङ्गविप्पहीनो होति। ",
"dn33:3.3.55":	"कथञ्चावुसो, भिक्खु छळङ्गसमन्नागतो होति? ",
"dn33:3.3.56":	"इधावुसो, भिक्खु चक्खुना रूपं दिस्वा नेव सुमनो होति न दुम्मनो, उपेक्खको विहरति सतो सम्पजानो। ",
"dn33:3.3.57":	"सोतेन सद्दं सुत्वा …पे… ",
"dn33:3.3.58":	"मनसा धम्मं विञ्ञाय नेव सुमनो होति न दुम्मनो, उपेक्खको विहरति सतो सम्पजानो। ",
"dn33:3.3.59":	"एवं खो, आवुसो, भिक्खु छळङ्गसमन्नागतो होति। ",
"dn33:3.3.60":	"कथञ्चावुसो, भिक्खु एकारक्खो होति? ",
"dn33:3.3.61":	"इधावुसो, भिक्खु सतारक्खेन चेतसा समन्नागतो होति। ",
"dn33:3.3.62":	"एवं खो, आवुसो, भिक्खु एकारक्खो होति। ",
"dn33:3.3.63":	"कथञ्चावुसो, भिक्खु चतुरापस्सेनो होति? ",
"dn33:3.3.64":	"इधावुसो, भिक्खु सङ्खायेकं पटिसेवति, सङ्खायेकं अधिवासेति, सङ्खायेकं परिवज्जेति, सङ्खायेकं विनोदेति। ",
"dn33:3.3.65":	"एवं खो, आवुसो, भिक्खु चतुरापस्सेनो होति। ",
"dn33:3.3.66":	"कथञ्चावुसो, भिक्खु पणुन्नपच्चेकसच्चो होति? ",
"dn33:3.3.67":	"इधावुसो, भिक्खुनो यानि तानि पुथुसमणब्राह्मणानं पुथुपच्चेकसच्चानि, सब्बानि तानि नुन्नानि होन्ति पणुन्नानि चत्तानि वन्तानि मुत्तानि पहीनानि पटिनिस्सट्ठानि। ",
"dn33:3.3.68":	"एवं खो, आवुसो, भिक्खु पणुन्नपच्चेकसच्चो होति। ",
"dn33:3.3.69":	"कथञ्चावुसो, भिक्खु समवयसट्ठेसनो होति? ",
"dn33:3.3.70":	"इधावुसो, भिक्खुनो कामेसना पहीना होति, भवेसना पहीना होति, ब्रह्मचरियेसना पटिप्पस्सद्धा। ",
"dn33:3.3.71":	"एवं खो, आवुसो, भिक्खु समवयसट्ठेसनो होति। ",
"dn33:3.3.72":	"कथञ्चावुसो, भिक्खु अनाविलसङ्कप्पो होति? ",
"dn33:3.3.73":	"इधावुसो, भिक्खुनो कामसङ्कप्पो पहीनो होति, ब्यापादसङ्कप्पो पहीनो होति, विहिंसासङ्कप्पो पहीनो होति। ",
"dn33:3.3.74":	"एवं खो, आवुसो, भिक्खु अनाविलसङ्कप्पो होति। ",
"dn33:3.3.75":	"कथञ्चावुसो, भिक्खु पस्सद्धकायसङ्खारो होति? ",
"dn33:3.3.76":	"इधावुसो, भिक्खु सुखस्स च पहाना दुक्खस्स च पहाना पुब्बेव सोमनस्सदोमनस्सानं अत्थङ्गमा अदुक्खमसुखं उपेक्खासतिपारिसुद्धिं चतुत्थं झानं उपसम्पज्ज विहरति। ",
"dn33:3.3.77":	"एवं खो, आवुसो, भिक्खु पस्सद्धकायसङ्खारो होति। ",
"dn33:3.3.78":	"कथञ्चावुसो, भिक्खु सुविमुत्तचित्तो होति? ",
"dn33:3.3.79":	"इधावुसो, भिक्खुनो रागा चित्तं विमुत्तं होति, दोसा चित्तं विमुत्तं होति, मोहा चित्तं विमुत्तं होति। ",
"dn33:3.3.80":	"एवं खो, आवुसो, भिक्खु सुविमुत्तचित्तो होति। ",
"dn33:3.3.81":	"कथञ्चावुसो, भिक्खु सुविमुत्तपञ्ञो होति? ",
"dn33:3.3.82":	"इधावुसो, भिक्खु ‘रागो मे पहीनो उच्छिन्नमूलो तालावत्थुकतो अनभावङ्कतो आयतिं अनुप्पादधम्मो’ति पजानाति। ",
"dn33:3.3.83":	"‘दोसो मे पहीनो उच्छिन्नमूलो तालावत्थुकतो अनभावङ्कतो आयतिं अनुप्पादधम्मो’ति पजानाति। ",
"dn33:3.3.84":	"‘मोहो मे पहीनो उच्छिन्नमूलो तालावत्थुकतो अनभावङ्कतो आयतिं अनुप्पादधम्मो’ति पजानाति। ",
"dn33:3.3.85":	"एवं खो, आवुसो, भिक्खु सुविमुत्तपञ्ञो होति। ",
"dn33:3.3.86":	"दस असेक्खा धम्मा—",
"dn33:3.3.87":	"असेक्खा सम्मादिट्ठि, असेक्खो सम्मासङ्कप्पो, असेक्खा सम्मावाचा, असेक्खो सम्माकम्मन्तो, असेक्खो सम्माआजीवो, असेक्खो सम्मावायामो, असेक्खा सम्मासति, असेक्खो सम्मासमाधि, असेक्खं सम्माञाणं, असेक्खा सम्माविमुत्ति। ",
"dn33:3.3.88":	"इमे खो, आवुसो, तेन भगवता जानता पस्सता अरहता सम्मासम्बुद्धेन दस धम्मा सम्मदक्खाता। ",
"dn33:3.3.89":	"तत्थ सब्बेहेव सङ्गायितब्बं न विवदितब्बं, यथयिदं ब्रह्मचरियं अद्धनियं अस्स चिरट्ठितिकं, तदस्स बहुजनहिताय बहुजनसुखाय लोकानुकम्पाय अत्थाय हिताय सुखाय देवमनुस्सानन्”ति। ",
"dn33:3.4.1":	"अथ खो भगवा उट्ठहित्वा आयस्मन्तं सारिपुत्तं आमन्तेसि: ",
"dn33:3.4.2":	"“साधु साधु, सारिपुत्त, ",
"dn33:3.4.3":	"साधु खो त्वं, सारिपुत्त, भिक्खूनं सङ्गीतिपरियायं अभासी”ति। ",
"dn33:3.4.4":	"इदमवोचायस्मा सारिपुत्तो, समनुञ्ञो सत्था अहोसि। ",
"dn33:3.4.5":	"अत्तमना ते भिक्खू आयस्मतो सारिपुत्तस्स भासितं अभिनन्दुन्ति। ",
"dn33:3.4.6":	"सङ्गीतिसुत्तं निट्ठितं दसमं। "
}	
