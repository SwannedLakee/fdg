{	
"dn30:0.1":	"दीघ निकाय ३० ",
"dn30:0.2":	"लक्खणसुत्त ",
"dn30:1.1.1":	"एवं मे सुतं—",
"dn30:1.1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"dn30:1.1.3":	"तत्र खो भगवा भिक्खू आमन्तेसि: ",
"dn30:1.1.4":	"“भिक्खवो”ति। ",
"dn30:1.1.5":	"“भद्दन्ते”ति ते भिक्खू भगवतो पच्चस्सोसुं। ",
"dn30:1.1.6":	"भगवा एतदवोच: ",
"dn30:1.1.7":	"“द्वत्तिंसिमानि, भिक्खवे, महापुरिसस्स महापुरिसलक्खणानि, येहि समन्नागतस्स महापुरिसस्स द्वेव गतियो भवन्ति अनञ्ञा। ",
"dn30:1.1.8":	"सचे अगारं अज्झावसति, राजा होति चक्कवत्ती धम्मिको धम्मराजा चातुरन्तो विजितावी जनपदत्थावरियप्पत्तो सत्तरतनसमन्नागतो। ",
"dn30:1.1.9":	"तस्सिमानि सत्त रतनानि भवन्ति; ",
"dn30:1.1.10":	"सेय्यथिदं—चक्करतनं हत्थिरतनं अस्सरतनं मणिरतनं इत्थिरतनं गहपतिरतनं परिणायकरतनमेव सत्तमं। ",
"dn30:1.1.11":	"परोसहस्सं खो पनस्स पुत्ता भवन्ति सूरा वीरङ्गरूपा परसेनप्पमद्दना। ",
"dn30:1.1.12":	"सो इमं पथविं सागरपरियन्तं अदण्डेन असत्थेन धम्मेन अभिविजिय अज्झावसति। ",
"dn30:1.1.13":	"सचे खो पन अगारस्मा अनगारियं पब्बजति, अरहं होति सम्मासम्बुद्धो लोके विवट्टच्छदो। ",
"dn30:1.2.1":	"कतमानि च तानि, भिक्खवे, द्वत्तिंस महापुरिसस्स महापुरिसलक्खणानि, येहि समन्नागतस्स महापुरिसस्स द्वेव गतियो भवन्ति अनञ्ञा? ",
"dn30:1.2.2":	"सचे अगारं अज्झावसति, राजा होति चक्कवत्ती …पे… ",
"dn30:1.2.3":	"सचे खो पन अगारस्मा अनगारियं पब्बजति, अरहं होति सम्मासम्बुद्धो लोके विवट्टच्छदो। ",
"dn30:1.2.4":	"इध, भिक्खवे, महापुरिसो सुप्पतिट्ठितपादो होति। यम्पि, भिक्खवे, महापुरिसो सुप्पतिट्ठितपादो होति, इदम्पि, भिक्खवे, महापुरिसस्स महापुरिसलक्खणं भवति। ",
"dn30:1.2.5":	"पुन चपरं, भिक्खवे, महापुरिसस्स हेट्ठापादतलेसु चक्कानि जातानि होन्ति सहस्सारानि सनेमिकानि सनाभिकानि सब्बाकारपरिपूरानि। यम्पि, भिक्खवे, महापुरिसस्स हेट्ठापादतलेसु चक्कानि जातानि होन्ति सहस्सारानि सनेमिकानि सनाभिकानि सब्बाकारपरिपूरानि, इदम्पि, भिक्खवे, महापुरिसस्स महापुरिसलक्खणं भवति। ",
"dn30:1.2.6":	"पुन चपरं, भिक्खवे, महापुरिसो आयतपण्हि होति …पे… ",
"dn30:1.2.7":	"दीघङ्गुलि होति … ",
"dn30:1.2.8":	"मुदुतलुनहत्थपादो होति … ",
"dn30:1.2.9":	"जालहत्थपादो होति … ",
"dn30:1.2.10":	"उस्सङ्खपादो होति … ",
"dn30:1.2.11":	"एणिजङ्घो होति … ",
"dn30:1.2.12":	"ठितकोव अनोनमन्तो उभोहि पाणितलेहि जण्णुकानि परिमसति परिमज्जति … ",
"dn30:1.2.13":	"कोसोहितवत्थगुय्हो होति … ",
"dn30:1.2.14":	"सुवण्णवण्णो होति कञ्चनसन्निभत्तचो … ",
"dn30:1.2.15":	"सुखुमच्छवि होति, सुखुमत्ता छविया रजोजल्लं काये न उपलिम्पति … ",
"dn30:1.2.16":	"एकेकलोमो होति, एकेकानि लोमानि लोमकूपेसु जातानि … ",
"dn30:1.2.17":	"उद्धग्गलोमो होति, उद्धग्गानि लोमानि जातानि नीलानि अञ्जनवण्णानि कुण्डलावट्टानि दक्खिणावट्टकजातानि … ",
"dn30:1.2.18":	"ब्रह्मुजुगत्तो होति … ",
"dn30:1.2.19":	"सत्तुस्सदो होति … ",
"dn30:1.2.20":	"सीहपुब्बद्धकायो होति … ",
"dn30:1.2.21":	"चितन्तरंसो होति … ",
"dn30:1.2.22":	"निग्रोधपरिमण्डलो होति, यावतक्वस्स कायो तावतक्वस्स ब्यामो यावतक्वस्स ब्यामो तावतक्वस्स कायो … ",
"dn30:1.2.23":	"समवट्टक्खन्धो होति … ",
"dn30:1.2.24":	"रसग्गसग्गी होति … ",
"dn30:1.2.25":	"सीहहनु होति … ",
"dn30:1.2.26":	"चत्तालीसदन्तो होति … ",
"dn30:1.2.27":	"समदन्तो होति … ",
"dn30:1.2.28":	"अविरळदन्तो होति … ",
"dn30:1.2.29":	"सुसुक्कदाठो होति … ",
"dn30:1.2.30":	"पहूतजिव्हो होति … ",
"dn30:1.2.31":	"ब्रह्मस्सरो होति करवीकभाणी … ",
"dn30:1.2.32":	"अभिनीलनेत्तो होति … ",
"dn30:1.2.33":	"गोपखुमो होति … ",
"dn30:1.2.34":	"उण्णा भमुकन्तरे जाता होति, ओदाता मुदुतूलसन्निभा। यम्पि, भिक्खवे, महापुरिसस्स उण्णा भमुकन्तरे जाता होति, ओदाता मुदुतूलसन्निभा, इदम्पि, भिक्खवे, महापुरिसस्स महापुरिसलक्खणं भवति। ",
"dn30:1.2.35":	"पुन चपरं, भिक्खवे, महापुरिसो उण्हीससीसो होति। यम्पि, भिक्खवे, महापुरिसो उण्हीससीसो होति, इदम्पि, भिक्खवे, महापुरिसस्स महापुरिसलक्खणं भवति। ",
"dn30:1.3.1":	"इमानि खो तानि, भिक्खवे, द्वत्तिंस महापुरिसस्स महापुरिसलक्खणानि, येहि समन्नागतस्स महापुरिसस्स द्वेव गतियो भवन्ति अनञ्ञा। ",
"dn30:1.3.2":	"सचे अगारं अज्झावसति, राजा होति चक्कवत्ती …पे… ",
"dn30:1.3.3":	"सचे खो पन अगारस्मा अनगारियं पब्बजति, अरहं होति सम्मासम्बुद्धो लोके विवट्टच्छदो। ",
"dn30:1.3.4":	"इमानि खो, भिक्खवे, द्वत्तिंस महापुरिसस्स महापुरिसलक्खणानि बाहिरकापि इसयो धारेन्ति, नो च खो ते जानन्ति: ",
"dn30:1.3.5":	"‘इमस्स कम्मस्स कटत्ता इदं लक्खणं पटिलभती’ति। ",
"dn30:1.4.0":	"१। सुप्पतिट्ठितपादतालक्खणं ",
"dn30:1.4.1":	"यम्पि, भिक्खवे, तथागतो पुरिमं जातिं पुरिमं भवं पुरिमं निकेतं पुब्बे मनुस्सभूतो समानो दळ्हसमादानो अहोसि कुसलेसु धम्मेसु, अवत्थितसमादानो कायसुचरिते वचीसुचरिते मनोसुचरिते दानसंविभागे सीलसमादाने उपोसथुपवासे मत्तेय्यताय पेत्तेय्यताय सामञ्ञताय ब्रह्मञ्ञताय कुले जेट्ठापचायिताय अञ्ञतरञ्ञतरेसु च अधिकुसलेसु धम्मेसु। ",
"dn30:1.4.2":	"सो तस्स कम्मस्स कटत्ता उपचितत्ता उस्सन्नत्ता विपुलत्ता कायस्स भेदा परं मरणा सुगतिं सग्गं लोकं उपपज्जति। ",
"dn30:1.4.3":	"सो तत्थ अञ्ञे देवे दसहि ठानेहि अधिग्गण्हाति दिब्बेन आयुना दिब्बेन वण्णेन दिब्बेन सुखेन दिब्बेन यसेन दिब्बेन आधिपतेय्येन दिब्बेहि रूपेहि दिब्बेहि सद्देहि दिब्बेहि गन्धेहि दिब्बेहि रसेहि दिब्बेहि फोट्ठब्बेहि। ",
"dn30:1.4.4":	"सो ततो चुतो इत्थत्तं आगतो समानो इमं महापुरिसलक्खणं पटिलभति। ",
"dn30:1.4.5":	"सुप्पतिट्ठितपादो होति। ",
"dn30:1.4.6":	"समं पादं भूमियं निक्खिपति, समं उद्धरति, समं सब्बावन्तेहि पादतलेहि भूमिं फुसति। ",
"dn30:1.5.1":	"सो तेन लक्खणेन समन्नागतो सचे अगारं अज्झावसति, राजा होति चक्कवत्ती धम्मिको धम्मराजा चातुरन्तो विजितावी जनपदत्थावरियप्पत्तो सत्तरतनसमन्नागतो। ",
"dn30:1.5.2":	"तस्सिमानि सत्त रतनानि भवन्ति; ",
"dn30:1.5.3":	"सेय्यथिदं—चक्करतनं हत्थिरतनं अस्सरतनं मणिरतनं इत्थिरतनं गहपतिरतनं परिणायकरतनमेव सत्तमं। ",
"dn30:1.5.4":	"परोसहस्सं खो पनस्स पुत्ता भवन्ति सूरा वीरङ्गरूपा परसेनप्पमद्दना। ",
"dn30:1.5.5":	"सो इमं पथविं सागरपरियन्तं अखिलमनिमित्तमकण्टकं इद्धं फीतं खेमं सिवं निरब्बुदं अदण्डेन असत्थेन धम्मेन अभिविजिय अज्झावसति। ",
"dn30:1.5.6":	"राजा समानो किं लभति? ",
"dn30:1.5.7":	"अक्खम्भियो होति केनचि मनुस्सभूतेन पच्चत्थिकेन पच्चामित्तेन। ",
"dn30:1.5.8":	"राजा समानो इदं लभति। ",
"dn30:1.5.9":	"सचे खो पन अगारस्मा अनगारियं पब्बजति, अरहं होति सम्मासम्बुद्धो लोके विवट्टच्छदो। ",
"dn30:1.5.10":	"बुद्धो समानो किं लभति? ",
"dn30:1.5.11":	"अक्खम्भियो होति अब्भन्तरेहि वा बाहिरेहि वा पच्चत्थिकेहि पच्चामित्तेहि रागेन वा दोसेन वा मोहेन वा समणेन वा ब्राह्मणेन वा देवेन वा मारेन वा ब्रह्मुना वा केनचि वा लोकस्मिं। ",
"dn30:1.5.12":	"बुद्धो समानो इदं लभति”। ",
"dn30:1.5.13":	"एतमत्थं भगवा अवोच। ",
"dn30:1.6.1":	"तत्थेतं वुच्चति: ",
"dn30:1.6.2":	"“सच्चे च धम्मे च दमे च संयमे, ",
"dn30:1.6.3":	"सोचेय्यसीलालयुपोसथेसु च; ",
"dn30:1.6.4":	"दाने अहिंसाय असाहसे रतो, ",
"dn30:1.6.5":	"दळ्हं समादाय समत्तमाचरि। ",
"dn30:1.6.6":	"सो तेन कम्मेन दिवं समक्कमि, ",
"dn30:1.6.7":	"सुखञ्च खिड्डारतियो च अन्वभि; ",
"dn30:1.6.8":	"ततो चवित्वा पुनरागतो इध, ",
"dn30:1.6.9":	"समेहि पादेहि फुसी वसुन्धरं। ",
"dn30:1.6.10":	"ब्याकंसु वेय्यञ्जनिका समागता, ",
"dn30:1.6.11":	"समप्पतिट्ठस्स न होति खम्भना; ",
"dn30:1.6.12":	"गिहिस्स वा पब्बजितस्स वा पुन, ",
"dn30:1.6.13":	"तं लक्खणं भवति तदत्थजोतकं। ",
"dn30:1.6.14":	"अक्खम्भियो होति अगारमावसं, ",
"dn30:1.6.15":	"पराभिभू सत्तुभि नप्पमद्दनो; ",
"dn30:1.6.16":	"मनुस्सभूतेनिध होति केनचि, ",
"dn30:1.6.17":	"अक्खम्भियो तस्स फलेन कम्मुनो। ",
"dn30:1.6.18":	"सचे च पब्बज्जमुपेति तादिसो, ",
"dn30:1.6.19":	"नेक्खम्मछन्दाभिरतो विचक्खणो; ",
"dn30:1.6.20":	"अग्गो न सो गच्छति जातु खम्भनं, ",
"dn30:1.6.21":	"नरुत्तमो एस हि तस्स धम्मता”ति। ",
"dn30:1.7.0":	"२। पादतलचक्कलक्खणं ",
"dn30:1.7.1":	"“यम्पि, भिक्खवे, तथागतो पुरिमं जातिं पुरिमं भवं पुरिमं निकेतं पुब्बे मनुस्सभूतो समानो ",
"dn30:1.7.2":	"बहुजनस्स सुखावहो अहोसि, उब्बेगौत्तासभयं अपनुदिता, धम्मिकञ्च रक्खावरणगुत्तिं संविधाता, सपरिवारञ्च दानं अदासि। ",
"dn30:1.7.3":	"सो तस्स कम्मस्स कटत्ता उपचितत्ता उस्सन्नत्ता विपुलत्ता कायस्स भेदा परं मरणा सुगतिं सग्गं लोकं उपपज्जति …पे… ",
"dn30:1.7.4":	"सो ततो चुतो इत्थत्तं आगतो समानो इमं महापुरिसलक्खणं पटिलभति। ",
"dn30:1.7.5":	"हेट्ठापादतलेसु चक्कानि जातानि होन्ति सहस्सारानि सनेमिकानि सनाभिकानि सब्बाकारपरिपूरानि सुविभत्तन्तरानि। ",
"dn30:1.8.1":	"सो तेन लक्खणेन समन्नागतो सचे अगारं अज्झावसति, राजा होति चक्कवत्ती …पे… ",
"dn30:1.8.2":	"राजा समानो किं लभति? ",
"dn30:1.8.3":	"महापरिवारो होति; ",
"dn30:1.8.4":	"महास्स होन्ति परिवारा ब्राह्मणगहपतिका नेगमजानपदा गणकमहामत्ता अनीकट्ठा दोवारिका अमच्चा पारिसज्जा राजानो भोगिया कुमारा। ",
"dn30:1.8.5":	"राजा समानो इदं लभति। ",
"dn30:1.8.6":	"सचे खो पन अगारस्मा अनगारियं पब्बजति, अरहं होति सम्मासम्बुद्धो लोके विवट्टच्छदो। ",
"dn30:1.8.7":	"बुद्धो समानो किं लभति? ",
"dn30:1.8.8":	"महापरिवारो होति; ",
"dn30:1.8.9":	"महास्स होन्ति परिवारा भिक्खू भिक्खुनियो उपासका उपासिकायो देवा मनुस्सा असुरा नागा गन्धब्बा। ",
"dn30:1.8.10":	"बुद्धो समानो इदं लभति”। ",
"dn30:1.8.11":	"एतमत्थं भगवा अवोच। ",
"dn30:1.9.1":	"तत्थेतं वुच्चति: ",
"dn30:1.9.2":	"“पुरे पुरत्था पुरिमासु जातिसु, ",
"dn30:1.9.3":	"मनुस्सभूतो बहुनं सुखावहो; ",
"dn30:1.9.4":	"उब्भेगौत्तासभयापनूदनो, ",
"dn30:1.9.5":	"गुत्तीसु रक्खावरणेसु उस्सुको। ",
"dn30:1.9.6":	"सो तेन कम्मेन दिवं समक्कमि, ",
"dn30:1.9.7":	"सुखञ्च खिड्डारतियो च अन्वभि; ",
"dn30:1.9.8":	"ततो चवित्वा पुनरागतो इध, ",
"dn30:1.9.9":	"चक्कानि पादेसु दुवेसु विन्दति। ",
"dn30:1.9.10":	"समन्तनेमीनि सहस्सरानि च, ",
"dn30:1.9.11":	"ब्याकंसु वेय्यञ्जनिका समागता; ",
"dn30:1.9.12":	"दिस्वा कुमारं सतपुञ्ञलक्खणं, ",
"dn30:1.9.13":	"परिवारवा हेस्सति सत्तुमद्दनो। ",
"dn30:1.9.14":	"तथा हि चक्कानि समन्तनेमिनि, ",
"dn30:1.9.15":	"सचे न पब्बज्जमुपेति तादिसो; ",
"dn30:1.9.16":	"वत्तेति चक्कं पथविं पसासति, ",
"dn30:1.9.17":	"तस्सानुयन्ताध भवन्ति खत्तिया। ",
"dn30:1.9.18":	"महायसं सम्परिवारयन्ति नं, ",
"dn30:1.9.19":	"सचे च पब्बज्जमुपेति तादिसो; ",
"dn30:1.9.20":	"नेक्खम्मछन्दाभिरतो विचक्खणो, ",
"dn30:1.9.21":	"देवा मनुस्सासुरसक्करक्खसा। ",
"dn30:1.9.22":	"गन्धब्बनागा विहगा चतुप्पदा, ",
"dn30:1.9.23":	"अनुत्तरं देवमनुस्सपूजितं; ",
"dn30:1.9.24":	"महायसं सम्परिवारयन्ति नन्”ति। ",
"dn30:1.10.0":	"३–५। आयतपण्हितादितिलक्खणं ",
"dn30:1.10.1":	"“यम्पि, भिक्खवे, तथागतो पुरिमं जातिं पुरिमं भवं पुरिमं निकेतं पुब्बे मनुस्सभूतो समानो ",
"dn30:1.10.2":	"पाणातिपातं पहाय पाणातिपाता पटिविरतो अहोसि निहितदण्डो निहितसत्थो लज्जी दयापन्नो, सब्बपाणभूतहितानुकम्पी विहासि। ",
"dn30:1.10.3":	"सो तस्स कम्मस्स कटत्ता उपचितत्ता उस्सन्नत्ता विपुलत्ता …पे… ",
"dn30:1.10.4":	"सो ततो चुतो इत्थत्तं आगतो समानो इमानि तीणि महापुरिसलक्खणानि पटिलभति। ",
"dn30:1.10.5":	"आयतपण्हि च होति, दीघङ्गुलि च ब्रह्मुजुगत्तो च। ",
"dn30:1.11.1":	"सो तेहि लक्खणेहि समन्नागतो सचे अगारं अज्झावसति, राजा होति चक्कवत्ती …पे… ",
"dn30:1.11.2":	"राजा समानो किं लभति? ",
"dn30:1.11.3":	"दीघायुको होति चिरट्ठितिको, दीघमायुं पालेति, न सक्का होति अन्तरा जीविता वोरोपेतुं केनचि मनुस्सभूतेन पच्चत्थिकेन पच्चामित्तेन। ",
"dn30:1.11.4":	"राजा समानो इदं लभति …पे… ",
"dn30:1.11.5":	"बुद्धो समानो किं लभति? ",
"dn30:1.11.6":	"दीघायुको होति चिरट्ठितिको, दीघमायुं पालेति, न सक्का होति अन्तरा जीविता वोरोपेतुं पच्चत्थिकेहि पच्चामित्तेहि समणेन वा ब्राह्मणेन वा देवेन वा मारेन वा ब्रह्मुना वा केनचि वा लोकस्मिं। ",
"dn30:1.11.7":	"बुद्धो समानो इदं लभति”। ",
"dn30:1.11.8":	"एतमत्थं भगवा अवोच। ",
"dn30:1.12.1":	"तत्थेतं वुच्चति: ",
"dn30:1.12.2":	"“मारणवधभयत्तनो विदित्वा, ",
"dn30:1.12.3":	"पटिविरतो परं मारणायहोसि; ",
"dn30:1.12.4":	"तेन सुचरितेन सग्गमगमा, ",
"dn30:1.12.5":	"सुकतफलविपाकमनुभोसि। ",
"dn30:1.12.6":	"चविय पुनरिधागतो समानो, ",
"dn30:1.12.7":	"पटिलभति इध तीणि लक्खणानि; ",
"dn30:1.12.8":	"भवति विपुलदीघपासण्हिको, ",
"dn30:1.12.9":	"ब्रह्माव सुजु सुभो सुजातगत्तो। ",
"dn30:1.12.10":	"सुभुजो सुसु सुसण्ठितो सुजातो, ",
"dn30:1.12.11":	"मुदुतलुनङ्गुलियस्स होन्ति; ",
"dn30:1.12.12":	"दीघा तीभि पुरिसवरग्गलक्खणेहि, ",
"dn30:1.12.13":	"चिरयपनाय कुमारमादिसन्ति। ",
"dn30:1.12.14":	"भवति यदि गिही चिरं यपेति, ",
"dn30:1.12.15":	"चिरतरं पब्बजति यदि ततो हि; ",
"dn30:1.12.16":	"यापयति च वसिद्धिभावनाय, ",
"dn30:1.12.17":	"इति दीघायुकताय तं निमित्तन्”ति। ",
"dn30:1.13.0":	"६। सत्तुस्सदतालक्खणं ",
"dn30:1.13.1":	"“यम्पि, भिक्खवे, तथागतो पुरिमं जातिं पुरिमं भवं पुरिमं निकेतं पुब्बे मनुस्सभूतो समानो ",
"dn30:1.13.2":	"दाता अहोसि पणीतानं रसितानं खादनीयानं भोजनीयानं सायनीयानं लेहनीयानं पानानं। ",
"dn30:1.13.3":	"सो तस्स कम्मस्स कटत्ता …पे… ",
"dn30:1.13.4":	"सो ततो चुतो इत्थत्तं आगतो समानो इमं महापुरिसलक्खणं पटिलभति, सत्तुस्सदो होति, सत्तस्स उस्सदा होन्ति; ",
"dn30:1.13.5":	"उभोसु हत्थेसु उस्सदा होन्ति, उभोसु पादेसु उस्सदा होन्ति, उभोसु अंसकूटेसु उस्सदा होन्ति, खन्धे उस्सदो होति। ",
"dn30:1.14.1":	"सो तेन लक्खणेन समन्नागतो सचे अगारं अज्झावसति, राजा होति चक्कवत्ती …पे… ",
"dn30:1.14.2":	"राजा समानो किं लभति? ",
"dn30:1.14.3":	"लाभी होति पणीतानं रसितानं खादनीयानं भोजनीयानं सायनीयानं लेहनीयानं पानानं। ",
"dn30:1.14.4":	"राजा समानो इदं लभति …पे… ",
"dn30:1.14.5":	"बुद्धो समानो किं लभति? ",
"dn30:1.14.6":	"लाभी होति पणीतानं रसितानं खादनीयानं भोजनीयानं सायनीयानं लेहनीयानं पानानं। ",
"dn30:1.14.7":	"बुद्धो समानो इदं लभति”। ",
"dn30:1.14.8":	"एतमत्थं भगवा अवोच। ",
"dn30:1.15.1":	"तत्थेतं वुच्चति: ",
"dn30:1.15.2":	"“खज्जभोज्जमथ लेय्य सायियं, ",
"dn30:1.15.3":	"उत्तमग्गरसदायको अहु; ",
"dn30:1.15.4":	"तेन सो सुचरितेन कम्मुना, ",
"dn30:1.15.5":	"नन्दने चिरमभिप्पमोदति। ",
"dn30:1.15.6":	"सत्त चुस्सदे इधाधिगच्छति, ",
"dn30:1.15.7":	"हत्थपादमुदुतञ्च विन्दति; ",
"dn30:1.15.8":	"आहु ब्यञ्जननिमित्तकोविदा, ",
"dn30:1.15.9":	"खज्जभोज्जरसलाभिताय नं। ",
"dn30:1.15.10":	"यं गिहिस्सपि तदत्थजोतकं, ",
"dn30:1.15.11":	"पब्बज्जम्पि च तदाधिगच्छति; ",
"dn30:1.15.12":	"खज्जभोज्जरसलाभिरुत्तमं, ",
"dn30:1.15.13":	"आहु सब्बगिहिबन्धनच्छिदन्”ति। ",
"dn30:1.16.0":	"७–८। करचरणमुदुजालतालक्खणानि ",
"dn30:1.16.1":	"“यम्पि, भिक्खवे, तथागतो पुरिमं जातिं पुरिमं भवं पुरिमं निकेतं पुब्बे मनुस्सभूतो समानो ",
"dn30:1.16.2":	"चतूहि सङ्गहवत्थूहि जनं सङ्गाहको अहोसि—",
"dn30:1.16.3":	"दानेन पेय्यवज्जेन अत्थचरियाय समानत्तताय। ",
"dn30:1.16.4":	"सो तस्स कम्मस्स कटत्ता …पे… ",
"dn30:1.16.5":	"सो ततो चुतो इत्थत्तं आगतो समानो इमानि द्वे महापुरिसलक्खणानि पटिलभति। ",
"dn30:1.16.6":	"मुदुतलुनहत्थपादो च होति जालहत्थपादो च। ",
"dn30:1.17.1":	"सो तेहि लक्खणेहि समन्नागतो सचे अगारं अज्झावसति, राजा होति चक्कवत्ती …पे… ",
"dn30:1.17.2":	"राजा समानो किं लभति? ",
"dn30:1.17.3":	"सुसङ्गहितपरिजनो होति, सुसङ्गहितास्स होन्ति ब्राह्मणगहपतिका नेगमजानपदा गणकमहामत्ता अनीकट्ठा दोवारिका अमच्चा पारिसज्जा राजानो भोगिया कुमारा। ",
"dn30:1.17.4":	"राजा समानो इदं लभति … ",
"dn30:1.17.5":	"बुद्धो समानो किं लभति? ",
"dn30:1.17.6":	"सुसङ्गहितपरिजनो होति, सुसङ्गहितास्स होन्ति भिक्खू भिक्खुनियो उपासका उपासिकायो देवा मनुस्सा असुरा नागा गन्धब्बा। ",
"dn30:1.17.7":	"बुद्धो समानो इदं लभति”। ",
"dn30:1.17.8":	"एतमत्थं भगवा अवोच। ",
"dn30:1.18.1":	"तत्थेतं वुच्चति: ",
"dn30:1.18.2":	"“दानम्पि चत्थचरियतञ्च, ",
"dn30:1.18.3":	"पियवादितञ्च समानत्ततञ्च; ",
"dn30:1.18.4":	"करियचरियसुसङ्गहं बहूनं, ",
"dn30:1.18.5":	"अनवमतेन गुणेन याति सग्गं। ",
"dn30:1.18.6":	"चविय पुनरिधागतो समानो, ",
"dn30:1.18.7":	"करचरणमुदुतञ्च जालिनो च; ",
"dn30:1.18.8":	"अतिरुचिरसुवग्गुदस्सनेय्यं, ",
"dn30:1.18.9":	"पटिलभति दहरो सुसु कुमारो। ",
"dn30:1.18.10":	"भवति परिजनस्सवो विधेय्यो, ",
"dn30:1.18.11":	"महिमं आवसितो सुसङ्गहितो; ",
"dn30:1.18.12":	"पियवदू हितसुखतं जिगीसमानो, ",
"dn30:1.18.13":	"अभिरुचितानि गुणानि आचरति। ",
"dn30:1.18.14":	"यदि च जहति सब्बकामभोगं, ",
"dn30:1.18.15":	"कथयति धम्मकथं जिनो जनस्स; ",
"dn30:1.18.16":	"वचनपटिकरस्साभिप्पसन्ना, ",
"dn30:1.18.17":	"सुत्वान धम्मानुधम्ममाचरन्ती”ति। ",
"dn30:1.19.0":	"९–१०। उस्सङ्खपाद-उद्धग्गलोमतालक्खणानि ",
"dn30:1.19.1":	"“यम्पि, भिक्खवे, तथागतो पुरिमं जातिं पुरिमं भवं पुरिमं निकेतं पुब्बे मनुस्सभूतो समानो ",
"dn30:1.19.2":	"अत्थूपसंहितं धम्मूपसंहितं वाचं भासिता अहोसि, बहुजनं निदंसेसि, पाणीनं हितसुखावहो धम्मयागी। ",
"dn30:1.19.3":	"सो तस्स कम्मस्स कटत्ता …पे… ",
"dn30:1.19.4":	"सो ततो चुतो इत्थत्तं आगतो समानो इमानि द्वे महापुरिसलक्खणानि पटिलभति। ",
"dn30:1.19.5":	"उस्सङ्खपादो च होति, उद्धग्गलोमो च। ",
"dn30:1.20.1":	"सो तेहि लक्खणेहि समन्नागतो, सचे अगारं अज्झावसति, राजा होति चक्कवत्ती …पे… ",
"dn30:1.20.2":	"राजा समानो किं लभति? ",
"dn30:1.20.3":	"अग्गो च होति सेट्ठो च पामोक्खो च उत्तमो च पवरो च कामभोगीनं। ",
"dn30:1.20.4":	"राजा समानो इदं लभति …पे… ",
"dn30:1.20.5":	"बुद्धो समानो किं लभति? ",
"dn30:1.20.6":	"अग्गो च होति सेट्ठो च पामोक्खो च उत्तमो च पवरो च सब्बसत्तानं। ",
"dn30:1.20.7":	"बुद्धो समानो इदं लभति”। ",
"dn30:1.20.8":	"एतमत्थं भगवा अवोच। ",
"dn30:1.21.1":	"तत्थेतं वुच्चति: ",
"dn30:1.21.2":	"“अत्थधम्मसहितं पुरे गिरं, ",
"dn30:1.21.3":	"एरयं बहुजनं निदंसयि; ",
"dn30:1.21.4":	"पाणिनं हितसुखावहो अहु, ",
"dn30:1.21.5":	"धम्मयागमयजी अमच्छरी। ",
"dn30:1.21.6":	"तेन सो सुचरितेन कम्मुना, ",
"dn30:1.21.7":	"सुग्गतिं वजति तत्थ मोदति; ",
"dn30:1.21.8":	"लक्खणानि च दुवे इधागतो, ",
"dn30:1.21.9":	"उत्तमप्पमुखताय विन्दति। ",
"dn30:1.21.10":	"उब्भमुप्पतितलोमवा ससो, ",
"dn30:1.21.11":	"पादगण्ठिरहु साधुसण्ठिता; ",
"dn30:1.21.12":	"मंसलोहिताचिता तचोत्थता, ",
"dn30:1.21.13":	"उपरिचरणसोभना अहु। ",
"dn30:1.21.14":	"गेहमावसति चे तथाविधो, ",
"dn30:1.21.15":	"अग्गतं वजति कामभोगिनं; ",
"dn30:1.21.16":	"तेन उत्तरितरो न विज्जति, ",
"dn30:1.21.17":	"जम्बुदीपमभिभुय्य इरियति। ",
"dn30:1.21.18":	"पब्बजम्पि च अनोमनिक्कमो, ",
"dn30:1.21.19":	"अग्गतं वजति सब्बपाणिनं; ",
"dn30:1.21.20":	"तेन उत्तरितरो न विज्जति, ",
"dn30:1.21.21":	"सब्बलोकमभिभुय्य विहरती”ति। ",
"dn30:1.22.0":	"११। एणिजङ्घलक्खणं ",
"dn30:1.22.1":	"“यम्पि, भिक्खवे, तथागतो पुरिमं जातिं पुरिमं भवं पुरिमं निकेतं पुब्बे मनुस्सभूतो समानो ",
"dn30:1.22.2":	"सक्कच्चं वाचेता अहोसि सिप्पं वा विज्जं वा चरणं वा कम्मं वा: ",
"dn30:1.22.3":	"‘किन्तिमे खिप्पं विजानेय्युं, खिप्पं पटिपज्जेय्युं, न चिरं किलिस्सेय्युन्’”ति। ",
"dn30:1.22.4":	"सो तस्स कम्मस्स कटत्ता …पे… ",
"dn30:1.22.5":	"सो ततो चुतो इत्थत्तं आगतो समानो इमं महापुरिसलक्खणं पटिलभति। ",
"dn30:1.22.6":	"एणिजङ्घो होति। ",
"dn30:1.23.1":	"सो तेन लक्खणेन समन्नागतो सचे अगारं अज्झावसति, राजा होति चक्कवत्ती …पे… ",
"dn30:1.23.2":	"राजा समानो किं लभति? ",
"dn30:1.23.3":	"यानि तानि राजारहानि राजङ्गानि राजूपभोगानि राजानुच्छविकानि तानि खिप्पं पटिलभति। ",
"dn30:1.23.4":	"राजा समानो इदं लभति …पे… ",
"dn30:1.23.5":	"बुद्धो समानो किं लभति? ",
"dn30:1.23.6":	"यानि तानि समणारहानि समणङ्गानि समणूपभोगानि समणानुच्छविकानि, तानि खिप्पं पटिलभति। ",
"dn30:1.23.7":	"बुद्धो समानो इदं लभति”। ",
"dn30:1.23.8":	"एतमत्थं भगवा अवोच। ",
"dn30:1.24.1":	"तत्थेतं वुच्चति: ",
"dn30:1.24.2":	"“सिप्पेसु विज्जाचरणेसु कम्मेसु, ",
"dn30:1.24.3":	"कथं विजानेय्युं लहुन्ति इच्छति; ",
"dn30:1.24.4":	"यदूपघाताय न होति कस्सचि, ",
"dn30:1.24.5":	"वाचेति खिप्पं न चिरं किलिस्सति। ",
"dn30:1.24.6":	"तं कम्मं कत्वा कुसलं सुखुद्रयं, ",
"dn30:1.24.7":	"जङ्घा मनुञ्ञा लभते सुसण्ठिता; ",
"dn30:1.24.8":	"वट्टा सुजाता अनुपुब्बमुग्गता, ",
"dn30:1.24.9":	"उद्धग्गलोमा सुखुमत्तचोत्थता। ",
"dn30:1.24.10":	"एणेय्यजङ्घोति तमाहु पुग्गलं, ",
"dn30:1.24.11":	"सम्पत्तिया खिप्पमिधाहु लक्खणं; ",
"dn30:1.24.12":	"गेहानुलोमानि यदाभिकङ्खति, ",
"dn30:1.24.13":	"अपब्बजं खिप्पमिधाधिगच्छति। ",
"dn30:1.24.14":	"सचे च पब्बज्जमुपेति तादिसो, ",
"dn30:1.24.15":	"नेक्खम्मछन्दाभिरतो विचक्खणो; ",
"dn30:1.24.16":	"अनुच्छविकस्स यदानुलोमिकं, ",
"dn30:1.24.17":	"तं विन्दति खिप्पमनोमविक्कमो”ति। ",
"dn30:1.25.0":	"१२। सुखुमच्छविलक्खणं ",
"dn30:1.25.1":	"“यम्पि, भिक्खवे, तथागतो पुरिमं जातिं पुरिमं भवं पुरिमं निकेतं पुब्बे मनुस्सभूतो समानो ",
"dn30:1.25.2":	"समणं वा ब्राह्मणं वा उपसङ्कमित्वा परिपुच्छिता अहोसि: ",
"dn30:1.25.3":	"‘किं, भन्ते, कुसलं, किं अकुसलं, किं सावज्जं, किं अनवज्जं, किं सेवितब्बं, किं न सेवितब्बं, किं मे करीयमानं दीघरत्तं अहिताय दुक्खाय अस्स, किं वा पन मे करीयमानं दीघरत्तं हिताय सुखाय अस्सा’ति। ",
"dn30:1.25.4":	"सो तस्स कम्मस्स कटत्ता …पे… ",
"dn30:1.25.5":	"सो ततो चुतो इत्थत्तं आगतो समानो इमं महापुरिसलक्खणं पटिलभति। ",
"dn30:1.25.6":	"सुखुमच्छवि होति, सुखुमत्ता छविया रजोजल्लं काये न उपलिम्पति। ",
"dn30:1.26.1":	"सो तेन लक्खणेन समन्नागतो सचे अगारं अज्झावसति, राजा होति चक्कवत्ती …पे… ",
"dn30:1.26.2":	"राजा समानो किं लभति? ",
"dn30:1.26.3":	"महापञ्ञो होति, नास्स होति कोचि पञ्ञाय सदिसो वा सेट्ठो वा कामभोगीनं। ",
"dn30:1.26.4":	"राजा समानो इदं लभति …पे… ",
"dn30:1.26.5":	"बुद्धो समानो किं लभति? ",
"dn30:1.26.6":	"महापञ्ञो होति पुथुपञ्ञो हासपञ्ञो जवनपञ्ञो तिक्खपञ्ञो निब्बेधिकपञ्ञो, नास्स होति कोचि पञ्ञाय सदिसो वा सेट्ठो वा सब्बसत्तानं। ",
"dn30:1.26.7":	"बुद्धो समानो इदं लभति”। ",
"dn30:1.26.8":	"एतमत्थं भगवा अवोच। ",
"dn30:1.27.1":	"तत्थेतं वुच्चति: ",
"dn30:1.27.2":	"“पुरे पुरत्था पुरिमासु जातिसु, ",
"dn30:1.27.3":	"अञ्ञातुकामो परिपुच्छिता अहु; ",
"dn30:1.27.4":	"सुस्सूसिता पब्बजितं उपासिता, ",
"dn30:1.27.5":	"अत्थन्तरो अत्थकथं निसामयि। ",
"dn30:1.27.6":	"पञ्ञापटिलाभगतेन कम्मुना, ",
"dn30:1.27.7":	"मनुस्सभूतो सुखुमच्छवी अहु; ",
"dn30:1.27.8":	"ब्याकंसु उप्पादनिमित्तकोविदा, ",
"dn30:1.27.9":	"सुखुमानि अत्थानि अवेच्च दक्खिति। ",
"dn30:1.27.10":	"सचे न पब्बज्जमुपेति तादिसो, ",
"dn30:1.27.11":	"वत्तेति चक्कं पथविं पसासति; ",
"dn30:1.27.12":	"अत्थानुसिट्ठीसु परिग्गहेसु च, ",
"dn30:1.27.13":	"न तेन सेय्यो सदिसो च विज्जति। ",
"dn30:1.27.14":	"सचे च पब्बज्जमुपेति तादिसो, ",
"dn30:1.27.15":	"नेक्खम्मछन्दाभिरतो विचक्खणो; ",
"dn30:1.27.16":	"पञ्ञाविसिट्ठं लभते अनुत्तरं, ",
"dn30:1.27.17":	"पप्पोति बोधिं वरभूरिमेधसो”ति। ",
"dn30:1.28.0":	"१३। सुवण्णवण्णलक्खणं ",
"dn30:1.28.1":	"“यम्पि, भिक्खवे, तथागतो पुरिमं जातिं पुरिमं भवं पुरिमं निकेतं पुब्बे मनुस्सभूतो समानो ",
"dn30:1.28.2":	"अक्कोधनो अहोसि अनुपायासबहुलो, ",
"dn30:1.28.3":	"बहुम्पि वुत्तो समानो नाभिसज्जि न कुप्पि न ब्यापज्जि न पतित्थीयि, न कोपञ्च दोसञ्च अप्पच्चयञ्च पात्वाकासि। ",
"dn30:1.28.4":	"दाता च अहोसि सुखुमानं मुदुकानं अत्थरणानं पावुरणानं खोमसुखुमानं कप्पासिकसुखुमानं कोसेय्यसुखुमानं कम्बलसुखुमानं। ",
"dn30:1.28.5":	"सो तस्स कम्मस्स कटत्ता उपचितत्ता …पे… ",
"dn30:1.28.6":	"सो ततो चुतो इत्थत्तं आगतो समानो इमं महापुरिसलक्खणं पटिलभति। ",
"dn30:1.28.7":	"सुवण्णवण्णो होति कञ्चनसन्निभत्तचो। ",
"dn30:1.29.1":	"सो तेन लक्खणेन समन्नागतो सचे अगारं अज्झावसति, राजा होति चक्कवत्ती …पे… ",
"dn30:1.29.2":	"राजा समानो किं लभति? ",
"dn30:1.29.3":	"लाभी होति सुखुमानं मुदुकानं अत्थरणानं पावुरणानं खोमसुखुमानं कप्पासिकसुखुमानं कोसेय्यसुखुमानं कम्बलसुखुमानं। ",
"dn30:1.29.4":	"राजा समानो इदं लभति …पे… ",
"dn30:1.29.5":	"बुद्धो समानो किं लभति? ",
"dn30:1.29.6":	"लाभी होति सुखुमानं मुदुकानं अत्थरणानं पावुरणानं खोमसुखुमानं कप्पासिकसुखुमानं कोसेय्यसुखुमानं कम्बलसुखुमानं। ",
"dn30:1.29.7":	"बुद्धो समानो इदं लभति”। ",
"dn30:1.29.8":	"एतमत्थं भगवा अवोच। ",
"dn30:1.30.1":	"तत्थेतं वुच्चति: ",
"dn30:1.30.2":	"“अक्कोधञ्च अधिट्ठहि अदासि, ",
"dn30:1.30.3":	"दानञ्च वत्थानि सुखुमानि सुच्छवीनि; ",
"dn30:1.30.4":	"पुरिमतरभवे ठितो अभिविस्सजि, ",
"dn30:1.30.5":	"महिमिव सुरो अभिवस्सं। ",
"dn30:1.30.6":	"तं कत्वान इतो चुतो दिब्बं, ",
"dn30:1.30.7":	"उपपज्जि सुकतफलविपाकमनुभुत्वा; ",
"dn30:1.30.8":	"कनकतनुसन्निभो इधाभिभवति, ",
"dn30:1.30.9":	"सुरवरतरोरिव इन्दो। ",
"dn30:1.30.10":	"गेहञ्चावसति नरो अपब्बज्ज, ",
"dn30:1.30.11":	"मिच्छं महतिमहिं अनुसासति; ",
"dn30:1.30.12":	"पसय्ह सहिध सत्तरतनं, ",
"dn30:1.30.13":	"पटिलभति विमलसुखुमच्छविं सुचिञ्च। ",
"dn30:1.30.14":	"लाभी अच्छादनवत्थमोक्खपावुरणानं, ",
"dn30:1.30.15":	"भवति यदि अनागारियतं उपेति; ",
"dn30:1.30.16":	"सहितो पुरिमकतफलं अनुभवति, ",
"dn30:1.30.17":	"न भवति कतस्स पनासो”ति। ",
"dn30:1.31.0":	"१४। कोसोहितवत्थगुय्हलक्खणं ",
"dn30:1.31.1":	"“यम्पि, भिक्खवे, तथागतो पुरिमं जातिं पुरिमं भवं पुरिमं निकेतं पुब्बे मनुस्सभूतो समानो ",
"dn30:1.31.2":	"चिरप्पनट्ठे सुचिरप्पवासिनो ञातिमित्ते सुहज्जे सखिनो समानेता अहोसि। ",
"dn30:1.31.3":	"मातरम्पि पुत्तेन समानेता अहोसि, पुत्तम्पि मातरा समानेता अहोसि, पितरम्पि पुत्तेन समानेता अहोसि, पुत्तम्पि पितरा समानेता अहोसि, भातरम्पि भातरा समानेता अहोसि, भातरम्पि भगिनिया समानेता अहोसि, भगिनिम्पि भातरा समानेता अहोसि, भगिनिम्पि भगिनिया समानेता अहोसि, समङ्गीकत्वा च अब्भनुमोदिता अहोसि। ",
"dn30:1.31.4":	"सो तस्स कम्मस्स कटत्ता …पे… ",
"dn30:1.31.5":	"सो ततो चुतो इत्थत्तं आगतो समानो इमं महापुरिसलक्खणं पटिलभति—",
"dn30:1.31.6":	"कोसोहितवत्थगुय्हो होति। ",
"dn30:1.32.1":	"सो तेन लक्खणेन समन्नागतो सचे अगारं अज्झावसति, राजा होति चक्कवत्ती …पे… ",
"dn30:1.32.2":	"राजा समानो किं लभति? ",
"dn30:1.32.3":	"पहूतपुत्तो होति, परोसहस्सं खो पनस्स पुत्ता भवन्ति सूरा वीरङ्गरूपा परसेनप्पमद्दना। ",
"dn30:1.32.4":	"राजा समानो इदं लभति …पे… ",
"dn30:1.32.5":	"बुद्धो समानो किं लभति? ",
"dn30:1.32.6":	"पहूतपुत्तो होति, अनेकसहस्सं खो पनस्स पुत्ता भवन्ति सूरा वीरङ्गरूपा परसेनप्पमद्दना। ",
"dn30:1.32.7":	"बुद्धो समानो इदं लभति”। ",
"dn30:1.32.8":	"एतमत्थं भगवा अवोच। ",
"dn30:1.33.1":	"तत्थेतं वुच्चति: ",
"dn30:1.33.2":	"“पुरे पुरत्था पुरिमासु जातिसु, ",
"dn30:1.33.3":	"चिरप्पनट्ठे सुचिरप्पवासिनो; ",
"dn30:1.33.4":	"ञाती सुहज्जे सखिनो समानयि, ",
"dn30:1.33.5":	"समङ्गिकत्वा अनुमोदिता अहु। ",
"dn30:1.33.6":	"सो तेन कम्मेन दिवं समक्कमि, ",
"dn30:1.33.7":	"सुखञ्च खिड्डारतियो च अन्वभि; ",
"dn30:1.33.8":	"ततो चवित्वा पुनरागतो इध, ",
"dn30:1.33.9":	"कोसोहितं विन्दति वत्थछादियं। ",
"dn30:1.33.10":	"पहूतपुत्तो भवती तथाविधो, ",
"dn30:1.33.11":	"परोसहस्सञ्च भवन्ति अत्रजा; ",
"dn30:1.33.12":	"सूरा च वीरा च अमित्ततापना, ",
"dn30:1.33.13":	"गिहिस्स पीतिं जनना पियंवदा। ",
"dn30:1.33.14":	"बहूतरा पब्बजितस्स इरियतो, ",
"dn30:1.33.15":	"भवन्ति पुत्ता वचनानुसारिनो; ",
"dn30:1.33.16":	"गिहिस्स वा पब्बजितस्स वा पुन, ",
"dn30:1.33.17":	"तं लक्खणं जायति तदत्थजोतकन्”ति। ",
"dn30:1.33.18":	"पठमभाणवारो निट्ठितो। ",
"dn30:2.1.0":	"१५–१६। परिमण्डलअनोनमजण्णुपरिमसनलक्खणानि ",
"dn30:2.1.1":	"“यम्पि, भिक्खवे, तथागतो पुरिमं जातिं पुरिमं भवं पुरिमं निकेतं पुब्बे मनुस्सभूतो समानो ",
"dn30:2.1.2":	"महाजनसङ्गहं समेक्खमानो समं जानाति सामं जानाति, पुरिसं जानाति पुरिसविसेसं जानाति: ",
"dn30:2.1.3":	"‘अयमिदमरहति अयमिदमरहती’ति तत्थ तत्थ पुरिसविसेसकरो अहोसि। ",
"dn30:2.1.4":	"सो तस्स कम्मस्स कटत्ता …पे… ",
"dn30:2.1.5":	"सो ततो चुतो इत्थत्तं आगतो समानो इमानि द्वे महापुरिसलक्खणानि पटिलभति। ",
"dn30:2.1.6":	"निग्रोधपरिमण्डलो च होति, ठितकोयेव च अनोनमन्तो उभोहि पाणितलेहि जण्णुकानि परिमसति परिमज्जति। ",
"dn30:2.2.1":	"सो तेहि लक्खणेहि समन्नागतो सचे अगारं अज्झावसति, राजा होति चक्कवत्ती …पे… ",
"dn30:2.2.2":	"राजा समानो किं लभति? ",
"dn30:2.2.3":	"अड्ढो होति महद्धनो महाभोगो पहूतजातरूपरजतो पहूतवित्तूपकरणो पहूतधनधञ्ञो परिपुण्णकोसकोट्ठागारो। ",
"dn30:2.2.4":	"राजा समानो इदं लभति …पे… ",
"dn30:2.2.5":	"बुद्धो समानो किं लभति? ",
"dn30:2.2.6":	"अड्ढो होति महद्धनो महाभोगो। ",
"dn30:2.2.7":	"तस्सिमानि धनानि होन्ति, सेय्यथिदं—",
"dn30:2.2.8":	"सद्धाधनं सीलधनं हिरिधनं ओत्तप्पधनं सुतधनं चागधनं पञ्ञाधनं। ",
"dn30:2.2.9":	"बुद्धो समानो इदं लभति”। ",
"dn30:2.2.10":	"एतमत्थं भगवा अवोच। ",
"dn30:2.3.1":	"तत्थेतं वुच्चति: ",
"dn30:2.3.2":	"“तुलिय पटिविचय चिन्तयित्वा, ",
"dn30:2.3.3":	"महाजनसङ्गहनं समेक्खमानो; ",
"dn30:2.3.4":	"अयमिदमरहति तत्थ तत्थ, ",
"dn30:2.3.5":	"पुरिसविसेसकरो पुरे अहोसि। ",
"dn30:2.3.6":	"महिञ्च पन ठितो अनोनमन्तो, ",
"dn30:2.3.7":	"फुसति करेहि उभोहि जण्णुकानि; ",
"dn30:2.3.8":	"महिरुहपरिमण्डलो अहोसि, ",
"dn30:2.3.9":	"सुचरितकम्मविपाकसेसकेन। ",
"dn30:2.3.10":	"बहुविविधनिमित्तलक्खणञ्ञू, ",
"dn30:2.3.11":	"अतिनिपुणा मनुजा ब्याकरिंसु; ",
"dn30:2.3.12":	"बहुविविधा गिहीनं अरहानि, ",
"dn30:2.3.13":	"पटिलभति दहरो सुसु कुमारो। ",
"dn30:2.3.14":	"इध च महीपतिस्स कामभोगी, ",
"dn30:2.3.15":	"गिहिपतिरूपका बहू भवन्ति; ",
"dn30:2.3.16":	"यदि च जहति सब्बकामभोगं, ",
"dn30:2.3.17":	"लभति अनुत्तरं उत्तमधनग्गन्”ति। ",
"dn30:2.4.0":	"१७–१९। सीहपुब्बद्धकायादितिलक्खणं ",
"dn30:2.4.1":	"“यम्पि, भिक्खवे, तथागतो पुरिमं जातिं पुरिमं भवं पुरिमं निकेतं पुब्बे मनुस्सभूतो समानो ",
"dn30:2.4.2":	"बहुजनस्स अत्थकामो अहोसि हितकामो फासुकामो योगक्खेमकामो: ",
"dn30:2.4.3":	"‘किन्तिमे सद्धाय वड्ढेय्युं, सीलेन वड्ढेय्युं, सुतेन वड्ढेय्युं, चागेन वड्ढेय्युं, धम्मेन वड्ढेय्युं, पञ्ञाय वड्ढेय्युं, धनधञ्ञेन वड्ढेय्युं, खेत्तवत्थुना वड्ढेय्युं, द्विपदचतुप्पदेहि वड्ढेय्युं, पुत्तदारेहि वड्ढेय्युं, दासकम्मकरपोरिसेहि वड्ढेय्युं, ञातीहि वड्ढेय्युं, मित्तेहि वड्ढेय्युं, बन्धवेहि वड्ढेय्युन्’ति। ",
"dn30:2.4.4":	"सो तस्स कम्मस्स कटत्ता …पे… ",
"dn30:2.4.5":	"सो ततो चुतो इत्थत्तं आगतो समानो इमानि तीणि महापुरिसलक्खणानि पटिलभति। ",
"dn30:2.4.6":	"सीहपुब्बद्धकायो च होति चितन्तरंसो च समवट्टक्खन्धो च। ",
"dn30:2.5.1":	"सो तेहि लक्खणेहि समन्नागतो सचे अगारं अज्झावसति, राजा होति चक्कवत्ती …पे… ",
"dn30:2.5.2":	"राजा समानो किं लभति? ",
"dn30:2.5.3":	"अपरिहानधम्मो होति, न परिहायति धनधञ्ञेन खेत्तवत्थुना द्विपदचतुप्पदेहि पुत्तदारेहि दासकम्मकरपोरिसेहि ञातीहि मित्तेहि बन्धवेहि, न परिहायति सब्बसम्पत्तिया। ",
"dn30:2.5.4":	"राजा समानो इदं लभति …पे… ",
"dn30:2.5.5":	"बुद्धो समानो किं लभति? ",
"dn30:2.5.6":	"अपरिहानधम्मो होति, न परिहायति सद्धाय सीलेन सुतेन चागेन पञ्ञाय, न परिहायति सब्बसम्पत्तिया। ",
"dn30:2.5.7":	"बुद्धो समानो इदं लभति”। ",
"dn30:2.5.8":	"एतमत्थं भगवा अवोच। ",
"dn30:2.6.1":	"तत्थेतं वुच्चति: ",
"dn30:2.6.2":	"“सद्धाय सीलेन सुतेन बुद्धिया, ",
"dn30:2.6.3":	"चागेन धम्मेन बहूहि साधुहि; ",
"dn30:2.6.4":	"धनेन धञ्ञेन च खेत्तवत्थुना, ",
"dn30:2.6.5":	"पुत्तेहि दारेहि चतुप्पदेहि च। ",
"dn30:2.6.6":	"ञातीहि मित्तेहि च बन्धवेहि च, ",
"dn30:2.6.7":	"बलेन वण्णेन सुखेन चूभयं; ",
"dn30:2.6.8":	"कथं न हायेय्युं परेति इच्छति, ",
"dn30:2.6.9":	"अत्थस्स मिद्धी च पनाभिकङ्खति। ",
"dn30:2.6.10":	"स सीहपुब्बद्धसुसण्ठितो अहु, ",
"dn30:2.6.11":	"समवट्टखन्धो च चितन्तरंसो; ",
"dn30:2.6.12":	"पुब्बे सुचिण्णेन कतेन कम्मुना, ",
"dn30:2.6.13":	"अहानियं पुब्बनिमित्तमस्स तं। ",
"dn30:2.6.14":	"गिहीपि धञ्ञेन धनेन वड्ढति, ",
"dn30:2.6.15":	"पुत्तेहि दारेहि चतुप्पदेहि च; ",
"dn30:2.6.16":	"अकिञ्चनो पब्बजितो अनुत्तरं, ",
"dn30:2.6.17":	"पप्पोति बोधिं असहानधम्मतन्”ति। ",
"dn30:2.7.0":	"२०। रसग्गसग्गितालक्खणं ",
"dn30:2.7.1":	"“यम्पि, भिक्खवे, तथागतो पुरिमं जातिं पुरिमं भवं पुरिमं निकेतं पुब्बे मनुस्सभूतो समानो ",
"dn30:2.7.2":	"सत्तानं अविहेठकजातिको अहोसि पाणिना वा लेड्डुना वा दण्डेन वा सत्थेन वा। ",
"dn30:2.7.3":	"सो तस्स कम्मस्स कटत्ता उपचितत्ता …पे… ",
"dn30:2.7.4":	"सो ततो चुतो इत्थत्तं आगतो समानो इमं महापुरिसलक्खणं पटिलभति, रसग्गसग्गी होति, उद्धग्गास्स रसहरणीयो गीवाय जाता होन्ति समाभिवाहिनियो। ",
"dn30:2.8.1":	"सो तेन लक्खणेन समन्नागतो सचे अगारं अज्झावसति, राजा होति चक्कवत्ती …पे… ",
"dn30:2.8.2":	"राजा समानो किं लभति? ",
"dn30:2.8.3":	"अप्पाबाधो होति अप्पातङ्को, समवेपाकिनिया गहणिया समन्नागतो नातिसीताय नाच्चुण्हाय। ",
"dn30:2.8.4":	"राजा समानो इदं लभति …पे… ",
"dn30:2.8.5":	"बुद्धो समानो किं लभति? ",
"dn30:2.8.6":	"अप्पाबाधो होति अप्पातङ्को समवेपाकिनिया गहणिया समन्नागतो नातिसीताय नाच्चुण्हाय मज्झिमाय पधानक्खमाय। ",
"dn30:2.8.7":	"बुद्धो समानो इदं लभति”। ",
"dn30:2.8.8":	"एतमत्थं भगवा अवोच। ",
"dn30:2.9.1":	"तत्थेतं वुच्चति: ",
"dn30:2.9.2":	"“न पाणिदण्डेहि पनाथ लेड्डुना, ",
"dn30:2.9.3":	"सत्थेन वा मरणवधेन वा पन; ",
"dn30:2.9.4":	"उब्बाधनाय परितज्जनाय वा, ",
"dn30:2.9.5":	"न हेठयी जनतमहेठको अहु। ",
"dn30:2.9.6":	"तेनेव सो सुगतिमुपेच्च मोदति, ",
"dn30:2.9.7":	"सुखप्फलं करिय सुखानि विन्दति; ",
"dn30:2.9.8":	"समोजसा रसहरणी सुसण्ठिता, ",
"dn30:2.9.9":	"इधागतो लभति रसग्गसग्गितं। ",
"dn30:2.9.10":	"तेनाहु नं अतिनिपुणा विचक्खणा, ",
"dn30:2.9.11":	"अयं नरो सुखबहुलो भविस्सति; ",
"dn30:2.9.12":	"गिहिस्स वा पब्बजितस्स वा पुन, ",
"dn30:2.9.13":	"तं लक्खणं भवति तदत्थजोतकन्”ति। ",
"dn30:2.10.0":	"२१–२२। अभिनीलनेत्तगोपखुमलक्खणानि ",
"dn30:2.10.1":	"“यम्पि, भिक्खवे, तथागतो पुरिमं जातिं पुरिमं भवं पुरिमं निकेतं पुब्बे मनुस्सभूतो समानो ",
"dn30:2.10.2":	"न च विसटं, न च विसाचि, न च पन विचेय्य पेक्खिता, उजुं तथा पसटमुजुमनो, पियचक्खुना बहुजनं उदिक्खिता अहोसि। ",
"dn30:2.10.3":	"सो तस्स कम्मस्स कटत्ता …पे… ",
"dn30:2.10.4":	"सो ततो चुतो इत्थत्तं आगतो समानो इमानि द्वे महापुरिसलक्खणानि पटिलभति। ",
"dn30:2.10.5":	"अभिनीलनेत्तो च होति गोपखुमो च। ",
"dn30:2.11.1":	"सो तेहि लक्खणेहि समन्नागतो, सचे अगारं अज्झावसति, राजा होति चक्कवत्ती …पे… ",
"dn30:2.11.2":	"राजा समानो किं लभति? ",
"dn30:2.11.3":	"पियदस्सनो होति बहुनो जनस्स, पियो होति मनापो ब्राह्मणगहपतिकानं नेगमजानपदानं गणकमहामत्तानं अनीकट्ठानं दोवारिकानं अमच्चानं पारिसज्जानं राजूनं भोगियानं कुमारानं। ",
"dn30:2.11.4":	"राजा समानो इदं लभति …पे… ",
"dn30:2.11.5":	"बुद्धो समानो किं लभति? ",
"dn30:2.11.6":	"पियदस्सनो होति बहुनो जनस्स, पियो होति मनापो भिक्खूनं भिक्खुनीनं उपासकानं उपासिकानं देवानं मनुस्सानं असुरानं नागानं गन्धब्बानं। ",
"dn30:2.11.7":	"बुद्धो समानो इदं लभति”। ",
"dn30:2.11.8":	"एतमत्थं भगवा अवोच। ",
"dn30:2.12.1":	"तत्थेतं वुच्चति: ",
"dn30:2.12.2":	"“न च विसटं न च विसाचि, ",
"dn30:2.12.3":	"न च पन विचेय्यपेक्खिता; ",
"dn30:2.12.4":	"उजुं तथा पसटमुजुमनो, ",
"dn30:2.12.5":	"पियचक्खुना बहुजनं उदिक्खिता। ",
"dn30:2.12.6":	"सुगतीसु सो फलविपाकं, ",
"dn30:2.12.7":	"अनुभवति तत्थ मोदति; ",
"dn30:2.12.8":	"इध च पन भवति गोपखुमो, ",
"dn30:2.12.9":	"अभिनीलनेत्तनयनो सुदस्सनो। ",
"dn30:2.12.10":	"अभियोगिनो च निपुणा, ",
"dn30:2.12.11":	"बहू पन निमित्तकोविदा; ",
"dn30:2.12.12":	"सुखुमनयनकुसला मनुजा, ",
"dn30:2.12.13":	"पियदस्सनोति अभिनिद्दिसन्ति नं। ",
"dn30:2.12.14":	"पियदस्सनो गिहीपि सन्तो च, ",
"dn30:2.12.15":	"भवति बहुजनपियायितो; ",
"dn30:2.12.16":	"यदि च न भवति गिही समणो होति, ",
"dn30:2.12.17":	"पियो बहूनं सोकनासनो”ति। ",
"dn30:2.13.0":	"२३। उण्हीससीसलक्खणं ",
"dn30:2.13.1":	"“यम्पि, भिक्खवे, तथागतो पुरिमं जातिं पुरिमं भवं पुरिमं निकेतं पुब्बे मनुस्सभूतो समानो ",
"dn30:2.13.2":	"बहुजनपुब्बङ्गमो अहोसि कुसलेसु धम्मेसु बहुजनपामोक्खो कायसुचरिते वचीसुचरिते मनोसुचरिते दानसंविभागे सीलसमादाने उपोसथुपवासे मत्तेय्यताय पेत्तेय्यताय सामञ्ञताय ब्रह्मञ्ञताय कुले जेट्ठापचायिताय अञ्ञतरञ्ञतरेसु च अधिकुसलेसु धम्मेसु। ",
"dn30:2.13.3":	"सो तस्स कम्मस्स कटत्ता …पे… ",
"dn30:2.13.4":	"सो ततो चुतो इत्थत्तं आगतो समानो इमं महापुरिसलक्खणं पटिलभति—",
"dn30:2.13.5":	"उण्हीससीसो होति। ",
"dn30:2.14.1":	"सो तेन लक्खणेन समन्नागतो सचे अगारं अज्झावसति, राजा होति चक्कवत्ती …पे… ",
"dn30:2.14.2":	"राजा समानो किं लभति? ",
"dn30:2.14.3":	"महास्स जनो अन्वायिको होति, ब्राह्मणगहपतिका नेगमजानपदा गणकमहामत्ता अनीकट्ठा दोवारिका अमच्चा पारिसज्जा राजानो भोगिया कुमारा। ",
"dn30:2.14.4":	"राजा समानो इदं लभति …पे… ",
"dn30:2.14.5":	"बुद्धो समानो किं लभति? ",
"dn30:2.14.6":	"महास्स जनो अन्वायिको होति, भिक्खू भिक्खुनियो उपासका उपासिकायो देवा मनुस्सा असुरा नागा गन्धब्बा। ",
"dn30:2.14.7":	"बुद्धो समानो इदं लभति”। ",
"dn30:2.14.8":	"एतमत्थं भगवा अवोच। ",
"dn30:2.15.1":	"तत्थेतं वुच्चति: ",
"dn30:2.15.2":	"“पुब्बङ्गमो सुचरितेसु अहु, ",
"dn30:2.15.3":	"धम्मेसु धम्मचरियाभिरतो; ",
"dn30:2.15.4":	"अन्वायिको बहुजनस्स अहु, ",
"dn30:2.15.5":	"सग्गेसु वेदयित्थ पुञ्ञफलं। ",
"dn30:2.15.6":	"वेदित्वा सो सुचरितस्स फलं, ",
"dn30:2.15.7":	"उण्हीससीसत्तमिधज्झगमा; ",
"dn30:2.15.8":	"ब्याकंसु ब्यञ्जननिमित्तधरा, ",
"dn30:2.15.9":	"पुब्बङ्गमो बहुजनं हेस्सति। ",
"dn30:2.15.10":	"पटिभोगिया मनुजेसु इध, ",
"dn30:2.15.11":	"पुब्बेव तस्स अभिहरन्ति तदा; ",
"dn30:2.15.12":	"यदि खत्तियो भवति भूमिपति, ",
"dn30:2.15.13":	"पटिहारकं बहुजने लभति। ",
"dn30:2.15.14":	"अथ चेपि पब्बजति सो मनुजो, ",
"dn30:2.15.15":	"धम्मेसु होति पगुणो विसवी; ",
"dn30:2.15.16":	"तस्सानुसासनिगुणाभिरतो, ",
"dn30:2.15.17":	"अन्वायिको बहुजनो भवती”ति। ",
"dn30:2.16.0":	"२४–२५। एकेकलोमताउण्णालक्खणानि ",
"dn30:2.16.1":	"“यम्पि, भिक्खवे, तथागतो पुरिमं जातिं पुरिमं भवं पुरिमं निकेतं पुब्बे मनुस्सभूतो समानो ",
"dn30:2.16.2":	"मुसावादं पहाय मुसावादा पटिविरतो अहोसि, सच्चवादी सच्चसन्धो थेतो पच्चयिको अविसंवादको लोकस्स। ",
"dn30:2.16.3":	"सो तस्स कम्मस्स कटत्ता उपचितत्ता …पे… ",
"dn30:2.16.4":	"सो ततो चुतो इत्थत्तं आगतो समानो इमानि द्वे महापुरिसलक्खणानि पटिलभति। ",
"dn30:2.16.5":	"एकेकलोमो च होति, उण्णा च भमुकन्तरे जाता होति ओदाता मुदुतूलसन्निभा। ",
"dn30:2.17.1":	"सो तेहि लक्खणेहि समन्नागतो, सचे अगारं अज्झावसति, राजा होति चक्कवत्ती …पे… ",
"dn30:2.17.2":	"राजा समानो किं लभति? ",
"dn30:2.17.3":	"महास्स जनो उपवत्तति, ब्राह्मणगहपतिका नेगमजानपदा गणकमहामत्ता अनीकट्ठा दोवारिका अमच्चा पारिसज्जा राजानो भोगिया कुमारा। ",
"dn30:2.17.4":	"राजा समानो इदं लभति …पे… ",
"dn30:2.17.5":	"बुद्धो समानो किं लभति? ",
"dn30:2.17.6":	"महास्स जनो उपवत्तति, भिक्खू भिक्खुनियो उपासका उपासिकायो देवा मनुस्सा असुरा नागा गन्धब्बा। ",
"dn30:2.17.7":	"बुद्धो समानो इदं लभति”। ",
"dn30:2.17.8":	"एतमत्थं भगवा अवोच। ",
"dn30:2.18.1":	"तत्थेतं वुच्चति: ",
"dn30:2.18.2":	"“सच्चप्पटिञ्ञो पुरिमासु जातिसु, ",
"dn30:2.18.3":	"अद्वेज्झवाचो अलिकं विवज्जयि; ",
"dn30:2.18.4":	"न सो विसंवादयितापि कस्सचि, ",
"dn30:2.18.5":	"भूतेन तच्छेन तथेन भासयि। ",
"dn30:2.18.6":	"सेता सुसुक्का मुदुतूलसन्निभा, ",
"dn30:2.18.7":	"उण्णा सुजाता भमुकन्तरे अहु; ",
"dn30:2.18.8":	"न लोमकूपेसु दुवे अजायिसुं, ",
"dn30:2.18.9":	"एकेकलोमूपचितङ्गवा अहु। ",
"dn30:2.18.10":	"तं लक्खणञ्ञू बहवो समागता, ",
"dn30:2.18.11":	"ब्याकंसु उप्पादनिमित्तकोविदा; ",
"dn30:2.18.12":	"उण्णा च लोमा च यथा सुसण्ठिता, ",
"dn30:2.18.13":	"उपवत्तती ईदिसकं बहुज्जनो। ",
"dn30:2.18.14":	"गिहिम्पि सन्तं उपवत्तती जनो, ",
"dn30:2.18.15":	"बहु पुरत्थापकतेन कम्मुना; ",
"dn30:2.18.16":	"अकिञ्चनं पब्बजितं अनुत्तरं, ",
"dn30:2.18.17":	"बुद्धम्पि सन्तं उपवत्तति जनो”ति। ",
"dn30:2.19.0":	"२६–२७। चत्तालीसअविरळदन्तलक्खणानि ",
"dn30:2.19.1":	"“यम्पि, भिक्खवे तथागतो पुरिमं जातिं पुरिमं भवं पुरिमं निकेतं पुब्बे मनुस्सभूतो समानो ",
"dn30:2.19.2":	"पिसुणं वाचं पहाय पिसुणाय वाचाय पटिविरतो अहोसि। इतो सुत्वा न अमुत्र अक्खाता इमेसं भेदाय, अमुत्र वा सुत्वा न इमेसं अक्खाता अमूसं भेदाय, इति भिन्नानं वा सन्धाता, सहितानं वा अनुप्पदाता, समग्गारामो समग्गरतो समग्गनन्दी समग्गकरणिं वाचं भासिता अहोसि। ",
"dn30:2.19.3":	"सो तस्स कम्मस्स कटत्ता …पे… ",
"dn30:2.19.4":	"सो ततो चुतो इत्थत्तं आगतो समानो इमानि द्वे महापुरिसलक्खणानि पटिलभति। ",
"dn30:2.19.5":	"चत्तालीसदन्तो च होति अविरळदन्तो च। ",
"dn30:2.20.1":	"सो तेहि लक्खणेहि समन्नागतो सचे अगारं अज्झावसति, राजा होति चक्कवत्ती …पे… ",
"dn30:2.20.2":	"राजा समानो किं लभति? ",
"dn30:2.20.3":	"अभेज्जपरिसो होति, अभेज्जास्स होन्ति परिसा, ब्राह्मणगहपतिका नेगमजानपदा गणकमहामत्ता अनीकट्ठा दोवारिका अमच्चा पारिसज्जा राजानो भोगिया कुमारा। ",
"dn30:2.20.4":	"राजा समानो इदं लभति … ",
"dn30:2.20.5":	"बुद्धो समानो किं लभति? ",
"dn30:2.20.6":	"अभेज्जपरिसो होति, अभेज्जास्स होन्ति परिसा, भिक्खू भिक्खुनियो उपासका उपासिकायो देवा मनुस्सा असुरा नागा गन्धब्बा। ",
"dn30:2.20.7":	"बुद्धो समानो इदं लभति”। ",
"dn30:2.20.8":	"एतमत्थं भगवा अवोच। ",
"dn30:2.21.1":	"तत्थेतं वुच्चति: ",
"dn30:2.21.2":	"“वेभूतियं सहितभेदकारिं, ",
"dn30:2.21.3":	"भेदप्पवड्ढनविवादकारिं; ",
"dn30:2.21.4":	"कलहप्पवड्ढनआकिच्चकारिं, ",
"dn30:2.21.5":	"सहितानं भेदजननिं न भणि। ",
"dn30:2.21.6":	"अविवादवड्ढनकरिं सुगिरं, ",
"dn30:2.21.7":	"भिन्नानुसन्धिजननिं अभणि; ",
"dn30:2.21.8":	"कलहं जनस्स पनुदी समङ्गी, ",
"dn30:2.21.9":	"सहितेहि नन्दति पमोदति च। ",
"dn30:2.21.10":	"सुगतीसु सो फलविपाकं, ",
"dn30:2.21.11":	"अनुभवति तत्थ मोदति; ",
"dn30:2.21.12":	"दन्ता इध होन्ति अविरळा सहिता, ",
"dn30:2.21.13":	"चतुरो दसस्स मुखजा सुसण्ठिता। ",
"dn30:2.21.14":	"यदि खत्तियो भवति भूमिपति, ",
"dn30:2.21.15":	"अविभेदियास्स परिसा भवति; ",
"dn30:2.21.16":	"समणो च होति विरजो विमलो, ",
"dn30:2.21.17":	"परिसास्स होति अनुगता अचला”ति। ",
"dn30:2.22.0":	"२८–२९। पहूतजिव्हाब्रह्मस्सरलक्खणानि ",
"dn30:2.22.1":	"“यम्पि, भिक्खवे, तथागतो पुरिमं जातिं पुरिमं भवं पुरिमं निकेतं पुब्बे मनुस्सभूतो समानो ",
"dn30:2.22.2":	"फरुसं वाचं पहाय फरुसाय वाचाय पटिविरतो अहोसि। या सा वाचा नेला कण्णसुखा पेमनीया हदयङ्गमा पोरी बहुजनकन्ता बहुजनमनापा, तथारूपिं वाचं भासिता अहोसि। ",
"dn30:2.22.3":	"सो तस्स कम्मस्स कटत्ता उपचितत्ता …पे… ",
"dn30:2.22.4":	"सो ततो चुतो इत्थत्तं आगतो समानो इमानि द्वे महापुरिसलक्खणानि पटिलभति। ",
"dn30:2.22.5":	"पहूतजिव्हो च होति ब्रह्मस्सरो च करवीकभाणी। ",
"dn30:2.23.1":	"सो तेहि लक्खणेहि समन्नागतो सचे अगारं अज्झावसति, राजा होति चक्कवत्ती …पे… ",
"dn30:2.23.2":	"राजा समानो किं लभति? ",
"dn30:2.23.3":	"आदेय्यवाचो होति, आदियन्तिस्स वचनं ब्राह्मणगहपतिका नेगमजानपदा गणकमहामत्ता अनीकट्ठा दोवारिका अमच्चा पारिसज्जा राजानो भोगिया कुमारा। ",
"dn30:2.23.4":	"राजा समानो इदं लभति …पे… ",
"dn30:2.23.5":	"बुद्धो समानो किं लभति? ",
"dn30:2.23.6":	"आदेय्यवाचो होति, आदियन्तिस्स वचनं भिक्खू भिक्खुनियो उपासका उपासिकायो देवा मनुस्सा असुरा नागा गन्धब्बा। ",
"dn30:2.23.7":	"बुद्धो समानो इदं लभति”। ",
"dn30:2.23.8":	"एतमत्थं भगवा अवोच। ",
"dn30:2.24.1":	"तत्थेतं वुच्चति: ",
"dn30:2.24.2":	"“अक्कोसभण्डनविहेसकारिं, ",
"dn30:2.24.3":	"उब्बाधिकं बहुजनप्पमद्दनं; ",
"dn30:2.24.4":	"अबाळ्हं गिरं सो न भणि फरुसं, ",
"dn30:2.24.5":	"मधुरं भणि सुसंहितं सखिलं। ",
"dn30:2.24.6":	"मनसो पिया हदयगामिनियो, ",
"dn30:2.24.7":	"वाचा सो एरयति कण्णसुखा; ",
"dn30:2.24.8":	"वाचासुचिण्णफलमनुभवि, ",
"dn30:2.24.9":	"सग्गेसु वेदयथ पुञ्ञफलं। ",
"dn30:2.24.10":	"वेदित्वा सो सुचरितस्स फलं, ",
"dn30:2.24.11":	"ब्रह्मस्सरत्तमिधमज्झगमा; ",
"dn30:2.24.12":	"जिव्हास्स होति विपुला पुथुला, ",
"dn30:2.24.13":	"आदेय्यवाक्यवचनो भवति। ",
"dn30:2.24.14":	"गिहिनोपि इज्झति यथा भणतो, ",
"dn30:2.24.15":	"अथ चे पब्बजति सो मनुजो; ",
"dn30:2.24.16":	"आदियन्तिस्स वचनं जनता, ",
"dn30:2.24.17":	"बहुनो बहुं सुभणितं भणतो”ति। ",
"dn30:2.25.0":	"३०। सीहहनुलक्खणं ",
"dn30:2.25.1":	"“यम्पि, भिक्खवे, तथागतो पुरिमं जातिं पुरिमं भवं पुरिमं निकेतं पुब्बे मनुस्सभूतो समानो ",
"dn30:2.25.2":	"सम्फप्पलापं पहाय सम्फप्पलापा पटिविरतो अहोसि कालवादी भूतवादी अत्थवादी धम्मवादी विनयवादी, निधानवतिं वाचं भासिता अहोसि कालेन सापदेसं परियन्तवतिं अत्थसंहितं। ",
"dn30:2.25.3":	"सो तस्स कम्मस्स कटत्ता …पे… ",
"dn30:2.25.4":	"सो ततो चुतो इत्थत्तं आगतो समानो इमं महापुरिसलक्खणं पटिलभति, ",
"dn30:2.25.5":	"सीहहनु होति। ",
"dn30:2.26.1":	"सो तेन लक्खणेन समन्नागतो सचे अगारं अज्झावसति, राजा होति चक्कवत्ती …पे… ",
"dn30:2.26.2":	"राजा समानो किं लभति? ",
"dn30:2.26.3":	"अप्पधंसियो होति केनचि मनुस्सभूतेन पच्चत्थिकेन पच्चामित्तेन। ",
"dn30:2.26.4":	"राजा समानो इदं लभति …पे… ",
"dn30:2.26.5":	"बुद्धो समानो किं लभति? ",
"dn30:2.26.6":	"अप्पधंसियो होति अब्भन्तरेहि वा बाहिरेहि वा पच्चत्थिकेहि पच्चामित्तेहि, रागेन वा दोसेन वा मोहेन वा समणेन वा ब्राह्मणेन वा देवेन वा मारेन वा ब्रह्मुना वा केनचि वा लोकस्मिं। ",
"dn30:2.26.7":	"बुद्धो समानो इदं लभति”। ",
"dn30:2.26.8":	"एतमत्थं भगवा अवोच। ",
"dn30:2.27.1":	"तत्थेतं वुच्चति: ",
"dn30:2.27.2":	"“न सम्फप्पलापं न मुद्धतं, ",
"dn30:2.27.3":	"अविकिण्णवचनब्यप्पथो अहोसि; ",
"dn30:2.27.4":	"अहितमपि च अपनुदि, ",
"dn30:2.27.5":	"हितमपि च बहुजनसुखञ्च अभणि। ",
"dn30:2.27.6":	"तं कत्वा इतो चुतो दिवमुपपज्जि, ",
"dn30:2.27.7":	"सुकतफलविपाकमनुभोसि; ",
"dn30:2.27.8":	"चविय पुनरिधागतो समानो, ",
"dn30:2.27.9":	"द्विदुगमवरतरहनुत्तमलत्थ। ",
"dn30:2.27.10":	"राजा होति सुदुप्पधंसियो, ",
"dn30:2.27.11":	"मनुजिन्दो मनुजाधिपति महानुभावो; ",
"dn30:2.27.12":	"तिदिवपुरवरसमो भवति, ",
"dn30:2.27.13":	"सुरवरतरोरिव इन्दो। ",
"dn30:2.27.14":	"गन्धब्बासुरयक्खरक्खसेभि, ",
"dn30:2.27.15":	"सुरेहि न हि भवति सुप्पधंसियो; ",
"dn30:2.27.16":	"तथत्तो यदि भवति तथाविधो, ",
"dn30:2.27.17":	"इध दिसा च पटिदिसा च विदिसा चा”ति। ",
"dn30:2.28.0":	"३१–३२। समदन्तसुसुक्कदाठालक्खणानि ",
"dn30:2.28.1":	"“यम्पि, भिक्खवे, तथागतो पुरिमं जातिं पुरिमं भवं पुरिमं निकेतं पुब्बे मनुस्सभूतो समानो ",
"dn30:2.28.2":	"मिच्छाजीवं पहाय सम्माआजीवेन जीविकं कप्पेसि, तुलाकूटकंसकूटमानकूटौक्कोटनवञ्चननिकतिसाचियोगछेदनवधबन्धनविपरामोसआलोपसहसाकारा पटिविरतो अहोसि। ",
"dn30:2.28.3":	"सो तस्स कम्मस्स कटत्ता उपचितत्ता उस्सन्नत्ता विपुलत्ता कायस्स भेदा परं मरणा सुगतिं सग्गं लोकं उपपज्जति। ",
"dn30:2.28.4":	"सो तत्थ अञ्ञे देवे दसहि ठानेहि अधिगण्हाति दिब्बेन आयुना दिब्बेन वण्णेन दिब्बेन सुखेन दिब्बेन यसेन दिब्बेन आधिपतेय्येन दिब्बेहि रूपेहि दिब्बेहि सद्देहि दिब्बेहि गन्धेहि दिब्बेहि रसेहि दिब्बेहि फोट्ठब्बेहि। ",
"dn30:2.28.5":	"सो ततो चुतो इत्थत्तं आगतो समानो इमानि द्वे महापुरिसलक्खणानि पटिलभति, समदन्तो च होति सुसुक्कदाठो च। ",
"dn30:2.29.1":	"सो तेहि लक्खणेहि समन्नागतो सचे अगारं अज्झावसति, राजा होति चक्कवत्ती धम्मिको धम्मराजा चातुरन्तो विजितावी जनपदत्थावरियप्पत्तो सत्तरतनसमन्नागतो। ",
"dn30:2.29.2":	"तस्सिमानि सत्त रतनानि भवन्ति, सेय्यथिदं—",
"dn30:2.29.3":	"चक्करतनं हत्थिरतनं अस्सरतनं मणिरतनं इत्थिरतनं गहपतिरतनं परिणायकरतनमेव सत्तमं। ",
"dn30:2.29.4":	"परोसहस्सं खो पनस्स पुत्ता भवन्ति सूरा वीरङ्गरूपा परसेनप्पमद्दना। ",
"dn30:2.29.5":	"सो इमं पथविं सागरपरियन्तं अखिलमनिमित्तमकण्टकं इद्धं फीतं खेमं सिवं निरब्बुदं अदण्डेन असत्थेन धम्मेन अभिविजिय अज्झावसति। ",
"dn30:2.29.6":	"राजा समानो किं लभति? ",
"dn30:2.29.7":	"सुचिपरिवारो होति सुचिस्स होन्ति परिवारा ब्राह्मणगहपतिका नेगमजानपदा गणकमहामत्ता अनीकट्ठा दोवारिका अमच्चा पारिसज्जा राजानो भोगिया कुमारा। ",
"dn30:2.29.8":	"राजा समानो इदं लभति। ",
"dn30:2.30.1":	"सचे खो पन अगारस्मा अनगारियं पब्बजति, अरहं होति सम्मासम्बुद्धो लोके विवट्टच्छदो। ",
"dn30:2.30.2":	"बुद्धो समानो किं लभति? ",
"dn30:2.30.3":	"सुचिपरिवारो होति, सुचिस्स होन्ति परिवारा, भिक्खू भिक्खुनियो उपासका उपासिकायो देवा मनुस्सा असुरा नागा गन्धब्बा। ",
"dn30:2.30.4":	"बुद्धो समानो इदं लभति”। ",
"dn30:2.30.5":	"एतमत्थं भगवा अवोच। ",
"dn30:2.31.1":	"तत्थेतं वुच्चति: ",
"dn30:2.31.2":	"“मिच्छाजीवञ्च अवस्सजि समेन वुत्तिं, ",
"dn30:2.31.3":	"सुचिना सो जनयित्थ धम्मिकेन; ",
"dn30:2.31.4":	"अहितमपि च अपनुदि, ",
"dn30:2.31.5":	"हितमपि च बहुजनसुखञ्च अचरि। ",
"dn30:2.31.6":	"सग्गे वेदयति नरो सुखप्फलानि, ",
"dn30:2.31.7":	"करित्वा निपुणेभि विदूहि सब्भि; ",
"dn30:2.31.8":	"वण्णितानि तिदिवपुरवरसमो, ",
"dn30:2.31.9":	"अभिरमति रतिखिड्डासमङ्गी। ",
"dn30:2.31.10":	"लद्धान मानुसकं भवं ततो, ",
"dn30:2.31.11":	"चवित्वान सुकतफलविपाकं; ",
"dn30:2.31.12":	"सेसकेन पटिलभति लपनजं, ",
"dn30:2.31.13":	"सममपि सुचिसुसुक्कं। ",
"dn30:2.31.14":	"तं वेय्यञ्जनिका समागता बहवो, ",
"dn30:2.31.15":	"ब्याकंसु निपुणसम्मता मनुजा; ",
"dn30:2.31.16":	"सुचिजनपरिवारगणो भवति, ",
"dn30:2.31.17":	"दिजसमसुक्कसुचिसोभनदन्तो। ",
"dn30:2.31.18":	"रञ्ञो होति बहुजनो, ",
"dn30:2.31.19":	"सुचिपरिवारो महतिं महिं अनुसासतो; ",
"dn30:2.31.20":	"पसय्ह न च जनपदतुदनं, ",
"dn30:2.31.21":	"हितमपि च बहुजनसुखञ्च चरन्ति। ",
"dn30:2.31.22":	"अथ चे पब्बजति भवति विपापो, ",
"dn30:2.31.23":	"समणो समितरजो विवट्टच्छदो; ",
"dn30:2.31.24":	"विगतदरथकिलमथो, ",
"dn30:2.31.25":	"इममपि च परमपि च पस्सति लोकं। ",
"dn30:2.31.26":	"तस्सोवादकरा बहुगिही च पब्बजिता च, ",
"dn30:2.31.27":	"असुचिं गरहितं धुनन्ति पापं; ",
"dn30:2.31.28":	"स हि सुचिभि परिवुतो भवति, ",
"dn30:2.31.29":	"मलखिलकलिकिलेसे पनुदेही”ति। ",
"dn30:2.31.30":	"इदमवोच भगवा। ",
"dn30:2.31.31":	"अत्तमना ते भिक्खू भगवतो भासितं अभिनन्दुन्ति। ",
"dn30:2.31.32":	"लक्खणसुत्तं निट्ठितं सत्तमं। "
}	
