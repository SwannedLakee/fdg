{	
"dn31:0.1":	"दीघ निकाय ३१ ",
"dn31:0.2":	"सिङ्गालसुत्त ",
"dn31:1.1":	"एवं मे सुतं—",
"dn31:1.2":	"एकं समयं भगवा राजगहे विहरति वेळुवने कलन्दकनिवापे। ",
"dn31:1.3":	"तेन खो पन समयेन सिङ्गालको गहपतिपुत्तो कालस्सेव उट्ठाय राजगहा निक्खमित्वा अल्लवत्थो अल्लकेसो पञ्जलिको पुथुदिसा नमस्सति—",
"dn31:1.4":	"पुरत्थिमं दिसं दक्खिणं दिसं पच्छिमं दिसं उत्तरं दिसं हेट्ठिमं दिसं उपरिमं दिसं। ",
"dn31:2.1":	"अथ खो भगवा पुब्बण्हसमयं निवासेत्वा पत्तचीवरमादाय राजगहं पिण्डाय पाविसि। ",
"dn31:2.2":	"अद्दसा खो भगवा सिङ्गालकं गहपतिपुत्तं कालस्सेव वुट्ठाय राजगहा निक्खमित्वा अल्लवत्थं अल्लकेसं पञ्जलिकं पुथुदिसा नमस्सन्तं—",
"dn31:2.3":	"पुरत्थिमं दिसं दक्खिणं दिसं पच्छिमं दिसं उत्तरं दिसं हेट्ठिमं दिसं उपरिमं दिसं। ",
"dn31:2.4":	"दिस्वा सिङ्गालकं गहपतिपुत्तं एतदवोच: ",
"dn31:2.5":	"“किं नु खो त्वं, गहपतिपुत्त, कालस्सेव वुट्ठाय राजगहा निक्खमित्वा अल्लवत्थो अल्लकेसो पञ्जलिको पुथुदिसा नमस्ससि—",
"dn31:2.6":	"पुरत्थिमं दिसं दक्खिणं दिसं पच्छिमं दिसं उत्तरं दिसं हेट्ठिमं दिसं उपरिमं दिसन्”ति? ",
"dn31:2.7":	"“पिता मं, भन्ते, कालं करोन्तो एवं अवच: ",
"dn31:2.8":	"‘दिसा, तात, नमस्सेय्यासी’ति। ",
"dn31:2.9":	"सो खो अहं, भन्ते, पितुवचनं सक्करोन्तो गरुं करोन्तो मानेन्तो पूजेन्तो कालस्सेव उट्ठाय राजगहा निक्खमित्वा अल्लवत्थो अल्लकेसो पञ्जलिको पुथुदिसा नमस्सामि—",
"dn31:2.10":	"पुरत्थिमं दिसं दक्खिणं दिसं पच्छिमं दिसं उत्तरं दिसं हेट्ठिमं दिसं उपरिमं दिसन्”ति। ",
"dn31:2.11.0":	"१। छ दिसा ",
"dn31:2.12":	"“न खो, गहपतिपुत्त, अरियस्स विनये एवं छ दिसा नमस्सितब्बा”ति। ",
"dn31:2.13":	"“यथा कथं पन, भन्ते, अरियस्स विनये छ दिसा नमस्सितब्बा? ",
"dn31:2.14":	"साधु मे, भन्ते, भगवा तथा धम्मं देसेतु, यथा अरियस्स विनये छ दिसा नमस्सितब्बा”ति। ",
"dn31:2.15":	"“तेन हि, गहपतिपुत्त, सुणोहि साधुकं मनसिकरोहि भासिस्सामी”ति। ",
"dn31:2.16":	"“एवं, भन्ते”ति खो सिङ्गालको गहपतिपुत्तो भगवतो पच्चस्सोसि। ",
"dn31:2.17":	"भगवा एतदवोच: ",
"dn31:3.1":	"“यतो खो, गहपतिपुत्त, अरियसावकस्स चत्तारो कम्मकिलेसा पहीना होन्ति, चतूहि च ठानेहि पापकम्मं न करोति, छ च भोगानं अपायमुखानि न सेवति, सो एवं चुद्दस पापकापगतो छद्दिसापटिच्छादी ",
"dn31:3.2":	"उभोलोकविजयाय पटिपन्नो होति। तस्स अयञ्चेव लोको आरद्धो होति परो च लोको। ",
"dn31:3.3":	"सो कायस्स भेदा परं मरणा सुगतिं सग्गं लोकं उपपज्जति। ",
"dn31:3.4.0":	"२। चत्तारो कम्मकिलेसा ",
"dn31:3.5":	"कतमस्स चत्तारो कम्मकिलेसा पहीना होन्ति? ",
"dn31:3.6":	"पाणातिपातो खो, गहपतिपुत्त, कम्मकिलेसो, अदिन्नादानं कम्मकिलेसो, कामेसुमिच्छाचारो कम्मकिलेसो, मुसावादो कम्मकिलेसो। ",
"dn31:3.7":	"इमस्स चत्तारो कम्मकिलेसा पहीना होन्ती”ति। ",
"dn31:3.8":	"इदमवोच भगवा। ",
"dn31:3.9":	"इदं वत्वान सुगतो अथापरं एतदवोच सत्था: ",
"dn31:4.1":	"“पाणातिपातो अदिन्नादानं, ",
"dn31:4.2":	"मुसावादो च वुच्चति; ",
"dn31:4.3":	"परदारगमनञ्चेव, ",
"dn31:4.4":	"नप्पसंसन्ति पण्डिता”ति। ",
"dn31:5.0":	"३। चतुठानं ",
"dn31:5.1":	"“कतमेहि चतूहि ठानेहि पापकम्मं न करोति? ",
"dn31:5.2":	"छन्दागतिं गच्छन्तो पापकम्मं करोति, दोसागतिं गच्छन्तो पापकम्मं करोति, मोहागतिं गच्छन्तो पापकम्मं करोति, भयागतिं गच्छन्तो पापकम्मं करोति। ",
"dn31:5.3":	"यतो खो, गहपतिपुत्त, अरियसावको नेव छन्दागतिं गच्छति, न दोसागतिं गच्छति, न मोहागतिं गच्छति, न भयागतिं गच्छति; ",
"dn31:5.4":	"इमेहि चतूहि ठानेहि पापकम्मं न करोती”ति। ",
"dn31:5.5":	"इदमवोच भगवा। ",
"dn31:5.6":	"इदं वत्वान सुगतो अथापरं एतदवोच सत्था: ",
"dn31:6.1":	"“छन्दा दोसा भया मोहा, ",
"dn31:6.2":	"यो धम्मं अतिवत्तति; ",
"dn31:6.3":	"निहीयति यसो तस्स, ",
"dn31:6.4":	"काळपक्खेव चन्दिमा। ",
"dn31:6.5":	"छन्दा दोसा भया मोहा, ",
"dn31:6.6":	"यो धम्मं नातिवत्तति; ",
"dn31:6.7":	"आपूरति यसो तस्स, ",
"dn31:6.8":	"सुक्कपक्खेव चन्दिमा”ति। ",
"dn31:7.0":	"४। छ अपायमुखानि ",
"dn31:7.1":	"“कतमानि छ भोगानं अपायमुखानि न सेवति? ",
"dn31:7.2":	"सुरामेरयमज्जप्पमादट्ठानानुयोगो खो, गहपतिपुत्त, भोगानं अपायमुखं, विकालविसिखाचरियानुयोगो भोगानं अपायमुखं, समज्जाभिचरणं भोगानं अपायमुखं, जूतप्पमादट्ठानानुयोगो भोगानं अपायमुखं, पापमित्तानुयोगो भोगानं अपायमुखं, आलस्यानुयोगो भोगानं अपायमुखं। ",
"dn31:8.0":	"५। सुरामेरयस्स छ आदीनवा ",
"dn31:8.1":	"छ खोमे, गहपतिपुत्त, आदीनवा सुरामेरयमज्जप्पमादट्ठानानुयोगे। ",
"dn31:8.2":	"सन्दिट्ठिका धनजानि, कलहप्पवड्ढनी, रोगानं आयतनं, अकित्तिसञ्जननी, कोपीननिदंसनी, पञ्ञाय दुब्बलिकरणीत्वेव छट्ठं पदं भवति। ",
"dn31:8.3":	"इमे खो, गहपतिपुत्त, छ आदीनवा सुरामेरयमज्जप्पमादट्ठानानुयोगे। ",
"dn31:9.0":	"६। विकालचरियाय छ आदीनवा ",
"dn31:9.1":	"छ खोमे, गहपतिपुत्त, आदीनवा विकालविसिखाचरियानुयोगे। ",
"dn31:9.2":	"अत्तापिस्स अगुत्तो अरक्खितो होति, पुत्तदारोपिस्स अगुत्तो अरक्खितो होति, सापतेय्यम्पिस्स अगुत्तं अरक्खितं होति, सङ्कियो च होति पापकेसु ठानेसु, अभूतवचनञ्च तस्मिं रूहति, बहूनञ्च दुक्खधम्मानं पुरक्खतो होति। ",
"dn31:9.3":	"इमे खो, गहपतिपुत्त, छ आदीनवा विकालविसिखाचरियानुयोगे। ",
"dn31:10.0":	"७। समज्जाभिचरणस्स छ आदीनवा ",
"dn31:10.1":	"छ खोमे, गहपतिपुत्त, आदीनवा समज्जाभिचरणे। ",
"dn31:10.2":	"क्व नच्चं, क्व गीतं, क्व वादितं, क्व अक्खानं, क्व पाणिस्सरं, क्व कुम्भथुनन्ति। ",
"dn31:10.3":	"इमे खो, गहपतिपुत्त, छ आदीनवा समज्जाभिचरणे। ",
"dn31:11.0":	"८। जूतप्पमादस्स छ आदीनवा ",
"dn31:11.1":	"छ खोमे, गहपतिपुत्त, आदीनवा जूतप्पमादट्ठानानुयोगे। ",
"dn31:11.2":	"जयं वेरं पसवति, जिनो वित्तमनुसोचति, सन्दिट्ठिका धनजानि, सभागतस्स वचनं न रूहति, मित्तामच्चानं परिभूतो होति, आवाहविवाहकानं अपत्थितो होति: ",
"dn31:11.3":	"‘अक्खधुत्तो अयं पुरिसपुग्गलो नालं दारभरणाया’ति। ",
"dn31:11.4":	"इमे खो, गहपतिपुत्त, छ आदीनवा जूतप्पमादट्ठानानुयोगे। ",
"dn31:12.0":	"९। पापमित्तताय छ आदीनवा ",
"dn31:12.1":	"छ खोमे, गहपतिपुत्त, आदीनवा पापमित्तानुयोगे। ",
"dn31:12.2":	"ये धुत्ता, ये सोण्डा, ये पिपासा, ये नेकतिका, ये वञ्चनिका, ये साहसिका। त्यास्स मित्ता होन्ति ते सहाया। ",
"dn31:12.3":	"इमे खो, गहपतिपुत्त, छ आदीनवा पापमित्तानुयोगे। ",
"dn31:13.0":	"१०। आलस्यस्स छ आदीनवा ",
"dn31:13.1":	"छ खोमे, गहपतिपुत्त, आदीनवा आलस्यानुयोगे। ",
"dn31:13.2":	"अतिसीतन्ति कम्मं न करोति, अतिउण्हन्ति कम्मं न करोति, अतिसायन्ति कम्मं न करोति, अतिपातोति कम्मं न करोति, अतिछातोस्मीति कम्मं न करोति, अतिधातोस्मीति कम्मं न करोति। ",
"dn31:13.3":	"तस्स एवं किच्चापदेसबहुलस्स विहरतो अनुप्पन्ना चेव भोगा नुप्पज्जन्ति, उप्पन्ना च भोगा परिक्खयं गच्छन्ति। ",
"dn31:13.4":	"इमे खो, गहपतिपुत्त, छ आदीनवा आलस्यानुयोगे”ति। ",
"dn31:13.5":	"इदमवोच भगवा। ",
"dn31:13.6":	"इदं वत्वान सुगतो अथापरं एतदवोच सत्था: ",
"dn31:14.1":	"“होति पानसखा नाम, ",
"dn31:14.2":	"होति सम्मियसम्मियो; ",
"dn31:14.3":	"यो च अत्थेसु जातेसु, ",
"dn31:14.4":	"सहायो होति सो सखा। ",
"dn31:14.5":	"उस्सूरसेय्या परदारसेवना, ",
"dn31:14.6":	"वेरप्पसवो च अनत्थता च; ",
"dn31:14.7":	"पापा च मित्ता सुकदरियता च, ",
"dn31:14.8":	"एते छ ठाना पुरिसं धंसयन्ति। ",
"dn31:14.9":	"पापमित्तो पापसखो, ",
"dn31:14.10":	"पापआचारगोचरो; ",
"dn31:14.11":	"अस्मा लोका परम्हा च, ",
"dn31:14.12":	"उभया धंसते नरो। ",
"dn31:14.13":	"अक्खित्थियो वारुणी नच्चगीतं, ",
"dn31:14.14":	"दिवा सोप्पं पारिचरिया अकाले; ",
"dn31:14.15":	"पापा च मित्ता सुकदरियता च, ",
"dn31:14.16":	"एते छ ठाना पुरिसं धंसयन्ति। ",
"dn31:14.17":	"अक्खेहि दिब्बन्ति सुरं पिवन्ति, ",
"dn31:14.18":	"यन्तित्थियो पाणसमा परेसं; ",
"dn31:14.19":	"निहीनसेवी न च वुद्धसेवी, ",
"dn31:14.20":	"निहीयते काळपक्खेव चन्दो। ",
"dn31:14.21":	"यो वारुणी अद्धनो अकिञ्चनो, ",
"dn31:14.22":	"पिपासो पिवं पपागतो; ",
"dn31:14.23":	"उदकमिव इणं विगाहति, ",
"dn31:14.24":	"अकुलं काहिति खिप्पमत्तनो। ",
"dn31:14.25":	"न दिवा सोप्पसीलेन, ",
"dn31:14.26":	"रत्तिमुट्ठानदेस्सिना; ",
"dn31:14.27":	"निच्चं मत्तेन सोण्डेन, ",
"dn31:14.28":	"सक्का आवसितुं घरं। ",
"dn31:14.29":	"अतिसीतं अतिउण्हं, ",
"dn31:14.30":	"अतिसायमिदं अहु; ",
"dn31:14.31":	"इति विस्सट्ठकम्मन्ते, ",
"dn31:14.32":	"अत्था अच्चेन्ति माणवे। ",
"dn31:14.33":	"योध सीतञ्च उण्हञ्च, ",
"dn31:14.34":	"तिणा भिय्यो न मञ्ञति; ",
"dn31:14.35":	"करं पुरिसकिच्चानि, ",
"dn31:14.36":	"सो सुखं न विहायती”ति। ",
"dn31:15.0":	"११। मित्तपतिरूपक ",
"dn31:15.1":	"“चत्तारोमे, गहपतिपुत्त, अमित्ता मित्तपतिरूपका वेदितब्बा। ",
"dn31:15.2":	"अञ्ञदत्थुहरो अमित्तो मित्तपतिरूपको वेदितब्बो, वचीपरमो अमित्तो मित्तपतिरूपको वेदितब्बो, अनुप्पियभाणी अमित्तो मित्तपतिरूपको वेदितब्बो, अपायसहायो अमित्तो मित्तपतिरूपको वेदितब्बो। ",
"dn31:16.1":	"चतूहि खो, गहपतिपुत्त, ठानेहि अञ्ञदत्थुहरो अमित्तो मित्तपतिरूपको वेदितब्बो। ",
"dn31:16.2":	"अञ्ञदत्थुहरो होति, ",
"dn31:16.3":	"अप्पेन बहुमिच्छति; ",
"dn31:16.4":	"भयस्स किच्चं करोति, ",
"dn31:16.5":	"सेवति अत्थकारणा। ",
"dn31:16.6":	"इमेहि खो, गहपतिपुत्त, चतूहि ठानेहि अञ्ञदत्थुहरो अमित्तो मित्तपतिरूपको वेदितब्बो। ",
"dn31:17.1":	"चतूहि खो, गहपतिपुत्त, ठानेहि वचीपरमो अमित्तो मित्तपतिरूपको वेदितब्बो। ",
"dn31:17.2":	"अतीतेन पटिसन्थरति, अनागतेन पटिसन्थरति, निरत्थकेन सङ्गण्हाति, पच्चुप्पन्नेसु किच्चेसु ब्यसनं दस्सेति। ",
"dn31:17.3":	"इमेहि खो, गहपतिपुत्त, चतूहि ठानेहि वचीपरमो अमित्तो मित्तपतिरूपको वेदितब्बो। ",
"dn31:18.1":	"चतूहि खो, गहपतिपुत्त, ठानेहि अनुप्पियभाणी अमित्तो मित्तपतिरूपको वेदितब्बो। ",
"dn31:18.2":	"पापकम्पिस्स अनुजानाति, कल्याणम्पिस्स अनुजानाति, सम्मुखास्स वण्णं भासति, परम्मुखास्स अवण्णं भासति। ",
"dn31:18.3":	"इमेहि खो, गहपतिपुत्त, चतूहि ठानेहि अनुप्पियभाणी अमित्तो मित्तपतिरूपको वेदितब्बो। ",
"dn31:19.1":	"चतूहि खो, गहपतिपुत्त, ठानेहि अपायसहायो अमित्तो मित्तपतिरूपको वेदितब्बो। ",
"dn31:19.2":	"सुरामेरयमज्जप्पमादट्ठानानुयोगे सहायो होति, विकालविसिखाचरियानुयोगे सहायो होति, समज्जाभिचरणे सहायो होति, जूतप्पमादट्ठानानुयोगे सहायो होति। ",
"dn31:19.3":	"इमेहि खो, गहपतिपुत्त, चतूहि ठानेहि अपायसहायो अमित्तो मित्तपतिरूपको वेदितब्बो”ति। ",
"dn31:19.4":	"इदमवोच भगवा। ",
"dn31:19.5":	"इदं वत्वान सुगतो अथापरं एतदवोच सत्था: ",
"dn31:20.1":	"“अञ्ञदत्थुहरो मित्तो, ",
"dn31:20.2":	"यो च मित्तो वचीपरो; ",
"dn31:20.3":	"अनुप्पियञ्च यो आह, ",
"dn31:20.4":	"अपायेसु च यो सखा। ",
"dn31:20.5":	"एते अमित्ते चत्तारो, ",
"dn31:20.6":	"इति विञ्ञाय पण्डितो; ",
"dn31:20.7":	"आरका परिवज्जेय्य, ",
"dn31:20.8":	"मग्गं पटिभयं यथा”ति। ",
"dn31:21.0":	"१२। सुहदमित्त ",
"dn31:21.1":	"“चत्तारोमे, गहपतिपुत्त, मित्ता सुहदा वेदितब्बा। ",
"dn31:21.2":	"उपकारो मित्तो सुहदो वेदितब्बो, समानसुखदुक्खो मित्तो सुहदो वेदितब्बो, अत्थक्खायी मित्तो सुहदो वेदितब्बो, अनुकम्पको मित्तो सुहदो वेदितब्बो। ",
"dn31:22.1":	"चतूहि खो, गहपतिपुत्त, ठानेहि उपकारो मित्तो सुहदो वेदितब्बो। ",
"dn31:22.2":	"पमत्तं रक्खति, पमत्तस्स सापतेय्यं रक्खति, भीतस्स सरणं होति, उप्पन्नेसु किच्चकरणीयेसु तद्दिगुणं भोगं अनुप्पदेति। ",
"dn31:22.3":	"इमेहि खो, गहपतिपुत्त, चतूहि ठानेहि उपकारो मित्तो सुहदो वेदितब्बो। ",
"dn31:23.1":	"चतूहि खो, गहपतिपुत्त, ठानेहि समानसुखदुक्खो मित्तो सुहदो वेदितब्बो। ",
"dn31:23.2":	"गुय्हमस्स आचिक्खति, गुय्हमस्स परिगूहति, आपदासु न विजहति, जीवितंपिस्स अत्थाय परिच्चत्तं होति। ",
"dn31:23.3":	"इमेहि खो, गहपतिपुत्त, चतूहि ठानेहि समानसुखदुक्खो मित्तो सुहदो वेदितब्बो। ",
"dn31:24.1":	"चतूहि खो, गहपतिपुत्त, ठानेहि अत्थक्खायी मित्तो सुहदो वेदितब्बो। ",
"dn31:24.2":	"पापा निवारेति, कल्याणे निवेसेति, अस्सुतं सावेति, सग्गस्स मग्गं आचिक्खति। ",
"dn31:24.3":	"इमेहि खो, गहपतिपुत्त, चतूहि ठानेहि अत्थक्खायी मित्तो सुहदो वेदितब्बो। ",
"dn31:25.1":	"चतूहि खो, गहपतिपुत्त, ठानेहि अनुकम्पको मित्तो सुहदो वेदितब्बो। ",
"dn31:25.2":	"अभवेनस्स न नन्दति, भवेनस्स नन्दति, अवण्णं भणमानं निवारेति, वण्णं भणमानं पसंसति। ",
"dn31:25.3":	"इमेहि खो, गहपतिपुत्त, चतूहि ठानेहि अनुकम्पको मित्तो सुहदो वेदितब्बो”ति। ",
"dn31:25.4":	"इदमवोच भगवा। ",
"dn31:25.5":	"इदं वत्वान सुगतो अथापरं एतदवोच सत्था: ",
"dn31:26.1":	"“उपकारो च यो मित्तो, ",
"dn31:26.2":	"सुखे दुक्खे च यो सखा; ",
"dn31:26.3":	"अत्थक्खायी च यो मित्तो, ",
"dn31:26.4":	"यो च मित्तानुकम्पको। ",
"dn31:26.5":	"एतेपि मित्ते चत्तारो, ",
"dn31:26.6":	"इति विञ्ञाय पण्डितो; ",
"dn31:26.7":	"सक्कच्चं पयिरुपासेय्य, ",
"dn31:26.8":	"माता पुत्तंव ओरसं; ",
"dn31:26.9":	"पण्डितो सीलसम्पन्नो, ",
"dn31:26.10":	"जलं अग्गीव भासति। ",
"dn31:26.11":	"भोगे संहरमानस्स, ",
"dn31:26.12":	"भमरस्सेव इरीयतो; ",
"dn31:26.13":	"भोगा सन्निचयं यन्ति, ",
"dn31:26.14":	"वम्मिकोवुपचीयति। ",
"dn31:26.15":	"एवं भोगे समाहत्वा, ",
"dn31:26.16":	"अलमत्तो कुले गिही; ",
"dn31:26.17":	"चतुधा विभजे भोगे, ",
"dn31:26.18":	"स वे मित्तानि गन्थति। ",
"dn31:26.19":	"एकेन भोगे भुञ्जेय्य, ",
"dn31:26.20":	"द्वीहि कम्मं पयोजये; ",
"dn31:26.21":	"चतुत्थञ्च निधापेय्य, ",
"dn31:26.22":	"आपदासु भविस्सती”ति। ",
"dn31:27.0":	"१३। छद्दिसापटिच्छादनकण्ड ",
"dn31:27.1":	"“कथञ्च, गहपतिपुत्त, अरियसावको छद्दिसापटिच्छादी होति? ",
"dn31:27.2":	"छ इमा, गहपतिपुत्त, दिसा वेदितब्बा। ",
"dn31:27.3":	"पुरत्थिमा दिसा मातापितरो वेदितब्बा, दक्खिणा दिसा आचरिया वेदितब्बा, पच्छिमा दिसा पुत्तदारा वेदितब्बा, उत्तरा दिसा मित्तामच्चा वेदितब्बा, हेट्ठिमा दिसा दासकम्मकरा वेदितब्बा, उपरिमा दिसा समणब्राह्मणा वेदितब्बा। ",
"dn31:28.1":	"पञ्चहि खो, गहपतिपुत्त, ठानेहि पुत्तेन पुरत्थिमा दिसा मातापितरो पच्चुपट्ठातब्बा—",
"dn31:28.2":	"भतो ने भरिस्सामि, किच्चं नेसं करिस्सामि, कुलवंसं ठपेस्सामि, दायज्जं पटिपज्जामि, अथ वा पन पेतानं कालङ्कतानं दक्खिणं अनुप्पदस्सामीति। ",
"dn31:28.3":	"इमेहि खो, गहपतिपुत्त, पञ्चहि ठानेहि पुत्तेन पुरत्थिमा दिसा मातापितरो पच्चुपट्ठिता पञ्चहि ठानेहि पुत्तं अनुकम्पन्ति। ",
"dn31:28.4":	"पापा निवारेन्ति, कल्याणे निवेसेन्ति, सिप्पं सिक्खापेन्ति, पतिरूपेन दारेन संयोजेन्ति, समये दायज्जं निय्यादेन्ति। ",
"dn31:28.5":	"इमेहि खो, गहपतिपुत्त, पञ्चहि ठानेहि पुत्तेन पुरत्थिमा दिसा मातापितरो पच्चुपट्ठिता इमेहि पञ्चहि ठानेहि पुत्तं अनुकम्पन्ति। ",
"dn31:28.6":	"एवमस्स एसा पुरत्थिमा दिसा पटिच्छन्ना होति खेमा अप्पटिभया। ",
"dn31:29.1":	"पञ्चहि खो, गहपतिपुत्त, ठानेहि अन्तेवासिना दक्खिणा दिसा आचरिया पच्चुपट्ठातब्बा—",
"dn31:29.2":	"उट्ठानेन उपट्ठानेन सुस्सुसाय पारिचरियाय सक्कच्चं सिप्पपटिग्गहणेन। ",
"dn31:29.3":	"इमेहि खो, गहपतिपुत्त, पञ्चहि ठानेहि अन्तेवासिना दक्खिणा दिसा आचरिया पच्चुपट्ठिता पञ्चहि ठानेहि अन्तेवासिं अनुकम्पन्ति—",
"dn31:29.4":	"सुविनीतं विनेन्ति, सुग्गहितं गाहापेन्ति, सब्बसिप्पस्सुतं समक्खायिनो भवन्ति, मित्तामच्चेसु पटियादेन्ति, दिसासु परित्ताणं करोन्ति। ",
"dn31:29.5":	"इमेहि खो, गहपतिपुत्त, पञ्चहि ठानेहि अन्तेवासिना दक्खिणा दिसा आचरिया पच्चुपट्ठिता इमेहि पञ्चहि ठानेहि अन्तेवासिं अनुकम्पन्ति। ",
"dn31:29.6":	"एवमस्स एसा दक्खिणा दिसा पटिच्छन्ना होति खेमा अप्पटिभया। ",
"dn31:30.1":	"पञ्चहि खो, गहपतिपुत्त, ठानेहि सामिकेन पच्छिमा दिसा भरिया पच्चुपट्ठातब्बा—",
"dn31:30.2":	"सम्माननाय अनवमाननाय अनतिचरियाय इस्सरियवोस्सग्गेन अलङ्कारानुप्पदानेन। ",
"dn31:30.3":	"इमेहि खो, गहपतिपुत्त, पञ्चहि ठानेहि सामिकेन पच्छिमा दिसा भरिया पच्चुपट्ठिता पञ्चहि ठानेहि सामिकं अनुकम्पति—",
"dn31:30.4":	"सुसंविहितकम्मन्ता च होति, सङ्गहितपरिजना च, अनतिचारिनी च, सम्भतञ्च अनुरक्खति, दक्खा च होति अनलसा सब्बकिच्चेसु। ",
"dn31:30.5":	"इमेहि खो, गहपतिपुत्त, पञ्चहि ठानेहि सामिकेन पच्छिमा दिसा भरिया पच्चुपट्ठिता इमेहि पञ्चहि ठानेहि सामिकं अनुकम्पति। ",
"dn31:30.6":	"एवमस्स एसा पच्छिमा दिसा पटिच्छन्ना होति खेमा अप्पटिभया। ",
"dn31:31.1":	"पञ्चहि खो, गहपतिपुत्त, ठानेहि कुलपुत्तेन उत्तरा दिसा मित्तामच्चा पच्चुपट्ठातब्बा—",
"dn31:31.2":	"दानेन पेय्यवज्जेन अत्थचरियाय समानत्तताय अविसंवादनताय। ",
"dn31:31.3":	"इमेहि खो, गहपतिपुत्त, पञ्चहि ठानेहि कुलपुत्तेन उत्तरा दिसा मित्तामच्चा पच्चुपट्ठिता पञ्चहि ठानेहि कुलपुत्तं अनुकम्पन्ति—",
"dn31:31.4":	"पमत्तं रक्खन्ति, पमत्तस्स सापतेय्यं रक्खन्ति, भीतस्स सरणं होन्ति, आपदासु न विजहन्ति, अपरपजा चस्स पटिपूजेन्ति। ",
"dn31:31.5":	"इमेहि खो, गहपतिपुत्त, पञ्चहि ठानेहि कुलपुत्तेन उत्तरा दिसा मित्तामच्चा पच्चुपट्ठिता इमेहि पञ्चहि ठानेहि कुलपुत्तं अनुकम्पन्ति। ",
"dn31:31.6":	"एवमस्स एसा उत्तरा दिसा पटिच्छन्ना होति खेमा अप्पटिभया। ",
"dn31:32.1":	"पञ्चहि खो, गहपतिपुत्त, ठानेहि अय्यिरकेन हेट्ठिमा दिसा दासकम्मकरा पच्चुपट्ठातब्बा—",
"dn31:32.2":	"यथाबलं कम्मन्तसंविधानेन भत्तवेतनानुप्पदानेन गिलानुपट्ठानेन अच्छरियानं रसानं संविभागेन समये वोस्सग्गेन। ",
"dn31:32.3":	"इमेहि खो, गहपतिपुत्त, पञ्चहि ठानेहि अय्यिरकेन हेट्ठिमा दिसा दासकम्मकरा पच्चुपट्ठिता पञ्चहि ठानेहि अय्यिरकं अनुकम्पन्ति—",
"dn31:32.4":	"पुब्बुट्ठायिनो च होन्ति, पच्छा निपातिनो च, दिन्नादायिनो च, सुकतकम्मकरा च, कित्तिवण्णहरा च। ",
"dn31:32.5":	"इमेहि खो, गहपतिपुत्त, पञ्चहि ठानेहि अय्यिरकेन हेट्ठिमा दिसा दासकम्मकरा पच्चुपट्ठिता इमेहि पञ्चहि ठानेहि अय्यिरकं अनुकम्पन्ति। ",
"dn31:32.6":	"एवमस्स एसा हेट्ठिमा दिसा पटिच्छन्ना होति खेमा अप्पटिभया। ",
"dn31:33.1":	"पञ्चहि खो, गहपतिपुत्त, ठानेहि कुलपुत्तेन उपरिमा दिसा समणब्राह्मणा पच्चुपट्ठातब्बा—",
"dn31:33.2":	"मेत्तेन कायकम्मेन मेत्तेन वचीकम्मेन मेत्तेन मनोकम्मेन अनावटद्वारताय आमिसानुप्पदानेन। ",
"dn31:33.3":	"इमेहि खो, गहपतिपुत्त, पञ्चहि ठानेहि कुलपुत्तेन उपरिमा दिसा समणब्राह्मणा पच्चुपट्ठिता छहि ठानेहि कुलपुत्तं अनुकम्पन्ति—",
"dn31:33.4":	"पापा निवारेन्ति, कल्याणे निवेसेन्ति, कल्याणेन मनसा अनुकम्पन्ति, अस्सुतं सावेन्ति, सुतं परियोदापेन्ति, सग्गस्स मग्गं आचिक्खन्ति। ",
"dn31:33.5":	"इमेहि खो, गहपतिपुत्त, पञ्चहि ठानेहि कुलपुत्तेन उपरिमा दिसा समणब्राह्मणा पच्चुपट्ठिता इमेहि छहि ठानेहि कुलपुत्तं अनुकम्पन्ति। ",
"dn31:33.6":	"एवमस्स एसा उपरिमा दिसा पटिच्छन्ना होति खेमा अप्पटिभया”ति। ",
"dn31:33.7":	"इदमवोच भगवा। ",
"dn31:33.8":	"इदं वत्वान सुगतो अथापरं एतदवोच सत्था: ",
"dn31:34.1":	"“मातापिता दिसा पुब्बा, ",
"dn31:34.2":	"आचरिया दक्खिणा दिसा; ",
"dn31:34.3":	"पुत्तदारा दिसा पच्छा, ",
"dn31:34.4":	"मित्तामच्चा च उत्तरा। ",
"dn31:34.5":	"दासकम्मकरा हेट्ठा, ",
"dn31:34.6":	"उद्धं समणब्राह्मणा; ",
"dn31:34.7":	"एता दिसा नमस्सेय्य, ",
"dn31:34.8":	"अलमत्तो कुले गिही। ",
"dn31:34.9":	"पण्डितो सीलसम्पन्नो, ",
"dn31:34.10":	"सण्हो च पटिभानवा; ",
"dn31:34.11":	"निवातवुत्ति अत्थद्धो, ",
"dn31:34.12":	"तादिसो लभते यसं। ",
"dn31:34.13":	"उट्ठानको अनलसो, ",
"dn31:34.14":	"आपदासु न वेधति; ",
"dn31:34.15":	"अच्छिन्नवुत्ति मेधावी, ",
"dn31:34.16":	"तादिसो लभते यसं। ",
"dn31:34.17":	"सङ्गाहको मित्तकरो, ",
"dn31:34.18":	"वदञ्ञू वीतमच्छरो; ",
"dn31:34.19":	"नेता विनेता अनुनेता, ",
"dn31:34.20":	"तादिसो लभते यसं। ",
"dn31:34.21":	"दानञ्च पेय्यवज्जञ्च, ",
"dn31:34.22":	"अत्थचरिया च या इध; ",
"dn31:34.23":	"समानत्तता च धम्मेसु, ",
"dn31:34.24":	"तत्थ तत्थ यथारहं; ",
"dn31:34.25":	"एते खो सङ्गहा लोके, ",
"dn31:34.26":	"रथस्साणीव यायतो। ",
"dn31:34.27":	"एते च सङ्गहा नास्सु, ",
"dn31:34.28":	"न माता पुत्तकारणा; ",
"dn31:34.29":	"लभेथ मानं पूजं वा, ",
"dn31:34.30":	"पिता वा पुत्तकारणा। ",
"dn31:34.31":	"यस्मा च सङ्गहा एते, ",
"dn31:34.32":	"सम्मपेक्खन्ति पण्डिता; ",
"dn31:34.33":	"तस्मा महत्तं पप्पोन्ति, ",
"dn31:34.34":	"पासंसा च भवन्ति ते”ति। ",
"dn31:35.1":	"एवं वुत्ते, सिङ्गालको गहपतिपुत्तो भगवन्तं एतदवोच: ",
"dn31:35.2":	"“अभिक्कन्तं, भन्ते, अभिक्कन्तं, भन्ते। ",
"dn31:35.3":	"सेय्यथापि, भन्ते, निक्कुज्जितं वा उक्कुज्जेय्य, पटिच्छन्नं वा विवरेय्य, मूळ्हस्स वा मग्गं आचिक्खेय्य, अन्धकारे वा तेलपज्जोतं धारेय्य ‘चक्खुमन्तो रूपानि दक्खन्ती’ति; एवमेवं भगवता अनेकपरियायेन धम्मो पकासितो। ",
"dn31:35.4":	"एसाहं, भन्ते, भगवन्तं सरणं गच्छामि धम्मञ्च भिक्खुसङ्घञ्च। ",
"dn31:35.5":	"उपासकं मं भगवा धारेतु, अज्जतग्गे पाणुपेतं सरणं गतन्”ति। ",
"dn31:35.6":	"सिङ्गालसुत्तं निट्ठितं अट्ठमं। "
}	
