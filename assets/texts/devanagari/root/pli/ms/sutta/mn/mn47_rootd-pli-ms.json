{	
"mn47:0.1":	"मज्झिम निकाय ४७ ",
"mn47:0.2":	"वीमंसकसुत्त ",
"mn47:1.1":	"एवं मे सुतं—",
"mn47:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"mn47:1.3":	"तत्र खो भगवा भिक्खू आमन्तेसि: ",
"mn47:1.4":	"“भिक्खवो”ति। ",
"mn47:1.5":	"“भदन्ते”ति ते भिक्खू भगवतो पच्चस्सोसुं। ",
"mn47:1.6":	"भगवा एतदवोच: ",
"mn47:2.1":	"“वीमंसकेन, भिक्खवे, भिक्खुना परस्स चेतोपरियायं अजानन्तेन तथागते समन्नेसना कातब्बा ‘सम्मासम्बुद्धो वा नो वा’ इति विञ्ञाणाया”ति। ",
"mn47:3.1":	"“भगवंमूलका नो, भन्ते, धम्मा, भगवंनेत्तिका भगवंपटिसरणा; साधु वत, भन्ते, भगवन्तंयेव पटिभातु एतस्स भासितस्स अत्थो; भगवतो सुत्वा भिक्खू धारेस्सन्ती”ति। ",
"mn47:3.2":	"“तेन हि, भिक्खवे, सुणाथ, साधुकं मनसि करोथ, भासिस्सामी”ति। ",
"mn47:3.3":	"“एवं, भन्ते”ति खो ते भिक्खू भगवतो पच्चस्सोसुं। ",
"mn47:3.4":	"भगवा एतदवोच: ",
"mn47:4.1":	"“वीमंसकेन, भिक्खवे, भिक्खुना परस्स चेतोपरियायं अजानन्तेन द्वीसु धम्मेसु तथागतो समन्नेसितब्बो चक्खुसोतविञ्ञेय्येसु धम्मेसु: ",
"mn47:4.2":	"‘ये सङ्किलिट्ठा चक्खुसोतविञ्ञेय्या धम्मा, संविज्जन्ति वा ते तथागतस्स नो वा’ति? ",
"mn47:4.3":	"तमेनं समन्नेसमानो एवं जानाति: ",
"mn47:4.4":	"‘ये सङ्किलिट्ठा चक्खुसोतविञ्ञेय्या धम्मा, न ते तथागतस्स संविज्जन्ती’ति। ",
"mn47:5.1":	"यतो नं समन्नेसमानो एवं जानाति: ",
"mn47:5.2":	"‘ये सङ्किलिट्ठा चक्खुसोतविञ्ञेय्या धम्मा, न ते तथागतस्स संविज्जन्ती’ति, ततो नं उत्तरिं समन्नेसति: ",
"mn47:5.3":	"‘ये वीतिमिस्सा चक्खुसोतविञ्ञेय्या धम्मा, संविज्जन्ति वा ते तथागतस्स नो वा’ति? ",
"mn47:5.4":	"तमेनं समन्नेसमानो एवं जानाति: ",
"mn47:5.5":	"‘ये वीतिमिस्सा चक्खुसोतविञ्ञेय्या धम्मा, न ते तथागतस्स संविज्जन्ती’ति। ",
"mn47:6.1":	"यतो नं समन्नेसमानो एवं जानाति: ",
"mn47:6.2":	"‘ये वीतिमिस्सा चक्खुसोतविञ्ञेय्या धम्मा, न ते तथागतस्स संविज्जन्ती’ति, ततो नं उत्तरिं समन्नेसति: ",
"mn47:6.3":	"‘ये वोदाता चक्खुसोतविञ्ञेय्या धम्मा, संविज्जन्ति वा ते तथागतस्स नो वा’ति? ",
"mn47:6.4":	"तमेनं समन्नेसमानो एवं जानाति: ",
"mn47:6.5":	"‘ये वोदाता चक्खुसोतविञ्ञेय्या धम्मा, संविज्जन्ति ते तथागतस्सा’ति। ",
"mn47:7.1":	"यतो नं समन्नेसमानो एवं जानाति: ",
"mn47:7.2":	"‘ये वोदाता चक्खुसोतविञ्ञेय्या धम्मा, संविज्जन्ति ते तथागतस्सा’ति, ततो नं उत्तरिं समन्नेसति: ",
"mn47:7.3":	"‘दीघरत्तं समापन्नो अयमायस्मा इमं कुसलं धम्मं, उदाहु इत्तरसमापन्नो’ति? ",
"mn47:7.4":	"तमेनं समन्नेसमानो एवं जानाति: ",
"mn47:7.5":	"‘दीघरत्तं समापन्नो अयमायस्मा इमं कुसलं धम्मं, नायमायस्मा इत्तरसमापन्नो’ति। ",
"mn47:8.1":	"यतो नं समन्नेसमानो एवं जानाति: ",
"mn47:8.2":	"‘दीघरत्तं समापन्नो अयमायस्मा इमं कुसलं धम्मं, नायमायस्मा इत्तरसमापन्नो’ति, ततो नं उत्तरिं समन्नेसति: ",
"mn47:8.3":	"‘ञत्तज्झापन्नो अयमायस्मा भिक्खु यसप्पत्तो, संविज्जन्तस्स इधेकच्चे आदीनवा’ति? ",
"mn47:8.4":	"न ताव, भिक्खवे, भिक्खुनो इधेकच्चे आदीनवा संविज्जन्ति याव न ञत्तज्झापन्नो होति यसप्पत्तो। ",
"mn47:8.5":	"यतो च खो, भिक्खवे, भिक्खु ञत्तज्झापन्नो होति यसप्पत्तो, अथस्स इधेकच्चे आदीनवा संविज्जन्ति। ",
"mn47:8.6":	"तमेनं समन्नेसमानो एवं जानाति: ",
"mn47:8.7":	"‘ञत्तज्झापन्नो अयमायस्मा भिक्खु यसप्पत्तो, नास्स इधेकच्चे आदीनवा संविज्जन्ती’ति। ",
"mn47:9.1":	"यतो नं समन्नेसमानो एवं जानाति: ",
"mn47:9.2":	"‘ञत्तज्झापन्नो अयमायस्मा भिक्खु यसप्पत्तो, नास्स इधेकच्चे आदीनवा संविज्जन्ती’ति, ततो नं उत्तरिं समन्नेसति: ",
"mn47:9.3":	"‘अभयूपरतो अयमायस्मा, नायमायस्मा भयूपरतो; ",
"mn47:9.4":	"वीतरागत्ता कामे न सेवति खया रागस्सा’ति? ",
"mn47:9.5":	"तमेनं समन्नेसमानो एवं जानाति: ",
"mn47:9.6":	"‘अभयूपरतो अयमायस्मा, नायमायस्मा भयूपरतो; ",
"mn47:9.7":	"वीतरागत्ता कामे न सेवति खया रागस्सा’ति। ",
"mn47:10.1":	"तञ्चे, भिक्खवे, भिक्खुं परे एवं पुच्छेय्युं: ",
"mn47:10.2":	"‘के पनायस्मतो आकारा, के अन्वया, येनायस्मा एवं वदेसि—",
"mn47:10.3":	"अभयूपरतो अयमायस्मा, नायमायस्मा भयूपरतो; ",
"mn47:10.4":	"वीतरागत्ता कामे न सेवति खया रागस्सा’ति। ",
"mn47:10.5":	"सम्मा ब्याकरमानो, भिक्खवे, भिक्खु एवं ब्याकरेय्य: ",
"mn47:10.6":	"‘तथा हि पन अयमायस्मा सङ्घे वा विहरन्तो एको वा विहरन्तो, ये च तत्थ सुगता ये च तत्थ दुग्गता, ये च तत्थ गणमनुसासन्ति, ये च इधेकच्चे आमिसेसु सन्दिस्सन्ति, ये च इधेकच्चे आमिसेन अनुपलित्ता, नायमायस्मा तं तेन अवजानाति। ",
"mn47:10.7":	"सम्मुखा खो पन मेतं भगवतो सुतं सम्मुखा पटिग्गहितं—",
"mn47:10.8":	"अभयूपरतोहमस्मि, नाहमस्मि भयूपरतो, वीतरागत्ता कामे न सेवामि खया रागस्सा’ति। ",
"mn47:11.1":	"तत्र, भिक्खवे, तथागतोव उत्तरिं पटिपुच्छितब्बो: ",
"mn47:11.2":	"‘ये सङ्किलिट्ठा चक्खुसोतविञ्ञेय्या धम्मा, संविज्जन्ति वा ते तथागतस्स नो वा’ति? ",
"mn47:11.3":	"ब्याकरमानो, भिक्खवे, तथागतो एवं ब्याकरेय्य: ",
"mn47:11.4":	"‘ये सङ्किलिट्ठा चक्खुसोतविञ्ञेय्या धम्मा, न ते तथागतस्स संविज्जन्ती’ति। ",
"mn47:12.1":	"‘ये वीतिमिस्सा चक्खुसोतविञ्ञेय्या धम्मा, संविज्जन्ति वा ते तथागतस्स नो वा’ति? ",
"mn47:12.2":	"ब्याकरमानो, भिक्खवे, तथागतो एवं ब्याकरेय्य: ",
"mn47:12.3":	"‘ये वीतिमिस्सा चक्खुसोतविञ्ञेय्या धम्मा, न ते तथागतस्स संविज्जन्ती’ति। ",
"mn47:13.1":	"‘ये वोदाता चक्खुसोतविञ्ञेय्या धम्मा, संविज्जन्ति वा ते तथागतस्स नो वा’ति? ",
"mn47:13.2":	"ब्याकरमानो, भिक्खवे, तथागतो एवं ब्याकरेय्य: ",
"mn47:13.3":	"‘ये वोदाता चक्खुसोतविञ्ञेय्या धम्मा, संविज्जन्ति ते तथागतस्स; ",
"mn47:13.4":	"एतं पथोहमस्मि, एतं गोचरो, नो च तेन तम्मयो’ति। ",
"mn47:14.1":	"एवंवादिं खो, भिक्खवे, सत्थारं अरहति सावको उपसङ्कमितुं धम्मस्सवनाय। ",
"mn47:14.2":	"तस्स सत्था धम्मं देसेति उत्तरुत्तरिं पणीतपणीतं कण्हसुक्कसप्पटिभागं। ",
"mn47:14.3":	"यथा यथा खो, भिक्खवे, भिक्खुनो सत्था धम्मं देसेति उत्तरुत्तरिं पणीतपणीतं कण्हसुक्कसप्पटिभागं तथा तथा सो तस्मिं धम्मे अभिञ्ञाय इधेकच्चं धम्मं धम्मेसु निट्ठं गच्छति, सत्थरि पसीदति: ",
"mn47:14.4":	"‘सम्मासम्बुद्धो भगवा, स्वाक्खातो भगवता धम्मो, सुप्पटिपन्नो सङ्घो’ति। ",
"mn47:15.1":	"तञ्चे, भिक्खवे, भिक्खुं परे एवं पुच्छेय्युं: ",
"mn47:15.2":	"‘के पनायस्मतो आकारा, के अन्वया, येनायस्मा एवं वदेसि—",
"mn47:15.3":	"सम्मासम्बुद्धो भगवा, स्वाक्खातो भगवता धम्मो, सुप्पटिपन्नो सङ्घो’ति? ",
"mn47:15.4":	"सम्मा ब्याकरमानो, भिक्खवे, भिक्खु एवं ब्याकरेय्य: ",
"mn47:15.5":	"‘इधाहं, आवुसो, येन भगवा तेनुपसङ्कमिं धम्मस्सवनाय। ",
"mn47:15.6":	"तस्स मे भगवा धम्मं देसेति उत्तरुत्तरिं पणीतपणीतं कण्हसुक्कसप्पटिभागं। ",
"mn47:15.7":	"यथा यथा मे, आवुसो, भगवा धम्मं देसेति उत्तरुत्तरिं पणीतपणीतं कण्हसुक्कसप्पटिभागं तथा तथाहं तस्मिं धम्मे अभिञ्ञाय इधेकच्चं धम्मं धम्मेसु निट्ठमगमं, सत्थरि पसीदिं—",
"mn47:15.8":	"सम्मासम्बुद्धो भगवा, स्वाक्खातो भगवता, धम्मो, सुप्पटिपन्नो सङ्घो’ति। ",
"mn47:16.1":	"यस्स कस्सचि, भिक्खवे, इमेहि आकारेहि इमेहि पदेहि इमेहि ब्यञ्जनेहि तथागते सद्धा निविट्ठा होति मूलजाता पतिट्ठिता, अयं वुच्चति, भिक्खवे, आकारवती सद्धा दस्सनमूलिका; ",
"mn47:16.2":	"दळ्हा असंहारिया समणेन वा ब्राह्मणेन वा देवेन वा मारेन वा ब्रह्मुना वा केनचि वा लोकस्मिं। ",
"mn47:16.3":	"एवं खो, भिक्खवे, तथागते धम्मसमन्नेसना होति। ",
"mn47:16.4":	"एवञ्च पन तथागतो धम्मतासुसमन्निट्ठो होती”ति। ",
"mn47:16.5":	"इदमवोच भगवा। ",
"mn47:16.6":	"अत्तमना ते भिक्खू भगवतो भासितं अभिनन्दुन्ति। ",
"mn47:16.7":	"वीमंसकसुत्तं निट्ठितं सत्तमं। "
}	
