{	
"mn86:0.1":	"मज्झिम निकाय ८६ ",
"mn86:0.2":	"अङ्गुलिमालसुत्त ",
"mn86:1.1":	"एवं मे सुतं—",
"mn86:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"mn86:2.1":	"तेन खो पन समयेन रञ्ञो पसेनदिस्स कोसलस्स विजिते चोरो अङ्गुलिमालो नाम होति लुद्दो लोहितपाणि हतपहते निविट्ठो अदयापन्नो पाणभूतेसु। ",
"mn86:2.2":	"तेन गामापि अगामा कता, निगमापि अनिगमा कता, जनपदापि अजनपदा कता। ",
"mn86:2.3":	"सो मनुस्से वधित्वा वधित्वा अङ्गुलीनं मालं धारेति। ",
"mn86:3.1":	"अथ खो भगवा पुब्बण्हसमयं निवासेत्वा पत्तचीवरमादाय सावत्थिं पिण्डाय पाविसि। ",
"mn86:3.2":	"सावत्थियं पिण्डाय चरित्वा पच्छाभत्तं पिण्डपातपटिक्कन्तो सेनासनं संसामेत्वा पत्तचीवरमादाय येन चोरो अङ्गुलिमालो तेनद्धानमग्गं पटिपज्जि। ",
"mn86:3.3":	"अद्दसासुं खो गोपालका पसुपालका कस्सका पथाविनो भगवन्तं येन चोरो अङ्गुलिमालो तेनद्धानमग्गपटिपन्नं। ",
"mn86:3.4":	"दिस्वान भगवन्तं एतदवोचुं: ",
"mn86:3.5":	"“मा, समण, एतं मग्गं पटिपज्जि। ",
"mn86:3.6":	"एतस्मिं, समण, मग्गे चोरो अङ्गुलिमालो नाम लुद्दो लोहितपाणि हतपहते निविट्ठो अदयापन्नो पाणभूतेसु। ",
"mn86:3.7":	"तेन गामापि अगामा कता, निगमापि अनिगमा कता, जनपदापि अजनपदा कता। ",
"mn86:3.8":	"सो मनुस्से वधित्वा वधित्वा अङ्गुलीनं मालं धारेति। ",
"mn86:3.9":	"एतञ्हि, समण, मग्गं दसपि पुरिसा वीसम्पि पुरिसा तिंसम्पि पुरिसा चत्तारीसम्पि पुरिसा पञ्ञासम्पि पुरिसा सङ्करित्वा सङ्करित्वा पटिपज्जन्ति। ",
"mn86:3.10":	"तेपि चोरस्स अङ्गुलिमालस्स हत्थत्थं गच्छन्ती”ति। ",
"mn86:3.11":	"एवं वुत्ते, भगवा तुण्हीभूतो अगमासि। ",
"mn86:3.12":	"दुतियम्पि खो गोपालका …पे… ",
"mn86:3.13":	"ततियम्पि खो गोपालका पसुपालका कस्सका पथाविनो भगवन्तं एतदवोचुं: ",
"mn86:3.14":	"“मा, समण, एतं मग्गं पटिपज्जि, एतस्मिं समण मग्गे चोरो अङ्गुलिमालो नाम लुद्दो लोहितपाणि हतपहते निविट्ठो अदयापन्नो पाणभूतेसु, तेन गामापि अगामा कता, निगमापि अनिगमा कता, जनपदापि अजनपदा कता। ",
"mn86:3.15":	"सो मनुस्से वधित्वा वधित्वा अङ्गुलीनं मालं धारेति। ",
"mn86:3.16":	"एतञ्हि समण मग्गं दसपि पुरिसा वीसम्पि पुरिसा तिंसम्पि पुरिसा चत्तारीसम्पि पुरिसा पञ्ञासम्पि पुरिसा सङ्करित्वा सङ्करित्वा पटिपज्जन्ति। ",
"mn86:3.17":	"तेपि चोरस्स अङ्गुलिमालस्स हत्थत्थं गच्छन्ती”ति। ",
"mn86:4.1":	"अथ खो भगवा तुण्हीभूतो अगमासि। ",
"mn86:4.2":	"अद्दसा खो चोरो अङ्गुलिमालो भगवन्तं दूरतोव आगच्छन्तं। ",
"mn86:4.3":	"दिस्वानस्स एतदहोसि: ",
"mn86:4.4":	"“अच्छरियं वत भो, अब्भुतं वत भो। ",
"mn86:4.5":	"इमञ्हि मग्गं दसपि पुरिसा वीसम्पि पुरिसा तिंसम्पि पुरिसा चत्तारीसम्पि पुरिसा पञ्ञासम्पि पुरिसा सङ्करित्वा सङ्करित्वा पटिपज्जन्ति। ",
"mn86:4.6":	"तेपि मम हत्थत्थं गच्छन्ति। ",
"mn86:4.7":	"अथ च पनायं समणो एको अदुतियो पसय्ह मञ्ञे आगच्छति। ",
"mn86:4.8":	"यन्नूनाहं इमं समणं जीविता वोरोपेय्यन्”ति। ",
"mn86:5.1":	"अथ खो चोरो अङ्गुलिमालो असिचम्मं गहेत्वा धनुकलापं सन्नय्हित्वा भगवन्तं पिट्ठितो पिट्ठितो अनुबन्धि। ",
"mn86:5.2":	"अथ खो भगवा तथारूपं इद्धाभिसङ्खारं अभिसङ्खासि यथा चोरो अङ्गुलिमालो भगवन्तं पकतिया गच्छन्तं सब्बथामेन गच्छन्तो न सक्कोति सम्पापुणितुं। ",
"mn86:5.3":	"अथ खो चोरस्स अङ्गुलिमालस्स एतदहोसि: ",
"mn86:5.4":	"“अच्छरियं वत भो, अब्भुतं वत भो। ",
"mn86:5.5":	"अहञ्हि पुब्बे हत्थिम्पि धावन्तं अनुपतित्वा गण्हामि, अस्सम्पि धावन्तं अनुपतित्वा गण्हामि, रथम्पि धावन्तं अनुपतित्वा गण्हामि, मिगम्पि धावन्तं अनुपतित्वा गण्हामि; ",
"mn86:5.6":	"अथ च पनाहं इमं समणं पकतिया गच्छन्तं सब्बथामेन गच्छन्तो न सक्कोमि सम्पापुणितुन्”ति। ",
"mn86:5.7":	"ठितोव भगवन्तं एतदवोच: ",
"mn86:5.8":	"“तिट्ठ, तिट्ठ, समणा”ति। ",
"mn86:5.9":	"“ठितो अहं, अङ्गुलिमाल, त्वञ्च तिट्ठा”ति। ",
"mn86:5.10":	"अथ खो चोरस्स अङ्गुलिमालस्स एतदहोसि: ",
"mn86:5.11":	"“इमे खो समणा सक्यपुत्तिया सच्चवादिनो सच्चपटिञ्ञा। ",
"mn86:5.12":	"अथ पनायं समणो गच्छं येवाह: ",
"mn86:5.13":	"‘ठितो अहं, अङ्गुलिमाल, त्वञ्च तिट्ठा’ति। ",
"mn86:5.14":	"यन्नूनाहं इमं समणं पुच्छेय्यन्”ति। ",
"mn86:6.1":	"अथ खो चोरो अङ्गुलिमालो भगवन्तं गाथाय अज्झभासि: ",
"mn86:6.2":	"“गच्छं वदेसि समण ठितोम्हि, ",
"mn86:6.3":	"ममञ्च ब्रूसि ठितमट्ठितोति; ",
"mn86:6.4":	"पुच्छामि तं समण एतमत्थं, ",
"mn86:6.5":	"कथं ठितो त्वं अहमट्ठितोम्ही”ति। ",
"mn86:6.6":	"“ठितो अहं अङ्गुलिमाल सब्बदा, ",
"mn86:6.7":	"सब्बेसु भूतेसु निधाय दण्डं; ",
"mn86:6.8":	"तुवञ्च पाणेसु असञ्ञतोसि, ",
"mn86:6.9":	"तस्मा ठितोहं तुवमट्ठितोसी”ति। ",
"mn86:6.10":	"“चिरस्सं वत मे महितो महेसी, ",
"mn86:6.11":	"महावनं पापुणि सच्चवादी; ",
"mn86:6.12":	"सोहं चरिस्सामि पहाय पापं, ",
"mn86:6.13":	"सुत्वान गाथं तव धम्मयुत्तं”। ",
"mn86:6.14":	"इत्वेव चोरो असिमावुधञ्च, ",
"mn86:6.15":	"सोब्भे पपाते नरके अकिरि; ",
"mn86:6.16":	"अवन्दि चोरो सुगतस्स पादे, ",
"mn86:6.17":	"तत्थेव नं पब्बज्जं अयाचि। ",
"mn86:6.18":	"बुद्धो च खो कारुणिको महेसि, ",
"mn86:6.19":	"यो सत्था लोकस्स सदेवकस्स; ",
"mn86:6.20":	"“तमेहि भिक्खू”ति तदा अवोच, ",
"mn86:6.21":	"एसेव तस्स अहु भिक्खुभावोति। ",
"mn86:7.1":	"अथ खो भगवा आयस्मता अङ्गुलिमालेन पच्छासमणेन येन सावत्थि तेन चारिकं पक्कामि। ",
"mn86:7.2":	"अनुपुब्बेन चारिकं चरमानो येन सावत्थि तदवसरि। ",
"mn86:7.3":	"तत्र सुदं भगवा सावत्थियं विहरति जेतवने अनाथपिण्डिकस्स आरामे। ",
"mn86:8.1":	"तेन खो पन समयेन रञ्ञो पसेनदिस्स कोसलस्स अन्तेपुरद्वारे महाजनकायो सन्निपतित्वा उच्चासद्दो महासद्दो होति: ",
"mn86:8.2":	"“चोरो ते, देव, विजिते अङ्गुलिमालो नाम लुद्दो लोहितपाणि हतपहते निविट्ठो अदयापन्नो पाणभूतेसु। ",
"mn86:8.3":	"तेन गामापि अगामा कता, निगमापि अनिगमा कता, जनपदापि अजनपदा कता। ",
"mn86:8.4":	"सो मनुस्से वधित्वा वधित्वा अङ्गुलीनं मालं धारेति। ",
"mn86:8.5":	"तं देवो पटिसेधेतू”ति। ",
"mn86:9.1":	"अथ खो राजा पसेनदि कोसलो पञ्चमत्तेहि अस्ससतेहि सावत्थिया निक्खमि दिवा दिवस्स। ",
"mn86:9.2":	"येन आरामो तेन पाविसि। ",
"mn86:9.3":	"यावतिका यानस्स भूमि यानेन गन्त्वा याना पच्चोरोहित्वा पत्तिकोव येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो राजानं पसेनदिं कोसलं भगवा एतदवोच: ",
"mn86:9.4":	"“किं नु ते, महाराज, राजा वा मागधो सेनियो बिम्बिसारो कुपितो वेसालिका वा लिच्छवी अञ्ञे वा पटिराजानो”ति? ",
"mn86:10.1":	"“न खो मे, भन्ते, राजा मागधो सेनियो बिम्बिसारो कुपितो, नापि वेसालिका लिच्छवी, नापि अञ्ञे पटिराजानो। ",
"mn86:10.2":	"चोरो मे, भन्ते, विजिते अङ्गुलिमालो नाम लुद्दो लोहितपाणि हतपहते निविट्ठो अदयापन्नो पाणभूतेसु। ",
"mn86:10.3":	"तेन गामापि अगामा कता, निगमापि अनिगमा कता, जनपदापि अजनपदा कता। ",
"mn86:10.4":	"सो मनुस्से वधित्वा वधित्वा अङ्गुलीनं मालं धारेति। ",
"mn86:10.5":	"ताहं, भन्ते, पटिसेधिस्सामी”ति। ",
"mn86:11.1":	"“सचे पन त्वं, महाराज, अङ्गुलिमालं पस्सेय्यासि केसमस्सुं ओहारेत्वा कासायानि वत्थानि अच्छादेत्वा अगारस्मा अनगारियं पब्बजितं, विरतं पाणातिपाता, विरतं अदिन्नादाना, विरतं मुसावादा, एकभत्तिकं, ब्रह्मचारिं, सीलवन्तं, कल्याणधम्मं, किन्ति नं करेय्यासी”ति? ",
"mn86:11.2":	"“अभिवादेय्याम वा, भन्ते, पच्चुट्ठेय्याम वा आसनेन वा निमन्तेय्याम, अभिनिमन्तेय्याम वा नं चीवरपिण्डपातसेनासनगिलानप्पच्चयभेसज्जपरिक्खारेहि, धम्मिकं वा अस्स रक्खावरणगुत्तिं संविदहेय्याम। ",
"mn86:11.3":	"कुतो पनस्स, भन्ते, दुस्सीलस्स पापधम्मस्स एवरूपो सीलसंयमो भविस्सती”ति? ",
"mn86:12.1":	"तेन खो पन समयेन आयस्मा अङ्गुलिमालो भगवतो अविदूरे निसिन्नो होति। ",
"mn86:12.2":	"अथ खो भगवा दक्खिणं बाहुं पग्गहेत्वा राजानं पसेनदिं कोसलं एतदवोच: ",
"mn86:12.3":	"“एसो, महाराज, अङ्गुलिमालो”ति। ",
"mn86:12.4":	"अथ खो रञ्ञो पसेनदिस्स कोसलस्स अहुदेव भयं, अहु छम्भितत्तं, अहु लोमहंसो। ",
"mn86:12.5":	"अथ खो भगवा राजानं पसेनदिं कोसलं भीतं संविग्गं लोमहट्ठजातं विदित्वा राजानं पसेनदिं कोसलं एतदवोच: ",
"mn86:12.6":	"“मा भायि, महाराज, नत्थि ते इतो भयन्”ति। ",
"mn86:12.7":	"अथ खो रञ्ञो पसेनदिस्स कोसलस्स यं अहोसि भयं वा छम्भितत्तं वा लोमहंसो वा सो पटिप्पस्सम्भि। ",
"mn86:12.8":	"अथ खो राजा पसेनदि कोसलो येनायस्मा अङ्गुलिमालो तेनुपसङ्कमि; उपसङ्कमित्वा आयस्मन्तं अङ्गुलिमालं एतदवोच: ",
"mn86:12.9":	"“अय्यो नो, भन्ते, अङ्गुलिमालो”ति? ",
"mn86:12.10":	"“एवं, महाराजा”ति। ",
"mn86:12.11":	"“कथङ्गोत्तो अय्यस्स पिता, कथङ्गोत्ता माता”ति? ",
"mn86:12.12":	"“गग्गो खो, महाराज, पिता, मन्ताणी माता”ति। ",
"mn86:12.13":	"“अभिरमतु, भन्ते, अय्यो गग्गो मन्ताणिपुत्तो। ",
"mn86:12.14":	"अहमय्यस्स गग्गस्स मन्ताणिपुत्तस्स उस्सुक्कं करिस्सामि चीवरपिण्डपातसेनासनगिलानप्पच्चयभेसज्जपरिक्खारानन्”ति। ",
"mn86:13.1":	"तेन खो पन समयेन आयस्मा अङ्गुलिमालो आरञ्ञिको होति पिण्डपातिको पंसुकूलिको तेचीवरिको। ",
"mn86:13.2":	"अथ खो आयस्मा अङ्गुलिमालो राजानं पसेनदिं कोसलं एतदवोच: ",
"mn86:13.3":	"“अलं, महाराज, परिपुण्णं मे चीवरन्”ति। ",
"mn86:13.4":	"अथ खो राजा पसेनदि कोसलो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो राजा पसेनदि कोसलो भगवन्तं एतदवोच: ",
"mn86:13.5":	"“अच्छरियं, भन्ते, अब्भुतं, भन्ते। ",
"mn86:13.6":	"यावञ्चिदं, भन्ते, भगवा अदन्तानं दमेता, असन्तानं समेता, अपरिनिब्बुतानं परिनिब्बापेता। ",
"mn86:13.7":	"यञ्हि मयं, भन्ते, नासक्खिम्हा दण्डेनपि सत्थेनपि दमेतुं सो भगवता अदण्डेन असत्थेनेव दन्तो। ",
"mn86:13.8":	"हन्द च दानि मयं, भन्ते, गच्छाम; ",
"mn86:13.9":	"बहुकिच्चा मयं बहुकरणीया”ति। ",
"mn86:13.10":	"“यस्सदानि, महाराज, कालं मञ्ञसी”ति। ",
"mn86:13.11":	"अथ खो राजा पसेनदि कोसलो उट्ठायासना भगवन्तं अभिवादेत्वा पदक्खिणं कत्वा पक्कामि। ",
"mn86:14.1":	"अथ खो आयस्मा अङ्गुलिमालो पुब्बण्हसमयं निवासेत्वा पत्तचीवरमादाय सावत्थियं पिण्डाय पाविसि। ",
"mn86:14.2":	"अद्दसा खो आयस्मा अङ्गुलिमालो सावत्थियं सपदानं पिण्डाय चरमानो अञ्ञतरं इत्थिं मूळ्हगब्भं विघातगब्भं। ",
"mn86:14.3":	"दिस्वानस्स एतदहोसि: ",
"mn86:14.4":	"“किलिस्सन्ति वत, भो, सत्ता; ",
"mn86:14.5":	"किलिस्सन्ति वत, भो, सत्ता”ति। ",
"mn86:14.6":	"अथ खो आयस्मा अङ्गुलिमालो सावत्थियं पिण्डाय चरित्वा पच्छाभत्तं पिण्डपातपटिक्कन्तो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा अङ्गुलिमालो भगवन्तं एतदवोच: ",
"mn86:14.7":	"“इधाहं, भन्ते, पुब्बण्हसमयं निवासेत्वा पत्तचीवरमादाय सावत्थिं पिण्डाय पाविसिं। ",
"mn86:14.8":	"अद्दसं खो अहं, भन्ते, सावत्थियं सपदानं पिण्डाय चरमानो अञ्ञतरं इत्थिं मूळ्हगब्भं विघातगब्भं। ",
"mn86:14.9":	"दिस्वान मय्हं एतदहोसि: ",
"mn86:14.10":	"‘किलिस्सन्ति वत भो सत्ता, किलिस्सन्ति वत भो सत्ता’”ति। ",
"mn86:15.1":	"“तेन हि त्वं, अङ्गुलिमाल, येन सा इत्थी तेनुपसङ्कम; उपसङ्कमित्वा तं इत्थिं एवं वदेहि: ",
"mn86:15.2":	"‘यतोहं, भगिनि, जातो नाभिजानामि सञ्चिच्च पाणं जीविता वोरोपेता, तेन सच्चेन सोत्थि ते होतु, सोत्थि गब्भस्सा’”ति। ",
"mn86:15.3":	"“सो हि नून मे, भन्ते, सम्पजानमुसावादो भविस्सति। ",
"mn86:15.4":	"मया हि, भन्ते, बहू सञ्चिच्च पाणा जीविता वोरोपिता”ति। ",
"mn86:15.5":	"“तेन हि त्वं, अङ्गुलिमाल, येन सा इत्थी तेनुपसङ्कम; उपसङ्कमित्वा तं इत्थिं एवं वदेहि: ",
"mn86:15.6":	"‘यतोहं, भगिनि, अरियाय जातिया जातो, नाभिजानामि सञ्चिच्च पाणं जीविता वोरोपेता, तेन सच्चेन सोत्थि ते होतु, सोत्थि गब्भस्सा’”ति। ",
"mn86:15.7":	"“एवं, भन्ते”ति खो आयस्मा अङ्गुलिमालो भगवतो पटिस्सुत्वा येन सा इत्थी तेनुपसङ्कमि; उपसङ्कमित्वा तं इत्थिं एतदवोच: ",
"mn86:15.8":	"“यतोहं, भगिनि, अरियाय जातिया जातो, नाभिजानामि सञ्चिच्च पाणं जीविता वोरोपेता, तेन सच्चेन सोत्थि ते होतु, सोत्थि गब्भस्सा”ति। ",
"mn86:15.9":	"अथ ख्वास्सा इत्थिया सोत्थि अहोसि, सोत्थि गब्भस्स। ",
"mn86:16.1":	"अथ खो आयस्मा अङ्गुलिमालो एको वूपकट्ठो अप्पमत्तो आतापी पहितत्तो विहरन्तो नचिरस्सेव—यस्सत्थाय कुलपुत्ता सम्मदेव अगारस्मा अनगारियं पब्बजन्ति, तदनुत्तरं—ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहासि। ",
"mn86:16.2":	"“खीणा जाति, वुसितं ब्रह्मचरियं, कतं करणीयं, नापरं इत्थत्ताया”ति अब्भञ्ञासि। ",
"mn86:16.3":	"अञ्ञतरो खो पनायस्मा अङ्गुलिमालो अरहतं अहोसि। ",
"mn86:17.1":	"अथ खो आयस्मा अङ्गुलिमालो पुब्बण्हसमयं निवासेत्वा पत्तचीवरमादाय सावत्थिं पिण्डाय पाविसि। ",
"mn86:17.2":	"तेन खो पन समयेन अञ्ञेनपि लेड्डु खित्तो आयस्मतो अङ्गुलिमालस्स काये निपतति, अञ्ञेनपि दण्डो खित्तो आयस्मतो अङ्गुलिमालस्स काये निपतति, अञ्ञेनपि सक्खरा खित्ता आयस्मतो अङ्गुलिमालस्स काये निपतति। ",
"mn86:17.3":	"अथ खो आयस्मा अङ्गुलिमालो भिन्नेन सीसेन, लोहितेन गळन्तेन, भिन्नेन पत्तेन, विप्फालिताय सङ्घाटिया येन भगवा तेनुपसङ्कमि। ",
"mn86:17.4":	"अद्दसा खो भगवा आयस्मन्तं अङ्गुलिमालं दूरतोव आगच्छन्तं। ",
"mn86:17.5":	"दिस्वान आयस्मन्तं अङ्गुलिमालं एतदवोच: ",
"mn86:17.6":	"“अधिवासेहि त्वं, ब्राह्मण, अधिवासेहि त्वं, ब्राह्मण। ",
"mn86:17.7":	"यस्स खो त्वं, ब्राह्मण, कम्मस्स विपाकेन बहूनि वस्सानि बहूनि वस्ससतानि बहूनि वस्ससहस्सानि निरये पच्चेय्यासि तस्स त्वं, ब्राह्मण, कम्मस्स विपाकं दिट्ठेव धम्मे पटिसंवेदेसी”ति। ",
"mn86:18.1":	"अथ खो आयस्मा अङ्गुलिमालो रहोगतो पटिसल्लीनो विमुत्तिसुखं पटिसंवेदि; ",
"mn86:18.2":	"तायं वेलायं इमं उदानं उदानेसि: ",
"mn86:18.3":	"“यो पुब्बेव पमज्जित्वा, ",
"mn86:18.4":	"पच्छा सो नप्पमज्जति; ",
"mn86:18.5":	"सोमं लोकं पभासेति, ",
"mn86:18.6":	"अब्भा मुत्तोव चन्दिमा। ",
"mn86:18.7":	"यस्स पापं कतं कम्मं, ",
"mn86:18.8":	"कुसलेन पिधीयति; ",
"mn86:18.9":	"सोमं लोकं पभासेति, ",
"mn86:18.10":	"अब्भा मुत्तोव चन्दिमा। ",
"mn86:18.11":	"यो हवे दहरो भिक्खु, ",
"mn86:18.12":	"युञ्जति बुद्धसासने; ",
"mn86:18.13":	"सोमं लोकं पभासेति, ",
"mn86:18.14":	"अब्भा मुत्तोव चन्दिमा। ",
"mn86:18.15":	"दिसा हि मे धम्मकथं सुणन्तु, ",
"mn86:18.16":	"दिसा हि मे युञ्जन्तु बुद्धसासने; ",
"mn86:18.17":	"दिसा हि मे ते मनुजा भजन्तु, ",
"mn86:18.18":	"ये धम्ममेवादपयन्ति सन्तो। ",
"mn86:18.19":	"दिसा हि मे खन्तिवादानं, ",
"mn86:18.20":	"अविरोधप्पसंसीनं; ",
"mn86:18.21":	"सुणन्तु धम्मं कालेन, ",
"mn86:18.22":	"तञ्च अनुविधीयन्तु। ",
"mn86:18.23":	"न हि जातु सो ममं हिंसे, ",
"mn86:18.24":	"अञ्ञं वा पन किञ्चि नं; ",
"mn86:18.25":	"पप्पुय्य परमं सन्तिं, ",
"mn86:18.26":	"रक्खेय्य तसथावरे। ",
"mn86:18.27":	"उदकञ्हि नयन्ति नेत्तिका, ",
"mn86:18.28":	"उसुकारा नमयन्ति तेजनं; ",
"mn86:18.29":	"दारुं नमयन्ति तच्छका, ",
"mn86:18.30":	"अत्तानं दमयन्ति पण्डिता। ",
"mn86:18.31":	"दण्डेनेके दमयन्ति, ",
"mn86:18.32":	"अङ्कुसेहि कसाहि च; ",
"mn86:18.33":	"अदण्डेन असत्थेन, ",
"mn86:18.34":	"अहं दन्तोम्हि तादिना। ",
"mn86:18.35":	"अहिंसकोति मे नामं, ",
"mn86:18.36":	"हिंसकस्स पुरे सतो; ",
"mn86:18.37":	"अज्जाहं सच्चनामोम्हि, ",
"mn86:18.38":	"न नं हिंसामि किञ्चि नं। ",
"mn86:18.39":	"चोरो अहं पुरे आसिं, ",
"mn86:18.40":	"अङ्गुलिमालोति विस्सुतो; ",
"mn86:18.41":	"वुय्हमानो महोघेन, ",
"mn86:18.42":	"बुद्धं सरणमागमं। ",
"mn86:18.43":	"लोहितपाणि पुरे आसिं, ",
"mn86:18.44":	"अङ्गुलिमालोति विस्सुतो; ",
"mn86:18.45":	"सरणगमनं पस्स, ",
"mn86:18.46":	"भवनेत्ति समूहता। ",
"mn86:18.47":	"तादिसं कम्मं कत्वान, ",
"mn86:18.48":	"बहुं दुग्गतिगामिनं; ",
"mn86:18.49":	"फुट्ठो कम्मविपाकेन, ",
"mn86:18.50":	"अणणो भुञ्जामि भोजनं। ",
"mn86:18.51":	"पमादमनुयुञ्जन्ति, ",
"mn86:18.52":	"बाला दुम्मेधिनो जना; ",
"mn86:18.53":	"अप्पमादञ्च मेधावी, ",
"mn86:18.54":	"धनं सेट्ठंव रक्खति। ",
"mn86:18.55":	"मा पमादमनुयुञ्जेथ, ",
"mn86:18.56":	"मा कामरति सन्थवं; ",
"mn86:18.57":	"अप्पमत्तो हि झायन्तो, ",
"mn86:18.58":	"पप्पोति विपुलं सुखं। ",
"mn86:18.59":	"स्वागतं नापगतं, ",
"mn86:18.60":	"नयिदं दुम्मन्तितं मम; ",
"mn86:18.61":	"संविभत्तेसु धम्मेसु, ",
"mn86:18.62":	"यं सेट्ठं तदुपागमं। ",
"mn86:18.63":	"स्वागतं नापगतं, ",
"mn86:18.64":	"नयिदं दुम्मन्तितं मम; ",
"mn86:18.65":	"तिस्सो विज्जा अनुप्पत्ता, ",
"mn86:18.66":	"कतं बुद्धस्स सासनन्”ति। ",
"mn86:18.67":	"अङ्गुलिमालसुत्तं निट्ठितं छट्ठं। "
}	
