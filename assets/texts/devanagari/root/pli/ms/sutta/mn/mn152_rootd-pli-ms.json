{	
"mn152:0.1":	"मज्झिम निकाय १५२ ",
"mn152:0.2":	"इन्द्रियभावनासुत्त ",
"mn152:1.1":	"एवं मे सुतं—",
"mn152:1.2":	"एकं समयं भगवा गजङ्गलायं विहरति सुवेळुवने। ",
"mn152:2.1":	"अथ खो उत्तरो माणवो पारासिवियन्तेवासी येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"mn152:2.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नं खो उत्तरं माणवं पारासिवियन्तेवासिं भगवा एतदवोच: ",
"mn152:2.3":	"“देसेति, उत्तर, पारासिवियो ब्राह्मणो सावकानं इन्द्रियभावनन्”ति? ",
"mn152:2.4":	"“देसेति, भो गोतम, पारासिवियो ब्राह्मणो सावकानं इन्द्रियभावनन्”ति। ",
"mn152:2.5":	"“यथा कथं पन, उत्तर, देसेति पारासिवियो ब्राह्मणो सावकानं इन्द्रियभावनन्”ति? ",
"mn152:2.6":	"“इध, भो गोतम, चक्खुना रूपं न पस्सति, सोतेन सद्दं न सुणाति—",
"mn152:2.7":	"एवं खो, भो गोतम, देसेति पारासिवियो ब्राह्मणो सावकानं इन्द्रियभावनन्”ति। ",
"mn152:2.8":	"“एवं सन्ते खो, उत्तर, अन्धो भावितिन्द्रियो भविस्सति, बधिरो भावितिन्द्रियो भविस्सति; ",
"mn152:2.9":	"यथा पारासिवियस्स ब्राह्मणस्स वचनं। ",
"mn152:2.10":	"अन्धो हि, उत्तर, चक्खुना रूपं न पस्सति, बधिरो सोतेन सद्दं न सुणाती”ति। ",
"mn152:2.11":	"एवं वुत्ते, उत्तरो माणवो पारासिवियन्तेवासी तुण्हीभूतो मङ्कुभूतो पत्तक्खन्धो अधोमुखो पज्झायन्तो अप्पटिभानो निसीदि। ",
"mn152:3.1":	"अथ खो भगवा उत्तरं माणवं पारासिवियन्तेवासिं तुण्हीभूतं मङ्कुभूतं पत्तक्खन्धं अधोमुखं पज्झायन्तं अप्पटिभानं विदित्वा आयस्मन्तं आनन्दं आमन्तेसि: ",
"mn152:3.2":	"“अञ्ञथा खो, आनन्द, देसेति पारासिवियो ब्राह्मणो सावकानं इन्द्रियभावनं, अञ्ञथा च पनानन्द, अरियस्स विनये अनुत्तरा इन्द्रियभावना होती”ति। ",
"mn152:3.3":	"“एतस्स, भगवा, कालो; एतस्स, सुगत, कालो ",
"mn152:3.4":	"यं भगवा अरियस्स विनये अनुत्तरं इन्द्रियभावनं देसेय्य। भगवतो सुत्वा भिक्खू धारेस्सन्ती”ति। ",
"mn152:3.5":	"“तेनहानन्द, सुणाहि, साधुकं मनसि करोहि; भासिस्सामी”ति। ",
"mn152:3.6":	"“एवं, भन्ते”ति खो आयस्मा आनन्दो भगवतो पच्चस्सोसि। ",
"mn152:3.7":	"भगवा एतदवोच: ",
"mn152:4.1":	"“कथञ्चानन्द, अरियस्स विनये अनुत्तरा इन्द्रियभावना होति? ",
"mn152:4.2":	"इधानन्द, भिक्खुनो चक्खुना रूपं दिस्वा उप्पज्जति मनापं, उप्पज्जति अमनापं, उप्पज्जति मनापामनापं। ",
"mn152:4.3":	"सो एवं पजानाति: ",
"mn152:4.4":	"‘उप्पन्नं खो मे इदं मनापं, उप्पन्नं अमनापं, उप्पन्नं मनापामनापं। ",
"mn152:4.5":	"तञ्च खो सङ्खतं ओळारिकं पटिच्चसमुप्पन्नं। ",
"mn152:4.6":	"एतं सन्तं एतं पणीतं यदिदं—",
"mn152:4.7":	"उपेक्खा’ति। ",
"mn152:4.8":	"तस्स तं उप्पन्नं मनापं उप्पन्नं अमनापं उप्पन्नं मनापामनापं निरुज्झति; ",
"mn152:4.9":	"उपेक्खा सण्ठाति। ",
"mn152:4.10":	"सेय्यथापि, आनन्द, चक्खुमा पुरिसो उम्मीलेत्वा वा निमीलेय्य, निमीलेत्वा वा उम्मीलेय्य; ",
"mn152:4.11":	"एवमेव खो, आनन्द, यस्स कस्सचि एवंसीघं एवंतुवटं एवंअप्पकसिरेन उप्पन्नं मनापं उप्पन्नं अमनापं उप्पन्नं मनापामनापं निरुज्झति, उपेक्खा सण्ठाति—",
"mn152:4.12":	"अयं वुच्चतानन्द, अरियस्स विनये अनुत्तरा इन्द्रियभावना चक्खुविञ्ञेय्येसु रूपेसु। ",
"mn152:5.1":	"पुन चपरं, आनन्द, भिक्खुनो सोतेन सद्दं सुत्वा उप्पज्जति मनापं, उप्पज्जति अमनापं, उप्पज्जति मनापामनापं। ",
"mn152:5.2":	"सो एवं पजानाति: ",
"mn152:5.3":	"‘उप्पन्नं खो मे इदं मनापं, उप्पन्नं अमनापं, उप्पन्नं मनापामनापं। ",
"mn152:5.4":	"तञ्च खो सङ्खतं ओळारिकं पटिच्चसमुप्पन्नं। ",
"mn152:5.5":	"एतं सन्तं एतं पणीतं यदिदं—",
"mn152:5.6":	"उपेक्खा’ति। ",
"mn152:5.7":	"तस्स तं उप्पन्नं मनापं उप्पन्नं अमनापं उप्पन्नं मनापामनापं निरुज्झति; ",
"mn152:5.8":	"उपेक्खा सण्ठाति। ",
"mn152:5.9":	"सेय्यथापि, आनन्द, बलवा पुरिसो अप्पकसिरेनेव अच्छरं पहरेय्य; ",
"mn152:5.10":	"एवमेव खो, आनन्द, यस्स कस्सचि एवंसीघं एवंतुवटं एवंअप्पकसिरेन उप्पन्नं मनापं उप्पन्नं अमनापं उप्पन्नं मनापामनापं निरुज्झति, उपेक्खा सण्ठाति—",
"mn152:5.11":	"अयं वुच्चतानन्द, अरियस्स विनये अनुत्तरा इन्द्रियभावना सोतविञ्ञेय्येसु सद्देसु। ",
"mn152:6.1":	"पुन चपरं, आनन्द, भिक्खुनो घानेन गन्धं घायित्वा उप्पज्जति मनापं, उप्पज्जति अमनापं, उप्पज्जति मनापामनापं। ",
"mn152:6.2":	"सो एवं पजानाति: ",
"mn152:6.3":	"‘उप्पन्नं खो मे इदं मनापं, उप्पन्नं अमनापं, उप्पन्नं मनापामनापं। ",
"mn152:6.4":	"तञ्च खो सङ्खतं ओळारिकं पटिच्चसमुप्पन्नं। ",
"mn152:6.5":	"एतं सन्तं एतं पणीतं यदिदं—",
"mn152:6.6":	"उपेक्खा’ति। ",
"mn152:6.7":	"तस्स तं उप्पन्नं मनापं उप्पन्नं अमनापं उप्पन्नं मनापामनापं निरुज्झति; ",
"mn152:6.8":	"उपेक्खा सण्ठाति। ",
"mn152:6.9":	"सेय्यथापि, आनन्द, ईसकम्पोणे पदुमपलासे उदकफुसितानि पवत्तन्ति, न सण्ठन्ति; ",
"mn152:6.10":	"एवमेव खो, आनन्द, यस्स कस्सचि एवंसीघं एवंतुवटं एवंअप्पकसिरेन उप्पन्नं मनापं उप्पन्नं अमनापं उप्पन्नं मनापामनापं निरुज्झति, उपेक्खा सण्ठाति—",
"mn152:6.11":	"अयं वुच्चतानन्द, अरियस्स विनये अनुत्तरा इन्द्रियभावना घानविञ्ञेय्येसु गन्धेसु। ",
"mn152:7.1":	"पुन चपरं, आनन्द, भिक्खुनो जिव्हाय रसं सायित्वा उप्पज्जति मनापं, उप्पज्जति अमनापं, उप्पज्जति मनापामनापं। ",
"mn152:7.2":	"सो एवं पजानाति: ",
"mn152:7.3":	"‘उप्पन्नं खो मे इदं मनापं, उप्पन्नं अमनापं, उप्पन्नं मनापामनापं। ",
"mn152:7.4":	"तञ्च खो सङ्खतं ओळारिकं पटिच्चसमुप्पन्नं। ",
"mn152:7.5":	"एतं सन्तं एतं पणीतं यदिदं—",
"mn152:7.6":	"उपेक्खा’ति। ",
"mn152:7.7":	"तस्स तं उप्पन्नं मनापं उप्पन्नं अमनापं उप्पन्नं मनापामनापं निरुज्झति; ",
"mn152:7.8":	"उपेक्खा सण्ठाति। ",
"mn152:7.9":	"सेय्यथापि, आनन्द, बलवा पुरिसो जिव्हग्गे खेळपिण्डं संयूहित्वा अप्पकसिरेन वमेय्य; ",
"mn152:7.10":	"एवमेव खो, आनन्द, यस्स कस्सचि एवंसीघं एवंतुवटं एवंअप्पकसिरेन उप्पन्नं मनापं उप्पन्नं अमनापं उप्पन्नं मनापामनापं निरुज्झति, उपेक्खा सण्ठाति—",
"mn152:7.11":	"अयं वुच्चतानन्द, अरियस्स विनये अनुत्तरा इन्द्रियभावना जिव्हाविञ्ञेय्येसु रसेसु। ",
"mn152:8.1":	"पुन चपरं, आनन्द, भिक्खुनो कायेन फोट्ठब्बं फुसित्वा उप्पज्जति मनापं, उप्पज्जति अमनापं, उप्पज्जति मनापामनापं। ",
"mn152:8.2":	"सो एवं पजानाति: ",
"mn152:8.3":	"‘उप्पन्नं खो मे इदं मनापं, उप्पन्नं अमनापं, उप्पन्नं मनापामनापं। ",
"mn152:8.4":	"तञ्च खो सङ्खतं ओळारिकं पटिच्चसमुप्पन्नं। ",
"mn152:8.5":	"एतं सन्तं एतं पणीतं यदिदं—",
"mn152:8.6":	"उपेक्खा’ति। ",
"mn152:8.7":	"तस्स तं उप्पन्नं मनापं उप्पन्नं अमनापं उप्पन्नं मनापामनापं निरुज्झति; ",
"mn152:8.8":	"उपेक्खा सण्ठाति। ",
"mn152:8.9":	"सेय्यथापि, आनन्द, बलवा पुरिसो समिञ्जितं वा बाहं पसारेय्य, पसारितं वा बाहं समिञ्जेय्य; ",
"mn152:8.10":	"एवमेव खो, आनन्द, यस्स कस्सचि एवंसीघं एवंतुवटं एवंअप्पकसिरेन उप्पन्नं मनापं उप्पन्नं अमनापं उप्पन्नं मनापामनापं निरुज्झति, उपेक्खा सण्ठाति—",
"mn152:8.11":	"अयं वुच्चतानन्द, अरियस्स विनये अनुत्तरा इन्द्रियभावना कायविञ्ञेय्येसु फोट्ठब्बेसु। ",
"mn152:9.1":	"पुन चपरं, आनन्द, भिक्खुनो मनसा धम्मं विञ्ञाय उप्पज्जति मनापं, उप्पज्जति अमनापं, उप्पज्जति मनापामनापं। ",
"mn152:9.2":	"सो एवं पजानाति: ",
"mn152:9.3":	"‘उप्पन्नं खो मे इदं मनापं, उप्पन्नं अमनापं, उप्पन्नं मनापामनापं। ",
"mn152:9.4":	"तञ्च खो सङ्खतं ओळारिकं पटिच्चसमुप्पन्नं। ",
"mn152:9.5":	"एतं सन्तं एतं पणीतं यदिदं—",
"mn152:9.6":	"उपेक्खा’ति। ",
"mn152:9.7":	"तस्स तं उप्पन्नं मनापं उप्पन्नं अमनापं उप्पन्नं मनापामनापं निरुज्झति; ",
"mn152:9.8":	"उपेक्खा सण्ठाति। ",
"mn152:9.9":	"सेय्यथापि, आनन्द, बलवा पुरिसो दिवसंसन्तत्ते अयोकटाहे द्वे वा तीणि वा उदकफुसितानि निपातेय्य। ",
"mn152:9.10":	"दन्धो, आनन्द, उदकफुसितानं निपातो, अथ खो नं खिप्पमेव परिक्खयं परियादानं गच्छेय्य; ",
"mn152:9.11":	"एवमेव खो, आनन्द, यस्स कस्सचि एवंसीघं एवंतुवटं एवंअप्पकसिरेन उप्पन्नं मनापं उप्पन्नं अमनापं उप्पन्नं मनापामनापं निरुज्झति, उपेक्खा सण्ठाति—",
"mn152:9.12":	"अयं वुच्चतानन्द, अरियस्स विनये अनुत्तरा इन्द्रियभावना मनोविञ्ञेय्येसु धम्मेसु। ",
"mn152:9.13":	"एवं खो, आनन्द, अरियस्स विनये अनुत्तरा इन्द्रियभावना होति। ",
"mn152:10.1":	"कथञ्चानन्द, सेखो होति पाटिपदो? ",
"mn152:10.2":	"इधानन्द, भिक्खुनो चक्खुना रूपं दिस्वा उप्पज्जति मनापं, उप्पज्जति अमनापं, उप्पज्जति मनापामनापं। ",
"mn152:10.3":	"सो तेन उप्पन्नेन मनापेन उप्पन्नेन अमनापेन उप्पन्नेन मनापामनापेन अट्टीयति हरायति जिगुच्छति। ",
"mn152:10.4":	"सोतेन सद्दं सुत्वा …पे… ",
"mn152:10.5":	"घानेन गन्धं घायित्वा … ",
"mn152:10.6":	"जिव्हाय रसं सायित्वा … ",
"mn152:10.7":	"कायेन फोट्ठब्बं फुसित्वा … ",
"mn152:10.8":	"मनसा धम्मं विञ्ञाय उप्पज्जति मनापं, उप्पज्जति अमनापं, उप्पज्जति मनापामनापं। ",
"mn152:10.9":	"सो तेन उप्पन्नेन मनापेन उप्पन्नेन अमनापेन उप्पन्नेन मनापामनापेन अट्टीयति हरायति जिगुच्छति। ",
"mn152:10.10":	"एवं खो, आनन्द, सेखो होति पाटिपदो। ",
"mn152:11-15.1":	"कथञ्चानन्द, अरियो होति भावितिन्द्रियो? ",
"mn152:11-15.2":	"इधानन्द, भिक्खुनो चक्खुना रूपं दिस्वा उप्पज्जति मनापं, उप्पज्जति अमनापं, उप्पज्जति मनापामनापं। ",
"mn152:11-15.3":	"सो सचे आकङ्खति: ‘पटिकूले अप्पटिकूलसञ्ञी विहरेय्यन्’ति, अप्पटिकूलसञ्ञी तत्थ विहरति। ",
"mn152:11-15.4":	"सचे आकङ्खति: ‘अप्पटिकूले पटिकूलसञ्ञी विहरेय्यन्’ति, पटिकूलसञ्ञी तत्थ विहरति। ",
"mn152:11-15.5":	"सचे आकङ्खति: ‘पटिकूले च अप्पटिकूले च अप्पटिकूलसञ्ञी विहरेय्यन्’ति, अप्पटिकूलसञ्ञी तत्थ विहरति। ",
"mn152:11-15.6":	"सचे आकङ्खति: ‘अप्पटिकूले च पटिकूले च पटिकूलसञ्ञी विहरेय्यन्’ति, पटिकूलसञ्ञी तत्थ विहरति। ",
"mn152:11-15.7":	"सचे आकङ्खति: ‘पटिकूलञ्च अप्पटिकूलञ्च तदुभयं अभिनिवज्जेत्वा उपेक्खको विहरेय्यं सतो सम्पजानो’ति, उपेक्खको तत्थ विहरति सतो सम्पजानो। ",
"mn152:16.1":	"पुन चपरं, आनन्द, भिक्खुनो सोतेन सद्दं सुत्वा …पे… ",
"mn152:16.2":	"घानेन गन्धं घायित्वा … ",
"mn152:16.3":	"जिव्हाय रसं सायित्वा … ",
"mn152:16.4":	"कायेन फोट्ठब्बं फुसित्वा … ",
"mn152:16.5":	"मनसा धम्मं विञ्ञाय उप्पज्जति मनापं, उप्पज्जति अमनापं, उप्पज्जति मनापामनापं। ",
"mn152:16.6":	"सो सचे आकङ्खति: ‘पटिकूले अप्पटिकूलसञ्ञी विहरेय्यन्’ति, अप्पटिकूलसञ्ञी तत्थ विहरति। ",
"mn152:16.7":	"सचे आकङ्खति: ‘अप्पटिकूले पटिकूलसञ्ञी विहरेय्यन्’ति, पटिकूलसञ्ञी तत्थ विहरति। ",
"mn152:16.8":	"सचे आकङ्खति: ‘पटिकूले च अप्पटिकूले च अप्पटिकूलसञ्ञी विहरेय्यन्’ति, अप्पटिकूलसञ्ञी तत्थ विहरति। ",
"mn152:16.9":	"सचे आकङ्खति: ‘अप्पटिकूले च पटिकूले च पटिकूलसञ्ञी विहरेय्यन्’ति, पटिकूलसञ्ञी तत्थ विहरति। ",
"mn152:16.10":	"सचे आकङ्खति: ‘पटिकूलञ्च अप्पटिकूलञ्च तदुभयम्पि अभिनिवज्जेत्वा उपेक्खको विहरेय्यं सतो सम्पजानो’ति, उपेक्खको तत्थ विहरति सतो सम्पजानो। ",
"mn152:16.11":	"एवं खो, आनन्द, अरियो होति भावितिन्द्रियो। ",
"mn152:17.1":	"इति खो, आनन्द, देसिता मया अरियस्स विनये अनुत्तरा इन्द्रियभावना, देसितो सेखो पाटिपदो, देसितो अरियो भावितिन्द्रियो। ",
"mn152:18.1":	"यं खो, आनन्द, सत्थारा करणीयं सावकानं हितेसिना अनुकम्पकेन अनुकम्पं उपादाय, कतं वो तं मया। ",
"mn152:18.2":	"एतानि, आनन्द, रुक्खमूलानि, एतानि सुञ्ञागारानि, झायथानन्द, मा पमादत्थ, मा पच्छा विप्पटिसारिनो अहुवत्थ। अयं वो अम्हाकं अनुसासनी”ति। ",
"mn152:18.3":	"इदमवोच भगवा। ",
"mn152:18.4":	"अत्तमनो आयस्मा आनन्दो भगवतो भासितं अभिनन्दीति। ",
"mn152:18.5":	"इन्द्रियभावनासुत्तं निट्ठितं दसमं। ",
"mn152:18.6":	"सळायतनवग्गो निट्ठितो पञ्चमो। ",
"mn152:19.0":	"तस्सुद्दानं ",
"mn152:19.1":	"अनाथपिण्डिको छन्नो, ",
"mn152:19.2":	"पुण्णो नन्दकराहुला; ",
"mn152:19.3":	"छछक्कं सळायतनिकं, ",
"mn152:19.4":	"नगरविन्देय्यसुद्धिका; ",
"mn152:19.5":	"इन्द्रियभावना चापि, ",
"mn152:19.6":	"वग्गो ओवादपञ्चमोति। ",
"mn152:20.0":	"इदं वग्गानमुद्दानं ",
"mn152:20.1":	"देवदहोनुपदो च, ",
"mn152:20.2":	"सुञ्ञतो च विभङ्गको; ",
"mn152:20.3":	"सळायतनोति वग्गा, ",
"mn152:20.4":	"उपरिपण्णासके ठिताति। ",
"mn152:20.5":	"उपरिपण्णासकं समत्तं। ",
"mn152:20.6":	"तीहि पण्णासकेहि पटिमण्डितो सकलो ",
"mn152:20.7":	"मज्झिमनिकायो समत्तो। "
}	
