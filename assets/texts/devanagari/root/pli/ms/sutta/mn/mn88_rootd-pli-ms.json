{	
"mn88:0.1":	"मज्झिम निकाय ८८ ",
"mn88:0.2":	"बाहितिकसुत्त ",
"mn88:1.1":	"एवं मे सुतं—",
"mn88:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"mn88:2.1":	"अथ खो आयस्मा आनन्दो पुब्बण्हसमयं निवासेत्वा पत्तचीवरमादाय सावत्थियं पिण्डाय पाविसि। ",
"mn88:2.2":	"सावत्थियं पिण्डाय चरित्वा पच्छाभत्तं पिण्डपातपटिक्कन्तो येन पुब्बारामो मिगारमातुपासादो तेनुपसङ्कमि दिवाविहाराय। ",
"mn88:3.1":	"तेन खो पन समयेन राजा पसेनदि कोसलो एकपुण्डरीकं नागं अभिरुहित्वा सावत्थिया निय्याति दिवा दिवस्स। ",
"mn88:3.2":	"अद्दसा खो राजा पसेनदि कोसलो आयस्मन्तं आनन्दं दूरतोव आगच्छन्तं। ",
"mn88:3.3":	"दिस्वान सिरिवड्ढं महामत्तं आमन्तेसि: ",
"mn88:3.4":	"“आयस्मा नो एसो, सम्म सिरिवड्ढ, आनन्दो”ति। ",
"mn88:3.5":	"“एवं, महाराज, आयस्मा एसो आनन्दो”ति। ",
"mn88:4.1":	"अथ खो राजा पसेनदि कोसलो अञ्ञतरं पुरिसं आमन्तेसि: ",
"mn88:4.2":	"“एहि त्वं, अम्भो पुरिस, येनायस्मा आनन्दो तेनुपसङ्कम; उपसङ्कमित्वा मम वचनेन आयस्मतो आनन्दस्स पादे सिरसा वन्दाहि: ",
"mn88:4.3":	"‘राजा, भन्ते, पसेनदि कोसलो आयस्मतो आनन्दस्स पादे सिरसा वन्दती’ति; ",
"mn88:4.4":	"एवञ्च वदेहि: ",
"mn88:4.5":	"‘सचे किर, भन्ते, आयस्मतो आनन्दस्स न किञ्चि अच्चायिकं करणीयं, आगमेतु किर, भन्ते, आयस्मा आनन्दो मुहुत्तं अनुकम्पं उपादाया’”ति। ",
"mn88:5.1":	"“एवं, देवा”ति खो सो पुरिसो रञ्ञो पसेनदिस्स कोसलस्स पटिस्सुत्वा येनायस्मा आनन्दो तेनुपसङ्कमि; उपसङ्कमित्वा आयस्मन्तं आनन्दं अभिवादेत्वा एकमन्तं अट्ठासि। एकमन्तं ठितो खो सो पुरिसो आयस्मन्तं आनन्दं एतदवोच: ",
"mn88:5.2":	"“राजा, भन्ते, पसेनदि कोसलो आयस्मतो आनन्दस्स पादे सिरसा वन्दति; ",
"mn88:5.3":	"एवञ्च वदेति: ",
"mn88:5.4":	"‘सचे किर, भन्ते, आयस्मतो आनन्दस्स न किञ्चि अच्चायिकं करणीयं, आगमेतु किर, भन्ते, आयस्मा आनन्दो मुहुत्तं अनुकम्पं उपादाया’”ति। ",
"mn88:6.1":	"अधिवासेसि खो आयस्मा आनन्दो तुण्हीभावेन। ",
"mn88:6.2":	"अथ खो राजा पसेनदि कोसलो यावतिका नागस्स भूमि नागेन गन्त्वा नागा पच्चोरोहित्वा पत्तिकोव येनायस्मा आनन्दो तेनुपसङ्कमि; उपसङ्कमित्वा आयस्मन्तं आनन्दं अभिवादेत्वा एकमन्तं अट्ठासि। एकमन्तं ठितो खो राजा पसेनदि कोसलो आयस्मन्तं आनन्दं एतदवोच: ",
"mn88:6.3":	"“सचे, भन्ते, आयस्मतो आनन्दस्स न किञ्चि अच्चायिकं करणीयं, साधु, भन्ते, आयस्मा आनन्दो येन अचिरवतिया नदिया तीरं तेनुपसङ्कमतु अनुकम्पं उपादाया”ति। ",
"mn88:7.1":	"अधिवासेसि खो आयस्मा आनन्दो तुण्हीभावेन। ",
"mn88:7.2":	"अथ खो आयस्मा आनन्दो येन अचिरवतिया नदिया तीरं तेनुपसङ्कमि; उपसङ्कमित्वा अञ्ञतरस्मिं रुक्खमूले पञ्ञत्ते आसने निसीदि। ",
"mn88:7.3":	"अथ खो राजा पसेनदि कोसलो यावतिका नागस्स भूमि नागेन गन्त्वा नागा पच्चोरोहित्वा पत्तिकोव येनायस्मा आनन्दो तेनुपसङ्कमि; उपसङ्कमित्वा आयस्मन्तं आनन्दं अभिवादेत्वा एकमन्तं अट्ठासि। एकमन्तं ठितो खो राजा पसेनदि कोसलो आयस्मन्तं आनन्दं एतदवोच: ",
"mn88:7.4":	"“इध, भन्ते, आयस्मा आनन्दो हत्थत्थरे निसीदतू”ति। ",
"mn88:7.5":	"“अलं, महाराज। ",
"mn88:7.6":	"निसीद त्वं; ",
"mn88:7.7":	"निसिन्नो अहं सके आसने”ति। ",
"mn88:8.1":	"निसीदि खो राजा पसेनदि कोसलो पञ्ञत्ते आसने। ",
"mn88:8.2":	"निसज्ज खो राजा पसेनदि कोसलो आयस्मन्तं आनन्दं एतदवोच: ",
"mn88:8.3":	"“किं नु खो, भन्ते आनन्द, सो भगवा तथारूपं कायसमाचारं समाचरेय्य, य्वास्स कायसमाचारो ओपारम्भो समणेहि ब्राह्मणेही”ति? ",
"mn88:8.4":	"“न खो, महाराज, सो भगवा तथारूपं कायसमाचारं समाचरेय्य, य्वास्स कायसमाचारो ओपारम्भो समणेहि ब्राह्मणेहि विञ्ञूही”ति। ",
"mn88:8.5":	"“किं पन, भन्ते आनन्द, सो भगवा तथारूपं वचीसमाचारं …पे… ",
"mn88:8.6":	"मनोसमाचारं समाचरेय्य, य्वास्स मनोसमाचारो ओपारम्भो समणेहि ब्राह्मणेही”ति? ",
"mn88:8.7":	"“न खो, महाराज, सो भगवा तथारूपं मनोसमाचारं समाचरेय्य, य्वास्स मनोसमाचारो ओपारम्भो समणेहि ब्राह्मणेहि विञ्ञूही”ति। ",
"mn88:9.1":	"“अच्छरियं, भन्ते, अब्भुतं, भन्ते। ",
"mn88:9.2":	"यञ्हि मयं, भन्ते, नासक्खिम्हा पञ्हेन परिपूरेतुं तं, भन्ते, आयस्मता आनन्देन पञ्हस्स वेय्याकरणेन परिपूरितं। ",
"mn88:9.3":	"ये ते, भन्ते, बाला अब्यत्ता अननुविच्च अपरियोगाहेत्वा परेसं वण्णं वा अवण्णं वा भासन्ति, न मयं तं सारतो पच्चागच्छाम; ",
"mn88:9.4":	"ये पन ते, भन्ते, पण्डिता वियत्ता मेधाविनो अनुविच्च परियोगाहेत्वा परेसं वण्णं वा अवण्णं वा भासन्ति, मयं तं सारतो पच्चागच्छाम। ",
"mn88:10.1":	"कतमो पन, भन्ते आनन्द, कायसमाचारो ओपारम्भो समणेहि ब्राह्मणेहि विञ्ञूही”ति? ",
"mn88:10.2":	"“यो खो, महाराज, कायसमाचारो अकुसलो”। ",
"mn88:10.3":	"“कतमो पन, भन्ते, कायसमाचारो अकुसलो”? ",
"mn88:10.4":	"“यो खो, महाराज, कायसमाचारो सावज्जो”। ",
"mn88:10.5":	"“कतमो पन, भन्ते, कायसमाचारो सावज्जो”? ",
"mn88:10.6":	"“यो खो, महाराज, कायसमाचारो सब्याबज्झो”। ",
"mn88:10.7":	"“कतमो पन, भन्ते, कायसमाचारो सब्याबज्झो”? ",
"mn88:10.8":	"“यो खो, महाराज, कायसमाचारो दुक्खविपाको”। ",
"mn88:10.9":	"“कतमो पन, भन्ते, कायसमाचारो दुक्खविपाको”? ",
"mn88:10.10":	"“यो खो, महाराज, कायसमाचारो अत्तब्याबाधायपि संवत्तति, परब्याबाधायपि संवत्तति, उभयब्याबाधायपि संवत्तति। ",
"mn88:10.11":	"तस्स अकुसला धम्मा अभिवड्ढन्ति, कुसला धम्मा परिहायन्ति; ",
"mn88:10.12":	"एवरूपो खो, महाराज, कायसमाचारो ओपारम्भो समणेहि ब्राह्मणेहि विञ्ञूही”ति। ",
"mn88:11.1":	"“कतमो पन, भन्ते आनन्द, वचीसमाचारो …पे… ",
"mn88:11.2":	"मनोसमाचारो ओपारम्भो समणेहि ब्राह्मणेहि विञ्ञूही”ति? ",
"mn88:11.3":	"“यो खो, महाराज, मनोसमाचारो अकुसलो”। ",
"mn88:11.4":	"“कतमो पन, भन्ते, मनोसमाचारो अकुसलो”? ",
"mn88:11.5":	"“यो खो, महाराज, मनोसमाचारो सावज्जो”। ",
"mn88:11.6":	"“कतमो पन, भन्ते, मनोसमाचारो सावज्जो”? ",
"mn88:11.7":	"“यो खो, महाराज, मनोसमाचारो सब्याबज्झो”। ",
"mn88:12.1":	"“कतमो पन, भन्ते, मनोसमाचारो सब्याबज्झो”? ",
"mn88:12.2":	"“यो खो, महाराज, मनोसमाचारो दुक्खविपाको”। ",
"mn88:12.3":	"“कतमो पन, भन्ते, मनोसमाचारो दुक्खविपाको”? ",
"mn88:12.4":	"“यो खो, महाराज, मनोसमाचारो अत्तब्याबाधायपि संवत्तति, परब्याबाधायपि संवत्तति, उभयब्याबाधायपि संवत्तति। ",
"mn88:12.5":	"तस्स अकुसला धम्मा अभिवड्ढन्ति, कुसला धम्मा परिहायन्ति; ",
"mn88:12.6":	"एवरूपो खो, महाराज, मनोसमाचारो ओपारम्भो समणेहि ब्राह्मणेहि विञ्ञूही”ति। ",
"mn88:13.1":	"“किं नु खो, भन्ते आनन्द, सो भगवा सब्बेसंयेव अकुसलानं धम्मानं पहानं वण्णेती”ति? ",
"mn88:13.2":	"“सब्बाकुसलधम्मपहीनो खो, महाराज, तथागतो कुसलधम्मसमन्नागतो”ति। ",
"mn88:14.1":	"“कतमो पन, भन्ते आनन्द, कायसमाचारो अनोपारम्भो समणेहि ब्राह्मणेहि विञ्ञूही”ति? ",
"mn88:14.2":	"“यो खो, महाराज, कायसमाचारो कुसलो”। ",
"mn88:14.3":	"“कतमो पन, भन्ते, कायसमाचारो कुसलो”? ",
"mn88:14.4":	"“यो खो, महाराज, कायसमाचारो अनवज्जो”। ",
"mn88:14.5":	"“कतमो पन, भन्ते, कायसमाचारो अनवज्जो”? ",
"mn88:14.6":	"“यो खो, महाराज, कायसमाचारो अब्याबज्झो”। ",
"mn88:14.7":	"“कतमो पन, भन्ते, कायसमाचारो अब्याबज्झो”? ",
"mn88:14.8":	"“यो खो, महाराज, कायसमाचारो सुखविपाको”। ",
"mn88:14.9":	"“कतमो पन, भन्ते, कायसमाचारो सुखविपाको”? ",
"mn88:14.10":	"“यो खो, महाराज, कायसमाचारो नेवत्तब्याबाधायपि संवत्तति, न परब्याबाधायपि संवत्तति, न उभयब्याबाधायपि संवत्तति। ",
"mn88:14.11":	"तस्स अकुसला धम्मा परिहायन्ति, कुसला धम्मा अभिवड्ढन्ति। ",
"mn88:14.12":	"एवरूपो खो, महाराज, कायसमाचारो अनोपारम्भो समणेहि ब्राह्मणेहि विञ्ञूही”ति। ",
"mn88:15.1":	"“कतमो पन, भन्ते आनन्द, वचीसमाचारो …पे… ",
"mn88:15.2":	"मनोसमाचारो अनोपारम्भो समणेहि ब्राह्मणेहि विञ्ञूही”ति? ",
"mn88:15.3":	"“यो खो, महाराज, मनोसमाचारो कुसलो”। ",
"mn88:15.4":	"“कतमो पन, भन्ते, मनोसमाचारो कुसलो”? ",
"mn88:15.5":	"“यो खो, महाराज, मनोसमाचारो अनवज्जो”। ",
"mn88:16.1":	"“कतमो पन, भन्ते, मनोसमाचारो अनवज्जो”? ",
"mn88:16.2":	"“यो खो, महाराज, मनोसमाचारो अब्याबज्झो”। ",
"mn88:16.3":	"“कतमो पन, भन्ते, मनोसमाचारो अब्याबज्झो”? ",
"mn88:16.4":	"“यो खो, महाराज, मनोसमाचारो सुखविपाको”। ",
"mn88:16.5":	"“कतमो पन, भन्ते, मनोसमाचारो सुखविपाको”? ",
"mn88:16.6":	"“यो खो, महाराज, मनोसमाचारो नेवत्तब्याबाधायपि संवत्तति, न परब्याबाधायपि संवत्तति, न उभयब्याबाधायपि संवत्तति। ",
"mn88:16.7":	"तस्स अकुसला धम्मा परिहायन्ति, कुसला धम्मा अभिवड्ढन्ति। ",
"mn88:16.8":	"एवरूपो खो, महाराज, मनोसमाचारो अनोपारम्भो समणेहि ब्राह्मणेहि विञ्ञूही”ति। ",
"mn88:17.1":	"“किं पन, भन्ते आनन्द, सो भगवा सब्बेसंयेव कुसलानं धम्मानं उपसम्पदं वण्णेती”ति? ",
"mn88:17.2":	"“सब्बाकुसलधम्मपहीनो खो, महाराज, तथागतो कुसलधम्मसमन्नागतो”ति। ",
"mn88:18.1":	"“अच्छरियं, भन्ते, अब्भुतं, भन्ते। ",
"mn88:18.2":	"याव सुभासितञ्चिदं, भन्ते, आयस्मता आनन्देन। ",
"mn88:18.3":	"इमिना च मयं, भन्ते, आयस्मतो आनन्दस्स सुभासितेन अत्तमनाभिरद्धा। ",
"mn88:18.4":	"एवं अत्तमनाभिरद्धा च मयं, भन्ते, आयस्मतो आनन्दस्स सुभासितेन। ",
"mn88:18.5":	"सचे, भन्ते, आयस्मतो आनन्दस्स हत्थिरतनं कप्पेय्य, हत्थिरतनम्पि मयं आयस्मतो आनन्दस्स ददेय्याम। ",
"mn88:18.6":	"सचे, भन्ते, आयस्मतो आनन्दस्स अस्सरतनं कप्पेय्य, अस्सरतनम्पि मयं आयस्मतो आनन्दस्स ददेय्याम। ",
"mn88:18.7":	"सचे, भन्ते, आयस्मतो आनन्दस्स गामवरं कप्पेय्य, गामवरम्पि मयं आयस्मतो आनन्दस्स ददेय्याम। ",
"mn88:18.8":	"अपि च, भन्ते, मयम्पेतं जानाम: ",
"mn88:18.9":	"‘नेतं आयस्मतो आनन्दस्स कप्पती’ति। ",
"mn88:18.10":	"अयं मे, भन्ते, बाहितिका रञ्ञा मागधेन अजातसत्तुना वेदेहिपुत्तेन वत्थनाळिया पक्खिपित्वा पहिता सोळससमा आयामेन, अट्ठसमा वित्थारेन। ",
"mn88:18.11":	"तं, भन्ते, आयस्मा आनन्दो पटिग्गण्हातु अनुकम्पं उपादाया”ति। ",
"mn88:18.12":	"“अलं, महाराज, परिपुण्णं मे तिचीवरन्”ति। ",
"mn88:19.1":	"“अयं, भन्ते, अचिरवती नदी दिट्ठा आयस्मता चेव आनन्देन अम्हेहि च। ",
"mn88:19.2":	"यदा उपरिपब्बते महामेघो अभिप्पवुट्ठो होति, अथायं अचिरवती नदी उभतो कूलानि संविस्सन्दन्ती गच्छति; ",
"mn88:19.3":	"एवमेव खो, भन्ते, आयस्मा आनन्दो इमाय बाहितिकाय अत्तनो तिचीवरं करिस्सति। ",
"mn88:19.4":	"यं पनायस्मतो आनन्दस्स पुराणं तिचीवरं तं सब्रह्मचारीहि संविभजिस्सति। ",
"mn88:19.5":	"एवायं अम्हाकं दक्खिणा संविस्सन्दन्ती मञ्ञे गमिस्सति। ",
"mn88:19.6":	"पटिग्गण्हातु, भन्ते, आयस्मा आनन्दो बाहितिकन्”ति। ",
"mn88:20.1":	"पटिग्गहेसि खो आयस्मा आनन्दो बाहितिकं। ",
"mn88:20.2":	"अथ खो राजा पसेनदि कोसलो आयस्मन्तं आनन्दं एतदवोच: ",
"mn88:20.3":	"“हन्द च दानि मयं, भन्ते आनन्द, गच्छाम; ",
"mn88:20.4":	"बहुकिच्चा मयं बहुकरणीया”ति। ",
"mn88:20.5":	"“यस्सदानि त्वं, महाराज, कालं मञ्ञसी”ति। ",
"mn88:20.6":	"अथ खो राजा पसेनदि कोसलो आयस्मतो आनन्दस्स भासितं अभिनन्दित्वा अनुमोदित्वा उट्ठायासना आयस्मन्तं आनन्दं अभिवादेत्वा पदक्खिणं कत्वा पक्कामि। ",
"mn88:21.1":	"अथ खो आयस्मा आनन्दो अचिरपक्कन्तस्स रञ्ञो पसेनदिस्स कोसलस्स येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। ",
"mn88:21.2":	"एकमन्तं निसिन्नो खो आयस्मा आनन्दो यावतको अहोसि रञ्ञा पसेनदिना कोसलेन सद्धिं कथासल्लापो तं सब्बं भगवतो आरोचेसि। ",
"mn88:21.3":	"तञ्च बाहितिकं भगवतो पादासि। ",
"mn88:22.1":	"अथ खो भगवा भिक्खू आमन्तेसि: ",
"mn88:22.2":	"“लाभा, भिक्खवे, रञ्ञो पसेनदिस्स कोसलस्स, सुलद्धलाभा, भिक्खवे, रञ्ञो पसेनदिस्स कोसलस्स; ",
"mn88:22.3":	"यं राजा पसेनदि कोसलो लभति आनन्दं दस्सनाय, लभति पयिरुपासनाया”ति। ",
"mn88:22.4":	"इदमवोच भगवा। ",
"mn88:22.5":	"अत्तमना ते भिक्खू भगवतो भासितं अभिनन्दुन्ति। ",
"mn88:22.6":	"बाहितिकसुत्तं निट्ठितं अट्ठमं। "
}	
