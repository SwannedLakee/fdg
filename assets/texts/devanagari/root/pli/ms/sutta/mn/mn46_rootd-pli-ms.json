{	
"mn46:0.1":	"मज्झिम निकाय ४६ ",
"mn46:0.2":	"महाधम्मसमादानसुत्त ",
"mn46:1.1":	"एवं मे सुतं—",
"mn46:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"mn46:1.3":	"तत्र खो भगवा भिक्खू आमन्तेसि: ",
"mn46:1.4":	"“भिक्खवो”ति। ",
"mn46:1.5":	"“भदन्ते”ति ते भिक्खू भगवतो पच्चस्सोसुं। ",
"mn46:1.6":	"भगवा एतदवोच: ",
"mn46:2.1":	"“येभुय्येन, भिक्खवे, सत्ता एवङ्कामा एवंछन्दा एवंअधिप्पाया: ",
"mn46:2.2":	"‘अहो वत अनिट्ठा अकन्ता अमनापा धम्मा परिहायेय्युं, इट्ठा कन्ता मनापा धम्मा अभिवड्ढेय्युन्’ति। ",
"mn46:2.3":	"तेसं, भिक्खवे, सत्तानं एवङ्कामानं एवंछन्दानं एवंअधिप्पायानं अनिट्ठा अकन्ता अमनापा धम्मा अभिवड्ढन्ति, इट्ठा कन्ता मनापा धम्मा परिहायन्ति। ",
"mn46:2.4":	"तत्र तुम्हे, भिक्खवे, कं हेतुं पच्चेथा”ति? ",
"mn46:2.5":	"“भगवंमूलका नो, भन्ते, धम्मा, भगवंनेत्तिका, भगवंपटिसरणा। साधु वत, भन्ते, भगवन्तञ्ञेव पटिभातु एतस्स भासितस्स अत्थो; भगवतो सुत्वा भिक्खू धारेस्सन्ती”ति। ",
"mn46:2.6":	"“तेन हि, भिक्खवे, सुणाथ, साधुकं मनसि करोथ, भासिस्सामी”ति। ",
"mn46:2.7":	"“एवं, भन्ते”ति खो ते भिक्खू भगवतो पच्चस्सोसुं। ",
"mn46:2.8":	"भगवा एतदवोच: ",
"mn46:3.1":	"“इध, भिक्खवे, अस्सुतवा पुथुज्जनो, अरियानं अदस्सावी अरियधम्मस्स अकोविदो अरियधम्मे अविनीतो, सप्पुरिसानं अदस्सावी सप्पुरिसधम्मस्स अकोविदो सप्पुरिसधम्मे अविनीतो, ",
"mn46:3.2":	"सेवितब्बे धम्मे न जानाति असेवितब्बे धम्मे न जानाति, भजितब्बे धम्मे न जानाति अभजितब्बे धम्मे न जानाति। ",
"mn46:3.3":	"सो सेवितब्बे धम्मे अजानन्तो असेवितब्बे धम्मे अजानन्तो, भजितब्बे धम्मे अजानन्तो अभजितब्बे धम्मे अजानन्तो, असेवितब्बे धम्मे सेवति सेवितब्बे धम्मे न सेवति, अभजितब्बे धम्मे भजति भजितब्बे धम्मे न भजति। ",
"mn46:3.4":	"तस्स असेवितब्बे धम्मे सेवतो सेवितब्बे धम्मे असेवतो, अभजितब्बे धम्मे भजतो भजितब्बे धम्मे अभजतो अनिट्ठा अकन्ता अमनापा धम्मा अभिवड्ढन्ति, इट्ठा कन्ता मनापा धम्मा परिहायन्ति। ",
"mn46:3.5":	"तं किस्स हेतु? ",
"mn46:3.6":	"एवञ्हेतं, भिक्खवे, होति यथा तं अविद्दसुनो। ",
"mn46:4.1":	"सुतवा च खो, भिक्खवे, अरियसावको, अरियानं दस्सावी अरियधम्मस्स कोविदो अरियधम्मे सुविनीतो, सप्पुरिसानं दस्सावी सप्पुरिसधम्मस्स कोविदो सप्पुरिसधम्मे सुविनीतो, ",
"mn46:4.2":	"सेवितब्बे धम्मे जानाति असेवितब्बे धम्मे जानाति, भजितब्बे धम्मे जानाति अभजितब्बे धम्मे जानाति। ",
"mn46:4.3":	"सो सेवितब्बे धम्मे जानन्तो असेवितब्बे धम्मे जानन्तो, भजितब्बे धम्मे जानन्तो अभजितब्बे धम्मे जानन्तो, असेवितब्बे धम्मे न सेवति सेवितब्बे धम्मे सेवति, अभजितब्बे धम्मे न भजति भजितब्बे धम्मे भजति। ",
"mn46:4.4":	"तस्स असेवितब्बे धम्मे असेवतो सेवितब्बे धम्मे सेवतो, अभजितब्बे धम्मे अभजतो भजितब्बे धम्मे भजतो, अनिट्ठा अकन्ता अमनापा धम्मा परिहायन्ति, इट्ठा कन्ता मनापा धम्मा अभिवड्ढन्ति। ",
"mn46:4.5":	"तं किस्स हेतु? ",
"mn46:4.6":	"एवञ्हेतं, भिक्खवे, होति यथा तं विद्दसुनो। ",
"mn46:5.1":	"चत्तारिमानि, भिक्खवे, धम्मसमादानानि। ",
"mn46:5.2":	"कतमानि चत्तारि? ",
"mn46:5.3":	"अत्थि, भिक्खवे, धम्मसमादानं पच्चुप्पन्नदुक्खञ्चेव आयतिञ्च दुक्खविपाकं; ",
"mn46:5.4":	"अत्थि, भिक्खवे, धम्मसमादानं पच्चुप्पन्नसुखं आयतिं दुक्खविपाकं; ",
"mn46:5.5":	"अत्थि, भिक्खवे, धम्मसमादानं पच्चुप्पन्नदुक्खं आयतिं सुखविपाकं; ",
"mn46:5.6":	"अत्थि, भिक्खवे, धम्मसमादानं पच्चुप्पन्नसुखञ्चेव आयतिञ्च सुखविपाकं। ",
"mn46:6.1":	"तत्र, भिक्खवे, यमिदं धम्मसमादानं पच्चुप्पन्नदुक्खञ्चेव आयतिञ्च दुक्खविपाकं, तं अविद्वा अविज्जागतो यथाभूतं नप्पजानाति: ",
"mn46:6.2":	"‘इदं खो धम्मसमादानं पच्चुप्पन्नदुक्खञ्चेव आयतिञ्च दुक्खविपाकन्’ति। ",
"mn46:6.3":	"तं अविद्वा अविज्जागतो यथाभूतं अप्पजानन्तो तं सेवति, तं न परिवज्जेति। ",
"mn46:6.4":	"तस्स तं सेवतो, तं अपरिवज्जयतो, अनिट्ठा अकन्ता अमनापा धम्मा अभिवड्ढन्ति, इट्ठा कन्ता मनापा धम्मा परिहायन्ति। ",
"mn46:6.5":	"तं किस्स हेतु? ",
"mn46:6.6":	"एवञ्हेतं, भिक्खवे, होति यथा तं अविद्दसुनो। ",
"mn46:7.1":	"तत्र, भिक्खवे, यमिदं धम्मसमादानं पच्चुप्पन्नसुखं आयतिं दुक्खविपाकं तं अविद्वा अविज्जागतो यथाभूतं नप्पजानाति: ",
"mn46:7.2":	"‘इदं खो धम्मसमादानं पच्चुप्पन्नसुखं आयतिं दुक्खविपाकन्’ति। ",
"mn46:7.3":	"तं अविद्वा अविज्जागतो यथाभूतं अप्पजानन्तो तं सेवति, तं न परिवज्जेति। ",
"mn46:7.4":	"तस्स तं सेवतो, तं अपरिवज्जयतो, अनिट्ठा अकन्ता अमनापा धम्मा अभिवड्ढन्ति, इट्ठा कन्ता मनापा धम्मा परिहायन्ति। ",
"mn46:7.5":	"तं किस्स हेतु? ",
"mn46:7.6":	"एवञ्हेतं, भिक्खवे, होति यथा तं अविद्दसुनो। ",
"mn46:8.1":	"तत्र, भिक्खवे, यमिदं धम्मसमादानं पच्चुप्पन्नदुक्खं आयतिं सुखविपाकं, तं अविद्वा अविज्जागतो यथाभूतं नप्पजानाति: ",
"mn46:8.2":	"‘इदं खो धम्मसमादानं पच्चुप्पन्नदुक्खं आयतिं सुखविपाकन्’ति। ",
"mn46:8.3":	"तं अविद्वा अविज्जागतो यथाभूतं अप्पजानन्तो तं न सेवति, तं परिवज्जेति। ",
"mn46:8.4":	"तस्स तं असेवतो, तं परिवज्जयतो, अनिट्ठा अकन्ता अमनापा धम्मा अभिवड्ढन्ति, इट्ठा कन्ता मनापा धम्मा परिहायन्ति। ",
"mn46:8.5":	"तं किस्स हेतु? ",
"mn46:8.6":	"एवञ्हेतं, भिक्खवे, होति यथा तं अविद्दसुनो। ",
"mn46:9.1":	"तत्र, भिक्खवे, यमिदं धम्मसमादानं पच्चुप्पन्नसुखञ्चेव आयतिञ्च सुखविपाकं, तं अविद्वा अविज्जागतो यथाभूतं नप्पजानाति: ",
"mn46:9.2":	"‘इदं खो धम्मसमादानं पच्चुप्पन्नसुखञ्चेव आयतिञ्च सुखविपाकन्’ति। ",
"mn46:9.3":	"तं अविद्वा अविज्जागतो यथाभूतं अप्पजानन्तो तं न सेवति, तं परिवज्जेति। ",
"mn46:9.4":	"तस्स तं असेवतो, तं परिवज्जयतो, अनिट्ठा अकन्ता अमनापा धम्मा अभिवड्ढन्ति, इट्ठा कन्ता मनापा धम्मा परिहायन्ति। ",
"mn46:9.5":	"तं किस्स हेतु? ",
"mn46:9.6":	"एवञ्हेतं, भिक्खवे, होति यथा तं अविद्दसुनो। ",
"mn46:10.1":	"तत्र, भिक्खवे, यमिदं धम्मसमादानं पच्चुप्पन्नदुक्खञ्चेव आयतिञ्च दुक्खविपाकं तं विद्वा विज्जागतो यथाभूतं पजानाति: ",
"mn46:10.2":	"‘इदं खो धम्मसमादानं पच्चुप्पन्नदुक्खञ्चेव आयतिञ्च दुक्खविपाकन्’ति। ",
"mn46:10.3":	"तं विद्वा विज्जागतो यथाभूतं पजानन्तो तं न सेवति, तं परिवज्जेति। ",
"mn46:10.4":	"तस्स तं असेवतो, तं परिवज्जयतो, अनिट्ठा अकन्ता अमनापा धम्मा परिहायन्ति, इट्ठा कन्ता मनापा धम्मा अभिवड्ढन्ति। ",
"mn46:10.5":	"तं किस्स हेतु? ",
"mn46:10.6":	"एवञ्हेतं, भिक्खवे, होति यथा तं विद्दसुनो। ",
"mn46:11.1":	"तत्र, भिक्खवे, यमिदं धम्मसमादानं पच्चुप्पन्नसुखं आयतिं दुक्खविपाकं तं विद्वा विज्जागतो यथाभूतं पजानाति: ",
"mn46:11.2":	"‘इदं खो धम्मसमादानं पच्चुप्पन्नसुखं आयतिं दुक्खविपाकन्’ति। ",
"mn46:11.3":	"तं विद्वा विज्जागतो यथाभूतं पजानन्तो तं न सेवति, तं परिवज्जेति। ",
"mn46:11.4":	"तस्स तं असेवतो, तं परिवज्जयतो, अनिट्ठा अकन्ता अमनापा धम्मा परिहायन्ति, इट्ठा कन्ता मनापा धम्मा अभिवड्ढन्ति। ",
"mn46:11.5":	"तं किस्स हेतु? ",
"mn46:11.6":	"एवञ्हेतं, भिक्खवे, होति यथा तं विद्दसुनो। ",
"mn46:12.1":	"तत्र, भिक्खवे, यमिदं धम्मसमादानं पच्चुप्पन्नदुक्खं आयतिं सुखविपाकं तं विद्वा विज्जागतो यथाभूतं पजानाति: ",
"mn46:12.2":	"‘इदं खो धम्मसमादानं पच्चुप्पन्नदुक्खं आयतिं सुखविपाकन्’ति। ",
"mn46:12.3":	"तं विद्वा विज्जागतो यथाभूतं पजानन्तो तं सेवति, तं न परिवज्जेति। ",
"mn46:12.4":	"तस्स तं सेवतो, तं अपरिवज्जयतो, अनिट्ठा अकन्ता अमनापा धम्मा परिहायन्ति, इट्ठा कन्ता मनापा धम्मा अभिवड्ढन्ति। ",
"mn46:12.5":	"तं किस्स हेतु? ",
"mn46:12.6":	"एवञ्हेतं, भिक्खवे, होति यथा तं विद्दसुनो। ",
"mn46:13.1":	"तत्र, भिक्खवे, यमिदं धम्मसमादानं पच्चुप्पन्नसुखञ्चेव आयतिञ्च सुखविपाकं तं विद्वा विज्जागतो यथाभूतं पजानाति: ",
"mn46:13.2":	"‘इदं खो धम्मसमादानं पच्चुप्पन्नसुखञ्चेव आयतिञ्च सुखविपाकन्’ति। ",
"mn46:13.3":	"तं विद्वा विज्जागतो यथाभूतं पजानन्तो तं सेवति, तं न परिवज्जेति। ",
"mn46:13.4":	"तस्स तं सेवतो, तं अपरिवज्जयतो, अनिट्ठा अकन्ता अमनापा धम्मा परिहायन्ति, इट्ठा कन्ता मनापा धम्मा अभिवड्ढन्ति। ",
"mn46:13.5":	"तं किस्स हेतु? ",
"mn46:13.6":	"एवञ्हेतं, भिक्खवे, होति यथा तं विद्दसुनो। ",
"mn46:14.1":	"कतमञ्च, भिक्खवे, धम्मसमादानं पच्चुप्पन्नदुक्खञ्चेव आयतिञ्च दुक्खविपाकं? ",
"mn46:14.2":	"इध, भिक्खवे, एकच्चो सहापि दुक्खेन सहापि दोमनस्सेन पाणातिपाती होति, पाणातिपातपच्चया च दुक्खं दोमनस्सं पटिसंवेदेति; ",
"mn46:14.3":	"सहापि दुक्खेन सहापि दोमनस्सेन अदिन्नादायी होति, अदिन्नादानपच्चया च दुक्खं दोमनस्सं पटिसंवेदेति; ",
"mn46:14.4":	"सहापि दुक्खेन सहापि दोमनस्सेन कामेसु मिच्छाचारी होति, कामेसु मिच्छाचारपच्चया च दुक्खं दोमनस्सं पटिसंवेदेति; ",
"mn46:14.5":	"सहापि दुक्खेन सहापि दोमनस्सेन मुसावादी होति, मुसावादपच्चया च दुक्खं दोमनस्सं पटिसंवेदेति; ",
"mn46:14.6":	"सहापि दुक्खेन सहापि दोमनस्सेन पिसुणवाचो होति, पिसुणवाचापच्चया च दुक्खं दोमनस्सं पटिसंवेदेति; ",
"mn46:14.7":	"सहापि दुक्खेन सहापि दोमनस्सेन फरुसवाचो होति, फरुसवाचापच्चया च दुक्खं दोमनस्सं पटिसंवेदेति; ",
"mn46:14.8":	"सहापि दुक्खेन सहापि दोमनस्सेन सम्फप्पलापी होति, सम्फप्पलापपच्चया च दुक्खं दोमनस्सं पटिसंवेदेति; ",
"mn46:14.9":	"सहापि दुक्खेन सहापि दोमनस्सेन अभिज्झालु होति, अभिज्झापच्चया च दुक्खं दोमनस्सं पटिसंवेदेति; ",
"mn46:14.10":	"सहापि दुक्खेन सहापि दोमनस्सेन ब्यापन्नचित्तो होति, ब्यापादपच्चया च दुक्खं दोमनस्सं पटिसंवेदेति; ",
"mn46:14.11":	"सहापि दुक्खेन सहापि दोमनस्सेन मिच्छादिट्ठि होति, मिच्छादिट्ठिपच्चया च दुक्खं दोमनस्सं पटिसंवेदेति। ",
"mn46:14.12":	"सो कायस्स भेदा परं मरणा अपायं दुग्गतिं विनिपातं निरयं उपपज्जति। ",
"mn46:14.13":	"इदं वुच्चति, भिक्खवे, धम्मसमादानं पच्चुप्पन्नदुक्खञ्चेव आयतिञ्च दुक्खविपाकं। ",
"mn46:15.1":	"कतमञ्च, भिक्खवे, धम्मसमादानं पच्चुप्पन्नसुखं आयतिं दुक्खविपाकं? ",
"mn46:15.2":	"इध, भिक्खवे, एकच्चो सहापि सुखेन सहापि सोमनस्सेन पाणातिपाती होति, पाणातिपातपच्चया च सुखं सोमनस्सं पटिसंवेदेति; ",
"mn46:15.3":	"सहापि सुखेन सहापि सोमनस्सेन अदिन्नादायी होति, अदिन्नादानपच्चया च सुखं सोमनस्सं पटिसंवेदेति; ",
"mn46:15.4":	"सहापि सुखेन सहापि सोमनस्सेन कामेसुमिच्छाचारी होति, कामेसुमिच्छाचारपच्चया च सुखं सोमनस्सं पटिसंवेदेति; ",
"mn46:15.5":	"सहापि सुखेन सहापि सोमनस्सेन मुसावादी होति, मुसावादपच्चया च सुखं सोमनस्सं पटिसंवेदेति; ",
"mn46:15.6":	"सहापि सुखेन सहापि सोमनस्सेन पिसुणवाचो होति, पिसुणवाचापच्चया च सुखं सोमनस्सं पटिसंवेदेति; ",
"mn46:15.7":	"सहापि सुखेन सहापि सोमनस्सेन फरुसवाचो होति, फरुसवाचापच्चया च सुखं सोमनस्सं पटिसंवेदेति; ",
"mn46:15.8":	"सहापि सुखेन सहापि सोमनस्सेन सम्फप्पलापी होति, सम्फप्पलापपच्चया च सुखं सोमनस्सं पटिसंवेदेति; ",
"mn46:15.9":	"सहापि सुखेन सहापि सोमनस्सेन अभिज्झालु होति, अभिज्झापच्चया च सुखं सोमनस्सं पटिसंवेदेति; ",
"mn46:15.10":	"सहापि सुखेन सहापि सोमनस्सेन ब्यापन्नचित्तो होति, ब्यापादपच्चया च सुखं सोमनस्सं पटिसंवेदेति; ",
"mn46:15.11":	"सहापि सुखेन सहापि सोमनस्सेन मिच्छादिट्ठि होति, मिच्छादिट्ठिपच्चया च सुखं सोमनस्सं पटिसंवेदेति। ",
"mn46:15.12":	"सो कायस्स भेदा परं मरणा अपायं दुग्गतिं विनिपातं निरयं उपपज्जति। ",
"mn46:15.13":	"इदं वुच्चति, भिक्खवे, धम्मसमादानं पच्चुप्पन्नसुखं आयतिं दुक्खविपाकं। ",
"mn46:16.1":	"कतमञ्च, भिक्खवे, धम्मसमादानं पच्चुप्पन्नदुक्खं आयतिं सुखविपाकं? ",
"mn46:16.2":	"इध, भिक्खवे, एकच्चो सहापि दुक्खेन सहापि दोमनस्सेन पाणातिपाता पटिविरतो होति, पाणातिपाता वेरमणीपच्चया च दुक्खं दोमनस्सं पटिसंवेदेति; ",
"mn46:16.3":	"सहापि दुक्खेन सहापि दोमनस्सेन अदिन्नादाना पटिविरतो होति, अदिन्नादाना वेरमणीपच्चया च दुक्खं दोमनस्सं पटिसंवेदेति; ",
"mn46:16.4":	"सहापि दुक्खेन सहापि दोमनस्सेन कामेसुमिच्छाचारा पटिविरतो होति, कामेसुमिच्छाचारा वेरमणीपच्चया च दुक्खं दोमनस्सं पटिसंवेदेति; ",
"mn46:16.5":	"सहापि दुक्खेन सहापि दोमनस्सेन मुसावादा पटिविरतो होति, मुसावादा वेरमणीपच्चया च दुक्खं दोमनस्सं पटिसंवेदेति; ",
"mn46:16.6":	"सहापि दुक्खेन सहापि दोमनस्सेन पिसुणाय वाचाय पटिविरतो होति, पिसुणाय वाचाय वेरमणीपच्चया च दुक्खं दोमनस्सं पटिसंवेदेति; ",
"mn46:16.7":	"सहापि दुक्खेन सहापि दोमनस्सेन फरुसाय वाचाय पटिविरतो होति, फरुसाय वाचाय वेरमणीपच्चया च दुक्खं दोमनस्सं पटिसंवेदेति; ",
"mn46:16.8":	"सहापि दुक्खेन सहापि दोमनस्सेन सम्फप्पलापा पटिविरतो होति, सम्फप्पलापा वेरमणीपच्चया च दुक्खं दोमनस्सं पटिसंवेदेति; ",
"mn46:16.9":	"सहापि दुक्खेन सहापि दोमनस्सेन अनभिज्झालु होति, अनभिज्झापच्चया च दुक्खं दोमनस्सं पटिसंवेदेति; ",
"mn46:16.10":	"सहापि दुक्खेन सहापि दोमनस्सेन अब्यापन्नचित्तो होति, अब्यापादपच्चया च दुक्खं दोमनस्सं पटिसंवेदेति; ",
"mn46:16.11":	"सहापि दुक्खेन सहापि दोमनस्सेन सम्मादिट्ठि होति, सम्मादिट्ठिपच्चया च दुक्खं दोमनस्सं पटिसंवेदेति। ",
"mn46:16.12":	"सो कायस्स भेदा परं मरणा सुगतिं सग्गं लोकं उपपज्जति। ",
"mn46:16.13":	"इदं वुच्चति, भिक्खवे, धम्मसमादानं पच्चुप्पन्नदुक्खं आयतिं सुखविपाकं। ",
"mn46:17.1":	"कतमञ्च, भिक्खवे, धम्मसमादानं पच्चुप्पन्नसुखञ्चेव आयतिञ्च सुखविपाकं? ",
"mn46:17.2":	"इध, भिक्खवे, एकच्चो सहापि सुखेन सहापि सोमनस्सेन पाणातिपाता पटिविरतो होति, पाणातिपाता वेरमणीपच्चया च सुखं सोमनस्सं पटिसंवेदेति; ",
"mn46:17.3":	"सहापि सुखेन सहापि सोमनस्सेन अदिन्नादाना पटिविरतो होति, अदिन्नादाना वेरमणीपच्चया च सुखं सोमनस्सं पटिसंवेदेति; ",
"mn46:17.4":	"सहापि सुखेन सहापि सोमनस्सेन कामेसुमिच्छाचारा पटिविरतो होति, कामेसुमिच्छाचारा वेरमणीपच्चया च सुखं सोमनस्सं पटिसंवेदेति; ",
"mn46:17.5":	"सहापि सुखेन सहापि सोमनस्सेन मुसावादा पटिविरतो होति, मुसावादा वेरमणीपच्चया च सुखं सोमनस्सं पटिसंवेदेति; ",
"mn46:17.6":	"सहापि सुखेन सहापि सोमनस्सेन पिसुणाय वाचाय पटिविरतो होति, पिसुणाय वाचाय वेरमणीपच्चया च सुखं सोमनस्सं पटिसंवेदेति; ",
"mn46:17.7":	"सहापि सुखेन सहापि सोमनस्सेन फरुसाय वाचाय पटिविरतो होति, फरुसाय वाचाय वेरमणीपच्चया च सुखं सोमनस्सं पटिसंवेदेति; ",
"mn46:17.8":	"सहापि सुखेन सहापि सोमनस्सेन सम्फप्पलापा पटिविरतो होति, सम्फप्पलापा वेरमणीपच्चया च सुखं सोमनस्सं पटिसंवेदेति; ",
"mn46:17.9":	"सहापि सुखेन सहापि सोमनस्सेन अनभिज्झालु होति, अनभिज्झापच्चया च सुखं सोमनस्सं पटिसंवेदेति; ",
"mn46:17.10":	"सहापि सुखेन सहापि सोमनस्सेन अब्यापन्नचित्तो होति, अब्यापादपच्चया च सुखं सोमनस्सं पटिसंवेदेति; ",
"mn46:17.11":	"सहापि सुखेन सहापि सोमनस्सेन सम्मादिट्ठि होति, सम्मादिट्ठिपच्चया च सुखं सोमनस्सं पटिसंवेदेति। ",
"mn46:17.12":	"सो कायस्स भेदा परं मरणा सुगतिं सग्गं लोकं उपपज्जति। ",
"mn46:17.13":	"इदं, वुच्चति, भिक्खवे, धम्मसमादानं पच्चुप्पन्नसुखञ्चेव आयतिञ्च सुखविपाकं। ",
"mn46:17.14":	"इमानि खो, भिक्खवे, चत्तारि धम्मसमादानानि। ",
"mn46:18.1":	"सेय्यथापि, भिक्खवे, तित्तकालाबु विसेन संसट्ठो। ",
"mn46:18.2":	"अथ पुरिसो आगच्छेय्य जीवितुकामो अमरितुकामो सुखकामो दुक्खप्पटिकूलो। ",
"mn46:18.3":	"तमेनं एवं वदेय्युं: ",
"mn46:18.4":	"‘अम्भो पुरिस, अयं तित्तकालाबु विसेन संसट्ठो, ",
"mn46:18.5":	"सचे आकङ्खसि पिव। ",
"mn46:18.6":	"तस्स ते पिवतो चेव नच्छादेस्सति वण्णेनपि गन्धेनपि रसेनपि, पिवित्वा च पन मरणं वा निगच्छसि मरणमत्तं वा दुक्खन्’ति। ",
"mn46:18.7":	"सो तं अप्पटिसङ्खाय पिवेय्य, नप्पटिनिस्सज्जेय्य। ",
"mn46:18.8":	"तस्स तं पिवतो चेव नच्छादेय्य वण्णेनपि गन्धेनपि रसेनपि, पिवित्वा च पन मरणं वा निगच्छेय्य मरणमत्तं वा दुक्खं। ",
"mn46:18.9":	"तथूपमाहं, भिक्खवे, इमं धम्मसमादानं वदामि, यमिदं धम्मसमादानं पच्चुप्पन्नदुक्खञ्चेव आयतिञ्च दुक्खविपाकं। ",
"mn46:19.1":	"सेय्यथापि, भिक्खवे, आपानीयकंसो वण्णसम्पन्नो गन्धसम्पन्नो रससम्पन्नो। ",
"mn46:19.2":	"सो च खो विसेन संसट्ठो। ",
"mn46:19.3":	"अथ पुरिसो आगच्छेय्य जीवितुकामो अमरितुकामो सुखकामो दुक्खप्पटिकूलो। ",
"mn46:19.4":	"तमेनं एवं वदेय्युं: ",
"mn46:19.5":	"‘अम्भो पुरिस, अयं आपानीयकंसो वण्णसम्पन्नो गन्धसम्पन्नो रससम्पन्नो। ",
"mn46:19.6":	"सो च खो विसेन संसट्ठो, ",
"mn46:19.7":	"सचे आकङ्खसि पिव। ",
"mn46:19.8":	"तस्स ते पिवतोहि खो छादेस्सति वण्णेनपि गन्धेनपि रसेनपि, पिवित्वा च पन मरणं वा निगच्छसि मरणमत्तं वा दुक्खन्’ति। ",
"mn46:19.9":	"सो तं अप्पटिसङ्खाय पिवेय्य, नप्पटिनिस्सज्जेय्य। ",
"mn46:19.10":	"तस्स तं पिवतोहि खो छादेय्य वण्णेनपि गन्धेनपि रसेनपि, पिवित्वा च पन मरणं वा निगच्छेय्य मरणमत्तं वा दुक्खं। ",
"mn46:19.11":	"तथूपमाहं, भिक्खवे, इमं धम्मसमादानं वदामि, यमिदं धम्मसमादानं पच्चुप्पन्नसुखं आयतिं दुक्खविपाकं। ",
"mn46:20.1":	"सेय्यथापि, भिक्खवे, पूतिमुत्तं नानाभेसज्जेहि संसट्ठं। ",
"mn46:20.2":	"अथ पुरिसो आगच्छेय्य पण्डुकरोगी। ",
"mn46:20.3":	"तमेनं एवं वदेय्युं: ",
"mn46:20.4":	"‘अम्भो पुरिस, इदं पूतिमुत्तं नानाभेसज्जेहि संसट्ठं, सचे आकङ्खसि पिव। ",
"mn46:20.5":	"तस्स ते पिवतोहि खो नच्छादेस्सति वण्णेनपि गन्धेनपि रसेनपि, पिवित्वा च पन सुखी भविस्ससी’ति। ",
"mn46:20.6":	"सो तं पटिसङ्खाय पिवेय्य, नप्पटिनिस्सज्जेय्य। ",
"mn46:20.7":	"तस्स तं पिवतोहि खो नच्छादेय्य वण्णेनपि गन्धेनपि रसेनपि, पिवित्वा च पन सुखी अस्स। ",
"mn46:20.8":	"तथूपमाहं, भिक्खवे, इमं धम्मसमादानं वदामि, यमिदं धम्मसमादानं पच्चुप्पन्नदुक्खं आयतिं सुखविपाकं। ",
"mn46:21.1":	"सेय्यथापि, भिक्खवे, दधि च मधु च सप्पि च फाणितञ्च एकज्झं संसट्ठं। ",
"mn46:21.2":	"अथ पुरिसो आगच्छेय्य लोहितपक्खन्दिको। ",
"mn46:21.3":	"तमेनं एवं वदेय्युं: ",
"mn46:21.4":	"‘अम्भो पुरिस, इदं दधि च मधु च सप्पि च फाणितञ्च एकज्झं संसट्ठं, सचे आकङ्खसि पिव। ",
"mn46:21.5":	"तस्स ते पिवतो चेव छादेस्सति वण्णेनपि गन्धेनपि रसेनपि, पिवित्वा च पन सुखी भविस्ससी’ति। ",
"mn46:21.6":	"सो तं पटिसङ्खाय पिवेय्य, नप्पटिनिस्सज्जेय्य। ",
"mn46:21.7":	"तस्स तं पिवतो चेव छादेय्य वण्णेनपि गन्धेनपि रसेनपि, पिवित्वा च पन सुखी अस्स। ",
"mn46:21.8":	"तथूपमाहं, भिक्खवे, इमं धम्मसमादानं वदामि, यमिदं धम्मसमादानं पच्चुप्पन्नसुखञ्चेव आयतिञ्च सुखविपाकं। ",
"mn46:22.1":	"सेय्यथापि, भिक्खवे, वस्सानं पच्छिमे मासे सरदसमये विद्धे विगतवलाहके देवे आदिच्चो नभं अब्भुस्सक्कमानो सब्बं आकासगतं तमगतं अभिविहच्च भासते च तपते च विरोचते च; ",
"mn46:22.2":	"एवमेव खो, भिक्खवे, यमिदं धम्मसमादानं पच्चुप्पन्नसुखञ्चेव आयतिञ्च सुखविपाकं तदञ्ञे पुथुसमणब्राह्मणपरप्पवादे अभिविहच्च भासते च तपते च विरोचते चा”ति। ",
"mn46:22.3":	"इदमवोच भगवा। ",
"mn46:22.4":	"अत्तमना ते भिक्खू भगवतो भासितं अभिनन्दुन्ति। ",
"mn46:22.5":	"महाधम्मसमादानसुत्तं निट्ठितं छट्ठं। "
}	
