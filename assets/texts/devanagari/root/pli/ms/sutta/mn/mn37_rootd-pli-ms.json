{	
"mn37:0.1":	"मज्झिम निकाय ३७ ",
"mn37:0.2":	"चूळतण्हासङ्खयसुत्त ",
"mn37:1.1":	"एवं मे सुतं—",
"mn37:1.2":	"एकं समयं भगवा सावत्थियं विहरति पुब्बारामे मिगारमातुपासादे। ",
"mn37:2.1":	"अथ खो सक्को देवानमिन्दो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं अट्ठासि। एकमन्तं ठितो खो सक्को देवानमिन्दो भगवन्तं एतदवोच: ",
"mn37:2.2":	"“कित्तावता नु खो, भन्ते, भिक्खु सङ्खित्तेन तण्हासङ्खयविमुत्तो होति अच्चन्तनिट्ठो अच्चन्तयोगक्खेमी अच्चन्तब्रह्मचारी अच्चन्तपरियोसानो सेट्ठो देवमनुस्सानन्”ति? ",
"mn37:3.1":	"“इध, देवानमिन्द, भिक्खुनो सुतं होति: ",
"mn37:3.2":	"‘सब्बे धम्मा नालं अभिनिवेसाया’ति। ",
"mn37:3.3":	"एवञ्चेतं, देवानमिन्द, भिक्खुनो सुतं होति: ",
"mn37:3.4":	"‘सब्बे धम्मा नालं अभिनिवेसाया’ति। ",
"mn37:3.5":	"सो सब्बं धम्मं अभिजानाति; सब्बं धम्मं अभिञ्ञाय सब्बं धम्मं परिजानाति; सब्बं धम्मं परिञ्ञाय यं किञ्चि वेदनं वेदेति—",
"mn37:3.6":	"सुखं वा दुक्खं वा अदुक्खमसुखं वा, सो तासु वेदनासु अनिच्चानुपस्सी विहरति, विरागानुपस्सी विहरति, निरोधानुपस्सी विहरति, पटिनिस्सग्गानुपस्सी विहरति। ",
"mn37:3.7":	"सो तासु वेदनासु अनिच्चानुपस्सी विहरन्तो, विरागानुपस्सी विहरन्तो, निरोधानुपस्सी विहरन्तो, पटिनिस्सग्गानुपस्सी विहरन्तो न किञ्चि लोके उपादियति। ",
"mn37:3.8":	"अनुपादियं न परितस्सति, अपरितस्सं पच्चत्तञ्ञेव परिनिब्बायति: ",
"mn37:3.9":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाति। ",
"mn37:3.10":	"एत्तावता खो, देवानमिन्द, भिक्खु सङ्खित्तेन तण्हासङ्खयविमुत्तो होति अच्चन्तनिट्ठो अच्चन्तयोगक्खेमी अच्चन्तब्रह्मचारी अच्चन्तपरियोसानो सेट्ठो देवमनुस्सानन्”ति। ",
"mn37:4.1":	"अथ खो सक्को देवानमिन्दो भगवतो भासितं अभिनन्दित्वा अनुमोदित्वा भगवन्तं अभिवादेत्वा पदक्खिणं कत्वा तत्थेवन्तरधायि। ",
"mn37:5.1":	"तेन खो पन समयेन आयस्मा महामोग्गल्लानो भगवतो अविदूरे निसिन्नो होति। ",
"mn37:5.2":	"अथ खो आयस्मतो महामोग्गल्लानस्स एतदहोसि: ",
"mn37:5.3":	"“किं नु खो सो यक्खो भगवतो भासितं अभिसमेच्च अनुमोदि उदाहु नो; ",
"mn37:5.4":	"यन्नूनाहं तं यक्खं जानेय्यं—",
"mn37:5.5":	"यदि वा सो यक्खो भगवतो भासितं अभिसमेच्च अनुमोदि यदि वा नो”ति? ",
"mn37:6.1":	"अथ खो आयस्मा महामोग्गल्लानो—सेय्यथापि नाम बलवा पुरिसो समिञ्जितं वा बाहं पसारेय्य, पसारितं वा बाहं समिञ्जेय्य; एवमेव—पुब्बारामे मिगारमातुपासादे अन्तरहितो देवेसु तावतिंसेसु पातुरहोसि। ",
"mn37:7.1":	"तेन खो पन समयेन सक्को देवानमिन्दो एकपुण्डरीके उय्याने दिब्बेहि पञ्चहि तूरियसतेहि समप्पितो समङ्गीभूतो परिचारेति। ",
"mn37:7.2":	"अद्दसा खो सक्को देवानमिन्दो आयस्मन्तं महामोग्गल्लानं दूरतोव आगच्छन्तं। ",
"mn37:7.3":	"दिस्वान तानि दिब्बानि पञ्च तूरियसतानि पटिप्पणामेत्वा येनायस्मा महामोग्गल्लानो तेनुपसङ्कमि; उपसङ्कमित्वा आयस्मन्तं महामोग्गल्लानं एतदवोच: ",
"mn37:7.4":	"“एहि खो, मारिस मोग्गल्लान, स्वागतं, मारिस मोग्गल्लान। ",
"mn37:7.5":	"चिरस्सं खो, मारिस मोग्गल्लान, इमं परियायं अकासि यदिदं इधागमनाय। ",
"mn37:7.6":	"निसीद, मारिस मोग्गल्लान, इदमासनं पञ्ञत्तन्”ति। ",
"mn37:7.7":	"निसीदि खो आयस्मा महामोग्गल्लानो पञ्ञत्ते आसने। ",
"mn37:7.8":	"सक्कोपि खो देवानमिन्दो अञ्ञतरं नीचं आसनं गहेत्वा एकमन्तं निसीदि। ",
"mn37:7.9":	"एकमन्तं निसिन्नं खो सक्कं देवानमिन्दं आयस्मा महामोग्गल्लानो एतदवोच: ",
"mn37:8.1":	"“यथा कथं पन खो, कोसिय, भगवा सङ्खित्तेन तण्हासङ्खयविमुत्तिं अभासि? ",
"mn37:8.2":	"साधु मयम्पि एतिस्सा कथाय भागिनो अस्साम सवनाया”ति। ",
"mn37:8.3":	"“मयं खो, मारिस मोग्गल्लान, बहुकिच्चा बहुकरणीया—",
"mn37:8.4":	"अप्पेव सकेन करणीयेन, अपि च देवानंयेव तावतिंसानं करणीयेन। ",
"mn37:8.5":	"अपि च, मारिस मोग्गल्लान, सुस्सुतंयेव होति सुग्गहितं सुमनसिकतं सूपधारितं, यं नो खिप्पमेव अन्तरधायति। ",
"mn37:8.6":	"भूतपुब्बं, मारिस मोग्गल्लान, देवासुरसङ्गामो समुपब्यूळ्हो अहोसि। ",
"mn37:8.7":	"तस्मिं खो पन, मारिस मोग्गल्लान, सङ्गामे देवा जिनिंसु, असुरा पराजिनिंसु। ",
"mn37:8.8":	"सो खो अहं, मारिस मोग्गल्लान, तं सङ्गामं अभिविजिनित्वा विजितसङ्गामो ततो पटिनिवत्तित्वा वेजयन्तं नाम पासादं मापेसिं। ",
"mn37:8.9":	"वेजयन्तस्स खो, मारिस मोग्गल्लान, पासादस्स एकसतं निय्यूहं। ",
"mn37:8.10":	"एकेकस्मिं निय्यूहे सत्त सत्त कूटागारसतानि। ",
"mn37:8.11":	"एकमेकस्मिं कूटागारे सत्त सत्त अच्छरायो। ",
"mn37:8.12":	"एकमेकिस्सा अच्छराय सत्त सत्त परिचारिकायो। ",
"mn37:8.13":	"इच्छेय्यासि नो त्वं, मारिस मोग्गल्लान, वेजयन्तस्स पासादस्स रामणेय्यकं दट्ठुन्”ति? ",
"mn37:8.14":	"अधिवासेसि खो आयस्मा महामोग्गल्लानो तुण्हीभावेन। ",
"mn37:9.1":	"अथ खो सक्को च देवानमिन्दो वेस्सवणो च महाराजा आयस्मन्तं महामोग्गल्लानं पुरक्खत्वा येन वेजयन्तो पासादो तेनुपसङ्कमिंसु। ",
"mn37:9.2":	"अद्दसंसु खो सक्कस्स देवानमिन्दस्स परिचारिकायो आयस्मन्तं महामोग्गल्लानं दूरतोव आगच्छन्तं; ",
"mn37:9.3":	"दिस्वा ओत्तप्पमाना हिरीयमाना सकं सकं ओवरकं पविसिंसु। ",
"mn37:10.1":	"सेय्यथापि नाम सुणिसा ससुरं दिस्वा ओत्तप्पति हिरीयति; ",
"mn37:10.2":	"एवमेव सक्कस्स देवानमिन्दस्स परिचारिकायो आयस्मन्तं महामोग्गल्लानं दिस्वा ओत्तप्पमाना हिरीयमाना सकं सकं ओवरकं पविसिंसु। ",
"mn37:10.3":	"अथ खो सक्को च देवानमिन्दो वेस्सवणो च महाराजा आयस्मन्तं महामोग्गल्लानं वेजयन्ते पासादे अनुचङ्कमापेन्ति अनुविचरापेन्ति: ",
"mn37:10.4":	"“इदम्पि, मारिस मोग्गल्लान, पस्स वेजयन्तस्स पासादस्स रामणेय्यकं; ",
"mn37:10.5":	"इदम्पि, मारिस मोग्गल्लान, पस्स वेजयन्तस्स पासादस्स रामणेय्यकन्”ति। ",
"mn37:10.6":	"“सोभति इदं आयस्मतो कोसियस्स, यथा तं पुब्बे कतपुञ्ञस्स। ",
"mn37:10.7":	"मनुस्सापि किञ्चिदेव रामणेय्यकं दिस्वा एवमाहंसु: ",
"mn37:10.8":	"‘सोभति वत भो यथा देवानं तावतिंसानन्’ति। ",
"mn37:10.9":	"तयिदं आयस्मतो कोसियस्स सोभति, यथा तं पुब्बे कतपुञ्ञस्सा”ति। ",
"mn37:11.1":	"अथ खो आयस्मतो महामोग्गल्लानस्स एतदहोसि: ",
"mn37:11.2":	"“अतिबाळ्हं खो अयं यक्खो पमत्तो विहरति। ",
"mn37:11.3":	"यन्नूनाहं इमं यक्खं संवेजेय्यन्”ति। ",
"mn37:11.4":	"अथ खो आयस्मा महामोग्गल्लानो तथारूपं इद्धाभिसङ्खारं अभिसङ्खासि यथा वेजयन्तं पासादं पादङ्गुट्ठकेन सङ्कम्पेसि सम्पकम्पेसि सम्पवेधेसि। ",
"mn37:11.5":	"अथ खो सक्को च देवानमिन्दो, वेस्सवणो च महाराजा, देवा च तावतिंसा अच्छरियब्भुतचित्तजाता अहेसुं: ",
"mn37:11.6":	"“अच्छरियं वत, भो, अब्भुतं वत, भो। ",
"mn37:11.7":	"समणस्स महिद्धिकता महानुभावता, यत्र हि नाम दिब्बभवनं पादङ्गुट्ठकेन सङ्कम्पेस्सति सम्पकम्पेस्सति सम्पवेधेस्सती”ति। ",
"mn37:12.1":	"अथ खो आयस्मा महामोग्गल्लानो सक्कं देवानमिन्दं संविग्गं लोमहट्ठजातं विदित्वा सक्कं देवानमिन्दं एतदवोच: ",
"mn37:12.2":	"“यथा कथं पन खो, कोसिय, भगवा सङ्खित्तेन तण्हासङ्खयविमुत्तिं अभासि? ",
"mn37:12.3":	"साधु मयम्पि एतिस्सा कथाय भागिनो अस्साम सवनाया”ति। ",
"mn37:12.4":	"“इधाहं, मारिस मोग्गल्लान, येन भगवा तेनुपसङ्कमिं; उपसङ्कमित्वा भगवन्तं अभिवादेत्वा एकमन्तं अट्ठासिं। एकमन्तं ठितो खो अहं, मारिस मोग्गल्लान, भगवन्तं एतदवोचं: ",
"mn37:12.5":	"‘कित्तावता नु खो, भन्ते, भिक्खु सङ्खित्तेन तण्हासङ्खयविमुत्तो होति अच्चन्तनिट्ठो अच्चन्तयोगक्खेमी अच्चन्तब्रह्मचारी अच्चन्तपरियोसानो सेट्ठो देवमनुस्सानन्’ति? ",
"mn37:13.1":	"एवं वुत्ते, मारिस मोग्गल्लान, भगवा मं एतदवोच: ",
"mn37:13.2":	"‘इध, देवानमिन्द, भिक्खुनो सुतं होति: ",
"mn37:13.3":	"“सब्बे धम्मा नालं अभिनिवेसाया”ति। ",
"mn37:13.4":	"एवञ्चेतं, देवानमिन्द, भिक्खुनो सुतं होति ",
"mn37:13.5":	"“सब्बे धम्मा नालं अभिनिवेसाया”ति। ",
"mn37:13.6":	"सो सब्बं धम्मं अभिजानाति, सब्बं धम्मं अभिञ्ञाय सब्बं धम्मं परिजानाति, सब्बं धम्मं परिञ्ञाय यं किञ्चि वेदनं वेदेति सुखं वा दुक्खं वा अदुक्खमसुखं वा। ",
"mn37:13.7":	"सो तासु वेदनासु अनिच्चानुपस्सी विहरति, विरागानुपस्सी विहरति, निरोधानुपस्सी विहरति, पटिनिस्सग्गानुपस्सी विहरति। ",
"mn37:13.8":	"सो तासु वेदनासु अनिच्चानुपस्सी विहरन्तो, विरागानुपस्सी विहरन्तो, निरोधानुपस्सी विहरन्तो, पटिनिस्सग्गानुपस्सी विहरन्तो न किञ्चि लोके उपादियति, ",
"mn37:13.9":	"अनुपादियं न परितस्सति, अपरितस्सं पच्चत्तञ्ञेव परिनिब्बायति: ",
"mn37:13.10":	"“खीणा जाति, वुसितं ब्रह्मचरियं, कतं करणीयं, नापरं इत्थत्ताया”ति पजानाति। ",
"mn37:13.11":	"एत्तावता खो, देवानमिन्द, भिक्खु सङ्खित्तेन तण्हासङ्खयविमुत्तो होति अच्चन्तनिट्ठो अच्चन्तयोगक्खेमी अच्चन्तब्रह्मचारी अच्चन्तपरियोसानो सेट्ठो देवमनुस्सानन्’ति। ",
"mn37:13.12":	"एवं खो मे, मारिस मोग्गल्लान, भगवा सङ्खित्तेन तण्हासङ्खयविमुत्तिं अभासी”ति। ",
"mn37:14.1":	"अथ खो आयस्मा महामोग्गल्लानो सक्कस्स देवानमिन्दस्स भासितं अभिनन्दित्वा अनुमोदित्वा—सेय्यथापि नाम बलवा पुरिसो समिञ्जितं वा बाहं पसारेय्य, पसारितं वा बाहं समिञ्जेय्य; एवमेव—देवेसु तावतिंसेसु अन्तरहितो पुब्बारामे मिगारमातुपासादे पातुरहोसि। ",
"mn37:14.2":	"अथ खो सक्कस्स देवानमिन्दस्स परिचारिकायो अचिरपक्कन्ते आयस्मन्ते महामोग्गल्लाने सक्कं देवानमिन्दं एतदवोचुं: ",
"mn37:14.3":	"“एसो नु ते, मारिस, सो भगवा सत्था”ति? ",
"mn37:14.4":	"“न खो मे, मारिस, सो भगवा सत्था। ",
"mn37:14.5":	"सब्रह्मचारी मे एसो आयस्मा महामोग्गल्लानो”ति। ",
"mn37:14.6":	"“लाभा ते, मारिस, सुलद्धं ते, मारिस ",
"mn37:14.7":	"यस्स ते सब्रह्मचारी एवंमहिद्धिको एवंमहानुभावो। ",
"mn37:14.8":	"अहो नून ते सो भगवा सत्था”ति। ",
"mn37:15.1":	"अथ खो आयस्मा महामोग्गल्लानो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा महामोग्गल्लानो भगवन्तं एतदवोच: ",
"mn37:15.2":	"“अभिजानाति नो, भन्ते, भगवा अहु ञातञ्ञतरस्स महेसक्खस्स यक्खस्स सङ्खित्तेन तण्हासङ्खयविमुत्तिं भासिता”ति? ",
"mn37:15.3":	"“अभिजानामहं, मोग्गल्लान, इध सक्को देवानमिन्दो येनाहं तेनुपसङ्कमि; उपसङ्कमित्वा मं अभिवादेत्वा एकमन्तं अट्ठासि। एकमन्तं ठितो खो, मोग्गल्लान, सक्को देवानमिन्दो मं एतदवोच: ",
"mn37:15.4":	"‘कित्तावता नु खो, भन्ते, भिक्खु सङ्खित्तेन तण्हासङ्खयविमुत्तो होति अच्चन्तनिट्ठो अच्चन्तयोगक्खेमी अच्चन्तब्रह्मचारी अच्चन्तपरियोसानो सेट्ठो देवमनुस्सानन्’ति। ",
"mn37:15.5":	"एवं वुत्ते, अहं, मोग्गल्लान, सक्कं देवानमिन्दं एतदवोचं ",
"mn37:15.6":	"‘इध देवानमिन्द, भिक्खुनो सुतं होति ",
"mn37:15.7":	"“सब्बे धम्मा नालं अभिनिवेसाया”ति। ",
"mn37:15.8":	"एवं चेतं, देवानमिन्द, भिक्खुनो सुतं होति ",
"mn37:15.9":	"“सब्बे धम्मा नालं अभिनिवेसाया”ति। ",
"mn37:15.10":	"सो सब्बं धम्मं अभिजानाति, सब्बं धम्मं अभिञ्ञाय सब्बं धम्मं परिजानाति, सब्बं धम्मं परिञ्ञाय यं किञ्चि वेदनं वेदेति सुखं वा दुक्खं वा अदुक्खमसुखं वा। ",
"mn37:15.11":	"सो तासु वेदनासु अनिच्चानुपस्सी विहरति, विरागानुपस्सी विहरति, निरोधानुपस्सी विहरति, पटिनिस्सग्गानुपस्सी विहरति। ",
"mn37:15.12":	"सो तासु वेदनासु अनिच्चानुपस्सी विहरन्तो, विरागानुपस्सी विहरन्तो, निरोधानुपस्सी विहरन्तो, ",
"mn37:15.13":	"पटिनिस्सग्गानुपस्सी विहरन्तो न किञ्चि लोके उपादियति, ",
"mn37:15.14":	"अनुपादियं न परितस्सति, अपरितस्सं पच्चत्तञ्ञेव परिनिब्बायति: ",
"mn37:15.15":	"“खीणा जाति, वुसितं ब्रह्मचरियं, कतं करणीयं, नापरं इत्थत्ताया”ति पजानाति। ",
"mn37:15.16":	"एत्तावता खो, देवानमिन्द, भिक्खु सङ्खित्तेन तण्हासङ्खयविमुत्तो होति अच्चन्तनिट्ठो अच्चन्तयोगक्खेमी अच्चन्तब्रह्मचारी अच्चन्तपरियोसानो सेट्ठो देवमनुस्सानन्’ति। ",
"mn37:15.17":	"एवं खो अहं, मोग्गल्लान, अभिजानामि सक्कस्स देवानमिन्दस्स सङ्खित्तेन तण्हासङ्खयविमुत्तिं भासिता”ति। ",
"mn37:15.18":	"इदमवोच भगवा। ",
"mn37:15.19":	"अत्तमनो आयस्मा महामोग्गल्लानो भगवतो भासितं अभिनन्दीति। ",
"mn37:15.20":	"चूळतण्हासङ्खयसुत्तं निट्ठितं सत्तमं। "
}	
