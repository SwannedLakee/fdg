{	
"mn133:0.1":	"मज्झिम निकाय १३३ ",
"mn133:0.2":	"महाकच्चानभद्देकरत्तसुत्त ",
"mn133:1.1":	"एवं मे सुतं—",
"mn133:1.2":	"एकं समयं भगवा राजगहे विहरति तपोदारामे। ",
"mn133:1.3":	"अथ खो आयस्मा समिद्धि रत्तिया पच्चूससमयं पच्चुट्ठाय येन तपोदो तेनुपसङ्कमि गत्तानि परिसिञ्चितुं। ",
"mn133:1.4":	"तपोदे गत्तानि परिसिञ्चित्वा पच्चुत्तरित्वा एकचीवरो अट्ठासि गत्तानि पुब्बापयमानो। ",
"mn133:1.5":	"अथ खो अञ्ञतरा देवता अभिक्कन्ताय रत्तिया अभिक्कन्तवण्णा केवलकप्पं तपोदं ओभासेत्वा येनायस्मा समिद्धि तेनुपसङ्कमि; उपसङ्कमित्वा एकमन्तं अट्ठासि। एकमन्तं ठिता खो सा देवता आयस्मन्तं समिद्धिं एतदवोच: ",
"mn133:2.1":	"“धारेसि त्वं, भिक्खु, भद्देकरत्तस्स उद्देसञ्च विभङ्गञ्चा”ति? ",
"mn133:2.2":	"“न खो अहं, आवुसो, धारेमि भद्देकरत्तस्स उद्देसञ्च विभङ्गञ्च। ",
"mn133:2.3":	"त्वं पनावुसो, धारेसि भद्देकरत्तस्स उद्देसञ्च विभङ्गञ्चा”ति? ",
"mn133:2.4":	"“अहम्पि खो, भिक्खु, न धारेमि भद्देकरत्तस्स उद्देसञ्च विभङ्गञ्च। ",
"mn133:2.5":	"धारेसि पन त्वं, भिक्खु, भद्देकरत्तियो गाथा”ति? ",
"mn133:2.6":	"“न खो अहं, आवुसो, धारेमि भद्देकरत्तियो गाथाति। ",
"mn133:2.7":	"त्वं पनावुसो, धारेसि भद्देकरत्तियो गाथा”ति? ",
"mn133:2.8":	"“अहम्पि खो, भिक्खु न धारेमि भद्देकरत्तियो गाथाति। ",
"mn133:2.9":	"उग्गण्हाहि त्वं, भिक्खु, भद्देकरत्तस्स उद्देसञ्च विभङ्गञ्च; ",
"mn133:2.10":	"परियापुणाहि त्वं, भिक्खु, भद्देकरत्तस्स उद्देसञ्च विभङ्गञ्च; ",
"mn133:2.11":	"धारेहि त्वं, भिक्खु, भद्देकरत्तस्स उद्देसञ्च विभङ्गञ्च। ",
"mn133:2.12":	"अत्थसंहितो, भिक्खु, भद्देकरत्तस्स उद्देसो च विभङ्गो च आदिब्रह्मचरियको”ति। ",
"mn133:2.13":	"इदमवोच सा देवता। ",
"mn133:2.14":	"इदं वत्वा तत्थेवन्तरधायि। ",
"mn133:3.1":	"अथ खो आयस्मा समिद्धि तस्सा रत्तिया अच्चयेन येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा समिद्धि भगवन्तं एतदवोच: ",
"mn133:3.2":	"“इधाहं, भन्ते, रत्तिया पच्चूससमयं पच्चुट्ठाय येन तपोदो तेनुपसङ्कमिं गत्तानि परिसिञ्चितुं। ",
"mn133:3.3":	"तपोदे गत्तानि परिसिञ्चित्वा पच्चुत्तरित्वा एकचीवरो अट्ठासिं गत्तानि पुब्बापयमानो। ",
"mn133:3.4":	"अथ खो भन्ते, अञ्ञतरा देवता अभिक्कन्ताय रत्तिया अभिक्कन्तवण्णा केवलकप्पं तपोदं ओभासेत्वा येनाहं तेनुपसङ्कमि; उपसङ्कमित्वा एकमन्तं अट्ठासि। एकमन्तं ठिता खो सा देवता मं एतदवोच: ",
"mn133:3.5":	"‘धारेसि त्वं, भिक्खु, भद्देकरत्तस्स उद्देसञ्च विभङ्गञ्चा’ति? ",
"mn133:4.1":	"एवं वुत्ते, अहं, भन्ते, तं देवतं एतदवोचं: ",
"mn133:4.2":	"‘न खो अहं, आवुसो, धारेमि भद्देकरत्तस्स उद्देसञ्च विभङ्गञ्च। ",
"mn133:4.3":	"त्वं पनावुसो, धारेसि भद्देकरत्तस्स उद्देसञ्च विभङ्गञ्चा’ति? ",
"mn133:4.4":	"‘अहम्पि खो, भिक्खु, न धारेमि भद्देकरत्तस्स उद्देसञ्च विभङ्गञ्च। ",
"mn133:4.5":	"धारेसि पन त्वं, भिक्खु, भद्देकरत्तियो गाथा’ति? ",
"mn133:4.6":	"‘न खो अहं, आवुसो, धारेमि भद्देकरत्तियो गाथाति। ",
"mn133:4.7":	"त्वं पनावुसो, धारेसि भद्देकरत्तियो गाथा’ति? ",
"mn133:4.8":	"‘अहम्पि खो, भिक्खु, न धारेमि भद्देकरत्तियो गाथाति। ",
"mn133:4.9":	"उग्गण्हाहि त्वं, भिक्खु, भद्देकरत्तस्स उद्देसञ्च विभङ्गञ्च; ",
"mn133:4.10":	"परियापुणाहि त्वं, भिक्खु, भद्देकरत्तस्स उद्देसञ्च विभङ्गञ्च; ",
"mn133:4.11":	"धारेहि त्वं, भिक्खु, भद्देकरत्तस्स उद्देसञ्च विभङ्गञ्च। ",
"mn133:4.12":	"अत्थसंहितो, भिक्खु, भद्देकरत्तस्स उद्देसो च विभङ्गो च आदिब्रह्मचरियको’ति। ",
"mn133:4.13":	"इदमवोच, भन्ते, सा देवता। ",
"mn133:4.14":	"इदं वत्वा तत्थेवन्तरधायि। ",
"mn133:4.15":	"साधु मे, भन्ते, भगवा भद्देकरत्तस्स उद्देसञ्च विभङ्गञ्च देसेतू”ति। ",
"mn133:4.16":	"“तेन हि, भिक्खु, सुणाहि, साधुकं मनसि करोहि; भासिस्सामी”ति। ",
"mn133:4.17":	"“एवं, भन्ते”ति खो आयस्मा समिद्धि भगवतो पच्चस्सोसि। ",
"mn133:4.18":	"भगवा एतदवोच: ",
"mn133:5.1":	"“अतीतं नान्वागमेय्य, ",
"mn133:5.2":	"नप्पटिकङ्खे अनागतं; ",
"mn133:5.3":	"यदतीतं पहीनं तं, ",
"mn133:5.4":	"अप्पत्तञ्च अनागतं। ",
"mn133:5.5":	"पच्चुप्पन्नञ्च यो धम्मं, ",
"mn133:5.6":	"तत्थ तत्थ विपस्सति; ",
"mn133:5.7":	"असंहीरं असङ्कुप्पं, ",
"mn133:5.8":	"तं विद्वा मनुब्रूहये। ",
"mn133:5.9":	"अज्जेव किच्चमातप्पं, ",
"mn133:5.10":	"को जञ्ञा मरणं सुवे; ",
"mn133:5.11":	"न हि नो सङ्गरं तेन, ",
"mn133:5.12":	"महासेनेन मच्चुना। ",
"mn133:5.13":	"एवंविहारिं आतापिं, ",
"mn133:5.14":	"अहोरत्तमतन्दितं; ",
"mn133:5.15":	"तं वे भद्देकरत्तोति, ",
"mn133:5.16":	"सन्तो आचिक्खते मुनी”ति। ",
"mn133:6.1":	"इदमवोच भगवा; ",
"mn133:6.2":	"इदं वत्वान सुगतो उट्ठायासना विहारं पाविसि। ",
"mn133:7.1":	"अथ खो तेसं भिक्खूनं, अचिरपक्कन्तस्स भगवतो, एतदहोसि: ",
"mn133:7.2":	"“इदं खो नो, आवुसो, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"mn133:7.3":	"‘अतीतं नान्वागमेय्य, ",
"mn133:7.4":	"नप्पटिकङ्खे अनागतं; ",
"mn133:7.5":	"यदतीतं पहीनं तं, ",
"mn133:7.6":	"अप्पत्तञ्च अनागतं। ",
"mn133:7.7":	"पच्चुप्पन्नञ्च यो धम्मं, ",
"mn133:7.8":	"तत्थ तत्थ विपस्सति; ",
"mn133:7.9":	"असंहीरं असङ्कुप्पं, ",
"mn133:7.10":	"तं विद्वा मनुब्रूहये। ",
"mn133:7.11":	"अज्जेव किच्चमातप्पं, ",
"mn133:7.12":	"को जञ्ञा मरणं सुवे; ",
"mn133:7.13":	"न हि नो सङ्गरं तेन, ",
"mn133:7.14":	"महासेनेन मच्चुना। ",
"mn133:7.15":	"एवंविहारिं आतापिं, ",
"mn133:7.16":	"अहोरत्तमतन्दितं; ",
"mn133:7.17":	"तं वे भद्देकरत्तोति, ",
"mn133:7.18":	"सन्तो आचिक्खते मुनी’ति। ",
"mn133:7.19":	"को नु खो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजेय्या”ति? ",
"mn133:7.20":	"अथ खो तेसं भिक्खूनं एतदहोसि: ",
"mn133:7.21":	"“अयं खो आयस्मा महाकच्चानो सत्थु चेव संवण्णितो सम्भावितो च विञ्ञूनं सब्रह्मचारीनं; ",
"mn133:7.22":	"पहोति चायस्मा महाकच्चानो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजितुं। ",
"mn133:7.23":	"यन्नून मयं येनायस्मा महाकच्चानो तेनुपसङ्कमेय्याम; उपसङ्कमित्वा आयस्मन्तं महाकच्चानं एतमत्थं पटिपुच्छेय्यामा”ति। ",
"mn133:7.24":	"अथ खो ते भिक्खू येनायस्मा महाकच्चानो तेनुपसङ्कमिंसु; उपसङ्कमित्वा आयस्मता महाकच्चानेन सद्धिं सम्मोदिंसु। ",
"mn133:7.25":	"सम्मोदनीयं कथं सारणीयं वीतिसारेत्वा एकमन्तं निसीदिंसु। एकमन्तं निसिन्ना खो ते भिक्खू आयस्मन्तं महाकच्चानं एतदवोचुं: ",
"mn133:7.26":	"“इदं खो नो, आवुसो कच्चान, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"mn133:7.27":	"‘अतीतं नान्वागमेय्य, ",
"mn133:7.28":	"…पे… ",
"mn133:7.29":	"तं वे भद्देकरत्तोति, ",
"mn133:7.30":	"सन्तो आचिक्खते मुनी’ति। ",
"mn133:7.31":	"तेसं नो, आवुसो कच्चान, अम्हाकं, अचिरपक्कन्तस्स भगवतो, एतदहोसि—",
"mn133:7.32":	"इदं खो नो, आवुसो, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"mn133:7.33":	"‘अतीतं नान्वागमेय्य, ",
"mn133:7.34":	"…पे… ",
"mn133:7.35":	"तं वे भद्देकरत्तोति, ",
"mn133:7.36":	"सन्तो आचिक्खते मुनी’ति। ",
"mn133:8.1":	"को नु खो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजेय्याति? ",
"mn133:8.2":	"तेसं नो, आवुसो कच्चान, अम्हाकं एतदहोसि: ",
"mn133:8.3":	"‘अयं खो आयस्मा महाकच्चानो सत्थु चेव संवण्णितो सम्भावितो च विञ्ञूनं सब्रह्मचारीनं। ",
"mn133:8.4":	"पहोति चायस्मा महाकच्चानो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजितुं। ",
"mn133:8.5":	"यन्नून मयं येनायस्मा महाकच्चानो तेनुपसङ्कमेय्याम; उपसङ्कमित्वा आयस्मन्तं महाकच्चानं एतमत्थं पटिपुच्छेय्यामा’ति। ",
"mn133:8.6":	"विभजतायस्मा महाकच्चानो”ति। ",
"mn133:9.1":	"“सेय्यथापि, आवुसो, पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो अतिक्कम्मेव मूलं अतिक्कम्म खन्धं साखापलासे सारं परियेसितब्बं मञ्ञेय्य; ",
"mn133:9.2":	"एवंसम्पदमिदं आयस्मन्तानं सत्थरि सम्मुखीभूते तं भगवन्तं अतिसित्वा अम्हे एतमत्थं पटिपुच्छितब्बं मञ्ञथ। ",
"mn133:9.3":	"सो हावुसो, भगवा जानं जानाति, पस्सं पस्सति, चक्खुभूतो ञाणभूतो धम्मभूतो ब्रह्मभूतो वत्ता पवत्ता अत्थस्स निन्नेता अमतस्स दाता धम्मस्सामी तथागतो। ",
"mn133:9.4":	"सो चेव पनेतस्स कालो अहोसि यं भगवन्तंयेव एतमत्थं पटिपुच्छेय्याथ, यथा वो भगवा ब्याकरेय्य तथा नं धारेय्याथा”ति। ",
"mn133:10.1":	"“अद्धावुसो कच्चान, भगवा जानं जानाति, पस्सं पस्सति, चक्खुभूतो ञाणभूतो धम्मभूतो ब्रह्मभूतो वत्ता पवत्ता अत्थस्स निन्नेता अमतस्स दाता धम्मस्सामी तथागतो। ",
"mn133:10.2":	"सो चेव पनेतस्स कालो अहोसि यं भगवन्तंयेव एतमत्थं पटिपुच्छेय्याम; ",
"mn133:10.3":	"यथा नो भगवा ब्याकरेय्य तथा नं धारेय्याम। ",
"mn133:10.4":	"अपि चायस्मा महाकच्चानो सत्थु चेव संवण्णितो सम्भावितो च विञ्ञूनं सब्रह्मचारीनं; ",
"mn133:10.5":	"पहोति चायस्मा महाकच्चानो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजितुं। ",
"mn133:10.6":	"विभजतायस्मा महाकच्चानो अगरुं करित्वा”ति। ",
"mn133:11.1":	"“तेन हावुसो, सुणाथ, साधुकं मनसि करोथ, भासिस्सामी”ति। ",
"mn133:11.2":	"“एवमावुसो”ति खो ते भिक्खू आयस्मतो महाकच्चानस्स पच्चस्सोसुं। ",
"mn133:11.3":	"आयस्मा महाकच्चानो एतदवोच: ",
"mn133:12.1":	"“यं खो नो, आवुसो, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"mn133:12.2":	"‘अतीतं नान्वागमेय्य, ",
"mn133:12.3":	"…पे… ",
"mn133:12.4":	"तं वे भद्देकरत्तोति, ",
"mn133:12.5":	"सन्तो आचिक्खते मुनी’ति। ",
"mn133:12.6":	"इमस्स खो अहं, आवुसो, भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स एवं वित्थारेन अत्थं आजानामि—",
"mn133:13.1":	"कथञ्च, आवुसो, अतीतं अन्वागमेति? ",
"mn133:13.2":	"इति मे चक्खु अहोसि अतीतमद्धानं इति रूपाति—",
"mn133:13.3":	"तत्थ छन्दरागप्पटिबद्धं होति विञ्ञाणं, छन्दरागप्पटिबद्धत्ता विञ्ञाणस्स तदभिनन्दति, तदभिनन्दन्तो अतीतं अन्वागमेति। ",
"mn133:13.4":	"इति मे सोतं अहोसि अतीतमद्धानं इति सद्दाति …पे… ",
"mn133:13.5":	"इति मे घानं अहोसि अतीतमद्धानं इति गन्धाति … ",
"mn133:13.6":	"इति मे जिव्हा अहोसि अतीतमद्धानं इति रसाति … ",
"mn133:13.7":	"इति मे कायो अहोसि अतीतमद्धानं इति फोट्ठब्बाति … ",
"mn133:13.8":	"इति मे मनो अहोसि अतीतमद्धानं इति धम्माति—",
"mn133:13.9":	"तत्थ छन्दरागप्पटिबद्धं होति विञ्ञाणं, छन्दरागप्पटिबद्धत्ता विञ्ञाणस्स तदभिनन्दति, तदभिनन्दन्तो अतीतं अन्वागमेति—",
"mn133:13.10":	"एवं खो, आवुसो, अतीतं अन्वागमेति। ",
"mn133:14.1":	"कथञ्च, आवुसो, अतीतं नान्वागमेति? ",
"mn133:14.2":	"इति मे चक्खु अहोसि अतीतमद्धानं इति रूपाति—",
"mn133:14.3":	"तत्थ न छन्दरागप्पटिबद्धं होति विञ्ञाणं, न छन्दरागप्पटिबद्धत्ता विञ्ञाणस्स न तदभिनन्दति, न तदभिनन्दन्तो अतीतं नान्वागमेति। ",
"mn133:14.4":	"इति मे सोतं अहोसि अतीतमद्धानं इति सद्दाति …पे… ",
"mn133:14.5":	"इति मे घानं अहोसि अतीतमद्धानं इति गन्धाति … ",
"mn133:14.6":	"इति मे जिव्हा अहोसि अतीतमद्धानं इति रसाति … ",
"mn133:14.7":	"इति मे कायो अहोसि अतीतमद्धानं इति फोट्ठब्बाति … ",
"mn133:14.8":	"इति मे मनो अहोसि अतीतमद्धानं इति धम्माति—",
"mn133:14.9":	"तत्थ न छन्दरागप्पटिबद्धं होति विञ्ञाणं, न छन्दरागप्पटिबद्धत्ता विञ्ञाणस्स, न तदभिनन्दति, न तदभिनन्दन्तो अतीतं नान्वागमेति—",
"mn133:14.10":	"एवं खो, आवुसो, अतीतं नान्वागमेति। ",
"mn133:15.1":	"कथञ्च, आवुसो, अनागतं पटिकङ्खति? ",
"mn133:15.2":	"इति मे चक्खु सिया अनागतमद्धानं इति रूपाति—",
"mn133:15.3":	"अप्पटिलद्धस्स पटिलाभाय चित्तं पणिदहति, चेतसो पणिधानपच्चया तदभिनन्दति, तदभिनन्दन्तो अनागतं पटिकङ्खति। ",
"mn133:15.4":	"इति मे सोतं सिया अनागतमद्धानं इति सद्दाति …पे… ",
"mn133:15.5":	"इति मे घानं सिया अनागतमद्धानं इति गन्धाति … ",
"mn133:15.6":	"इति मे जिव्हा सिया अनागतमद्धानं इति रसाति … ",
"mn133:15.7":	"इति मे कायो सिया अनागतमद्धानं इति फोट्ठब्बाति … ",
"mn133:15.8":	"इति मे मनो सिया अनागतमद्धानं इति धम्माति—",
"mn133:15.9":	"अप्पटिलद्धस्स पटिलाभाय चित्तं पणिदहति, चेतसो पणिधानपच्चया तदभिनन्दति, तदभिनन्दन्तो अनागतं पटिकङ्खति—",
"mn133:15.10":	"एवं खो, आवुसो, अनागतं पटिकङ्खति। ",
"mn133:16.1":	"कथञ्च, आवुसो, अनागतं नप्पटिकङ्खति? ",
"mn133:16.2":	"इति मे चक्खु सिया अनागतमद्धानं इति रूपाति—",
"mn133:16.3":	"अप्पटिलद्धस्स पटिलाभाय चित्तं नप्पणिदहति, चेतसो अप्पणिधानपच्चया न तदभिनन्दति, न तदभिनन्दन्तो अनागतं नप्पटिकङ्खति। ",
"mn133:16.4":	"इति मे सोतं सिया अनागतमद्धानं इति सद्दाति …पे… ",
"mn133:16.5":	"इति मे घानं सिया अनागतमद्धानं इति गन्धाति … ",
"mn133:16.6":	"इति मे जिव्हा सिया अनागतमद्धानं इति रसाति … ",
"mn133:16.7":	"इति मे कायो सिया अनागतमद्धानं इति फोट्ठब्बाति … ",
"mn133:16.8":	"इति मे मनो सिया अनागतमद्धानं इति धम्माति—",
"mn133:16.9":	"अप्पटिलद्धस्स पटिलाभाय चित्तं नप्पणिदहति, चेतसो अप्पणिधानपच्चया न तदभिनन्दति, न तदभिनन्दन्तो अनागतं नप्पटिकङ्खति—",
"mn133:16.10":	"एवं खो, आवुसो, अनागतं नप्पटिकङ्खति। ",
"mn133:17.1":	"कथञ्च, आवुसो, पच्चुप्पन्नेसु धम्मेसु संहीरति? ",
"mn133:17.2":	"यञ्चावुसो, चक्खु ये च रूपा—",
"mn133:17.3":	"उभयमेतं पच्चुप्पन्नं। ",
"mn133:17.4":	"तस्मिञ्चे पच्चुप्पन्ने छन्दरागप्पटिबद्धं होति विञ्ञाणं, छन्दरागप्पटिबद्धत्ता विञ्ञाणस्स तदभिनन्दति, तदभिनन्दन्तो पच्चुप्पन्नेसु धम्मेसु संहीरति। ",
"mn133:17.5":	"यञ्चावुसो, सोतं ये च सद्दा …पे… ",
"mn133:17.6":	"यञ्चावुसो, घानं ये च गन्धा … ",
"mn133:17.7":	"या चावुसो, जिव्हा ये च रसा … ",
"mn133:17.8":	"यो चावुसो, कायो ये च फोट्ठब्बा … ",
"mn133:17.9":	"यो चावुसो, मनो ये च धम्मा—",
"mn133:17.10":	"उभयमेतं पच्चुप्पन्नं। ",
"mn133:17.11":	"तस्मिञ्चे पच्चुप्पन्ने छन्दरागप्पटिबद्धं होति विञ्ञाणं, छन्दरागप्पटिबद्धत्ता विञ्ञाणस्स तदभिनन्दति, तदभिनन्दन्तो पच्चुप्पन्नेसु धम्मेसु संहीरति—",
"mn133:17.12":	"एवं खो, आवुसो, पच्चुप्पन्नेसु धम्मेसु संहीरति। ",
"mn133:18.1":	"कथञ्च, आवुसो, पच्चुप्पन्नेसु धम्मेसु न संहीरति? ",
"mn133:18.2":	"यञ्चावुसो, चक्खु ये च रूपा—",
"mn133:18.3":	"उभयमेतं पच्चुप्पन्नं। ",
"mn133:18.4":	"तस्मिञ्चे पच्चुप्पन्ने न छन्दरागप्पटिबद्धं होति विञ्ञाणं, न छन्दरागप्पटिबद्धत्ता विञ्ञाणस्स न तदभिनन्दति, न तदभिनन्दन्तो पच्चुप्पन्नेसु धम्मेसु न संहीरति। ",
"mn133:18.5":	"यञ्चावुसो, सोतं ये च सद्दा …पे… ",
"mn133:18.6":	"यञ्चावुसो, घानं ये च गन्धा … ",
"mn133:18.7":	"या चावुसो, जिव्हा ये च रसा … ",
"mn133:18.8":	"यो चावुसो, कायो ये च फोट्ठब्बा … ",
"mn133:18.9":	"यो चावुसो, मनो ये च धम्मा—",
"mn133:18.10":	"उभयमेतं पच्चुप्पन्नं। ",
"mn133:18.11":	"तस्मिञ्चे पच्चुप्पन्ने न छन्दरागप्पटिबद्धं होति विञ्ञाणं, न छन्दरागप्पटिबद्धत्ता विञ्ञाणस्स न तदभिनन्दति, न तदभिनन्दन्तो पच्चुप्पन्नेसु धम्मेसु न संहीरति—",
"mn133:18.12":	"एवं खो, आवुसो, पच्चुप्पन्नेसु धम्मेसु न संहीरति। ",
"mn133:19.1":	"यं खो नो, आवुसो, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"mn133:19.2":	"‘अतीतं नान्वागमेय्य, ",
"mn133:19.3":	"…पे… ",
"mn133:19.4":	"तं वे भद्देकरत्तोति, ",
"mn133:19.5":	"सन्तो आचिक्खते मुनी’ति। ",
"mn133:19.6":	"इमस्स खो अहं, आवुसो, भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स एवं वित्थारेन अत्थं आजानामि। ",
"mn133:19.7":	"आकङ्खमाना च पन तुम्हे आयस्मन्तो भगवन्तंयेव उपसङ्कमित्वा एतमत्थं पटिपुच्छेय्याथ, ",
"mn133:19.8":	"यथा वो भगवा ब्याकरोति तथा नं धारेय्याथा”ति। ",
"mn133:20.1":	"अथ खो ते भिक्खू आयस्मतो महाकच्चानस्स भासितं अभिनन्दित्वा अनुमोदित्वा उट्ठायासना येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो ते भिक्खू भगवन्तं एतदवोचुं: ",
"mn133:20.2":	"“यं खो नो, भन्ते, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"mn133:20.3":	"‘अतीतं नान्वागमेय्य, ",
"mn133:20.4":	"…पे… ",
"mn133:20.5":	"तं वे भद्देकरत्तोति, ",
"mn133:20.6":	"सन्तो आचिक्खते मुनी’ति। ",
"mn133:20.7":	"तेसं नो, भन्ते, अम्हाकं, अचिरपक्कन्तस्स भगवतो, एतदहोसि: ",
"mn133:20.8":	"‘इदं खो नो, आवुसो, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"mn133:20.9":	"“अतीतं नान्वागमेय्य, ",
"mn133:20.10":	"नप्पटिकङ्खे अनागतं; ",
"mn133:20.11":	"यदतीतं पहीनं तं, ",
"mn133:20.12":	"अप्पत्तञ्च अनागतं। ",
"mn133:20.13":	"पच्चुप्पन्नञ्च यो धम्मं, ",
"mn133:20.14":	"तत्थ तत्थ विपस्सति; ",
"mn133:20.15":	"असंहीरं असङ्कुप्पं, ",
"mn133:20.16":	"तं विद्वा मनुब्रूहये। ",
"mn133:20.17":	"अज्जेव किच्चमातप्पं, ",
"mn133:20.18":	"को जञ्ञा मरणं सुवे; ",
"mn133:20.19":	"न हि नो सङ्गरं तेन, ",
"mn133:20.20":	"महासेनेन मच्चुना। ",
"mn133:20.21":	"एवंविहारिं आतापिं, ",
"mn133:20.22":	"अहोरत्तमतन्दितं; ",
"mn133:20.23":	"तं वे भद्देकरत्तोति, ",
"mn133:20.24":	"सन्तो आचिक्खते मुनी”ति। ",
"mn133:20.25":	"को नु खो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजेय्या’ति? ",
"mn133:20.26":	"तेसं नो, भन्ते, अम्हाकं एतदहोसि: ",
"mn133:20.27":	"‘अयं खो आयस्मा महाकच्चानो सत्थु चेव संवण्णितो सम्भावितो च विञ्ञूनं सब्रह्मचारीनं। ",
"mn133:20.28":	"पहोति चायस्मा महाकच्चानो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजितुं। ",
"mn133:20.29":	"यन्नून मयं येनायस्मा महाकच्चानो तेनुपसङ्कमेय्याम; उपसङ्कमित्वा आयस्मन्तं महाकच्चानं एतमत्थं पटिपुच्छेय्यामा’ति। ",
"mn133:20.30":	"अथ खो मयं, भन्ते, येनायस्मा महाकच्चानो तेनुपसङ्कमिम्ह; उपसङ्कमित्वा आयस्मन्तं महाकच्चानं एतमत्थं पटिपुच्छिम्ह। ",
"mn133:20.31":	"तेसं नो, भन्ते, आयस्मता महाकच्चानेन इमेहि आकारेहि इमेहि पदेहि इमेहि ब्यञ्जनेहि अत्थो विभत्तो”ति। ",
"mn133:21.1":	"“पण्डितो, भिक्खवे, महाकच्चानो; महापञ्ञो, भिक्खवे महाकच्चानो। ",
"mn133:21.2":	"मञ्चेपि तुम्हे, भिक्खवे, एतमत्थं पटिपुच्छेय्याथ, अहम्पि तं एवमेवं ब्याकरेय्यं यथा तं महाकच्चानेन ब्याकतं। ",
"mn133:21.3":	"एसो चेवेतस्स अत्थो। एवञ्च नं धारेथा”ति। ",
"mn133:21.4":	"इदमवोच भगवा। ",
"mn133:21.5":	"अत्तमना ते भिक्खू भगवतो भासितं अभिनन्दुन्ति। ",
"mn133:21.6":	"महाकच्चानभद्देकरत्तसुत्तं निट्ठितं ततियं। "
}	
