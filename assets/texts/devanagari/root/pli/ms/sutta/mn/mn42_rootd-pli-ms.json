{	
"mn42:0.1":	"मज्झिम निकाय ४२ ",
"mn42:0.2":	"वेरञ्जकसुत्त ",
"mn42:1.1":	"एवं मे सुतं—",
"mn42:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"mn42:2.1":	"तेन खो पन समयेन वेरञ्जका ब्राह्मणगहपतिका सावत्थियं पटिवसन्ति केनचिदेव करणीयेन। ",
"mn42:2.2":	"अस्सोसुं खो वेरञ्जका ब्राह्मणगहपतिका: ",
"mn42:2.3":	"“समणो खलु, भो, गोतमो सक्यपुत्तो सक्यकुला पब्बजितो सावत्थियं विहरति जेतवने अनाथपिण्डिकस्स आरामे। ",
"mn42:2.4":	"तं खो पन भवन्तं गोतमं एवं कल्याणो कित्तिसद्दो अब्भुग्गतो: ",
"mn42:2.5":	"‘इतिपि सो भगवा अरहं सम्मासम्बुद्धो विज्जाचरणसम्पन्नो सुगतो लोकविदू अनुत्तरो पुरिसदम्मसारथि सत्था देवमनुस्सानं बुद्धो भगवा’। ",
"mn42:2.6":	"सो इमं लोकं सदेवकं समारकं सब्रह्मकं सस्समणब्राह्मणिं पजं सदेवमनुस्सं सयं अभिञ्ञा सच्छिकत्वा पवेदेति। ",
"mn42:2.7":	"सो धम्मं देसेति आदिकल्याणं मज्झेकल्याणं परियोसानकल्याणं सात्थं सब्यञ्जनं; केवलपरिपुण्णं परिसुद्धं ब्रह्मचरियं पकासेति। ",
"mn42:2.8":	"साधु खो पन तथारूपानं अरहतं दस्सनं होती”ति। ",
"mn42:3.1":	"अथ खो वेरञ्जका ब्राह्मणगहपतिका येन भगवा तेनुपसङ्कमिंसु; उपसङ्कमित्वा अप्पेकच्चे भगवन्तं अभिवादेत्वा एकमन्तं निसीदिंसु; अप्पेकच्चे भगवता सद्धिं सम्मोदिंसु, सम्मोदनीयं कथं सारणीयं वीतिसारेत्वा एकमन्तं निसीदिंसु; अप्पेकच्चे येन भगवा तेनञ्जलिं पणामेत्वा एकमन्तं निसीदिंसु; अप्पेकच्चे भगवतो सन्तिके नामगोत्तं सावेत्वा एकमन्तं निसीदिंसु; अप्पेकच्चे तुण्हीभूता एकमन्तं निसीदिंसु। एकमन्तं निसिन्ना खो वेरञ्जका ब्राह्मणगहपतिका भगवन्तं एतदवोचुं: ",
"mn42:4.1":	"“को नु खो, भो गोतम, हेतु, को पच्चयो येन म्’इधेकच्चे सत्ता कायस्स भेदा परं मरणा अपायं दुग्गतिं विनिपातं निरयं उपपज्जन्ति? ",
"mn42:4.2":	"को पन, भो गोतम, हेतु, को पच्चयो येन म्’इधेकच्चे सत्ता कायस्स भेदा परं मरणा सुगतिं सग्गं लोकं उपपज्जन्ती”ति? ",
"mn42:5.1":	"“अधम्मचरियाविसमचरियाहेतु खो, गहपतयो, एवम्’इधेकच्चे सत्ता कायस्स भेदा परं मरणा अपायं दुग्गतिं विनिपातं निरयं उपपज्जन्ति। ",
"mn42:5.2":	"धम्मचरियासमचरियाहेतु खो, गहपतयो, एवम्’इधेकच्चे सत्ता कायस्स भेदा परं मरणा सुगतिं सग्गं लोकं उपपज्जन्ती”ति। ",
"mn42:6.1":	"“न खो मयं इमस्स भोतो गोतमस्स सङ्खित्तेन भासितस्स, वित्थारेन अत्थं अविभत्तस्स, वित्थारेन अत्थं आजानाम। ",
"mn42:6.2":	"साधु नो भवं गोतमो तथा धम्मं देसेतु यथा मयं इमस्स भोतो गोतमस्स सङ्खित्तेन भासितस्स, वित्थारेन अत्थं अविभत्तस्स, वित्थारेन अत्थं आजानेय्यामा”ति। ",
"mn42:6.3":	"“तेन हि, गहपतयो, सुणाथ साधुकं मनसि करोथ, भासिस्सामी”ति। ",
"mn42:6.4":	"“एवं, भो”ति खो वेरञ्जका ब्राह्मणगहपतिका भगवतो पच्चस्सोसुं। ",
"mn42:6.5":	"भगवा एतदवोच: ",
"mn42:7.1":	"“तिविधं खो, गहपतयो, कायेन अधम्मचारी विसमचारी होति, चतुब्बिधं वाचाय अधम्मचारी विसमचारी होति, तिविधं मनसा अधम्मचारी विसमचारी होति। ",
"mn42:8.1":	"कथञ्च, गहपतयो, तिविधं कायेन अधम्मचारी विसमचारी होति? ",
"mn42:8.2":	"इध, गहपतयो, एकच्चो पाणातिपाती होति। लुद्दो लोहितपाणि हतप्पहते निविट्ठो अदयापन्नो पाणभूतेसु। ",
"mn42:8.3":	"अदिन्नादायी खो पन होति। यं तं परस्स परवित्तूपकरणं … तं अदिन्नं थेय्यसङ्खातं आदाता होति। ",
"mn42:8.4":	"कामेसुमिच्छाचारी खो पन होति। या ता मातुरक्खिता … तथारूपासु चारित्तं आपज्जिता होति। ",
"mn42:8.5":	"एवं खो, गहपतयो, तिविधं कायेन अधम्मचारी विसमचारी होति। ",
"mn42:9.1":	"कथञ्च, गहपतयो, चतुब्बिधं वाचाय अधम्मचारी विसमचारी होति? ",
"mn42:9.2":	"इध, गहपतयो, एकच्चो मुसावादी होति। सभागतो वा … सम्पजानमुसा भासिता होति। ",
"mn42:9.3":	"पिसुणवाचो खो पन होति। इतो सुत्वा अमुत्र अक्खाता … वग्गकरणिं वाचं भासिता होति। ",
"mn42:9.4":	"फरुसवाचो खो पन होति। या सा वाचा अण्डका कक्कसा … तथारूपिं वाचं भासिता होति। ",
"mn42:9.5":	"सम्फप्पलापी खो पन होति। अकालवादी … अपरियन्तवतिं अनत्थसंहितं। ",
"mn42:9.6":	"एवं खो, गहपतयो, चतुब्बिधं वाचाय अधम्मचारी विसमचारी होति। ",
"mn42:10.1":	"कथञ्च, गहपतयो, तिविधं मनसा अधम्मचारी विसमचारी होति? ",
"mn42:10.2":	"इध, गहपतयो, एकच्चो अभिज्झालु होति …पे… तं ममस्सा’ति। ",
"mn42:10.3":	"ब्यापन्नचित्तो खो पन होति पदुट्ठमनसङ्कप्पो: ‘इमे सत्ता हञ्ञन्तु वा … मा वा अहेसुन्’ति। ",
"mn42:10.4":	"मिच्छादिट्ठिको खो पन होति विपरीतदस्सनो: ",
"mn42:10.5":	"‘नत्थि दिन्नं, नत्थि यिट्ठं … सच्छिकत्वा पवेदेन्ती’ति। ",
"mn42:10.6":	"एवं खो, गहपतयो, तिविधं मनसा अधम्मचारी विसमचारी होति। ",
"mn42:10.7":	"एवं अधम्मचरियाविसमचरियाहेतु खो, गहपतयो, एवम्’इधेकच्चे सत्ता कायस्स भेदा परं मरणा अपायं दुग्गतिं विनिपातं निरयं उपपज्जन्ति। ",
"mn42:11.1":	"तिविधं खो, गहपतयो, कायेन धम्मचारी समचारी होति, चतुब्बिधं वाचाय धम्मचारी समचारी होति, तिविधं मनसा धम्मचारी समचारी होति। ",
"mn42:12.1":	"कथञ्च, गहपतयो, तिविधं कायेन धम्मचारी समचारी होति? ",
"mn42:12.2":	"इध, गहपतयो, एकच्चो पाणातिपातं पहाय पाणातिपाता पटिविरतो होति, निहितदण्डो निहितसत्थो लज्जी दयापन्नो सब्बपाणभूतहितानुकम्पी विहरति। ",
"mn42:12.3":	"अदिन्नादानं पहाय अदिन्नादाना पटिविरतो होति, यं तं परस्स … तं नादिन्नं थेय्यसङ्खातं आदाता होति। ",
"mn42:12.4":	"कामेसुमिच्छाचारं पहाय … तथारूपासु न चारित्तं आपज्जिता होति। ",
"mn42:12.5":	"एवं खो, गहपतयो, तिविधं कायेन धम्मचारी समचारी होति। ",
"mn42:13.1":	"कथञ्च, गहपतयो, चतुब्बिधं वाचाय धम्मचारी समचारी होति? ",
"mn42:13.2":	"इध, गहपतयो, एकच्चो मुसावादं पहाय मुसावादा पटिविरतो होति। सभागतो वा …पे… न सम्पजानमुसा भासिता होति। ",
"mn42:13.3":	"पिसुणं वाचं पहाय … समग्गकरणिं वाचं भासिता होति। ",
"mn42:13.4":	"फरुसं वाचं पहाय … तथारूपं वाचं भासिता होति। ",
"mn42:13.5":	"सम्फप्पलापं पहाय … कालेन सापदेसं परियन्तवतिं अत्थसंहितं। ",
"mn42:13.6":	"एवं खो, गहपतयो, चतुब्बिधं वाचाय धम्मचारी समचारी होति। ",
"mn42:14.1":	"कथञ्च, गहपतयो, तिविधं मनसा धम्मचारी समचारी होति? ",
"mn42:14.2":	"इध, गहपतयो, एकच्चो अनभिज्झालु होति। यं तं परस्स परवित्तूपकरणं तं नाभिज्झाता होति: ‘अहो वत यं परस्स, तं ममस्सा’ति। ",
"mn42:14.3":	"अब्यापन्नचित्तो खो पन होति अप्पदुट्ठमनसङ्कप्पो: ‘इमे सत्ता अवेरा अब्याबज्झा अनीघा सुखी अत्तानं परिहरन्तू’ति। ",
"mn42:14.4":	"सम्मादिट्ठिको खो पन होति अविपरीतदस्सनो: ",
"mn42:14.5":	"‘अत्थि दिन्नं, अत्थि यिट्ठं … सयं अभिञ्ञा सच्छिकत्वा पवेदेन्ती’ति। ",
"mn42:14.6":	"एवं खो, गहपतयो, तिविधं मनसा धम्मचारी समचारी होति। ",
"mn42:14.7":	"एवं धम्मचरियासमचरियाहेतु खो, गहपतयो, एवम्’इधेकच्चे सत्ता कायस्स भेदा परं मरणा सुगतिं सग्गं लोकं उपपज्जन्ति। ",
"mn42:15.1":	"आकङ्खेय्य चे, गहपतयो, धम्मचारी समचारी: ",
"mn42:15.2":	"‘अहो वताहं कायस्स भेदा परं मरणा खत्तियमहासालानं सहब्यतं उपपज्जेय्यन्’ति; ",
"mn42:15.3":	"ठानं खो पनेतं विज्जति, यं सो कायस्स भेदा परं मरणा खत्तियमहासालानं सहब्यतं उपपज्जेय्य। ",
"mn42:15.4":	"तं किस्स हेतु? ",
"mn42:15.5":	"तथा हि सो धम्मचारी समचारी। ",
"mn42:16-17.1":	"आकङ्खेय्य चे, गहपतयो, धम्मचारी समचारी: ",
"mn42:16-17.2":	"‘अहो वताहं कायस्स भेदा परं मरणा ब्राह्मणमहासालानं …पे… ",
"mn42:16-17.3":	"गहपतिमहासालानं सहब्यतं उपपज्जेय्यन्’ति; ",
"mn42:16-17.4":	"ठानं खो पनेतं विज्जति, यं सो कायस्स भेदा परं मरणा गहपतिमहासालानं सहब्यतं उपपज्जेय्य। ",
"mn42:16-17.5":	"तं किस्स हेतु? ",
"mn42:16-17.6":	"तथा हि सो धम्मचारी समचारी। ",
"mn42:18-42.1":	"आकङ्खेय्य चे, गहपतयो, धम्मचारी समचारी: ",
"mn42:18-42.2":	"‘अहो वताहं कायस्स भेदा परं मरणा चातुमहाराजिकानं देवानं सहब्यतं उपपज्जेय्यन्’ति; ",
"mn42:18-42.3":	"ठानं खो पनेतं विज्जति, यं सो कायस्स भेदा परं मरणा चातुमहाराजिकानं देवानं सहब्यतं उपपज्जेय्य। ",
"mn42:18-42.4":	"तं किस्स हेतु? ",
"mn42:18-42.5":	"तथा हि सो धम्मचारी समचारी। ",
"mn42:18-42.6":	"आकङ्खेय्य चे, गहपतयो, धम्मचारी समचारी: ",
"mn42:18-42.7":	"‘अहो वताहं कायस्स भेदा परं मरणा तावतिंसानं देवानं … ",
"mn42:18-42.8":	"यामानं देवानं … ",
"mn42:18-42.9":	"तुसितानं देवानं … ",
"mn42:18-42.10":	"निम्मानरतीनं देवानं … ",
"mn42:18-42.11":	"परनिम्मितवसवत्तीनं देवानं … ",
"mn42:18-42.12":	"ब्रह्मकायिकानं देवानं सहब्यतं उपपज्जेय्यन्’ति; ",
"mn42:18-42.13":	"ठानं खो पनेतं विज्जति, यं सो कायस्स भेदा परं मरणा ब्रह्मकायिकानं देवानं सहब्यतं उपपज्जेय्य। ",
"mn42:18-42.14":	"तं किस्स हेतु? ",
"mn42:18-42.15":	"तथा हि सो धम्मचारी समचारी। ",
"mn42:18-42.16":	"आकङ्खेय्य चे, गहपतयो, धम्मचारी समचारी: ",
"mn42:18-42.17":	"‘अहो वताहं कायस्स भेदा परं मरणा आभानं देवानं सहब्यतं उपपज्जेय्यन्’ति; ",
"mn42:18-42.18":	"ठानं खो पनेतं विज्जति, यं सो कायस्स भेदा परं मरणा आभानं देवानं सहब्यतं उपपज्जेय्य। ",
"mn42:18-42.19":	"तं किस्स हेतु? ",
"mn42:18-42.20":	"तथा हि सो धम्मचारी समचारी। ",
"mn42:18-42.21":	"आकङ्खेय्य चे, गहपतयो, धम्मचारी समचारी: ",
"mn42:18-42.22":	"‘अहो वताहं कायस्स भेदा परं मरणा परित्ताभानं देवानं …पे… ",
"mn42:18-42.23":	"अप्पमाणाभानं देवानं … ",
"mn42:18-42.24":	"आभस्सरानं देवानं … ",
"mn42:18-42.25":	"परित्तसुभानं देवानं … ",
"mn42:18-42.26":	"अप्पमाणसुभानं देवानं … ",
"mn42:18-42.27":	"सुभकिण्हानं देवानं … ",
"mn42:18-42.28":	"वेहप्फलानं देवानं … ",
"mn42:18-42.29":	"अविहानं देवानं … ",
"mn42:18-42.30":	"अतप्पानं देवानं … ",
"mn42:18-42.31":	"सुदस्सानं देवानं … ",
"mn42:18-42.32":	"सुदस्सीनं देवानं … ",
"mn42:18-42.33":	"अकनिट्ठानं देवानं … ",
"mn42:18-42.34":	"आकासानञ्चायतनूपगानं देवानं … ",
"mn42:18-42.35":	"विञ्ञाणञ्चायतनूपगानं देवानं … ",
"mn42:18-42.36":	"आकिञ्चञ्ञायतनूपगानं देवानं … ",
"mn42:18-42.37":	"नेवसञ्ञानासञ्ञायतनूपगानं देवानं सहब्यतं उपपज्जेय्यन्’ति; ",
"mn42:18-42.38":	"ठानं खो पनेतं विज्जति, यं सो कायस्स भेदा परं मरणा नेवसञ्ञानासञ्ञायतनूपगानं देवानं सहब्यतं उपपज्जेय्य। ",
"mn42:18-42.39":	"तं किस्स हेतु? ",
"mn42:18-42.40":	"तथा हि सो धम्मचारी समचारी। ",
"mn42:43.1":	"आकङ्खेय्य चे, गहपतयो, धम्मचारी समचारी: ",
"mn42:43.2":	"‘अहो वताहं आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरेय्यन्’ति; ",
"mn42:43.3":	"ठानं खो पनेतं विज्जति, ‘यं सो आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरेय्य। ",
"mn42:43.4":	"तं किस्स हेतु? ",
"mn42:43.5":	"तथा हि सो धम्मचारी समचारी’”ति। ",
"mn42:44.1":	"एवं वुत्ते, वेरञ्जका ब्राह्मणगहपतिका भगवन्तं एतदवोचुं: ",
"mn42:44.2":	"“अभिक्कन्तं, भो गोतम, अभिक्कन्तं, भो गोतम। ",
"mn42:44.3":	"सेय्यथापि, भो गोतम, निक्कुज्जितं वा उक्कुज्जेय्य, पटिच्छन्नं वा विवरेय्य, मूळ्हस्स वा मग्गं आचिक्खेय्य, अन्धकारे वा तेलपज्जोतं धारेय्य: ‘चक्खुमन्तो रूपानि दक्खन्ती’ति; एवमेवं भोता गोतमेन अनेकपरियायेन धम्मो पकासितो। ",
"mn42:44.4":	"एते मयं भवन्तं गोतमं सरणं गच्छाम धम्मञ्च भिक्खुसङ्घञ्च। ",
"mn42:44.5":	"उपासके नो भवं गोतमो धारेतु अज्जतग्गे पाणुपेते सरणं गते”ति। ",
"mn42:44.6":	"वेरञ्जकसुत्तं निट्ठितं दुतियं। "
}	
