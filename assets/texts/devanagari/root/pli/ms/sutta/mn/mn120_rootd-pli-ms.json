{	
"mn120:0.1":	"मज्झिम निकाय १२० ",
"mn120:0.2":	"सङ्खारुपपत्तिसुत्त ",
"mn120:1.1":	"एवं मे सुतं—",
"mn120:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"mn120:1.3":	"तत्र खो भगवा भिक्खू आमन्तेसि: ",
"mn120:1.4":	"“भिक्खवो”ति। ",
"mn120:1.5":	"“भदन्ते”ति ते भिक्खू भगवतो पच्चस्सोसुं। ",
"mn120:1.6":	"भगवा एतदवोच: ",
"mn120:2.1":	"“सङ्खारुपपत्तिं वो, भिक्खवे, देसेस्सामि, ",
"mn120:2.2":	"तं सुणाथ, साधुकं मनसि करोथ, भासिस्सामी”ति। ",
"mn120:2.3":	"“एवं, भन्ते”ति खो ते भिक्खू भगवतो पच्चस्सोसुं। ",
"mn120:2.4":	"भगवा एतदवोच: ",
"mn120:3.1":	"“इध, भिक्खवे, भिक्खु सद्धाय समन्नागतो होति, सीलेन समन्नागतो होति, सुतेन समन्नागतो होति, चागेन समन्नागतो होति, पञ्ञाय समन्नागतो होति। ",
"mn120:3.2":	"तस्स एवं होति: ",
"mn120:3.3":	"‘अहो वताहं कायस्स भेदा परं मरणा खत्तियमहासालानं सहब्यतं उपपज्जेय्यन्’ति। ",
"mn120:3.4":	"सो तं चित्तं दहति, तं चित्तं अधिट्ठाति, तं चित्तं भावेति। ",
"mn120:3.5":	"तस्स ते सङ्खारा च विहारा च एवं भाविता एवं बहुलीकता तत्रुपपत्तिया संवत्तन्ति। ",
"mn120:3.6":	"अयं, भिक्खवे, मग्गो अयं पटिपदा तत्रुपपत्तिया संवत्तति। ",
"mn120:4-5.1":	"पुन चपरं, भिक्खवे, भिक्खु सद्धाय समन्नागतो होति, सीलेन समन्नागतो होति, सुतेन समन्नागतो होति, चागेन समन्नागतो होति, पञ्ञाय समन्नागतो होति। ",
"mn120:4-5.2":	"तस्स एवं होति: ",
"mn120:4-5.3":	"‘अहो वताहं कायस्स भेदा परं मरणा ब्राह्मणमहासालानं …पे… ",
"mn120:4-5.4":	"गहपतिमहासालानं सहब्यतं उपपज्जेय्यन्’ति। ",
"mn120:4-5.5":	"सो तं चित्तं दहति, तं चित्तं अधिट्ठाति, तं चित्तं भावेति। ",
"mn120:4-5.6":	"तस्स ते सङ्खारा च विहारा च एवं भाविता एवं बहुलीकता तत्रुपपत्तिया संवत्तन्ति। ",
"mn120:4-5.7":	"अयं, भिक्खवे, मग्गो अयं पटिपदा तत्रुपपत्तिया संवत्तति। ",
"mn120:6.1":	"पुन चपरं, भिक्खवे, भिक्खु सद्धाय समन्नागतो होति, सीलेन समन्नागतो होति, सुतेन समन्नागतो होति, चागेन समन्नागतो होति, पञ्ञाय समन्नागतो होति। ",
"mn120:6.2":	"तस्स सुतं होति: ",
"mn120:6.3":	"‘चातुमहाराजिका देवा दीघायुका वण्णवन्तो सुखबहुला’ति। ",
"mn120:6.4":	"तस्स एवं होति: ",
"mn120:6.5":	"‘अहो वताहं कायस्स भेदा परं मरणा चातुमहाराजिकानं देवानं सहब्यतं उपपज्जेय्यन्’ति। ",
"mn120:6.6":	"सो तं चित्तं दहति, तं चित्तं अधिट्ठाति, तं चित्तं भावेति। ",
"mn120:6.7":	"तस्स ते सङ्खारा च विहारा च एवं भाविता एवं बहुलीकता तत्रुपपत्तिया संवत्तन्ति। ",
"mn120:6.8":	"अयं, भिक्खवे, मग्गो अयं पटिपदा तत्रुपपत्तिया संवत्तति। ",
"mn120:7-11.1":	"पुन चपरं, भिक्खवे, भिक्खु सद्धाय समन्नागतो होति, सीलेन समन्नागतो होति, सुतेन समन्नागतो होति, चागेन समन्नागतो होति, पञ्ञाय समन्नागतो होति। ",
"mn120:7-11.2":	"तस्स सुतं होति—",
"mn120:7-11.3":	"तावतिंसा देवा …पे… ",
"mn120:7-11.4":	"यामा देवा … ",
"mn120:7-11.5":	"तुसिता देवा … ",
"mn120:7-11.6":	"निम्मानरती देवा … ",
"mn120:7-11.7":	"परनिम्मितवसवत्ती देवा दीघायुका वण्णवन्तो सुखबहुलाति। ",
"mn120:7-11.8":	"तस्स एवं होति: ",
"mn120:7-11.9":	"‘अहो वताहं कायस्स भेदा परं मरणा परनिम्मितवसवत्तीनं देवानं सहब्यतं उपपज्जेय्यन्’ति। ",
"mn120:7-11.10":	"सो तं चित्तं दहति, तं चित्तं अधिट्ठाति, तं चित्तं भावेति। ",
"mn120:7-11.11":	"तस्स ते सङ्खारा च विहारा च एवं भाविता एवं बहुलीकता तत्रुपपत्तिया संवत्तन्ति। ",
"mn120:7-11.12":	"अयं, भिक्खवे, मग्गो अयं पटिपदा तत्रुपपत्तिया संवत्तति। ",
"mn120:12.1":	"पुन चपरं, भिक्खवे, भिक्खु सद्धाय समन्नागतो होति, सीलेन समन्नागतो होति, सुतेन समन्नागतो होति, चागेन समन्नागतो होति, पञ्ञाय समन्नागतो होति। ",
"mn120:12.2":	"तस्स सुतं होति: ",
"mn120:12.3":	"‘सहस्सो ब्रह्मा दीघायुको वण्णवा सुखबहुलो’ति। ",
"mn120:12.4":	"सहस्सो, भिक्खवे, ब्रह्मा सहस्सिलोकधातुं फरित्वा अधिमुच्चित्वा विहरति। ",
"mn120:12.5":	"येपि तत्थ सत्ता उपपन्ना तेपि फरित्वा अधिमुच्चित्वा विहरति। ",
"mn120:12.6":	"सेय्यथापि, भिक्खवे, चक्खुमा पुरिसो एकं आमण्डं हत्थे करित्वा पच्चवेक्खेय्य; ",
"mn120:12.7":	"एवमेव खो, भिक्खवे, सहस्सो ब्रह्मा सहस्सिलोकधातुं फरित्वा अधिमुच्चित्वा विहरति। ",
"mn120:12.8":	"येपि तत्थ सत्ता उपपन्ना तेपि फरित्वा अधिमुच्चित्वा विहरति। ",
"mn120:12.9":	"तस्स एवं होति: ",
"mn120:12.10":	"‘अहो वताहं कायस्स भेदा परं मरणा सहस्सस्स ब्रह्मुनो सहब्यतं उपपज्जेय्यन्’ति। ",
"mn120:12.11":	"सो तं चित्तं दहति, तं चित्तं अधिट्ठाति, तं चित्तं भावेति। ",
"mn120:12.12":	"तस्स ते सङ्खारा च विहारा च एवं भाविता एवं बहुलीकता तत्रुपपत्तिया संवत्तन्ति। ",
"mn120:12.13":	"अयं, भिक्खवे, मग्गो अयं पटिपदा तत्रुपपत्तिया संवत्तति। ",
"mn120:13-16.1":	"पुन चपरं, भिक्खवे, भिक्खु सद्धाय समन्नागतो होति, सीलेन समन्नागतो होति, सुतेन … ",
"mn120:13-16.2":	"चागेन … ",
"mn120:13-16.3":	"पञ्ञाय समन्नागतो होति। ",
"mn120:13-16.4":	"तस्स सुतं होति—",
"mn120:13-16.5":	"द्विसहस्सो ब्रह्मा …पे… ",
"mn120:13-16.6":	"तिसहस्सो ब्रह्मा … ",
"mn120:13-16.7":	"चतुसहस्सो ब्रह्मा … ",
"mn120:13-16.8":	"पञ्चसहस्सो ब्रह्मा दीघायुको वण्णवा सुखबहुलोति। ",
"mn120:13-16.9":	"पञ्चसहस्सो, भिक्खवे, ब्रह्मा पञ्चसहस्सिलोकधातुं फरित्वा अधिमुच्चित्वा विहरति। ",
"mn120:13-16.10":	"येपि तत्थ सत्ता उपपन्ना तेपि फरित्वा अधिमुच्चित्वा विहरति। ",
"mn120:13-16.11":	"सेय्यथापि, भिक्खवे, चक्खुमा पुरिसो पञ्च आमण्डानि हत्थे करित्वा पच्चवेक्खेय्य; ",
"mn120:13-16.12":	"एवमेव खो, भिक्खवे, पञ्चसहस्सो ब्रह्मा पञ्चसहस्सिलोकधातुं फरित्वा अधिमुच्चित्वा विहरति। ",
"mn120:13-16.13":	"येपि तत्थ सत्ता उपपन्ना तेपि फरित्वा अधिमुच्चित्वा विहरति। ",
"mn120:13-16.14":	"तस्स एवं होति: ",
"mn120:13-16.15":	"‘अहो वताहं कायस्स भेदा परं मरणा पञ्चसहस्सस्स ब्रह्मुनो सहब्यतं उपपज्जेय्यन्’ति। ",
"mn120:13-16.16":	"सो तं चित्तं दहति, तं चित्तं अधिट्ठाति, तं चित्तं भावेति। ",
"mn120:13-16.17":	"तस्स ते सङ्खारा च विहारा च एवं भाविता एवं बहुलीकता तत्रुपपत्तिया संवत्तन्ति। ",
"mn120:13-16.18":	"अयं, भिक्खवे, मग्गो अयं पटिपदा तत्रुपपत्तिया संवत्तति। ",
"mn120:17.1":	"पुन चपरं, भिक्खवे, भिक्खु सद्धाय समन्नागतो होति, सीलेन समन्नागतो होति, सुतेन … ",
"mn120:17.2":	"चागेन … ",
"mn120:17.3":	"पञ्ञाय समन्नागतो होति। ",
"mn120:17.4":	"तस्स सुतं होति: ",
"mn120:17.5":	"‘दससहस्सो ब्रह्मा दीघायुको वण्णवा सुखबहुलो’ति। ",
"mn120:17.6":	"दससहस्सो, भिक्खवे, ब्रह्मा दससहस्सिलोकधातुं फरित्वा अधिमुच्चित्वा विहरति। ",
"mn120:17.7":	"येपि तत्थ सत्ता उपपन्ना तेपि फरित्वा अधिमुच्चित्वा विहरति। ",
"mn120:17.8":	"सेय्यथापि, भिक्खवे, मणि वेळुरियो सुभो जातिमा अट्ठंसो सुपरिकम्मकतो पण्डुकम्बले निक्खित्तो भासते च तपते च विरोचति च; ",
"mn120:17.9":	"एवमेव खो, भिक्खवे, दससहस्सो ब्रह्मा दससहस्सिलोकधातुं फरित्वा अधिमुच्चित्वा विहरति। ",
"mn120:17.10":	"येपि तत्थ सत्ता उपपन्ना तेपि फरित्वा अधिमुच्चित्वा विहरति। ",
"mn120:17.11":	"तस्स एवं होति: ",
"mn120:17.12":	"‘अहो वताहं कायस्स भेदा परं मरणा दससहस्सस्स ब्रह्मुनो सहब्यतं उपपज्जेय्यन्’ति। ",
"mn120:17.13":	"सो तं चित्तं दहति, तं चित्तं अधिट्ठाति, तं चित्तं भावेति। ",
"mn120:17.14":	"तस्स ते सङ्खारा च विहारा च एवं भाविता एवं बहुलीकता तत्रुपपत्तिया संवत्तन्ति। ",
"mn120:17.15":	"अयं, भिक्खवे, मग्गो अयं पटिपदा तत्रुपपत्तिया संवत्तति। ",
"mn120:18.1":	"पुन चपरं, भिक्खवे, भिक्खु सद्धाय समन्नागतो होति, सीलेन … ",
"mn120:18.2":	"सुतेन … ",
"mn120:18.3":	"चागेन … ",
"mn120:18.4":	"पञ्ञाय समन्नागतो होति। ",
"mn120:18.5":	"तस्स सुतं होति: ",
"mn120:18.6":	"‘सतसहस्सो ब्रह्मा दीघायुको वण्णवा सुखबहुलो’ति। ",
"mn120:18.7":	"सतसहस्सो, भिक्खवे, ब्रह्मा सतसहस्सिलोकधातुं फरित्वा अधिमुच्चित्वा विहरति। ",
"mn120:18.8":	"येपि तत्थ सत्ता उपपन्ना तेपि फरित्वा अधिमुच्चित्वा विहरति। ",
"mn120:18.9":	"सेय्यथापि, भिक्खवे, निक्खं जम्बोनदं दक्खकम्मारपुत्तौक्कामुखसुकुसलसम्पहट्ठं पण्डुकम्बले निक्खित्तं भासते च तपते च विरोचति च; ",
"mn120:18.10":	"एवमेव खो, भिक्खवे, सतसहस्सो ब्रह्मा सतसहस्सिलोकधातुं फरित्वा अधिमुच्चित्वा विहरति। ",
"mn120:18.11":	"येपि तत्थ सत्ता उपपन्ना तेपि फरित्वा अधिमुच्चित्वा विहरति। ",
"mn120:18.12":	"तस्स एवं होति: ",
"mn120:18.13":	"‘अहो वताहं कायस्स भेदा परं मरणा सतसहस्सस्स ब्रह्मुनो सहब्यतं उपपज्जेय्यन्’ति। ",
"mn120:18.14":	"सो तं चित्तं दहति, तं चित्तं अधिट्ठाति, तं चित्तं भावेति। ",
"mn120:18.15":	"तस्स ते सङ्खारा च विहारा च एवं भाविता एवं बहुलीकता तत्रुपपत्तिया संवत्तन्ति। ",
"mn120:18.16":	"अयं, भिक्खवे, मग्गो अयं पटिपदा तत्रुपपत्तिया संवत्तति। ",
"mn120:19.1":	"पुन चपरं, भिक्खवे, भिक्खु सद्धाय समन्नागतो होति, सीलेन … ",
"mn120:19.2":	"सुतेन … ",
"mn120:19.3":	"चागेन … ",
"mn120:19.4":	"पञ्ञाय समन्नागतो होति। ",
"mn120:19.5":	"तस्स सुतं होति—",
"mn120:19.6":	"आभा देवा …पे… ",
"mn120:19.7":	"परित्ताभा देवा … ",
"mn120:19.8":	"अप्पमाणाभा देवा … ",
"mn120:19.9":	"आभस्सरा देवा दीघायुका वण्णवन्तो सुखबहुलाति। ",
"mn120:19.10":	"तस्स एवं होति: ",
"mn120:19.11":	"‘अहो वताहं कायस्स भेदा परं मरणा आभस्सरानं देवानं सहब्यतं उपपज्जेय्यन्’ति। ",
"mn120:19.12":	"सो तं चित्तं दहति, तं चित्तं अधिट्ठाति, तं चित्तं भावेति। ",
"mn120:19.13":	"तस्स ते सङ्खारा च विहारा च एवं भाविता एवं बहुलीकता तत्रुपपत्तिया संवत्तन्ति। ",
"mn120:19.14":	"अयं, भिक्खवे, मग्गो अयं पटिपदा तत्रुपपत्तिया संवत्तति। ",
"mn120:20.1":	"पुन चपरं, भिक्खवे, भिक्खु सद्धाय समन्नागतो होति, सीलेन … ",
"mn120:20.2":	"सुतेन … ",
"mn120:20.3":	"चागेन … ",
"mn120:20.4":	"पञ्ञाय समन्नागतो होति। ",
"mn120:20.5":	"तस्स सुतं होति—",
"mn120:20.6":	"परित्तसुभा देवा …पे… ",
"mn120:20.7":	"अप्पमाणसुभा देवा … ",
"mn120:20.8":	"सुभकिण्हा देवा दीघायुका वण्णवन्तो सुखबहुलाति। ",
"mn120:20.9":	"तस्स एवं होति: ",
"mn120:20.10":	"‘अहो वताहं कायस्स भेदा परं मरणा सुभकिण्हानं देवानं सहब्यतं उपपज्जेय्यन्’ति। ",
"mn120:20.11":	"सो तं चित्तं दहति, तं चित्तं अधिट्ठाति, तं चित्तं भावेति। ",
"mn120:20.12":	"तस्स ते सङ्खारा च विहारा च एवं भाविता एवं बहुलीकता तत्रुपपत्तिया संवत्तन्ति। ",
"mn120:20.13":	"अयं, भिक्खवे, मग्गो अयं पटिपदा तत्रुपपत्तिया संवत्तति। ",
"mn120:21-30.1":	"पुन चपरं, भिक्खवे, भिक्खु सद्धाय समन्नागतो होति, सीलेन … ",
"mn120:21-30.2":	"सुतेन … ",
"mn120:21-30.3":	"चागेन … ",
"mn120:21-30.4":	"पञ्ञाय समन्नागतो होति। ",
"mn120:21-30.5":	"तस्स सुतं होति—",
"mn120:21-30.6":	"वेहप्फला देवा …पे… ",
"mn120:21-30.7":	"अविहा देवा … ",
"mn120:21-30.8":	"अतप्पा देवा … ",
"mn120:21-30.9":	"सुदस्सा देवा … ",
"mn120:21-30.10":	"सुदस्सी देवा … ",
"mn120:21-30.11":	"अकनिट्ठा देवा दीघायुका वण्णवन्तो सुखबहुलाति। ",
"mn120:21-30.12":	"तस्स एवं होति: ",
"mn120:21-30.13":	"‘अहो वताहं कायस्स भेदा परं मरणा अकनिट्ठानं देवानं सहब्यतं उपपज्जेय्यन्’ति। ",
"mn120:21-30.14":	"सो तं चित्तं दहति, तं चित्तं अधिट्ठाति, तं चित्तं भावेति। ",
"mn120:21-30.15":	"तस्स ते सङ्खारा च विहारा च एवं भाविता एवं बहुलीकता तत्रुपपत्तिया संवत्तन्ति। ",
"mn120:21-30.16":	"अयं, भिक्खवे, मग्गो अयं पटिपदा तत्रुपपत्तिया संवत्तति। ",
"mn120:31.1":	"पुन चपरं, भिक्खवे, भिक्खु सद्धाय समन्नागतो होति, सीलेन … ",
"mn120:31.2":	"सुतेन … ",
"mn120:31.3":	"चागेन … ",
"mn120:31.4":	"पञ्ञाय समन्नागतो होति। ",
"mn120:31.5":	"तस्स सुतं होति: ",
"mn120:31.6":	"‘आकासानञ्चायतनूपगा देवा दीघायुका चिरट्ठितिका सुखबहुला’ति। ",
"mn120:31.7":	"तस्स एवं होति: ",
"mn120:31.8":	"‘अहो वताहं कायस्स भेदा परं मरणा आकासानञ्चायतनूपगानं देवानं सहब्यतं उपपज्जेय्यन्’ति। ",
"mn120:31.9":	"सो तं चित्तं दहति, तं चित्तं अधिट्ठाति, तं चित्तं भावेति। ",
"mn120:31.10":	"तस्स ते सङ्खारा च विहारा च एवं भाविता एवं बहुलीकता तत्रुपपत्तिया संवत्तन्ति। ",
"mn120:31.11":	"अयं, भिक्खवे, मग्गो अयं पटिपदा तत्रुपपत्तिया संवत्तति। ",
"mn120:32.1":	"पुन चपरं, भिक्खवे, भिक्खु सद्धाय समन्नागतो होति, सीलेन … ",
"mn120:32.2":	"सुतेन … ",
"mn120:32.3":	"चागेन … ",
"mn120:32.4":	"पञ्ञाय समन्नागतो होति। ",
"mn120:32.5":	"तस्स सुतं होति: ",
"mn120:32.6":	"‘विञ्ञाणञ्चायतनूपगा देवा दीघायुका चिरट्ठितिका सुखबहुला’ति। ",
"mn120:32.7":	"तस्स एवं होति: ",
"mn120:32.8":	"‘अहो वताहं कायस्स भेदा परं मरणा विञ्ञाणञ्चायतनूपगानं देवानं सहब्यतं उपपज्जेय्यन्’ति। ",
"mn120:32.9":	"सो तं चित्तं दहति, तं चित्तं अधिट्ठाति, तं चित्तं भावेति। ",
"mn120:32.10":	"तस्स ते सङ्खारा च विहारा च एवं भाविता एवं बहुलीकता तत्रुपपत्तिया संवत्तन्ति। ",
"mn120:32.11":	"अयं, भिक्खवे, मग्गो अयं पटिपदा तत्रुपपत्तिया संवत्तति। ",
"mn120:33-36.1":	"पुन चपरं, भिक्खवे, भिक्खु सद्धाय समन्नागतो होति, सीलेन … ",
"mn120:33-36.2":	"सुतेन … ",
"mn120:33-36.3":	"चागेन … ",
"mn120:33-36.4":	"पञ्ञाय समन्नागतो होति। ",
"mn120:33-36.5":	"तस्स सुतं होति—",
"mn120:33-36.6":	"आकिञ्चञ्ञायतनूपगा देवा …पे… ",
"mn120:33-36.7":	"नेवसञ्ञानासञ्ञायतनूपगा देवा दीघायुका चिरट्ठितिका सुखबहुलाति। ",
"mn120:33-36.8":	"तस्स एवं होति: ",
"mn120:33-36.9":	"‘अहो वताहं कायस्स भेदा परं मरणा नेवसञ्ञानासञ्ञायतनूपगानं देवानं सहब्यतं उपपज्जेय्यन्’ति। ",
"mn120:33-36.10":	"सो तं चित्तं दहति, तं चित्तं अधिट्ठाति, तं चित्तं भावेति। ",
"mn120:33-36.11":	"तस्स ते सङ्खारा च विहारा च एवं भाविता एवं बहुलीकता तत्रुपपत्तिया संवत्तन्ति। ",
"mn120:33-36.12":	"अयं, भिक्खवे, मग्गो अयं पटिपदा तत्रुपपत्तिया संवत्तति। ",
"mn120:37.1":	"पुन चपरं, भिक्खवे, भिक्खु सद्धाय समन्नागतो होति, सीलेन … ",
"mn120:37.2":	"सुतेन … ",
"mn120:37.3":	"चागेन … ",
"mn120:37.4":	"पञ्ञाय समन्नागतो होति। ",
"mn120:37.5":	"तस्स एवं होति: ",
"mn120:37.6":	"‘अहो वताहं आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरेय्यन्’ति। ",
"mn120:37.7":	"सो आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरति। ",
"mn120:37.8":	"अयं, भिक्खवे, भिक्खु न कत्थचि उपपज्जती”ति। ",
"mn120:37.9":	"इदमवोच भगवा। ",
"mn120:37.10":	"अत्तमना ते भिक्खू भगवतो भासितं अभिनन्दुन्ति। ",
"mn120:37.11":	"सङ्खारुपपत्तिसुत्तं निट्ठितं दसमं। ",
"mn120:37.12":	"अनुपदवग्गो निट्ठितो दुतियो। ",
"mn120:38.0":	"तस्सुद्दानं ",
"mn120:38.1":	"अनुपद सोधन पोरिसधम्मो, ",
"mn120:38.2":	"सेवितब्ब बहुधातु विभत्ति; ",
"mn120:38.3":	"बुद्धस्स कित्तिनाम चत्तारीसेन, ",
"mn120:38.4":	"आनापानो कायगतो उपपत्ति। "
}	
