{	
"mn103:0.1":	"मज्झिम निकाय १०३ ",
"mn103:0.2":	"किन्तिसुत्त ",
"mn103:1.1":	"एवं मे सुतं—",
"mn103:1.2":	"एकं समयं भगवा पिसिनारायं विहरति बलिहरणे वनसण्डे। ",
"mn103:1.3":	"तत्र खो भगवा भिक्खू आमन्तेसि: ",
"mn103:1.4":	"“भिक्खवो”ति। ",
"mn103:1.5":	"“भदन्ते”ति ते भिक्खू भगवतो पच्चस्सोसुं। ",
"mn103:1.6":	"भगवा एतदवोच: ",
"mn103:2.1":	"“किन्ति वो, भिक्खवे, मयि होति: ",
"mn103:2.2":	"‘चीवरहेतु वा समणो गोतमो धम्मं देसेति, पिण्डपातहेतु वा समणो गोतमो धम्मं देसेति, सेनासनहेतु वा समणो गोतमो धम्मं देसेति, इतिभवाभवहेतु वा समणो गोतमो धम्मं देसेती’”ति? ",
"mn103:2.3":	"“न खो नो, भन्ते, भगवति एवं होति: ",
"mn103:2.4":	"‘चीवरहेतु वा समणो गोतमो धम्मं देसेति, पिण्डपातहेतु वा समणो गोतमो धम्मं देसेति, सेनासनहेतु वा समणो गोतमो धम्मं देसेति, इतिभवाभवहेतु वा समणो गोतमो धम्मं देसेती’”ति। ",
"mn103:2.5":	"“न च किर वो, भिक्खवे, मयि एवं होति: ",
"mn103:2.6":	"‘चीवरहेतु वा समणो गोतमो धम्मं देसेति …पे… ",
"mn103:2.7":	"इतिभवाभवहेतु वा समणो गोतमो धम्मं देसेती’ति; ",
"mn103:2.8":	"अथ किन्ति चरहि वो, भिक्खवे, मयि होती”ति? ",
"mn103:2.9":	"“एवं खो नो, भन्ते, भगवति होति: ",
"mn103:2.10":	"‘अनुकम्पको भगवा हितेसी; ",
"mn103:2.11":	"अनुकम्पं उपादाय धम्मं देसेती’”ति। ",
"mn103:2.12":	"“एवञ्च किर वो, भिक्खवे, मयि होति: ",
"mn103:2.13":	"‘अनुकम्पको भगवा हितेसी; ",
"mn103:2.14":	"अनुकम्पं उपादाय धम्मं देसेती’ति। ",
"mn103:3.1":	"तस्मातिह, भिक्खवे, ये वो मया धम्मा अभिञ्ञा देसिता, सेय्यथिदं—",
"mn103:3.2":	"चत्तारो सतिपट्ठाना चत्तारो सम्मप्पधाना चत्तारो इद्धिपादा पञ्चिन्द्रियानि पञ्च बलानि सत्त बोज्झङ्गा अरियो अट्ठङ्गिको मग्गो, तत्थ सब्बेहेव समग्गेहि सम्मोदमानेहि अविवदमानेहि सिक्खितब्बं। ",
"mn103:4.1":	"तेसञ्च वो, भिक्खवे, समग्गानं सम्मोदमानानं अविवदमानानं सिक्खतं सियंसु द्वे भिक्खू अभिधम्मे नानावादा। ",
"mn103:5.1":	"तत्र चे तुम्हाकं एवमस्स: ",
"mn103:5.2":	"‘इमेसं खो आयस्मन्तानं अत्थतो चेव नानं ब्यञ्जनतो च नानन्’ति, तत्थ यं भिक्खुं सुवचतरं मञ्ञेय्याथ सो उपसङ्कमित्वा एवमस्स वचनीयो: ",
"mn103:5.3":	"‘आयस्मन्तानं खो अत्थतो चेव नानं, ब्यञ्जनतो च नानं। ",
"mn103:5.4":	"तदमिनापेतं आयस्मन्तो जानाथ—",
"mn103:5.5":	"यथा अत्थतो चेव नानं, ब्यञ्जनतो च नानं। ",
"mn103:5.6":	"मायस्मन्तो विवादं आपज्जित्था’ति। ",
"mn103:5.7":	"अथापरेसं एकतोपक्खिकानं भिक्खूनं यं भिक्खुं सुवचतरं मञ्ञेय्याथ सो उपसङ्कमित्वा एवमस्स वचनीयो: ",
"mn103:5.8":	"‘आयस्मन्तानं खो अत्थतो चेव नानं, ब्यञ्जनतो च नानं। ",
"mn103:5.9":	"तदमिनापेतं आयस्मन्तो जानाथ—",
"mn103:5.10":	"यथा अत्थतो चेव नानं, ब्यञ्जनतो च नानं। ",
"mn103:5.11":	"मायस्मन्तो विवादं आपज्जित्था’ति। ",
"mn103:5.12":	"इति दुग्गहितं दुग्गहिततो धारेतब्बं, सुग्गहितं सुग्गहिततो धारेतब्बं। ",
"mn103:5.13":	"दुग्गहितं दुग्गहिततो धारेत्वा सुग्गहितं सुग्गहिततो धारेत्वा यो धम्मो यो विनयो सो भासितब्बो। ",
"mn103:6.1":	"तत्र चे तुम्हाकं एवमस्स: ",
"mn103:6.2":	"‘इमेसं खो आयस्मन्तानं अत्थतो हि खो नानं, ब्यञ्जनतो समेती’ति, तत्थ यं भिक्खुं सुवचतरं मञ्ञेय्याथ सो उपसङ्कमित्वा एवमस्स वचनीयो: ",
"mn103:6.3":	"‘आयस्मन्तानं खो अत्थतो हि नानं, ब्यञ्जनतो समेति। ",
"mn103:6.4":	"तदमिनापेतं आयस्मन्तो जानाथ—",
"mn103:6.5":	"यथा अत्थतो हि खो नानं, ब्यञ्जनतो समेति। ",
"mn103:6.6":	"मायस्मन्तो विवादं आपज्जित्था’ति। ",
"mn103:6.7":	"अथापरेसं एकतोपक्खिकानं भिक्खूनं यं भिक्खुं सुवचतरं मञ्ञेय्याथ सो उपसङ्कमित्वा एवमस्स वचनीयो: ",
"mn103:6.8":	"‘आयस्मन्तानं खो अत्थतो हि खो नानं, ब्यञ्जनतो समेति। ",
"mn103:6.9":	"तदमिनापेतं आयस्मन्तो जानाथ—",
"mn103:6.10":	"यथा अत्थतो हि खो नानं, ब्यञ्जनतो समेति। ",
"mn103:6.11":	"मायस्मन्तो विवादं आपज्जित्था’ति। ",
"mn103:6.12":	"इति दुग्गहितं दुग्गहिततो धारेतब्बं, सुग्गहितं सुग्गहिततो धारेतब्बं। ",
"mn103:6.13":	"दुग्गहितं दुग्गहिततो धारेत्वा सुग्गहितं सुग्गहिततो धारेत्वा यो धम्मो यो विनयो सो भासितब्बो। ",
"mn103:7.1":	"तत्र चे तुम्हाकं एवमस्स: ",
"mn103:7.2":	"‘इमेसं खो आयस्मन्तानं अत्थतो हि खो समेति, ब्यञ्जनतो नानन्’ति, तत्थ यं भिक्खुं सुवचतरं मञ्ञेय्याथ सो उपसङ्कमित्वा एवमस्स वचनीयो: ",
"mn103:7.3":	"‘आयस्मन्तानं खो अत्थतो हि समेति, ब्यञ्जनतो नानं। ",
"mn103:7.4":	"तदमिनापेतं आयस्मन्तो जानाथ—",
"mn103:7.5":	"यथा अत्थतो हि खो समेति, ब्यञ्जनतो नानं। ",
"mn103:7.6":	"अप्पमत्तकं खो पनेतं यदिदं—ब्यञ्जनं। ",
"mn103:7.7":	"मायस्मन्तो अप्पमत्तके विवादं आपज्जित्था’ति। ",
"mn103:7.8":	"अथापरेसं एकतोपक्खिकानं भिक्खूनं यं भिक्खुं सुवचतरं मञ्ञेय्याथ सो उपसङ्कमित्वा एवमस्स वचनीयो: ",
"mn103:7.9":	"‘आयस्मन्तानं खो अत्थतो हि समेति, ब्यञ्जनतो नानं। ",
"mn103:7.10":	"तदमिनापेतं आयस्मन्तो जानाथ—",
"mn103:7.11":	"यथा अत्थतो हि खो समेति, ब्यञ्जनतो नानं। ",
"mn103:7.12":	"अप्पमत्तकं खो पनेतं यदिदं—ब्यञ्जनं। ",
"mn103:7.13":	"मायस्मन्तो अप्पमत्तके विवादं आपज्जित्था’ति। ",
"mn103:7.14":	"इति सुग्गहितं सुग्गहिततो धारेतब्बं, दुग्गहितं दुग्गहिततो धारेतब्बं। ",
"mn103:7.15":	"सुग्गहितं सुग्गहिततो धारेत्वा दुग्गहितं दुग्गहिततो धारेत्वा यो धम्मो यो विनयो सो भासितब्बो। ",
"mn103:8.1":	"तत्र चे तुम्हाकं एवमस्स: ",
"mn103:8.2":	"‘इमेसं खो आयस्मन्तानं अत्थतो चेव समेति ब्यञ्जनतो च समेती’ति, तत्थ यं भिक्खुं सुवचतरं मञ्ञेय्याथ सो उपसङ्कमित्वा एवमस्स वचनीयो: ",
"mn103:8.3":	"‘आयस्मन्तानं खो अत्थतो चेव समेति, ब्यञ्जनतो च समेति। ",
"mn103:8.4":	"तदमिनापेतं आयस्मन्तो जानाथ—",
"mn103:8.5":	"यथा अत्थतो चेव समेति ब्यञ्जनतो च समेति। ",
"mn103:8.6":	"मायस्मन्तो विवादं आपज्जित्था’ति। ",
"mn103:8.7":	"अथापरेसं एकतोपक्खिकानं भिक्खूनं यं भिक्खुं सुवचतरं मञ्ञेय्याथ सो उपसङ्कमित्वा एवमस्स वचनीयो: ",
"mn103:8.8":	"‘आयस्मन्तानं खो अत्थतो चेव समेति ब्यञ्जनतो च समेति। ",
"mn103:8.9":	"तदमिनापेतं आयस्मन्तो जानाथ—",
"mn103:8.10":	"यथा अत्थतो चेव समेति ब्यञ्जनतो च समेति। ",
"mn103:8.11":	"मायस्मन्तो विवादं आपज्जित्था’ति। ",
"mn103:8.12":	"इति सुग्गहितं सुग्गहिततो धारेतब्बं। ",
"mn103:8.13":	"सुग्गहितं सुग्गहिततो धारेत्वा यो धम्मो यो विनयो सो भासितब्बो। ",
"mn103:9.1":	"तेसञ्च वो, भिक्खवे, समग्गानं सम्मोदमानानं अविवदमानानं सिक्खतं सिया अञ्ञतरस्स भिक्खुनो आपत्ति सिया वीतिक्कमो, ",
"mn103:10.1":	"तत्र, भिक्खवे, न चोदनाय तरितब्बं। पुग्गलो उपपरिक्खितब्बो: ",
"mn103:10.2":	"‘इति मय्हञ्च अविहेसा भविस्सति परस्स च पुग्गलस्स अनुपघातो, परो हि पुग्गलो अक्कोधनो अनुपनाही अदळ्हदिट्ठी सुप्पटिनिस्सग्गी, सक्कोमि चाहं एतं पुग्गलं अकुसला वुट्ठापेत्वा कुसले पतिट्ठापेतुन्’ति। ",
"mn103:10.3":	"सचे, भिक्खवे, एवमस्स, कल्लं वचनाय। ",
"mn103:11.1":	"सचे पन, भिक्खवे, एवमस्स: ",
"mn103:11.2":	"‘मय्हं खो अविहेसा भविस्सति परस्स च पुग्गलस्स उपघातो, परो हि पुग्गलो कोधनो उपनाही अदळ्हदिट्ठी सुप्पटिनिस्सग्गी, सक्कोमि चाहं एतं पुग्गलं अकुसला वुट्ठापेत्वा कुसले पतिट्ठापेतुं। ",
"mn103:11.3":	"अप्पमत्तकं खो पनेतं यदिदं—परस्स पुग्गलस्स उपघातो। ",
"mn103:11.4":	"अथ खो एतदेव बहुतरं—",
"mn103:11.5":	"स्वाहं सक्कोमि एतं पुग्गलं अकुसला वुट्ठापेत्वा कुसले पतिट्ठापेतुन्’ति। ",
"mn103:11.6":	"सचे, भिक्खवे, एवमस्स, कल्लं वचनाय। ",
"mn103:12.1":	"सचे पन, भिक्खवे, एवमस्स: ",
"mn103:12.2":	"‘मय्हं खो विहेसा भविस्सति परस्स च पुग्गलस्स अनुपघातो। परो हि पुग्गलो अक्कोधनो अनुपनाही दळ्हदिट्ठी दुप्पटिनिस्सग्गी, सक्कोमि चाहं एतं पुग्गलं अकुसला वुट्ठापेत्वा कुसले पतिट्ठापेतुं। ",
"mn103:12.3":	"अप्पमत्तकं खो पनेतं यदिदं—मय्हं विहेसा। ",
"mn103:12.4":	"अथ खो एतदेव बहुतरं—",
"mn103:12.5":	"स्वाहं सक्कोमि एतं पुग्गलं अकुसला वुट्ठापेत्वा कुसले पतिट्ठापेतुन्’ति। ",
"mn103:12.6":	"सचे, भिक्खवे, एवमस्स, कल्लं वचनाय। ",
"mn103:13.1":	"सचे पन, भिक्खवे, एवमस्स: ",
"mn103:13.2":	"‘मय्हञ्च खो विहेसा भविस्सति परस्स च पुग्गलस्स उपघातो। परो हि पुग्गलो कोधनो उपनाही दळ्हदिट्ठी दुप्पटिनिस्सग्गी, सक्कोमि चाहं एतं पुग्गलं अकुसला वुट्ठापेत्वा कुसले पतिट्ठापेतुं। ",
"mn103:13.3":	"अप्पमत्तकं खो पनेतं यदिदं—मय्हञ्च विहेसा भविस्सति परस्स च पुग्गलस्स उपघातो। ",
"mn103:13.4":	"अथ खो एतदेव बहुतरं—",
"mn103:13.5":	"स्वाहं सक्कोमि एतं पुग्गलं अकुसला वुट्ठापेत्वा कुसले पतिट्ठापेतुन्’ति। ",
"mn103:13.6":	"सचे, भिक्खवे, एवमस्स, कल्लं वचनाय। ",
"mn103:14.1":	"सचे पन, भिक्खवे, एवमस्स: ",
"mn103:14.2":	"‘मय्हञ्च खो विहेसा भविस्सति परस्स च पुग्गलस्स उपघातो। परो हि पुग्गलो कोधनो उपनाही दळ्हदिट्ठी दुप्पटिनिस्सग्गी, न चाहं सक्कोमि एतं पुग्गलं अकुसला वुट्ठापेत्वा कुसले पतिट्ठापेतुन्’ति। ",
"mn103:14.3":	"एवरूपे, भिक्खवे, पुग्गले उपेक्खा नातिमञ्ञितब्बा। ",
"mn103:15.1":	"तेसञ्च वो, भिक्खवे, समग्गानं सम्मोदमानानं अविवदमानानं सिक्खतं अञ्ञमञ्ञस्स वचीसंहारो उप्पज्जेय्य दिट्ठिपळासो चेतसो आघातो अप्पच्चयो अनभिरद्धि। ",
"mn103:15.2":	"तत्थ एकतोपक्खिकानं भिक्खूनं यं भिक्खुं सुवचतरं मञ्ञेय्याथ सो उपसङ्कमित्वा एवमस्स वचनीयो: ",
"mn103:15.3":	"‘यं नो, आवुसो, अम्हाकं समग्गानं सम्मोदमानानं अविवदमानानं सिक्खतं अञ्ञमञ्ञस्स वचीसंहारो उप्पन्नो दिट्ठिपळासो चेतसो आघातो अप्पच्चयो अनभिरद्धि, तं जानमानो समणो गरहेय्या’ति। ",
"mn103:15.4":	"सम्मा ब्याकरमानो, भिक्खवे, भिक्खु एवं ब्याकरेय्य: ",
"mn103:15.5":	"‘यं नो, आवुसो, अम्हाकं समग्गानं सम्मोदमानानं अविवदमानानं सिक्खतं अञ्ञमञ्ञस्स वचीसंहारो उप्पन्नो दिट्ठिपळासो चेतसो आघातो अप्पच्चयो अनभिरद्धि, तं जानमानो समणो गरहेय्याति। ",
"mn103:15.6":	"एतं पनावुसो, धम्मं अप्पहाय निब्बानं सच्छिकरेय्या’ति। ",
"mn103:15.7":	"सम्मा ब्याकरमानो, भिक्खवे, भिक्खु एवं ब्याकरेय्य: ",
"mn103:15.8":	"‘एतं, आवुसो, धम्मं अप्पहाय न निब्बानं सच्छिकरेय्या’ति। ",
"mn103:16.1":	"अथापरेसं एकतोपक्खिकानं भिक्खूनं यं भिक्खुं सुवचतरं मञ्ञेय्याथ, सो उपसङ्कमित्वा एवमस्स वचनीयो: ",
"mn103:16.2":	"‘यं नो, आवुसो, अम्हाकं समग्गानं सम्मोदमानानं अविवदमानानं सिक्खतं अञ्ञमञ्ञस्स वचीसंहारो उप्पन्नो दिट्ठिपळासो चेतसो आघातो अप्पच्चयो अनभिरद्धि, तं जानमानो समणो गरहेय्या’ति। ",
"mn103:16.3":	"सम्मा ब्याकरमानो, भिक्खवे, भिक्खु एवं ब्याकरेय्य: ",
"mn103:16.4":	"‘यं नो, आवुसो, अम्हाकं समग्गानं सम्मोदमानानं अविवदमानानं सिक्खतं अञ्ञमञ्ञस्स वचीसंहारो उप्पन्नो दिट्ठिपळासो चेतसो आघातो अप्पच्चयो अनभिरद्धि तं जानमानो समणो गरहेय्याति। ",
"mn103:16.5":	"एतं पनावुसो, धम्मं अप्पहाय निब्बानं सच्छिकरेय्या’ति। ",
"mn103:16.6":	"सम्मा ब्याकरमानो, भिक्खवे, भिक्खु एवं ब्याकरेय्य: ",
"mn103:16.7":	"‘एतं खो, आवुसो, धम्मं अप्पहाय न निब्बानं सच्छिकरेय्या’ति। ",
"mn103:17.1":	"तञ्चे, भिक्खवे, भिक्खुं परे एवं पुच्छेय्युं: ",
"mn103:17.2":	"‘आयस्मता नो एते भिक्खू अकुसला वुट्ठापेत्वा कुसले पतिट्ठापिता’ति? ",
"mn103:17.3":	"सम्मा ब्याकरमानो, भिक्खवे, भिक्खु एवं ब्याकरेय्य: ",
"mn103:17.4":	"‘इधाहं, आवुसो, येन भगवा तेनुपसङ्कमिं, तस्स मे भगवा धम्मं देसेसि, ताहं धम्मं सुत्वा तेसं भिक्खूनं अभासिं। ",
"mn103:17.5":	"तं ते भिक्खू धम्मं सुत्वा अकुसला वुट्ठहिंसु, कुसले पतिट्ठहिंसू’ति। ",
"mn103:17.6":	"एवं ब्याकरमानो खो, भिक्खवे, भिक्खु न चेव अत्तानं उक्कंसेति, न परं वम्भेति, धम्मस्स चानुधम्मं ब्याकरोति, न च कोचि सहधम्मिको वादानुवादो गारय्हं ठानं आगच्छती”ति। ",
"mn103:17.7":	"इदमवोच भगवा। ",
"mn103:17.8":	"अत्तमना ते भिक्खू भगवतो भासितं अभिनन्दुन्ति। ",
"mn103:17.9":	"किन्तिसुत्तं निट्ठितं ततियं। "
}	
