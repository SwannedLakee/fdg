{	
"mn62:0.1":	"मज्झिम निकाय ६२ ",
"mn62:0.2":	"महाराहुलोवादसुत्त ",
"mn62:1.1":	"एवं मे सुतं—",
"mn62:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"mn62:2.1":	"अथ खो भगवा पुब्बण्हसमयं निवासेत्वा पत्तचीवरमादाय सावत्थिं पिण्डाय पाविसि। ",
"mn62:2.2":	"आयस्मापि खो राहुलो पुब्बण्हसमयं निवासेत्वा पत्तचीवरमादाय भगवन्तं पिट्ठितो पिट्ठितो अनुबन्धि। ",
"mn62:3.1":	"अथ खो भगवा अपलोकेत्वा आयस्मन्तं राहुलं आमन्तेसि: ",
"mn62:3.2":	"“यं किञ्चि, राहुल, रूपं—अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा—सब्बं रूपं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बन्”ति। ",
"mn62:3.3":	"“रूपमेव नु खो, भगवा, रूपमेव नु खो, सुगता”ति? ",
"mn62:3.4":	"“रूपम्पि, राहुल, वेदनापि, राहुल, सञ्ञापि, राहुल, सङ्खारापि, राहुल, विञ्ञाणम्पि, राहुला”ति। ",
"mn62:4.1":	"अथ खो आयस्मा राहुलो “को नज्ज भगवता सम्मुखा ओवादेन ओवदितो गामं पिण्डाय पविसिस्सती”ति ततो पटिनिवत्तित्वा अञ्ञतरस्मिं रुक्खमूले निसीदि पल्लङ्कं आभुजित्वा उजुं कायं पणिधाय परिमुखं सतिं उपट्ठपेत्वा। ",
"mn62:5.1":	"अद्दसा खो आयस्मा सारिपुत्तो आयस्मन्तं राहुलं अञ्ञतरस्मिं रुक्खमूले निसिन्नं पल्लङ्कं आभुजित्वा उजुं कायं पणिधाय परिमुखं सतिं उपट्ठपेत्वा। ",
"mn62:5.2":	"दिस्वान आयस्मन्तं राहुलं आमन्तेसि: ",
"mn62:5.3":	"“आनापानस्सतिं, राहुल, भावनं भावेहि। ",
"mn62:5.4":	"आनापानस्सति, राहुल, भावना भाविता बहुलीकता महप्फला होति महानिसंसा”ति। ",
"mn62:6.1":	"अथ खो आयस्मा राहुलो सायन्हसमयं पटिसल्लाना वुट्ठितो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा राहुलो भगवन्तं एतदवोच: ",
"mn62:7.1":	"“कथं भाविता नु खो, भन्ते, आनापानस्सति, कथं बहुलीकता महप्फला होति महानिसंसा”ति? ",
"mn62:8.1":	"“यं किञ्चि, राहुल, अज्झत्तं पच्चत्तं कक्खळं खरिगतं उपादिन्नं, सेय्यथिदं—",
"mn62:8.2":	"केसा लोमा नखा दन्ता तचो मंसं न्हारु अट्ठि अट्ठिमिञ्जं वक्कं हदयं यकनं किलोमकं पिहकं पप्फासं अन्तं अन्तगुणं उदरियं करीसं, यं वा पनञ्ञम्पि किञ्चि अज्झत्तं पच्चत्तं कक्खळं खरिगतं उपादिन्नं—",
"mn62:8.3":	"अयं वुच्चति, राहुल, अज्झत्तिका पथवीधातु। ",
"mn62:8.4":	"या चेव खो पन अज्झत्तिका पथवीधातु या च बाहिरा पथवीधातु, पथवीधातुरेवेसा। ",
"mn62:8.5":	"तं ‘नेतं मम, नेसोहमस्मि, न मेसो अत्ता’ति—एवमेतं यथाभूतं सम्मप्पञ्ञाय दट्ठब्बं। ",
"mn62:8.6":	"एवमेतं यथाभूतं सम्मप्पञ्ञाय दिस्वा पथवीधातुया निब्बिन्दति, पथवीधातुया चित्तं विराजेति। ",
"mn62:9.1":	"कतमा च, राहुल, आपोधातु? ",
"mn62:9.2":	"आपोधातु सिया अज्झत्तिका, सिया बाहिरा। ",
"mn62:9.3":	"कतमा च, राहुल, अज्झत्तिका आपोधातु? ",
"mn62:9.4":	"यं अज्झत्तं पच्चत्तं आपो आपोगतं उपादिन्नं, सेय्यथिदं—",
"mn62:9.5":	"पित्तं सेम्हं पुब्बो लोहितं सेदो मेदो अस्सु वसा खेळो सिङ्घाणिका लसिका मुत्तं, यं वा पनञ्ञम्पि किञ्चि अज्झत्तं पच्चत्तं आपो आपोगतं उपादिन्नं—",
"mn62:9.6":	"अयं वुच्चति, राहुल, अज्झत्तिका आपोधातु। ",
"mn62:9.7":	"या चेव खो पन अज्झत्तिका आपोधातु या च बाहिरा आपोधातु आपोधातुरेवेसा। ",
"mn62:9.8":	"तं ‘नेतं मम, नेसोहमस्मि, न मेसो अत्ता’ति—एवमेतं यथाभूतं सम्मप्पञ्ञाय दट्ठब्बं। ",
"mn62:9.9":	"एवमेतं यथाभूतं सम्मप्पञ्ञाय दिस्वा आपोधातुया निब्बिन्दति, आपोधातुया चित्तं विराजेति। ",
"mn62:10.1":	"कतमा च, राहुल, तेजोधातु? ",
"mn62:10.2":	"तेजोधातु सिया अज्झत्तिका, सिया बाहिरा। ",
"mn62:10.3":	"कतमा च, राहुल, अज्झत्तिका तेजोधातु? ",
"mn62:10.4":	"यं अज्झत्तं पच्चत्तं तेजो तेजोगतं उपादिन्नं, सेय्यथिदं—",
"mn62:10.5":	"येन च सन्तप्पति येन च जीरीयति येन च परिडय्हति येन च असितपीतखायितसायितं सम्मा परिणामं गच्छति, यं वा पनञ्ञम्पि किञ्चि अज्झत्तं पच्चत्तं तेजो तेजोगतं उपादिन्नं—",
"mn62:10.6":	"अयं वुच्चति, राहुल, अज्झत्तिका तेजोधातु। ",
"mn62:10.7":	"या चेव खो पन अज्झत्तिका तेजोधातु या च बाहिरा तेजोधातु तेजोधातुरेवेसा। ",
"mn62:10.8":	"तं ‘नेतं मम, नेसोहमस्मि, न मेसो अत्ता’ति—एवमेतं यथाभूतं सम्मप्पञ्ञाय दट्ठब्बं। ",
"mn62:10.9":	"एवमेतं यथाभूतं सम्मप्पञ्ञाय दिस्वा तेजोधातुया निब्बिन्दति, तेजोधातुया चित्तं विराजेति। ",
"mn62:11.1":	"कतमा च, राहुल, वायोधातु? ",
"mn62:11.2":	"वायोधातु सिया अज्झत्तिका, सिया बाहिरा। ",
"mn62:11.3":	"कतमा च, राहुल, अज्झत्तिका वायोधातु? ",
"mn62:11.4":	"यं अज्झत्तं पच्चत्तं वायो वायोगतं उपादिन्नं, सेय्यथिदं—",
"mn62:11.5":	"उद्धङ्गमा वाता, अधोगमा वाता, कुच्छिसया वाता, कोट्ठासया वाता, अङ्गमङ्गानुसारिनो वाता, अस्सासो पस्सासो इति, यं वा पनञ्ञम्पि किञ्चि अज्झत्तं पच्चत्तं वायो वायोगतं उपादिन्नं—",
"mn62:11.6":	"अयं वुच्चति, राहुल, अज्झत्तिका वायोधातु। ",
"mn62:11.7":	"या चेव खो पन अज्झत्तिका वायोधातु या च बाहिरा वायोधातु वायोधातुरेवेसा। ",
"mn62:11.8":	"तं ‘नेतं मम, नेसोहमस्मि, न मेसो अत्ता’ति—एवमेतं यथाभूतं सम्मप्पञ्ञाय दट्ठब्बं। ",
"mn62:11.9":	"एवमेतं यथाभूतं सम्मप्पञ्ञाय दिस्वा वायोधातुया निब्बिन्दति, वायोधातुया चित्तं विराजेति। ",
"mn62:12.1":	"कतमा च, राहुल, आकासधातु? ",
"mn62:12.2":	"आकासधातु सिया अज्झत्तिका, सिया बाहिरा। ",
"mn62:12.3":	"कतमा च, राहुल, अज्झत्तिका आकासधातु? ",
"mn62:12.4":	"यं अज्झत्तं पच्चत्तं आकासं आकासगतं उपादिन्नं, सेय्यथिदं—",
"mn62:12.5":	"कण्णच्छिद्दं नासच्छिद्दं मुखद्वारं, येन च असितपीतखायितसायितं अज्झोहरति, यत्थ च असितपीतखायितसायितं सन्तिट्ठति, येन च असितपीतखायितसायितं अधोभागं निक्खमति, यं वा पनञ्ञम्पि किञ्चि अज्झत्तं पच्चत्तं आकासं आकासगतं, अघं अघगतं, विवरं विवरगतं, असम्फुट्ठं, मंसलोहितेहि उपादिन्नं—",
"mn62:12.6":	"अयं वुच्चति, राहुल, अज्झत्तिका आकासधातु। ",
"mn62:12.7":	"या चेव खो पन अज्झत्तिका आकासधातु या च बाहिरा आकासधातु आकासधातुरेवेसा। ",
"mn62:12.8":	"तं ‘नेतं मम, नेसोहमस्मि, न मेसो अत्ता’ति—एवमेतं यथाभूतं सम्मप्पञ्ञाय दट्ठब्बं। ",
"mn62:12.9":	"एवमेतं यथाभूतं सम्मप्पञ्ञाय दिस्वा आकासधातुया चित्तं निब्बिन्दति, आकासधातुया चित्तं विराजेति। ",
"mn62:13.1":	"पथवीसमं, राहुल, भावनं भावेहि। ",
"mn62:13.2":	"पथवीसमञ्हि ते, राहुल, भावनं भावयतो उप्पन्ना मनापामनापा फस्सा चित्तं न परियादाय ठस्सन्ति। ",
"mn62:13.3":	"सेय्यथापि, राहुल, पथविया सुचिम्पि निक्खिपन्ति, असुचिम्पि निक्खिपन्ति, गूथगतम्पि निक्खिपन्ति, मुत्तगतम्पि निक्खिपन्ति, खेळगतम्पि निक्खिपन्ति, पुब्बगतम्पि निक्खिपन्ति, लोहितगतम्पि निक्खिपन्ति, न च तेन पथवी अट्टीयति वा हरायति वा जिगुच्छति वा; ",
"mn62:13.4":	"एवमेव खो त्वं, राहुल, पथवीसमं भावनं भावेहि। ",
"mn62:13.5":	"पथवीसमञ्हि ते, राहुल, भावनं भावयतो उप्पन्ना मनापामनापा फस्सा चित्तं न परियादाय ठस्सन्ति। ",
"mn62:14.1":	"आपोसमं, राहुल, भावनं भावेहि। ",
"mn62:14.2":	"आपोसमञ्हि ते, राहुल, भावनं भावयतो उप्पन्ना मनापामनापा फस्सा चित्तं न परियादाय ठस्सन्ति। ",
"mn62:14.3":	"सेय्यथापि, राहुल, आपस्मिं सुचिम्पि धोवन्ति, असुचिम्पि धोवन्ति, गूथगतम्पि धोवन्ति, मुत्तगतम्पि धोवन्ति, खेळगतम्पि धोवन्ति, पुब्बगतम्पि धोवन्ति, लोहितगतम्पि धोवन्ति, न च तेन आपो अट्टीयति वा हरायति वा जिगुच्छति वा; ",
"mn62:14.4":	"एवमेव खो त्वं, राहुल, आपोसमं भावनं भावेहि। ",
"mn62:14.5":	"आपोसमञ्हि ते, राहुल, भावनं भावयतो उप्पन्ना मनापामनापा फस्सा चित्तं न परियादाय ठस्सन्ति। ",
"mn62:15.1":	"तेजोसमं, राहुल, भावनं भावेहि। ",
"mn62:15.2":	"तेजोसमञ्हि ते, राहुल, भावनं भावयतो उप्पन्ना मनापामनापा फस्सा चित्तं न परियादाय ठस्सन्ति। ",
"mn62:15.3":	"सेय्यथापि, राहुल, तेजो सुचिम्पि दहति, असुचिम्पि दहति, गूथगतम्पि दहति, मुत्तगतम्पि दहति, खेळगतम्पि दहति, पुब्बगतम्पि दहति, लोहितगतम्पि दहति, न च तेन तेजो अट्टीयति वा हरायति वा जिगुच्छति वा; ",
"mn62:15.4":	"एवमेव खो त्वं, राहुल, तेजोसमं भावनं भावेहि। ",
"mn62:15.5":	"तेजोसमञ्हि ते, राहुल, भावनं भावयतो उप्पन्ना मनापामनापा फस्सा चित्तं न परियादाय ठस्सन्ति। ",
"mn62:16.1":	"वायोसमं, राहुल, भावनं भावेहि। ",
"mn62:16.2":	"वायोसमञ्हि ते, राहुल, भावनं भावयतो उप्पन्ना मनापामनापा फस्सा चित्तं न परियादाय ठस्सन्ति। ",
"mn62:16.3":	"सेय्यथापि, राहुल, वायो सुचिम्पि उपवायति, असुचिम्पि उपवायति, गूथगतम्पि उपवायति, मुत्तगतम्पि उपवायति, खेळगतम्पि उपवायति, पुब्बगतम्पि उपवायति, लोहितगतम्पि उपवायति, न च तेन वायो अट्टीयति वा हरायति वा जिगुच्छति वा; ",
"mn62:16.4":	"एवमेव खो त्वं, राहुल, वायोसमं भावनं भावेहि। ",
"mn62:16.5":	"वायोसमञ्हि ते, राहुल, भावनं भावयतो उप्पन्ना मनापामनापा फस्सा चित्तं न परियादाय ठस्सन्ति। ",
"mn62:17.1":	"आकाससमं, राहुल, भावनं भावेहि। ",
"mn62:17.2":	"आकाससमञ्हि ते, राहुल, भावनं भावयतो उप्पन्ना मनापामनापा फस्सा चित्तं न परियादाय ठस्सन्ति। ",
"mn62:17.3":	"सेय्यथापि, राहुल, आकासो न कत्थचि पतिट्ठितो; ",
"mn62:17.4":	"एवमेव खो त्वं, राहुल, आकाससमं भावनं भावेहि। ",
"mn62:17.5":	"आकाससमञ्हि ते, राहुल, भावनं भावयतो उप्पन्ना मनापामनापा फस्सा चित्तं न परियादाय ठस्सन्ति। ",
"mn62:18.1":	"मेत्तं, राहुल, भावनं भावेहि। ",
"mn62:18.2":	"मेत्तञ्हि ते, राहुल, भावनं भावयतो यो ब्यापादो सो पहीयिस्सति। ",
"mn62:19.1":	"करुणं, राहुल, भावनं भावेहि। ",
"mn62:19.2":	"करुणञ्हि ते, राहुल, भावनं भावयतो या विहेसा सा पहीयिस्सति। ",
"mn62:20.1":	"मुदितं, राहुल, भावनं भावेहि। ",
"mn62:20.2":	"मुदितञ्हि ते, राहुल, भावनं भावयतो या अरति सा पहीयिस्सति। ",
"mn62:21.1":	"उपेक्खं, राहुल, भावनं भावेहि। ",
"mn62:21.2":	"उपेक्खञ्हि ते, राहुल, भावनं भावयतो यो पटिघो सो पहीयिस्सति। ",
"mn62:22.1":	"असुभं, राहुल, भावनं भावेहि। ",
"mn62:22.2":	"असुभञ्हि ते, राहुल, भावनं भावयतो यो रागो सो पहीयिस्सति। ",
"mn62:23.1":	"अनिच्चसञ्ञं, राहुल, भावनं भावेहि। ",
"mn62:23.2":	"अनिच्चसञ्ञञ्हि ते, राहुल, भावनं भावयतो यो अस्मिमानो सो पहीयिस्सति। ",
"mn62:24.1":	"आनापानस्सतिं, राहुल, भावनं भावेहि। ",
"mn62:24.2":	"आनापानस्सति हि ते, राहुल, भाविता बहुलीकता महप्फला होति महानिसंसा। ",
"mn62:24.3":	"कथं भाविता च, राहुल, आनापानस्सति, कथं बहुलीकता महप्फला होति महानिसंसा? ",
"mn62:25.1":	"इध, राहुल, भिक्खु अरञ्ञगतो वा रुक्खमूलगतो वा सुञ्ञागारगतो वा निसीदति पल्लङ्कं आभुजित्वा उजुं कायं पणिधाय परिमुखं सतिं उपट्ठपेत्वा। ",
"mn62:25.2":	"सो सतोव अस्ससति सतोव पस्ससति। ",
"mn62:26.1":	"दीघं वा अस्ससन्तो ‘दीघं अस्ससामी’ति पजानाति, दीघं वा पस्ससन्तो ‘दीघं पस्ससामी’ति पजानाति; ",
"mn62:26.2":	"रस्सं वा अस्ससन्तो ‘रस्सं अस्ससामी’ति पजानाति, रस्सं वा पस्ससन्तो ‘रस्सं पस्ससामी’ति पजानाति। ",
"mn62:26.3":	"‘सब्बकायप्पटिसंवेदी अस्ससिस्सामी’ति सिक्खति; ‘सब्बकायप्पटिसंवेदी पस्ससिस्सामी’ति सिक्खति; ",
"mn62:26.4":	"‘पस्सम्भयं कायसङ्खारं अस्ससिस्सामी’ति सिक्खति; ‘पस्सम्भयं कायसङ्खारं पस्ससिस्सामी’ति सिक्खति। ",
"mn62:27.1":	"‘पीतिप्पटिसंवेदी अस्ससिस्सामी’ति सिक्खति; ‘पीतिप्पटिसंवेदी पस्ससिस्सामी’ति सिक्खति; ",
"mn62:27.2":	"‘सुखप्पटिसंवेदी अस्ससिस्सामी’ति सिक्खति; ‘सुखप्पटिसंवेदी पस्ससिस्सामी’ति सिक्खति; ",
"mn62:27.3":	"‘चित्तसङ्खारप्पटिसंवेदी अस्ससिस्सामी’ति सिक्खति; ‘चित्तसङ्खारप्पटिसंवेदी पस्ससिस्सामी’ति सिक्खति; ",
"mn62:27.4":	"‘पस्सम्भयं चित्तसङ्खारं अस्ससिस्सामी’ति सिक्खति; ‘पस्सम्भयं चित्तसङ्खारं पस्ससिस्सामी’ति सिक्खति। ",
"mn62:28.1":	"‘चित्तप्पटिसंवेदी अस्ससिस्सामी’ति सिक्खति; ‘चित्तप्पटिसंवेदी पस्ससिस्सामी’ति सिक्खति; ",
"mn62:28.2":	"‘अभिप्पमोदयं चित्तं अस्ससिस्सामी’ति सिक्खति; ‘अभिप्पमोदयं चित्तं पस्ससिस्सामी’ति सिक्खति; ",
"mn62:28.3":	"‘समादहं चित्तं अस्ससिस्सामी’ति सिक्खति; ‘समादहं चित्तं पस्ससिस्सामी’ति सिक्खति; ",
"mn62:28.4":	"‘विमोचयं चित्तं अस्ससिस्सामी’ति सिक्खति; ‘विमोचयं चित्तं पस्ससिस्सामी’ति सिक्खति। ",
"mn62:29.1":	"‘अनिच्चानुपस्सी अस्ससिस्सामी’ति सिक्खति; ‘अनिच्चानुपस्सी पस्ससिस्सामी’ति सिक्खति; ",
"mn62:29.2":	"‘विरागानुपस्सी अस्ससिस्सामी’ति सिक्खति; ‘विरागानुपस्सी पस्ससिस्सामी’ति सिक्खति; ",
"mn62:29.3":	"‘निरोधानुपस्सी अस्ससिस्सामी’ति सिक्खति; ‘निरोधानुपस्सी पस्ससिस्सामी’ति सिक्खति; ",
"mn62:29.4":	"‘पटिनिस्सग्गानुपस्सी अस्ससिस्सामी’ति सिक्खति; ‘पटिनिस्सग्गानुपस्सी पस्ससिस्सामी’ति सिक्खति। ",
"mn62:30.1":	"एवं भाविता खो, राहुल, आनापानस्सति, एवं बहुलीकता महप्फला होति महानिसंसा। ",
"mn62:30.2":	"एवं भाविताय, राहुल, आनापानस्सतिया, एवं बहुलीकताय येपि ते चरिमका अस्सासा तेपि विदिताव निरुज्झन्ति नो अविदिता”ति। ",
"mn62:30.3":	"इदमवोच भगवा। ",
"mn62:30.4":	"अत्तमनो आयस्मा राहुलो भगवतो भासितं अभिनन्दीति। ",
"mn62:30.5":	"महाराहुलोवादसुत्तं निट्ठितं दुतियं। "
}	
