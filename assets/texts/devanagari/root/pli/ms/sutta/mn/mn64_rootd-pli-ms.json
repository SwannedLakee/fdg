{	
"mn64:0.1":	"मज्झिम निकाय ६४ ",
"mn64:0.2":	"महामालुक्यसुत्त ",
"mn64:1.1":	"एवं मे सुतं—",
"mn64:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"mn64:1.3":	"तत्र खो भगवा भिक्खू आमन्तेसि: ",
"mn64:1.4":	"“भिक्खवो”ति। ",
"mn64:1.5":	"“भदन्ते”ति ते भिक्खू भगवतो पच्चस्सोसुं। ",
"mn64:1.6":	"भगवा एतदवोच: ",
"mn64:2.1":	"“धारेथ नो तुम्हे, भिक्खवे, मया देसितानि पञ्चोरम्भागियानि संयोजनानी”ति? ",
"mn64:2.2":	"एवं वुत्ते, आयस्मा मालुक्यपुत्तो भगवन्तं एतदवोच: ",
"mn64:2.3":	"“अहं खो, भन्ते, धारेमि भगवता देसितानि पञ्चोरम्भागियानि संयोजनानी”ति। ",
"mn64:2.4":	"“यथा कथं पन त्वं, मालुक्यपुत्त, धारेसि मया देसितानि पञ्चोरम्भागियानि संयोजनानी”ति? ",
"mn64:2.5":	"“सक्कायदिट्ठिं खो अहं, भन्ते, भगवता ओरम्भागियं संयोजनं देसितं धारेमि; ",
"mn64:2.6":	"विचिकिच्छं खो अहं, भन्ते, भगवता ओरम्भागियं संयोजनं देसितं धारेमि; ",
"mn64:2.7":	"सीलब्बतपरामासं खो अहं, भन्ते, भगवता ओरम्भागियं संयोजनं देसितं धारेमि; ",
"mn64:2.8":	"कामच्छन्दं खो अहं, भन्ते, भगवता ओरम्भागियं संयोजनं देसितं धारेमि; ",
"mn64:2.9":	"ब्यापादं खो अहं, भन्ते, भगवता ओरम्भागियं संयोजनं देसितं धारेमि। ",
"mn64:2.10":	"एवं खो अहं, भन्ते, धारेमि भगवता देसितानि पञ्चोरम्भागियानि संयोजनानी”ति। ",
"mn64:3.1":	"“कस्स खो नाम त्वं, मालुक्यपुत्त, इमानि एवं पञ्चोरम्भागियानि संयोजनानि देसितानि धारेसि? ",
"mn64:3.2":	"ननु, मालुक्यपुत्त, अञ्ञतित्थिया परिब्बाजका इमिना तरुणूपमेन उपारम्भेन उपारम्भिस्सन्ति? ",
"mn64:3.3":	"दहरस्स हि, मालुक्यपुत्त, कुमारस्स मन्दस्स उत्तानसेय्यकस्स सक्कायोतिपि न होति, कुतो पनस्स उप्पज्जिस्सति सक्कायदिट्ठि? ",
"mn64:3.4":	"अनुसेत्वेवस्स सक्कायदिट्ठानुसयो। ",
"mn64:3.5":	"दहरस्स हि, मालुक्यपुत्त, कुमारस्स मन्दस्स उत्तानसेय्यकस्स धम्मातिपि न होति, कुतो पनस्स उप्पज्जिस्सति धम्मेसु विचिकिच्छा? ",
"mn64:3.6":	"अनुसेत्वेवस्स विचिकिच्छानुसयो। ",
"mn64:3.7":	"दहरस्स हि, मालुक्यपुत्त, कुमारस्स मन्दस्स उत्तानसेय्यकस्स सीलातिपि न होति, कुतो पनस्स उप्पज्जिस्सति सीलेसु सीलब्बतपरामासो? ",
"mn64:3.8":	"अनुसेत्वेवस्स सीलब्बतपरामासानुसयो। ",
"mn64:3.9":	"दहरस्स हि, मालुक्यपुत्त, कुमारस्स मन्दस्स उत्तानसेय्यकस्स कामातिपि न होति, कुतो पनस्स उप्पज्जिस्सति कामेसु कामच्छन्दो? ",
"mn64:3.10":	"अनुसेत्वेवस्स कामरागानुसयो। ",
"mn64:3.11":	"दहरस्स हि, मालुक्यपुत्त, कुमारस्स मन्दस्स उत्तानसेय्यकस्स सत्तातिपि न होति, कुतो पनस्स उप्पज्जिस्सति सत्तेसु ब्यापादो? ",
"mn64:3.12":	"अनुसेत्वेवस्स ब्यापादानुसयो। ",
"mn64:3.13":	"ननु, मालुक्यपुत्त, अञ्ञतित्थिया परिब्बाजका इमिना तरुणूपमेन उपारम्भेन उपारम्भिस्सन्ती”ति? ",
"mn64:4.1":	"एवं वुत्ते, आयस्मा आनन्दो भगवन्तं एतदवोच: ",
"mn64:4.2":	"“एतस्स, भगवा, कालो, एतस्स, सुगत, कालो ",
"mn64:4.3":	"यं भगवा पञ्चोरम्भागियानि संयोजनानि देसेय्य। भगवतो सुत्वा भिक्खू धारेस्सन्ती”ति। ",
"mn64:4.4":	"“तेन हानन्द, सुणाहि, साधुकं मनसि करोहि; भासिस्सामी”ति। ",
"mn64:4.5":	"“एवं, भन्ते”ति खो आयस्मा आनन्दो भगवतो पच्चस्सोसि। ",
"mn64:4.6":	"भगवा एतदवोच: ",
"mn64:5.1":	"“इधानन्द, अस्सुतवा पुथुज्जनो अरियानं अदस्सावी अरियधम्मस्स अकोविदो अरियधम्मे अविनीतो, सप्पुरिसानं अदस्सावी सप्पुरिसधम्मस्स अकोविदो सप्पुरिसधम्मे अविनीतो ",
"mn64:5.2":	"सक्कायदिट्ठिपरियुट्ठितेन चेतसा विहरति सक्कायदिट्ठिपरेतेन; ",
"mn64:5.3":	"उप्पन्नाय च सक्कायदिट्ठिया निस्सरणं यथाभूतं नप्पजानाति। ",
"mn64:5.4":	"तस्स सा सक्कायदिट्ठि थामगता अप्पटिविनीता ओरम्भागियं संयोजनं। ",
"mn64:5.5":	"विचिकिच्छापरियुट्ठितेन चेतसा विहरति विचिकिच्छापरेतेन; ",
"mn64:5.6":	"उप्पन्नाय च विचिकिच्छाय निस्सरणं यथाभूतं नप्पजानाति। ",
"mn64:5.7":	"तस्स सा विचिकिच्छा थामगता अप्पटिविनीता ओरम्भागियं संयोजनं। ",
"mn64:5.8":	"सीलब्बतपरामासपरियुट्ठितेन चेतसा विहरति सीलब्बतपरामासपरेतेन; ",
"mn64:5.9":	"उप्पन्नस्स च सीलब्बतपरामासस्स निस्सरणं यथाभूतं नप्पजानाति। ",
"mn64:5.10":	"तस्स सो सीलब्बतपरामासो थामगतो अप्पटिविनीतो ओरम्भागियं संयोजनं। ",
"mn64:5.11":	"कामरागपरियुट्ठितेन चेतसा विहरति कामरागपरेतेन; ",
"mn64:5.12":	"उप्पन्नस्स च कामरागस्स निस्सरणं यथाभूतं नप्पजानाति। ",
"mn64:5.13":	"तस्स सो कामरागो थामगतो अप्पटिविनीतो ओरम्भागियं संयोजनं। ",
"mn64:5.14":	"ब्यापादपरियुट्ठितेन चेतसा विहरति ब्यापादपरेतेन; ",
"mn64:5.15":	"उप्पन्नस्स च ब्यापादस्स निस्सरणं यथाभूतं नप्पजानाति। ",
"mn64:5.16":	"तस्स सो ब्यापादो थामगतो अप्पटिविनीतो ओरम्भागियं संयोजनं। ",
"mn64:6.1":	"सुतवा च खो, आनन्द, अरियसावको अरियानं दस्सावी अरियधम्मस्स कोविदो अरियधम्मे सुविनीतो, सप्पुरिसानं दस्सावी सप्पुरिसधम्मस्स कोविदो सप्पुरिसधम्मे सुविनीतो न सक्कायदिट्ठिपरियुट्ठितेन चेतसा विहरति न सक्कायदिट्ठिपरेतेन; ",
"mn64:6.2":	"उप्पन्नाय च सक्कायदिट्ठिया निस्सरणं यथाभूतं पजानाति। ",
"mn64:6.3":	"तस्स सा सक्कायदिट्ठि सानुसया पहीयति। ",
"mn64:6.4":	"न विचिकिच्छापरियुट्ठितेन चेतसा विहरति न विचिकिच्छापरेतेन; ",
"mn64:6.5":	"उप्पन्नाय च विचिकिच्छाय निस्सरणं यथाभूतं पजानाति। ",
"mn64:6.6":	"तस्स सा विचिकिच्छा सानुसया पहीयति। ",
"mn64:6.7":	"न सीलब्बतपरामासपरियुट्ठितेन चेतसा विहरति न सीलब्बतपरामासपरेतेन; ",
"mn64:6.8":	"उप्पन्नस्स च सीलब्बतपरामासस्स निस्सरणं यथाभूतं पजानाति। ",
"mn64:6.9":	"तस्स सो सीलब्बतपरामासो सानुसयो पहीयति। ",
"mn64:6.10":	"न कामरागपरियुट्ठितेन चेतसा विहरति न कामरागपरेतेन; ",
"mn64:6.11":	"उप्पन्नस्स च कामरागस्स निस्सरणं यथाभूतं पजानाति। ",
"mn64:6.12":	"तस्स सो कामरागो सानुसयो पहीयति। ",
"mn64:6.13":	"न ब्यापादपरियुट्ठितेन चेतसा विहरति न ब्यापादपरेतेन; ",
"mn64:6.14":	"उप्पन्नस्स च ब्यापादस्स निस्सरणं यथाभूतं पजानाति। ",
"mn64:6.15":	"तस्स सो ब्यापादो सानुसयो पहीयति। ",
"mn64:6.16":	"यो, आनन्द, मग्गो या पटिपदा पञ्चन्नं ओरम्भागियानं संयोजनानं पहानाय तं मग्गं तं पटिपदं अनागम्म पञ्चोरम्भागियानि संयोजनानि ञस्सति वा दक्खति वा पजहिस्सति वाति—नेतं ठानं विज्जति। ",
"mn64:6.17":	"सेय्यथापि, आनन्द, महतो रुक्खस्स तिट्ठतो सारवतो तचं अच्छेत्वा फेग्गुं अच्छेत्वा सारच्छेदो भविस्सतीति—",
"mn64:6.18":	"नेतं ठानं विज्जति; ",
"mn64:6.19":	"एवमेव खो, आनन्द, यो मग्गो या पटिपदा पञ्चन्नं ओरम्भागियानं संयोजनानं पहानाय तं मग्गं तं पटिपदं अनागम्म पञ्चोरम्भागियानि संयोजनानि ञस्सति वा दक्खति वा पजहिस्सति वाति—नेतं ठानं विज्जति। ",
"mn64:7.1":	"यो च खो, आनन्द, मग्गो या पटिपदा पञ्चन्नं ओरम्भागियानं संयोजनानं पहानाय तं मग्गं तं पटिपदं आगम्म पञ्चोरम्भागियानि संयोजनानि ञस्सति वा दक्खति वा पजहिस्सति वाति—ठानमेतं विज्जति। ",
"mn64:8.1":	"सेय्यथापि, आनन्द, महतो रुक्खस्स तिट्ठतो सारवतो तचं छेत्वा फेग्गुं छेत्वा सारच्छेदो भविस्सतीति—ठानमेतं विज्जति। ",
"mn64:8.2":	"एवमेव खो, आनन्द, यो मग्गो या पटिपदा पञ्चन्नं ओरम्भागियानं संयोजनानं पहानाय तं मग्गं तं पटिपदं आगम्म पञ्चोरम्भागियानि संयोजनानि ञस्सति वा दक्खति वा पजहिस्सति वाति—ठानमेतं विज्जति। ",
"mn64:8.3":	"सेय्यथापि, आनन्द, गङ्गा नदी पूरा उदकस्स समतित्तिका काकपेय्या। ",
"mn64:8.4":	"अथ दुब्बलको पुरिसो आगच्छेय्य: ",
"mn64:8.5":	"‘अहं इमिस्सा गङ्गाय नदिया तिरियं बाहाय सोतं छेत्वा सोत्थिना पारं गच्छिस्सामी’ति; ",
"mn64:8.6":	"सो न सक्कुणेय्य गङ्गाय नदिया तिरियं बाहाय सोतं छेत्वा सोत्थिना पारं गन्तुं। ",
"mn64:8.7":	"एवमेव खो, आनन्द, येसं केसञ्चि सक्कायनिरोधाय धम्मे देसियमाने चित्तं न पक्खन्दति नप्पसीदति न सन्तिट्ठति न विमुच्चति; ",
"mn64:8.8":	"सेय्यथापि सो दुब्बलको पुरिसो एवमेते दट्ठब्बा। ",
"mn64:8.9":	"सेय्यथापि, आनन्द, गङ्गा नदी पूरा उदकस्स समतित्तिका काकपेय्या। ",
"mn64:8.10":	"अथ बलवा पुरिसो आगच्छेय्य: ",
"mn64:8.11":	"‘अहं इमिस्सा गङ्गाय नदिया तिरियं बाहाय सोतं छेत्वा सोत्थिना पारं गच्छिस्सामी’ति; ",
"mn64:8.12":	"सो सक्कुणेय्य गङ्गाय नदिया तिरियं बाहाय सोतं छेत्वा सोत्थिना पारं गन्तुं। ",
"mn64:8.13":	"एवमेव खो, आनन्द, येसं केसञ्चि सक्कायनिरोधाय धम्मे देसियमाने चित्तं पक्खन्दति पसीदति सन्तिट्ठति विमुच्चति; ",
"mn64:8.14":	"सेय्यथापि सो बलवा पुरिसो एवमेते दट्ठब्बा। ",
"mn64:9.1":	"कतमो चानन्द, मग्गो, कतमा पटिपदा पञ्चन्नं ओरम्भागियानं संयोजनानं पहानाय? ",
"mn64:9.2":	"इधानन्द, भिक्खु उपधिविवेका अकुसलानं धम्मानं पहाना सब्बसो कायदुट्ठुल्लानं पटिप्पस्सद्धिया विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति। ",
"mn64:9.3":	"सो यदेव तत्थ होति रूपगतं वेदनागतं सञ्ञागतं सङ्खारगतं विञ्ञाणगतं ते धम्मे अनिच्चतो दुक्खतो रोगतो गण्डतो सल्लतो अघतो आबाधतो परतो पलोकतो सुञ्ञतो अनत्ततो समनुपस्सति। ",
"mn64:9.4":	"सो तेहि धम्मेहि चित्तं पटिवापेति। ",
"mn64:9.5":	"सो तेहि धम्मेहि चित्तं पटिवापेत्वा अमताय धातुया चित्तं उपसंहरति: ",
"mn64:9.6":	"‘एतं सन्तं एतं पणीतं यदिदं सब्बसङ्खारसमथो सब्बूपधिपटिनिस्सग्गो तण्हाक्खयो विरागो निरोधो निब्बानन्’ति। ",
"mn64:9.7":	"सो तत्थ ठितो आसवानं खयं पापुणाति; ",
"mn64:9.8":	"नो चे आसवानं खयं पापुणाति तेनेव धम्मरागेन ताय धम्मनन्दिया पञ्चन्नं ओरम्भागियानं संयोजनानं परिक्खया ओपपातिको होति, तत्थ परिनिब्बायी, अनावत्तिधम्मो तस्मा लोका। ",
"mn64:9.9":	"अयम्पि खो, आनन्द, मग्गो अयं पटिपदा पञ्चन्नं ओरम्भागियानं संयोजनानं पहानाय। ",
"mn64:10-12.1":	"पुन चपरं, आनन्द, भिक्खु वितक्कविचारानं वूपसमा …पे… दुतियं झानं उपसम्पज्ज विहरति …पे… ",
"mn64:10-12.2":	"ततियं झानं …पे… ",
"mn64:10-12.3":	"चतुत्थं झानं उपसम्पज्ज विहरति। ",
"mn64:10-12.4":	"सो यदेव तत्थ होति रूपगतं वेदनागतं सञ्ञागतं सङ्खारगतं विञ्ञाणगतं … ",
"mn64:10-12.5":	"पे… ",
"mn64:10-12.6":	"अनावत्तिधम्मो तस्मा लोका। ",
"mn64:10-12.7":	"अयम्पि खो, आनन्द, मग्गो अयं पटिपदा पञ्चन्नं ओरम्भागियानं संयोजनानं पहानाय। ",
"mn64:13.1":	"पुन चपरं, आनन्द, भिक्खु सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा ‘अनन्तो आकासो’ति आकासानञ्चायतनं उपसम्पज्ज विहरति। ",
"mn64:13.2":	"सो यदेव तत्थ होति वेदनागतं सञ्ञागतं सङ्खारगतं विञ्ञाणगतं … ",
"mn64:13.3":	"पे… ",
"mn64:13.4":	"अनावत्तिधम्मो तस्मा लोका। ",
"mn64:13.5":	"अयम्पि खो, आनन्द, मग्गो अयं पटिपदा पञ्चन्नं ओरम्भागियानं संयोजनानं पहानाय। ",
"mn64:14.1":	"पुन चपरं, आनन्द, भिक्खु सब्बसो आकासानञ्चायतनं समतिक्कम्म ‘अनन्तं विञ्ञाणन्’ति विञ्ञाणञ्चायतनं उपसम्पज्ज विहरति। ",
"mn64:14.2":	"सो यदेव तत्थ होति वेदनागतं सञ्ञागतं सङ्खारगतं विञ्ञाणगतं … ",
"mn64:14.3":	"पे… ",
"mn64:14.4":	"अनावत्तिधम्मो तस्मा लोका। ",
"mn64:14.5":	"अयम्पि खो, आनन्द, मग्गो अयं पटिपदा पञ्चन्नं ओरम्भागियानं संयोजनानं पहानाय। ",
"mn64:15.1":	"पुन चपरं, आनन्द, भिक्खु सब्बसो विञ्ञाणञ्चायतनं समतिक्कम्म ‘नत्थि किञ्ची’ति आकिञ्चञ्ञायतनं उपसम्पज्ज विहरति। ",
"mn64:15.2":	"सो यदेव तत्थ होति वेदनागतं सञ्ञागतं सङ्खारगतं विञ्ञाणगतं … ",
"mn64:15.3":	"पे… ",
"mn64:15.4":	"अनावत्तिधम्मो तस्मा लोका। ",
"mn64:15.5":	"अयम्पि खो, आनन्द, मग्गो अयं पटिपदा पञ्चन्नं ओरम्भागियानं संयोजनानं पहानाया”ति। ",
"mn64:16.1":	"“एसो चे, भन्ते, मग्गो एसा पटिपदा पञ्चन्नं ओरम्भागियानं संयोजनानं पहानाय, अथ किञ्चरहि इधेकच्चे भिक्खू चेतोविमुत्तिनो एकच्चे भिक्खू पञ्ञाविमुत्तिनो”ति? ",
"mn64:16.2":	"“एत्थ खो पनेसाहं, आनन्द, इन्द्रियवेमत्ततं वदामी”ति। ",
"mn64:16.3":	"इदमवोच भगवा। ",
"mn64:16.4":	"अत्तमनो आयस्मा आनन्दो भगवतो भासितं अभिनन्दीति। ",
"mn64:16.5":	"महामालुक्यसुत्तं निट्ठितं चतुत्थं। "
}	
