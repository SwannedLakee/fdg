{	
"mn106:0.1":	"मज्झिम निकाय १०६ ",
"mn106:0.2":	"आनेञ्जसप्पायसुत्त ",
"mn106:1.1":	"एवं मे सुतं—",
"mn106:1.2":	"एकं समयं भगवा कुरूसु विहरति कम्मासधम्मं नाम कुरूनं निगमो। ",
"mn106:1.3":	"तत्र खो भगवा भिक्खू आमन्तेसि: ",
"mn106:1.4":	"“भिक्खवो”ति। ",
"mn106:1.5":	"“भदन्ते”ति ते भिक्खू भगवतो पच्चस्सोसुं। ",
"mn106:1.6":	"भगवा एतदवोच: ",
"mn106:2.1":	"“अनिच्चा, भिक्खवे, कामा तुच्छा मुसा मोसधम्मा। ",
"mn106:2.2":	"मायाकतमेतं, भिक्खवे, बाललापनं। ",
"mn106:2.3":	"ये च दिट्ठधम्मिका कामा, ये च सम्परायिका कामा; ",
"mn106:2.4":	"या च दिट्ठधम्मिका कामसञ्ञा, या च सम्परायिका कामसञ्ञा—",
"mn106:2.5":	"उभयमेतं मारधेय्यं, मारस्सेस विसयो, मारस्सेस निवापो, मारस्सेस गोचरो। ",
"mn106:2.6":	"एत्थेते पापका अकुसला मानसा अभिज्झापि ब्यापादापि सारम्भापि संवत्तन्ति। ",
"mn106:2.7":	"तेव अरियसावकस्स इधमनुसिक्खतो अन्तरायाय सम्भवन्ति। ",
"mn106:3.1":	"तत्र, भिक्खवे, अरियसावको इति पटिसञ्चिक्खति: ",
"mn106:3.2":	"‘ये च दिट्ठधम्मिका कामा, ये च सम्परायिका कामा; ",
"mn106:3.3":	"या च दिट्ठधम्मिका कामसञ्ञा, या च सम्परायिका कामसञ्ञा—",
"mn106:3.4":	"उभयमेतं मारधेय्यं, मारस्सेस विसयो, मारस्सेस निवापो, मारस्सेस गोचरो। ",
"mn106:3.5":	"एत्थेते पापका अकुसला मानसा अभिज्झापि ब्यापादापि सारम्भापि संवत्तन्ति, ",
"mn106:3.6":	"तेव अरियसावकस्स इधमनुसिक्खतो अन्तरायाय सम्भवन्ति। ",
"mn106:3.7":	"यन्नूनाहं विपुलेन महग्गतेन चेतसा विहरेय्यं अभिभुय्य लोकं अधिट्ठाय मनसा। ",
"mn106:3.8":	"विपुलेन हि मे महग्गतेन चेतसा विहरतो अभिभुय्य लोकं अधिट्ठाय मनसा ये पापका अकुसला मानसा अभिज्झापि ब्यापादापि सारम्भापि ते न भविस्सन्ति। ",
"mn106:3.9":	"तेसं पहाना अपरित्तञ्च मे चित्तं भविस्सति अप्पमाणं सुभावितन्’ति। ",
"mn106:3.10":	"तस्स एवंपटिपन्नस्स तब्बहुलविहारिनो आयतने चित्तं पसीदति। ",
"mn106:3.11":	"सम्पसादे सति एतरहि वा आनेञ्जं समापज्जति पञ्ञाय वा अधिमुच्चति। ",
"mn106:3.12":	"कायस्स भेदा परं मरणा, ठानमेतं विज्जति यं तंसंवत्तनिकं विञ्ञाणं अस्स आनेञ्जूपगं। ",
"mn106:3.13":	"अयं, भिक्खवे, पठमा आनेञ्जसप्पाया पटिपदा अक्खायति। ",
"mn106:4.1":	"पुन चपरं, भिक्खवे, अरियसावको इति पटिसञ्चिक्खति: ",
"mn106:4.2":	"‘ये च दिट्ठधम्मिका कामा, ये च सम्परायिका कामा; ",
"mn106:4.3":	"या च दिट्ठधम्मिका कामसञ्ञा, या च सम्परायिका कामसञ्ञा; ",
"mn106:4.4":	"यं किञ्चि रूपं सब्बं रूपं चत्तारि च महाभूतानि, चतुन्नञ्च महाभूतानं उपादायरूपन्’ति। ",
"mn106:4.5":	"तस्स एवंपटिपन्नस्स तब्बहुलविहारिनो आयतने चित्तं पसीदति। ",
"mn106:4.6":	"सम्पसादे सति एतरहि वा आनेञ्जं समापज्जति पञ्ञाय वा अधिमुच्चति। ",
"mn106:4.7":	"कायस्स भेदा परं मरणा, ठानमेतं विज्जति यं तंसंवत्तनिकं विञ्ञाणं अस्स आनेञ्जूपगं। ",
"mn106:4.8":	"अयं, भिक्खवे, दुतिया आनेञ्जसप्पाया पटिपदा अक्खायति। ",
"mn106:5.1":	"पुन चपरं, भिक्खवे, अरियसावको इति पटिसञ्चिक्खति: ",
"mn106:5.2":	"‘ये च दिट्ठधम्मिका कामा, ये च सम्परायिका कामा; ",
"mn106:5.3":	"या च दिट्ठधम्मिका कामसञ्ञा, या च सम्परायिका कामसञ्ञा; ",
"mn106:5.4":	"ये च दिट्ठधम्मिका रूपा, ये च सम्परायिका रूपा; ",
"mn106:5.5":	"या च दिट्ठधम्मिका रूपसञ्ञा, या च सम्परायिका रूपसञ्ञा—",
"mn106:5.6":	"उभयमेतं अनिच्चं। ",
"mn106:5.7":	"यदनिच्चं तं नालं अभिनन्दितुं, नालं अभिवदितुं, नालं अज्झोसितुन्’ति। ",
"mn106:5.8":	"तस्स एवंपटिपन्नस्स तब्बहुलविहारिनो आयतने चित्तं पसीदति। ",
"mn106:5.9":	"सम्पसादे सति एतरहि वा आनेञ्जं समापज्जति पञ्ञाय वा अधिमुच्चति। ",
"mn106:5.10":	"कायस्स भेदा परं मरणा, ठानमेतं विज्जति यं तंसंवत्तनिकं विञ्ञाणं अस्स आनेञ्जूपगं। ",
"mn106:5.11":	"अयं, भिक्खवे, ततिया आनेञ्जसप्पाया पटिपदा अक्खायति। ",
"mn106:6.1":	"पुन चपरं, भिक्खवे, अरियसावको इति पटिसञ्चिक्खति: ",
"mn106:6.2":	"‘ये च दिट्ठधम्मिका कामा, ये च सम्परायिका कामा; ",
"mn106:6.3":	"या च दिट्ठधम्मिका कामसञ्ञा, या च सम्परायिका कामसञ्ञा; ",
"mn106:6.4":	"ये च दिट्ठधम्मिका रूपा, ये च सम्परायिका रूपा; ",
"mn106:6.5":	"या च दिट्ठधम्मिका रूपसञ्ञा, या च सम्परायिका रूपसञ्ञा; ",
"mn106:6.6":	"या च आनेञ्जसञ्ञा—",
"mn106:6.7":	"सब्बा सञ्ञा। ",
"mn106:6.8":	"यत्थेता अपरिसेसा निरुज्झन्ति एतं सन्तं एतं पणीतं—",
"mn106:6.9":	"यदिदं आकिञ्चञ्ञायतनन्’ति। ",
"mn106:6.10":	"तस्स एवंपटिपन्नस्स तब्बहुलविहारिनो आयतने चित्तं पसीदति। ",
"mn106:6.11":	"सम्पसादे सति एतरहि वा आकिञ्चञ्ञायतनं समापज्जति पञ्ञाय वा अधिमुच्चति। ",
"mn106:6.12":	"कायस्स भेदा परं मरणा, ठानमेतं विज्जति यं तंसंवत्तनिकं विञ्ञाणं अस्स आकिञ्चञ्ञायतनूपगं। ",
"mn106:6.13":	"अयं, भिक्खवे, पठमा आकिञ्चञ्ञायतनसप्पाया पटिपदा अक्खायति। ",
"mn106:7.1":	"पुन चपरं, भिक्खवे, अरियसावको अरञ्ञगतो वा रुक्खमूलगतो वा सुञ्ञागारगतो वा इति पटिसञ्चिक्खति: ",
"mn106:7.2":	"‘सुञ्ञमिदं अत्तेन वा अत्तनियेन वा’ति। ",
"mn106:7.3":	"तस्स एवंपटिपन्नस्स तब्बहुलविहारिनो आयतने चित्तं पसीदति। ",
"mn106:7.4":	"सम्पसादे सति एतरहि वा आकिञ्चञ्ञायतनं समापज्जति पञ्ञाय वा अधिमुच्चति। ",
"mn106:7.5":	"कायस्स भेदा परं मरणा, ठानमेतं विज्जति यं तंसंवत्तनिकं विञ्ञाणं अस्स आकिञ्चञ्ञायतनूपगं। ",
"mn106:7.6":	"अयं, भिक्खवे, दुतिया आकिञ्चञ्ञायतनसप्पाया पटिपदा अक्खायति। ",
"mn106:8.1":	"पुन चपरं, भिक्खवे, अरियसावको इति पटिसञ्चिक्खति: ",
"mn106:8.2":	"‘नाहं क्वचनि कस्सचि किञ्चनतस्मिं, न च मम क्वचनि किस्मिञ्चि किञ्चनं नत्थी’ति। ",
"mn106:8.3":	"तस्स एवंपटिपन्नस्स तब्बहुलविहारिनो आयतने चित्तं पसीदति। ",
"mn106:8.4":	"सम्पसादे सति एतरहि वा आकिञ्चञ्ञायतनं समापज्जति पञ्ञाय वा अधिमुच्चति। ",
"mn106:8.5":	"कायस्स भेदा परं मरणा, ठानमेतं विज्जति यं तंसंवत्तनिकं विञ्ञाणं अस्स आकिञ्चञ्ञायतनूपगं। ",
"mn106:8.6":	"अयं, भिक्खवे, ततिया आकिञ्चञ्ञायतनसप्पाया पटिपदा अक्खायति। ",
"mn106:9.1":	"पुन चपरं, भिक्खवे, अरियसावको इति पटिसञ्चिक्खति: ",
"mn106:9.2":	"‘ये च दिट्ठधम्मिका कामा, ये च सम्परायिका कामा; ",
"mn106:9.3":	"या च दिट्ठधम्मिका कामसञ्ञा, या च सम्परायिका कामसञ्ञा; ",
"mn106:9.4":	"ये च दिट्ठधम्मिका रूपा, ये च सम्परायिका रूपा; ",
"mn106:9.5":	"या च दिट्ठधम्मिका रूपसञ्ञा, या च सम्परायिका रूपसञ्ञा; ",
"mn106:9.6":	"या च आनेञ्जसञ्ञा, या च आकिञ्चञ्ञायतनसञ्ञा—",
"mn106:9.7":	"सब्बा सञ्ञा। ",
"mn106:9.8":	"यत्थेता अपरिसेसा निरुज्झन्ति एतं सन्तं एतं पणीतं—",
"mn106:9.9":	"यदिदं नेवसञ्ञानासञ्ञायतनन्’ति। ",
"mn106:9.10":	"तस्स एवंपटिपन्नस्स तब्बहुलविहारिनो आयतने चित्तं पसीदति। ",
"mn106:9.11":	"सम्पसादे सति एतरहि वा नेवसञ्ञानासञ्ञायतनं समापज्जति पञ्ञाय वा अधिमुच्चति। ",
"mn106:9.12":	"कायस्स भेदा परं मरणा, ठानमेतं विज्जति यं तंसंवत्तनिकं विञ्ञाणं अस्स नेवसञ्ञानासञ्ञायतनूपगं। ",
"mn106:9.13":	"अयं, भिक्खवे, नेवसञ्ञानासञ्ञायतनसप्पाया पटिपदा अक्खायती”ति। ",
"mn106:10.1":	"एवं वुत्ते, आयस्मा आनन्दो भगवन्तं एतदवोच: ",
"mn106:10.2":	"“इध, भन्ते, भिक्खु एवं पटिपन्नो होति: ",
"mn106:10.3":	"‘नो चस्स, नो च मे सिया; न भविस्सति, न मे भविस्सति; यदत्थि यं, भूतं—तं पजहामी’ति। ",
"mn106:10.4":	"एवं उपेक्खं पटिलभति। ",
"mn106:10.5":	"परिनिब्बायेय्य नु खो सो, भन्ते, भिक्खु न वा परिनिब्बायेय्या”ति? ",
"mn106:10.6":	"“अपेत्थेकच्चो, आनन्द, भिक्खु परिनिब्बायेय्य, अपेत्थेकच्चो भिक्खु न परिनिब्बायेय्या”ति। ",
"mn106:10.7":	"“को नु खो, भन्ते, हेतु को पच्चयो येनपेत्थेकच्चो भिक्खु परिनिब्बायेय्य, अपेत्थेकच्चो भिक्खु न परिनिब्बायेय्या”ति? ",
"mn106:10.8":	"“इधानन्द, भिक्खु एवं पटिपन्नो होति: ",
"mn106:10.9":	"‘नो चस्स, नो च मे सिया; न भविस्सति, न मे भविस्सति; यदत्थि, यं भूतं—तं पजहामी’ति। ",
"mn106:10.10":	"एवं उपेक्खं पटिलभति। ",
"mn106:10.11":	"सो तं उपेक्खं अभिनन्दति, अभिवदति, अज्झोसाय तिट्ठति। ",
"mn106:10.12":	"तस्स तं उपेक्खं अभिनन्दतो अभिवदतो अज्झोसाय तिट्ठतो तन्निस्सितं होति विञ्ञाणं तदुपादानं। ",
"mn106:10.13":	"सौपादानो, आनन्द, भिक्खु न परिनिब्बायती”ति। ",
"mn106:11.1":	"“कहं पन सो, भन्ते, भिक्खु उपादियमानो उपादियती”ति? ",
"mn106:11.2":	"“नेवसञ्ञानासञ्ञायतनं, आनन्दा”ति। ",
"mn106:11.3":	"“उपादानसेट्ठं किर सो, भन्ते, भिक्खु उपादियमानो उपादियती”ति? ",
"mn106:11.4":	"“उपादानसेट्ठञ्हि सो, आनन्द, भिक्खु उपादियमानो उपादियति। ",
"mn106:11.5":	"उपादानसेट्ठञ्हेतं, आनन्द, यदिदं—",
"mn106:11.6":	"नेवसञ्ञानासञ्ञायतनं। ",
"mn106:12.1":	"इधानन्द, भिक्खु एवं पटिपन्नो होति: ",
"mn106:12.2":	"‘नो चस्स, नो च मे सिया; न भविस्सति, न मे भविस्सति; यदत्थि, यं भूतं—तं पजहामी’ति। ",
"mn106:12.3":	"एवं उपेक्खं पटिलभति। ",
"mn106:12.4":	"सो तं उपेक्खं नाभिनन्दति, नाभिवदति, न अज्झोसाय तिट्ठति। ",
"mn106:12.5":	"तस्स तं उपेक्खं अनभिनन्दतो अनभिवदतो अनज्झोसाय तिट्ठतो न तन्निस्सितं होति विञ्ञाणं न तदुपादानं। ",
"mn106:12.6":	"अनुपादानो, आनन्द, भिक्खु परिनिब्बायती”ति। ",
"mn106:13.1":	"“अच्छरियं, भन्ते, अब्भुतं, भन्ते। ",
"mn106:13.2":	"निस्साय निस्साय किर नो, भन्ते, भगवता ओघस्स नित्थरणा अक्खाता। ",
"mn106:13.3":	"कतमो पन, भन्ते, अरियो विमोक्खो”ति? ",
"mn106:13.4":	"“इधानन्द, भिक्खु अरियसावको इति पटिसञ्चिक्खति: ",
"mn106:13.5":	"‘ये च दिट्ठधम्मिका कामा, ये च सम्परायिका कामा; ",
"mn106:13.6":	"या च दिट्ठधम्मिका कामसञ्ञा, या च सम्परायिका कामसञ्ञा; ",
"mn106:13.7":	"ये च दिट्ठधम्मिका रूपा, ये च सम्परायिका रूपा; ",
"mn106:13.8":	"या च दिट्ठधम्मिका रूपसञ्ञा, या च सम्परायिका रूपसञ्ञा; ",
"mn106:13.9":	"या च आनेञ्जसञ्ञा, या च आकिञ्चञ्ञायतनसञ्ञा, या च नेवसञ्ञानासञ्ञायतनसञ्ञा—",
"mn106:13.10":	"एस सक्कायो यावता सक्कायो। ",
"mn106:13.11":	"एतं अमतं यदिदं अनुपादा चित्तस्स विमोक्खो। ",
"mn106:14.1":	"इति, खो, आनन्द, देसिता मया आनेञ्जसप्पाया पटिपदा, देसिता आकिञ्चञ्ञायतनसप्पाया पटिपदा, देसिता नेवसञ्ञानासञ्ञायतनसप्पाया पटिपदा, देसिता निस्साय निस्साय ओघस्स नित्थरणा, देसितो अरियो विमोक्खो। ",
"mn106:15.1":	"यं खो, आनन्द, सत्थारा करणीयं सावकानं हितेसिना अनुकम्पकेन अनुकम्पं उपादाय, कतं वो तं मया। ",
"mn106:15.2":	"एतानि, आनन्द, रुक्खमूलानि, एतानि सुञ्ञागारानि। झायथानन्द, मा पमादत्थ, मा पच्छा विप्पटिसारिनो अहुवत्थ। अयं वो अम्हाकं अनुसासनी’”ति। ",
"mn106:15.3":	"इदमवोच भगवा। ",
"mn106:15.4":	"अत्तमनो आयस्मा आनन्दो भगवतो भासितं अभिनन्दीति। ",
"mn106:15.5":	"आनेञ्जसप्पायसुत्तं निट्ठितं छट्ठं। "
}	
