{	
"mn33:0.1":	"मज्झिम निकाय ३३ ",
"mn33:0.2":	"महागोपालकसुत्त ",
"mn33:1.1":	"एवं मे सुतं—",
"mn33:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"mn33:1.3":	"तत्र खो भगवा भिक्खू आमन्तेसि: ",
"mn33:1.4":	"“भिक्खवो”ति। ",
"mn33:1.5":	"“भदन्ते”ति ते भिक्खू भगवतो पच्चस्सोसुं। ",
"mn33:1.6":	"भगवा एतदवोच: ",
"mn33:2.1":	"“एकादसहि, भिक्खवे, अङ्गेहि समन्नागतो गोपालको अभब्बो गोगणं परिहरितुं फातिं कातुं। ",
"mn33:2.2":	"कतमेहि एकादसहि? ",
"mn33:2.3":	"इध, भिक्खवे, गोपालको न रूपञ्ञू होति, न लक्खणकुसलो होति, न आसाटिकं हारेता होति, न वणं पटिच्छादेता होति, न धूमं कत्ता होति, न तित्थं जानाति, न पीतं जानाति, न वीथिं जानाति, न गोचरकुसलो होति अनवसेसदोही च होति। ये ते उसभा गोपितरो गोपरिणायका ते न अतिरेकपूजाय पूजेता होति। ",
"mn33:2.4":	"इमेहि खो, भिक्खवे, एकादसहि अङ्गेहि समन्नागतो गोपालको अभब्बो गोगणं परिहरितुं फातिं कातुं। ",
"mn33:3.1":	"एवमेव खो, भिक्खवे, एकादसहि धम्मेहि समन्नागतो भिक्खु अभब्बो इमस्मिं धम्मविनये वुद्धिं विरूळ्हिं वेपुल्लं आपज्जितुं। ",
"mn33:3.2":	"कतमेहि एकादसहि? ",
"mn33:3.3":	"इध, भिक्खवे, भिक्खु न रूपञ्ञू होति, न लक्खणकुसलो होति, न आसाटिकं हारेता होति, न वणं पटिच्छादेता होति, न धूमं कत्ता होति, न तित्थं जानाति, न पीतं जानाति, न वीथिं जानाति, न गोचरकुसलो होति, अनवसेसदोही च होति। ये ते भिक्खू थेरा रत्तञ्ञू चिरपब्बजिता सङ्घपितरो सङ्घपरिणायका ते न अतिरेकपूजाय पूजेता होति। ",
"mn33:4.1":	"कथञ्च, भिक्खवे, भिक्खु न रूपञ्ञू होति? ",
"mn33:4.2":	"इध, भिक्खवे, भिक्खु यं किञ्चि रूपं सब्बं रूपं ‘चत्तारि महाभूतानि, चतुन्नञ्च महाभूतानं उपादायरूपन्’ति यथाभूतं नप्पजानाति। ",
"mn33:4.3":	"एवं खो, भिक्खवे, भिक्खु न रूपञ्ञू होति। ",
"mn33:5.1":	"कथञ्च, भिक्खवे, भिक्खु न लक्खणकुसलो होति? ",
"mn33:5.2":	"इध, भिक्खवे, भिक्खु ‘कम्मलक्खणो बालो, कम्मलक्खणो पण्डितो’ति यथाभूतं नप्पजानाति। ",
"mn33:5.3":	"एवं खो, भिक्खवे, भिक्खु न लक्खणकुसलो होति। ",
"mn33:6.1":	"कथञ्च, भिक्खवे, भिक्खु न आसाटिकं हारेता होति? ",
"mn33:6.2":	"इध, भिक्खवे, भिक्खु उप्पन्नं कामवितक्कं अधिवासेति, नप्पजहति न विनोदेति न ब्यन्ती करोति न अनभावं गमेति। उप्पन्नं ब्यापादवितक्कं …पे… उप्पन्नं विहिंसावितक्कं …पे… उप्पन्नुप्पन्ने पापके अकुसले धम्मे अधिवासेति, नप्पजहति न विनोदेति न ब्यन्ती करोति न अनभावं गमेति। ",
"mn33:6.3":	"एवं खो, भिक्खवे, भिक्खु न आसाटिकं हारेता होति। ",
"mn33:7.1":	"कथञ्च, भिक्खवे, भिक्खु न वणं पटिच्छादेता होति? ",
"mn33:7.2":	"इध, भिक्खवे, भिक्खु चक्खुना रूपं दिस्वा निमित्तग्गाही होति अनुब्यञ्जनग्गाही। ",
"mn33:7.3":	"यत्वाधिकरणमेनं चक्खुन्द्रियं असंवुतं विहरन्तं अभिज्झादोमनस्सा पापका अकुसला धम्मा अन्वास्सवेय्युं, तस्स संवराय न पटिपज्जति, न रक्खति चक्खुन्द्रियं, चक्खुन्द्रिये न संवरं आपज्जति। ",
"mn33:7.4":	"सोतेन सद्दं सुत्वा …पे… ",
"mn33:7.5":	"घानेन गन्धं घायित्वा …पे… ",
"mn33:7.6":	"जिव्हाय रसं सायित्वा …पे… ",
"mn33:7.7":	"कायेन फोट्ठब्बं फुसित्वा …पे… ",
"mn33:7.8":	"मनसा धम्मं विञ्ञाय निमित्तग्गाही होति अनुब्यञ्जनग्गाही। ",
"mn33:7.9":	"यत्वाधिकरणमेनं मनिन्द्रियं असंवुतं विहरन्तं अभिज्झादोमनस्सा पापका अकुसला धम्मा अन्वास्सवेय्युं, तस्स संवराय न पटिपज्जति, न रक्खति मनिन्द्रियं, मनिन्द्रिये न संवरं आपज्जति। ",
"mn33:7.10":	"एवं खो, भिक्खवे, भिक्खु न वणं पटिच्छादेता होति। ",
"mn33:8.1":	"कथञ्च, भिक्खवे, भिक्खु न धूमं कत्ता होति? ",
"mn33:8.2":	"इध, भिक्खवे, भिक्खु यथासुतं यथापरियत्तं धम्मं न वित्थारेन परेसं देसेता होति। ",
"mn33:8.3":	"एवं खो, भिक्खवे, भिक्खु न धूमं कत्ता होति। ",
"mn33:9.1":	"कथञ्च, भिक्खवे, भिक्खु न तित्थं जानाति? ",
"mn33:9.2":	"इध, भिक्खवे, भिक्खु ये ते भिक्खू बहुस्सुता आगतागमा धम्मधरा विनयधरा मातिकाधरा, ते कालेन कालं उपसङ्कमित्वा न परिपुच्छति, न परिपञ्हति: ",
"mn33:9.3":	"‘इदं, भन्ते, कथं? ",
"mn33:9.4":	"इमस्स को अत्थो’ति? ",
"mn33:9.5":	"तस्स ते आयस्मन्तो अविवटञ्चेव न विवरन्ति, अनुत्तानीकतञ्च न उत्तानीकरोन्ति, अनेकविहितेसु च कङ्खाठानीयेसु धम्मेसु कङ्खं न पटिविनोदेन्ति। ",
"mn33:9.6":	"एवं खो, भिक्खवे, भिक्खु न तित्थं जानाति। ",
"mn33:10.1":	"कथञ्च, भिक्खवे, भिक्खु न पीतं जानाति? ",
"mn33:10.2":	"इध, भिक्खवे, भिक्खु तथागतप्पवेदिते धम्मविनये देसियमाने न लभति अत्थवेदं, न लभति धम्मवेदं, न लभति धम्मूपसंहितं पामोज्जं। ",
"mn33:10.3":	"एवं खो, भिक्खवे, भिक्खु न पीतं जानाति। ",
"mn33:11.1":	"कथञ्च, भिक्खवे, भिक्खु न वीथिं जानाति? ",
"mn33:11.2":	"इध, भिक्खवे, भिक्खु अरियं अट्ठङ्गिकं मग्गं यथाभूतं नप्पजानाति। ",
"mn33:11.3":	"एवं खो, भिक्खवे, भिक्खु न वीथिं जानाति। ",
"mn33:12.1":	"कथञ्च, भिक्खवे, भिक्खु न गोचरकुसलो होति? ",
"mn33:12.2":	"इध, भिक्खवे, भिक्खु चत्तारो सतिपट्ठाने यथाभूतं नप्पजानाति। ",
"mn33:12.3":	"एवं खो, भिक्खवे, भिक्खु न गोचरकुसलो होति। ",
"mn33:13.1":	"कथञ्च, भिक्खवे, भिक्खु अनवसेसदोही होति? ",
"mn33:13.2":	"इध, भिक्खवे, भिक्खुं सद्धा गहपतिका अभिहट्ठुं पवारेन्ति चीवरपिण्डपातसेनासनगिलानप्पच्चयभेसज्जपरिक्खारेहि, तत्र भिक्खु मत्तं न जानाति पटिग्गहणाय। ",
"mn33:13.3":	"एवं खो, भिक्खवे, भिक्खु अनवसेसदोही होति। ",
"mn33:14.1":	"कथञ्च, भिक्खवे, भिक्खु ये ते भिक्खू थेरा रत्तञ्ञू चिरपब्बजिता सङ्घपितरो सङ्घपरिणायका ते न अतिरेकपूजाय पूजेता होति? ",
"mn33:14.2":	"इध, भिक्खवे, भिक्खु ये ते भिक्खू थेरा रत्तञ्ञू चिरपब्बजिता सङ्घपितरो सङ्घपरिणायका, तेसु न मेत्तं कायकम्मं पच्चुपट्ठापेति आवि चेव रहो च; ",
"mn33:14.3":	"न मेत्तं वचीकम्मं पच्चुपट्ठापेति आवि चेव रहो च; ",
"mn33:14.4":	"न मेत्तं मनोकम्मं पच्चुपट्ठापेति आवि चेव रहो च। ",
"mn33:14.5":	"एवं खो, भिक्खवे, भिक्खु ये ते भिक्खू थेरा रत्तञ्ञू चिरपब्बजिता सङ्घपितरो सङ्घपरिणायका ते न अतिरेकपूजाय पूजेता होति। ",
"mn33:14.6":	"इमेहि खो, भिक्खवे, एकादसहि धम्मेहि समन्नागतो भिक्खु अभब्बो इमस्मिं धम्मविनये वुद्धिं विरूळ्हिं वेपुल्लं आपज्जितुं। ",
"mn33:15.1":	"एकादसहि, भिक्खवे, अङ्गेहि समन्नागतो गोपालको भब्बो गोगणं परिहरितुं फातिं कातुं। ",
"mn33:15.2":	"कतमेहि एकादसहि? ",
"mn33:15.3":	"इध, भिक्खवे, गोपालको रूपञ्ञू होति, लक्खणकुसलो होति, आसाटिकं हारेता होति, वणं पटिच्छादेता होति, धूमं कत्ता होति, तित्थं जानाति, पीतं जानाति, वीथिं जानाति, गोचरकुसलो होति, सावसेसदोही च होति। ये ते उसभा गोपितरो गोपरिणायका ते अतिरेकपूजाय पूजेता होति। ",
"mn33:15.4":	"इमेहि खो, भिक्खवे, एकादसहि अङ्गेहि समन्नागतो गोपालको भब्बो गोगणं परिहरितुं फातिं कातुं। ",
"mn33:16.1":	"एवमेव खो, भिक्खवे, एकादसहि धम्मेहि समन्नागतो भिक्खु भब्बो इमस्मिं धम्मविनये वुद्धिं विरूळ्हिं वेपुल्लं आपज्जितुं। ",
"mn33:16.2":	"कतमेहि एकादसहि? ",
"mn33:16.3":	"इध, भिक्खवे, भिक्खु रूपञ्ञू होति, लक्खणकुसलो होति, आसाटिकं हारेता होति, वणं पटिच्छादेता होति, धूमं कत्ता होति, तित्थं जानाति, पीतं जानाति, वीथिं जानाति, गोचरकुसलो होति, सावसेसदोही च होति। ये ते भिक्खू थेरा रत्तञ्ञू चिरपब्बजिता सङ्घपितरो सङ्घपरिणायका ते अतिरेकपूजाय पूजेता होति। ",
"mn33:17.1":	"कथञ्च, भिक्खवे, भिक्खु रूपञ्ञू होति? ",
"mn33:17.2":	"इध, भिक्खवे, भिक्खु यं किञ्चि रूपं सब्बं रूपं ‘चत्तारि महाभूतानि, चतुन्नञ्च महाभूतानं उपादायरूपन्’ति यथाभूतं पजानाति। ",
"mn33:17.3":	"एवं खो, भिक्खवे, भिक्खु रूपञ्ञू होति। ",
"mn33:18.1":	"कथञ्च, भिक्खवे, भिक्खु लक्खणकुसलो होति? ",
"mn33:18.2":	"इध, भिक्खवे, भिक्खु कम्मलक्खणो बालो, कम्मलक्खणो पण्डितोति यथाभूतं पजानाति। ",
"mn33:18.3":	"एवं खो, भिक्खवे, भिक्खु लक्खणकुसलो होति। ",
"mn33:19.1":	"कथञ्च, भिक्खवे, भिक्खु आसाटिकं हारेता होति? ",
"mn33:19.2":	"इध, भिक्खवे, भिक्खु उप्पन्नं कामवितक्कं नाधिवासेति, पजहति विनोदेति ब्यन्ती करोति अनभावं गमेति। उप्पन्नं ब्यापादवितक्कं …पे… उप्पन्नं विहिंसावितक्कं …पे… उप्पन्नुप्पन्ने पापके अकुसले धम्मे नाधिवासेति, पजहति विनोदेति ब्यन्ती करोति अनभावं गमेति। ",
"mn33:19.3":	"एवं खो, भिक्खवे, भिक्खु आसाटिकं हारेता होति। ",
"mn33:20.1":	"कथञ्च, भिक्खवे, भिक्खु वणं पटिच्छादेता होति? ",
"mn33:20.2":	"इध, भिक्खवे, भिक्खु चक्खुना रूपं दिस्वा न निमित्तग्गाही होति नानुब्यञ्जनग्गाही। ",
"mn33:20.3":	"यत्वाधिकरणमेनं चक्खुन्द्रियं असंवुतं विहरन्तं अभिज्झादोमनस्सा पापका अकुसला धम्मा अन्वास्सवेय्युं तस्स संवराय पटिपज्जति, रक्खति चक्खुन्द्रियं, चक्खुन्द्रिये संवरं आपज्जति। ",
"mn33:20.4":	"सोतेन सद्दं सुत्वा …पे… ",
"mn33:20.5":	"घानेन गन्धं घायित्वा …पे… ",
"mn33:20.6":	"जिव्हाय रसं सायित्वा …पे… ",
"mn33:20.7":	"कायेन फोट्ठब्बं फुसित्वा …पे… ",
"mn33:20.8":	"मनसा धम्मं विञ्ञाय न निमित्तग्गाही होति नानुब्यञ्जनग्गाही। ",
"mn33:20.9":	"यत्वाधिकरणमेनं मनिन्द्रियं असंवुतं विहरन्तं अभिज्झादोमनस्सा पापका अकुसला धम्मा अन्वास्सवेय्युं तस्स संवराय पटिपज्जति, रक्खति मनिन्द्रियं, मनिन्द्रिये संवरं आपज्जति। ",
"mn33:20.10":	"एवं खो, भिक्खवे, भिक्खु वणं पटिच्छादेता होति। ",
"mn33:21.1":	"कथञ्च, भिक्खवे, भिक्खु धूमं कत्ता होति? ",
"mn33:21.2":	"इध, भिक्खवे, भिक्खु यथासुतं यथापरियत्तं धम्मं वित्थारेन परेसं देसेता होति। ",
"mn33:21.3":	"एवं खो, भिक्खवे, भिक्खु धूमं कत्ता होति। ",
"mn33:22.1":	"कथञ्च, भिक्खवे, भिक्खु तित्थं जानाति? ",
"mn33:22.2":	"इध, भिक्खवे, भिक्खु ये ते भिक्खू बहुस्सुता आगतागमा धम्मधरा विनयधरा मातिकाधरा ते कालेन कालं उपसङ्कमित्वा परिपुच्छति, परिपञ्हति: ",
"mn33:22.3":	"‘इदं, भन्ते, कथं? ",
"mn33:22.4":	"इमस्स को अत्थो’ति? ",
"mn33:22.5":	"तस्स ते आयस्मन्तो अविवटञ्चेव विवरन्ति, अनुत्तानीकतञ्च उत्तानीकरोन्ति, अनेकविहितेसु च कङ्खाठानीयेसु धम्मेसु कङ्खं पटिविनोदेन्ति। ",
"mn33:22.6":	"एवं खो, भिक्खवे, भिक्खु तित्थं जानाति। ",
"mn33:23.1":	"कथञ्च भिक्खवे, भिक्खु पीतं जानाति? ",
"mn33:23.2":	"इध, भिक्खवे, भिक्खु तथागतप्पवेदिते धम्मविनये देसियमाने लभति अत्थवेदं, लभति धम्मवेदं, लभति धम्मूपसंहितं पामोज्जं। ",
"mn33:23.3":	"एवं खो, भिक्खवे, भिक्खु पीतं जानाति। ",
"mn33:24.1":	"कथञ्च, भिक्खवे, भिक्खु वीथिं जानाति? ",
"mn33:24.2":	"इध, भिक्खवे, भिक्खु अरियं अट्ठङ्गिकं मग्गं यथाभूतं पजानाति। ",
"mn33:24.3":	"एवं खो, भिक्खवे, भिक्खु वीथिं जानाति। ",
"mn33:25.1":	"कथञ्च, भिक्खवे, भिक्खु गोचरकुसलो होति? ",
"mn33:25.2":	"इध, भिक्खवे, भिक्खु चत्तारो सतिपट्ठाने यथाभूतं पजानाति। ",
"mn33:25.3":	"एवं खो, भिक्खवे, भिक्खु गोचरकुसलो होति। ",
"mn33:26.1":	"कथञ्च, भिक्खवे, भिक्खु सावसेसदोही होति? ",
"mn33:26.2":	"इध, भिक्खवे, भिक्खुं सद्धा गहपतिका अभिहट्ठुं पवारेन्ति चीवरपिण्डपातसेनासनगिलानप्पच्चयभेसज्जपरिक्खारेहि। ",
"mn33:26.3":	"तत्र भिक्खु मत्तं जानाति पटिग्गहणाय। ",
"mn33:26.4":	"एवं खो, भिक्खवे, भिक्खु सावसेसदोही होति। ",
"mn33:27.1":	"कथञ्च, भिक्खवे, भिक्खु ये ते भिक्खू थेरा रत्तञ्ञू चिरपब्बजिता सङ्घपितरो सङ्घपरिणायका, ते अतिरेकपूजाय पूजेता होति? ",
"mn33:27.2":	"इध, भिक्खवे, भिक्खु ये ते भिक्खू थेरा रत्तञ्ञू चिरपब्बजिता सङ्घपितरो सङ्घपरिणायका तेसु मेत्तं कायकम्मं पच्चुपट्ठापेति आवि चेव रहो च; ",
"mn33:27.3":	"मेत्तं वचीकम्मं पच्चुपट्ठापेति आवि चेव रहो च; ",
"mn33:27.4":	"मेत्तं मनोकम्मं पच्चुपट्ठापेति आवि चेव रहो च। ",
"mn33:27.5":	"एवं खो, भिक्खवे, भिक्खु ये ते भिक्खू थेरा रत्तञ्ञू चिरपब्बजिता सङ्घपितरो सङ्घपरिणायका ते अतिरेकपूजाय पूजेता होति। ",
"mn33:27.6":	"इमेहि खो, भिक्खवे, एकादसहि धम्मेहि समन्नागतो भिक्खु भब्बो इमस्मिं धम्मविनये वुद्धिं विरूळ्हिं वेपुल्लं आपज्जितुन्”ति। ",
"mn33:27.7":	"इदमवोच भगवा। ",
"mn33:27.8":	"अत्तमना ते भिक्खू भगवतो भासितं अभिनन्दुन्ति। ",
"mn33:27.9":	"महागोपालकसुत्तं निट्ठितं ततियं। "
}	
