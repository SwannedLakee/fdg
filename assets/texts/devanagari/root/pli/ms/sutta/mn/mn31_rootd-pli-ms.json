{	
"mn31:0.1":	"मज्झिम निकाय ३१ ",
"mn31:0.2":	"चूळगोसिङ्गसुत्त ",
"mn31:1.1":	"एवं मे सुतं—",
"mn31:1.2":	"एकं समयं भगवा नातिके विहरति गिञ्जकावसथे। ",
"mn31:2.1":	"तेन खो पन समयेन आयस्मा च अनुरुद्धो आयस्मा च नन्दियो आयस्मा च किमिलो गोसिङ्गसालवनदाये विहरन्ति। ",
"mn31:3.1":	"अथ खो भगवा सायन्हसमयं पटिसल्लाना वुट्ठितो येन गोसिङ्गसालवनदायो तेनुपसङ्कमि। ",
"mn31:3.2":	"अद्दसा खो दायपालो भगवन्तं दूरतोव आगच्छन्तं। ",
"mn31:3.3":	"दिस्वान भगवन्तं एतदवोच: ",
"mn31:3.4":	"“मा, समण, एतं दायं पाविसि। ",
"mn31:3.5":	"सन्तेत्थ तयो कुलपुत्ता अत्तकामरूपा विहरन्ति। ",
"mn31:3.6":	"मा तेसं अफासुमकासी”ति। ",
"mn31:4.1":	"अस्सोसि खो आयस्मा अनुरुद्धो दायपालस्स भगवता सद्धिं मन्तयमानस्स। ",
"mn31:4.2":	"सुत्वान दायपालं एतदवोच: ",
"mn31:4.3":	"“मा, आवुसो दायपाल, भगवन्तं वारेसि। ",
"mn31:4.4":	"सत्था नो भगवा अनुप्पत्तो”ति। ",
"mn31:4.5":	"अथ खो आयस्मा अनुरुद्धो येनायस्मा च नन्दियो आयस्मा च किमिलो तेनुपसङ्कमि; उपसङ्कमित्वा आयस्मन्तञ्च नन्दियं आयस्मन्तञ्च किमिलं एतदवोच: ",
"mn31:4.6":	"“अभिक्कमथायस्मन्तो, अभिक्कमथायस्मन्तो, सत्था नो भगवा अनुप्पत्तो”ति। ",
"mn31:5.1":	"अथ खो आयस्मा च अनुरुद्धो आयस्मा च नन्दियो आयस्मा च किमिलो भगवन्तं पच्चुग्गन्त्वा—",
"mn31:5.2":	"एको भगवतो पत्तचीवरं पटिग्गहेसि, एको आसनं पञ्ञपेसि, एको पादोदकं उपट्ठापेसि। ",
"mn31:5.3":	"निसीदि भगवा पञ्ञत्ते आसने। ",
"mn31:5.4":	"निसज्ज खो भगवा पादे पक्खालेसि। ",
"mn31:5.5":	"तेपि खो आयस्मन्तो भगवन्तं अभिवादेत्वा एकमन्तं निसीदिंसु। ",
"mn31:5.6":	"एकमन्तं निसिन्नं खो आयस्मन्तं अनुरुद्धं भगवा एतदवोच: ",
"mn31:5.7":	"“कच्चि वो, अनुरुद्धा, खमनीयं, कच्चि यापनीयं, कच्चि पिण्डकेन न किलमथा”ति? ",
"mn31:5.8":	"“खमनीयं, भगवा, यापनीयं, भगवा; न च मयं, भन्ते, पिण्डकेन किलमामा”ति। ",
"mn31:6.1":	"“कच्चि पन वो, अनुरुद्धा, समग्गा सम्मोदमाना अविवदमाना खीरोदकीभूता अञ्ञमञ्ञं पियचक्खूहि सम्पस्सन्ता विहरथा”ति? ",
"mn31:6.2":	"“तग्घ मयं, भन्ते, समग्गा सम्मोदमाना अविवदमाना खीरोदकीभूता अञ्ञमञ्ञं पियचक्खूहि सम्पस्सन्ता विहरामा”ति। ",
"mn31:6.3":	"“यथा कथं पन तुम्हे, अनुरुद्धा, समग्गा सम्मोदमाना अविवदमाना खीरोदकीभूता अञ्ञमञ्ञं पियचक्खूहि सम्पस्सन्ता विहरथा”ति? ",
"mn31:7.1":	"“इध मय्हं, भन्ते, एवं होति: ",
"mn31:7.2":	"‘लाभा वत मे, सुलद्धं वत मे, ",
"mn31:7.3":	"योहं एवरूपेहि सब्रह्मचारीहि सद्धिं विहरामी’ति। ",
"mn31:7.4":	"तस्स मय्हं, भन्ते, इमेसु आयस्मन्तेसु मेत्तं कायकम्मं पच्चुपट्ठितं आवि चेव रहो च; ",
"mn31:7.5":	"मेत्तं वचीकम्मं पच्चुपट्ठितं आवि चेव रहो च; ",
"mn31:7.6":	"मेत्तं मनोकम्मं पच्चुपट्ठितं आवि चेव रहो च। ",
"mn31:7.7":	"तस्स मय्हं, भन्ते, एवं होति: ",
"mn31:7.8":	"‘यन्नूनाहं सकं चित्तं निक्खिपित्वा इमेसंयेव आयस्मन्तानं चित्तस्स वसेन वत्तेय्यन्’ति। ",
"mn31:7.9":	"सो खो अहं, भन्ते, सकं चित्तं निक्खिपित्वा इमेसंयेव आयस्मन्तानं चित्तस्स वसेन वत्तामि। ",
"mn31:7.10":	"नाना हि खो नो, भन्ते, काया एकञ्च पन मञ्ञे चित्तन्”ति। ",
"mn31:7.11":	"आयस्मापि खो नन्दियो …पे… ",
"mn31:7.12":	"आयस्मापि खो किमिलो भगवन्तं एतदवोच: ",
"mn31:7.13":	"“मय्हम्पि, भन्ते, एवं होति: ",
"mn31:7.14":	"‘लाभा वत मे, सुलद्धं वत मे, ",
"mn31:7.15":	"योहं एवरूपेहि सब्रह्मचारीहि सद्धिं विहरामी’ति। ",
"mn31:7.16":	"तस्स मय्हं, भन्ते, इमेसु आयस्मन्तेसु मेत्तं कायकम्मं पच्चुपट्ठितं आवि चेव रहो च, ",
"mn31:7.17":	"मेत्तं वचीकम्मं पच्चुपट्ठितं आवि चेव रहो च, ",
"mn31:7.18":	"मेत्तं मनोकम्मं पच्चुपट्ठितं आवि चेव रहो च। ",
"mn31:7.19":	"तस्स मय्हं, भन्ते, एवं होति: ",
"mn31:7.20":	"‘यन्नूनाहं सकं चित्तं निक्खिपित्वा इमेसंयेव आयस्मन्तानं चित्तस्स वसेन वत्तेय्यन्’ति। ",
"mn31:7.21":	"सो खो अहं, भन्ते, सकं चित्तं निक्खिपित्वा इमेसंयेव आयस्मन्तानं चित्तस्स वसेन वत्तामि। ",
"mn31:7.22":	"नाना हि खो नो, भन्ते, काया एकञ्च पन मञ्ञे चित्तन्”ति। ",
"mn31:7.23":	"“एवं खो मयं, भन्ते, समग्गा सम्मोदमाना अविवदमाना खीरोदकीभूता अञ्ञमञ्ञं पियचक्खूहि सम्पस्सन्ता विहरामा”ति। ",
"mn31:8.1":	"“साधु साधु, अनुरुद्धा। ",
"mn31:8.2":	"कच्चि पन वो, अनुरुद्धा, अप्पमत्ता आतापिनो पहितत्ता विहरथा”ति? ",
"mn31:9.1":	"“तग्घ मयं, भन्ते, अप्पमत्ता आतापिनो पहितत्ता विहरामा”ति। ",
"mn31:9.2":	"“यथा कथं पन तुम्हे, अनुरुद्धा, अप्पमत्ता आतापिनो पहितत्ता विहरथा”ति? ",
"mn31:9.3":	"“इध, भन्ते, अम्हाकं यो पठमं गामतो पिण्डाय पटिक्कमति सो आसनानि पञ्ञपेति, पानीयं परिभोजनीयं उपट्ठापेति, अवक्कारपातिं उपट्ठापेति। ",
"mn31:9.4":	"यो पच्छा गामतो पिण्डाय पटिक्कमति, सचे होति भुत्तावसेसो सचे आकङ्खति भुञ्जति, नो चे आकङ्खति अप्पहरिते वा छड्डेति, अप्पाणके वा उदके ओपिलापेति। ",
"mn31:9.5":	"सो आसनानि पटिसामेति, पानीयं परिभोजनीयं पटिसामेति, अवक्कारपातिं पटिसामेति, भत्तग्गं सम्मज्जति। ",
"mn31:9.6":	"यो पस्सति पानीयघटं वा परिभोजनीयघटं वा वच्चघटं वा रित्तं तुच्छं सो उपट्ठापेति। ",
"mn31:9.7":	"सचस्स होति अविसय्हं, हत्थविकारेन दुतियं आमन्तेत्वा हत्थविलङ्घकेन उपट्ठापेम, न त्वेव मयं, भन्ते, तप्पच्चया वाचं भिन्दाम। ",
"mn31:9.8":	"पञ्चाहिकं खो पन मयं, भन्ते, सब्बरत्तिकं धम्मिया कथाय सन्निसीदाम। ",
"mn31:9.9":	"एवं खो मयं, भन्ते, अप्पमत्ता आतापिनो पहितत्ता विहरामा”ति। ",
"mn31:10.1":	"“साधु साधु, अनुरुद्धा। ",
"mn31:10.2":	"अत्थि पन वो, अनुरुद्धा, एवं अप्पमत्तानं आतापीनं पहितत्तानं विहरन्तानं उत्तरि मनुस्सधम्मा अलमरियञाणदस्सनविसेसो अधिगतो फासुविहारो”ति? ",
"mn31:10.3":	"“किञ्हि नो सिया, भन्ते। ",
"mn31:10.4":	"इध मयं, भन्ते, यावदेव आकङ्खाम विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहराम। ",
"mn31:10.5":	"अयं खो नो, भन्ते, अम्हाकं अप्पमत्तानं आतापीनं पहितत्तानं विहरन्तानं उत्तरि मनुस्सधम्मा अलमरियञाणदस्सनविसेसो अधिगतो फासुविहारो”ति। ",
"mn31:11-13.1":	"“साधु साधु, अनुरुद्धा। ",
"mn31:11-13.2":	"एतस्स पन वो, अनुरुद्धा, विहारस्स समतिक्कमाय एतस्स विहारस्स पटिप्पस्सद्धिया अत्थञ्ञो उत्तरि मनुस्सधम्मा अलमरियञाणदस्सनविसेसो अधिगतो फासुविहारो”ति? ",
"mn31:11-13.3":	"“किञ्हि नो सिया, भन्ते। ",
"mn31:11-13.4":	"इध मयं, भन्ते, यावदेव आकङ्खाम वितक्कविचारानं वूपसमा अज्झत्तं सम्पसादनं चेतसो एकोदिभावं अवितक्कं अविचारं समाधिजं पीतिसुखं दुतियं झानं उपसम्पज्ज विहराम। ",
"mn31:11-13.5":	"एतस्स, भन्ते, विहारस्स समतिक्कमाय एतस्स विहारस्स पटिप्पस्सद्धिया अयमञ्ञो उत्तरि मनुस्सधम्मा अलमरियञाणदस्सनविसेसो अधिगतो फासुविहारो”ति। ",
"mn31:14.1":	"“साधु साधु, अनुरुद्धा। ",
"mn31:14.2":	"एतस्स पन वो, अनुरुद्धा, विहारस्स समतिक्कमाय एतस्स विहारस्स पटिप्पस्सद्धिया अत्थञ्ञो उत्तरि मनुस्सधम्मा अलमरियञाणदस्सनविसेसो अधिगतो फासुविहारो”ति? ",
"mn31:14.3":	"“किञ्हि नो सिया, भन्ते। ",
"mn31:14.4":	"इध मयं, भन्ते, यावदेव आकङ्खाम पीतिया च विरागा उपेक्खका च विहराम, सता च सम्पजाना, सुखञ्च कायेन पटिसंवेदेम, यं तं अरिया आचिक्खन्ति: ‘उपेक्खको सतिमा सुखविहारी’ति ततियं झानं उपसम्पज्ज विहराम। ",
"mn31:14.5":	"एतस्स, भन्ते, विहारस्स समतिक्कमाय एतस्स विहारस्स पटिप्पस्सद्धिया अयमञ्ञो उत्तरि मनुस्सधम्मा अलमरियञाणदस्सनविसेसो अधिगतो फासुविहारो”ति। ",
"mn31:15.1":	"“साधु साधु, अनुरुद्धा। ",
"mn31:15.2":	"एतस्स पन वो, अनुरुद्धा, विहारस्स समतिक्कमाय एतस्स विहारस्स पटिप्पस्सद्धिया अत्थञ्ञो उत्तरि मनुस्सधम्मा अलमरियञाणदस्सनविसेसो अधिगतो फासुविहारो”ति? ",
"mn31:15.3":	"“किञ्हि नो सिया, भन्ते। ",
"mn31:15.4":	"इध मयं, भन्ते, यावदेव आकङ्खाम सुखस्स च पहाना दुक्खस्स च पहाना, पुब्बेव सोमनस्सदोमनस्सानं अत्थङ्गमा, अदुक्खमसुखं उपेक्खासतिपारिसुद्धिं चतुत्थं झानं उपसम्पज्ज विहराम। ",
"mn31:15.5":	"एतस्स, भन्ते, विहारस्स समतिक्कमाय एतस्स विहारस्स पटिप्पस्सद्धिया अयमञ्ञो उत्तरि मनुस्सधम्मा अलमरियञाणदस्सनविसेसो अधिगतो फासुविहारो”ति। ",
"mn31:16.1":	"“साधु साधु, अनुरुद्धा। ",
"mn31:16.2":	"एतस्स पन वो, अनुरुद्धा, विहारस्स समतिक्कमाय एतस्स विहारस्स पटिप्पस्सद्धिया अत्थञ्ञो उत्तरि मनुस्सधम्मा अलमरियञाणदस्सनविसेसो अधिगतो फासुविहारो”ति? ",
"mn31:16.3":	"“किञ्हि नो सिया, भन्ते। ",
"mn31:16.4":	"इध मयं, भन्ते, यावदेव आकङ्खाम सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा ‘अनन्तो आकासो’ति आकासानञ्चायतनं उपसम्पज्ज विहराम। ",
"mn31:16.5":	"एतस्स, भन्ते, विहारस्स समतिक्कमाय एतस्स विहारस्स पटिप्पस्सद्धिया अयमञ्ञो उत्तरि मनुस्सधम्मा अलमरियञाणदस्सनविसेसो अधिगतो फासुविहारो”ति। ",
"mn31:17.1":	"“साधु साधु, अनुरुद्धा। ",
"mn31:17.2":	"एतस्स पन वो, अनुरुद्धा, विहारस्स समतिक्कमाय एतस्स विहारस्स पटिप्पस्सद्धिया अत्थञ्ञो उत्तरि मनुस्सधम्मा अलमरियञाणदस्सनविसेसो अधिगतो फासुविहारो”ति? ",
"mn31:17.3":	"“किञ्हि नो सिया, भन्ते। ",
"mn31:17.4":	"इध मयं, भन्ते, यावदेव आकङ्खाम सब्बसो आकासानञ्चायतनं समतिक्कम्म ‘अनन्तं विञ्ञाणन्’ति विञ्ञाणञ्चायतनं उपसम्पज्ज विहराम …पे… ",
"mn31:17.5":	"सब्बसो विञ्ञाणञ्चायतनं समतिक्कम्म ‘नत्थि किञ्ची’ति आकिञ्चञ्ञायतनं उपसम्पज्ज विहराम …पे… ",
"mn31:17.6":	"सब्बसो आकिञ्चञ्ञायतनं समतिक्कम्म नेवसञ्ञानासञ्ञायतनं उपसम्पज्ज विहराम। ",
"mn31:17.7":	"एतस्स, भन्ते, विहारस्स समतिक्कमाय एतस्स विहारस्स पटिप्पस्सद्धिया अयमञ्ञो उत्तरि मनुस्सधम्मा अलमरियञाणदस्सनविसेसो अधिगतो फासुविहारो”ति। ",
"mn31:18.1":	"“साधु साधु, अनुरुद्धा। ",
"mn31:18.2":	"एतस्स पन वो, अनुरुद्धा, विहारस्स समतिक्कमाय एतस्स विहारस्स पटिप्पस्सद्धिया अत्थञ्ञो उत्तरि मनुस्सधम्मा अलमरियञाणदस्सनविसेसो अधिगतो फासुविहारो”ति? ",
"mn31:18.3":	"“किञ्हि नो सिया, भन्ते। ",
"mn31:18.4":	"इध मयं, भन्ते, यावदेव आकङ्खाम सब्बसो नेवसञ्ञानासञ्ञायतनं समतिक्कम्म सञ्ञावेदयितनिरोधं उपसम्पज्ज विहराम, पञ्ञाय च नो दिस्वा आसवा परिक्खीणा। ",
"mn31:18.5":	"एतस्स, भन्ते, विहारस्स समतिक्कमाय एतस्स विहारस्स पटिप्पस्सद्धिया अयमञ्ञो उत्तरि मनुस्सधम्मा अलमरियञाणदस्सनविसेसो अधिगतो फासुविहारो। ",
"mn31:18.6":	"इमम्हा च मयं, भन्ते, फासुविहारा अञ्ञं फासुविहारं उत्तरितरं वा पणीततरं वा न समनुपस्सामा”ति। ",
"mn31:18.7":	"“साधु साधु, अनुरुद्धा। ",
"mn31:18.8":	"इमम्हा फासुविहारा उत्तरितरो वा पणीततरो वा फासुविहारो नत्थी”ति। ",
"mn31:19.1":	"अथ खो भगवा आयस्मन्तञ्च अनुरुद्धं आयस्मन्तञ्च नन्दियं आयस्मन्तञ्च किमिलं धम्मिया कथाय सन्दस्सेत्वा समादपेत्वा समुत्तेजेत्वा सम्पहंसेत्वा उट्ठायासना पक्कामि। ",
"mn31:20.1":	"अथ खो आयस्मा च अनुरुद्धो आयस्मा च नन्दियो आयस्मा च किमिलो भगवन्तं अनुसंयायित्वा ततो पटिनिवत्तित्वा आयस्मा च नन्दियो आयस्मा च किमिलो आयस्मन्तं अनुरुद्धं एतदवोचुं: ",
"mn31:20.2":	"“किं नु खो मयं आयस्मतो अनुरुद्धस्स एवमारोचिम्ह: ",
"mn31:20.3":	"‘इमासञ्च इमासञ्च विहारसमापत्तीनं मयं लाभिनो’ति, यं नो आयस्मा अनुरुद्धो भगवतो सम्मुखा याव आसवानं खया पकासेती”ति? ",
"mn31:20.4":	"“न खो मे आयस्मन्तो एवमारोचेसुं: ",
"mn31:20.5":	"‘इमासञ्च इमासञ्च विहारसमापत्तीनं मयं लाभिनो’ति, अपि च मे आयस्मन्तानं चेतसा चेतो परिच्च विदितो: ",
"mn31:20.6":	"‘इमासञ्च इमासञ्च विहारसमापत्तीनं इमे आयस्मन्तो लाभिनो’ति। ",
"mn31:20.7":	"देवतापि मे एतमत्थं आरोचेसुं: ",
"mn31:20.8":	"‘इमासञ्च इमासञ्च विहारसमापत्तीनं इमे आयस्मन्तो लाभिनो’ति। ",
"mn31:20.9":	"तमेनं भगवता पञ्हाभिपुट्ठेन ब्याकतन्”ति। ",
"mn31:21.1":	"अथ खो दीघो परजनो यक्खो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं अट्ठासि। एकमन्तं ठितो खो दीघो परजनो यक्खो भगवन्तं एतदवोच: ",
"mn31:21.2":	"“लाभा वत, भन्ते, वज्जीनं, सुलद्धलाभा वज्जिपजाय, ",
"mn31:21.3":	"यत्थ तथागतो विहरति अरहं सम्मासम्बुद्धो, इमे च तयो कुलपुत्ता—",
"mn31:21.4":	"आयस्मा च अनुरुद्धो, आयस्मा च नन्दियो, आयस्मा च किमिलो”ति। ",
"mn31:21.5":	"दीघस्स परजनस्स यक्खस्स सद्दं सुत्वा भुम्मा देवा सद्दमनुस्सावेसुं: ",
"mn31:21.6":	"“लाभा वत, भो, वज्जीनं, सुलद्धलाभा वज्जिपजाय, ",
"mn31:21.7":	"यत्थ तथागतो विहरति अरहं सम्मासम्बुद्धो, इमे च तयो कुलपुत्ता—",
"mn31:21.8":	"आयस्मा च अनुरुद्धो, आयस्मा च नन्दियो, आयस्मा च किमिलो”ति। ",
"mn31:21.9":	"भुम्मानं देवानं सद्दं सुत्वा चातुमहाराजिका देवा …पे… ",
"mn31:21.10":	"तावतिंसा देवा …पे… ",
"mn31:21.11":	"यामा देवा …पे… ",
"mn31:21.12":	"तुसिता देवा …पे… ",
"mn31:21.13":	"निम्मानरती देवा …पे… ",
"mn31:21.14":	"परनिम्मितवसवत्ती देवा …पे… ",
"mn31:21.15":	"ब्रह्मकायिका देवा सद्दमनुस्सावेसुं: ",
"mn31:21.16":	"“लाभा वत, भो, वज्जीनं, सुलद्धलाभा वज्जिपजाय, ",
"mn31:21.17":	"यत्थ तथागतो विहरति अरहं सम्मासम्बुद्धो, इमे च तयो कुलपुत्ता—",
"mn31:21.18":	"आयस्मा च अनुरुद्धो, आयस्मा च नन्दियो, आयस्मा च किमिलो”ति। ",
"mn31:21.19":	"इतिह ते आयस्मन्तो तेन खणेन तेन लयेन तेन मुहुत्तेन याव ब्रह्मलोका विदिता अहेसुं। ",
"mn31:22.1":	"“एवमेतं, दीघ, एवमेतं, दीघ। ",
"mn31:22.2":	"यस्मापि, दीघ, कुला एते तयो कुलपुत्ता अगारस्मा अनगारियं पब्बजिता, तञ्चेपि कुलं एते तयो कुलपुत्ते पसन्नचित्तं अनुस्सरेय्य, तस्सपास्स कुलस्स दीघरत्तं हिताय सुखाय। ",
"mn31:22.3":	"यस्मापि, दीघ, कुलपरिवट्टा एते तयो कुलपुत्ता अगारस्मा अनगारियं पब्बजिता, सो चेपि कुलपरिवट्टो एते तयो कुलपुत्ते पसन्नचित्तो अनुस्सरेय्य, तस्सपास्स कुलपरिवट्टस्स दीघरत्तं हिताय सुखाय। ",
"mn31:22.4":	"यस्मापि, दीघ, गामा एते तयो कुलपुत्ता अगारस्मा अनगारियं पब्बजिता, सो चेपि गामो एते तयो कुलपुत्ते पसन्नचित्तो अनुस्सरेय्य, तस्सपास्स गामस्स दीघरत्तं हिताय सुखाय। ",
"mn31:22.5":	"यस्मापि, दीघ, निगमा एते तयो कुलपुत्ता अगारस्मा अनगारियं पब्बजिता, सो चेपि निगमो एते तयो कुलपुत्ते पसन्नचित्तो अनुस्सरेय्य, तस्सपास्स निगमस्स दीघरत्तं हिताय सुखाय। ",
"mn31:22.6":	"यस्मापि, दीघ, नगरा एते तयो कुलपुत्ता अगारस्मा अनगारियं पब्बजिता, तञ्चेपि नगरं एते तयो कुलपुत्ते पसन्नचित्तं अनुस्सरेय्य, तस्सपास्स नगरस्स दीघरत्तं हिताय सुखाय। ",
"mn31:22.7":	"यस्मापि, दीघ, जनपदा एते तयो कुलपुत्ता अगारस्मा अनगारियं पब्बजिता, सो चेपि जनपदो एते तयो कुलपुत्ते पसन्नचित्तो अनुस्सरेय्य, तस्सपास्स जनपदस्स दीघरत्तं हिताय सुखाय। ",
"mn31:22.8":	"सब्बे चेपि, दीघ, खत्तिया एते तयो कुलपुत्ते पसन्नचित्ता अनुस्सरेय्युं, सब्बेसानम्पास्स खत्तियानं दीघरत्तं हिताय सुखाय। ",
"mn31:22.9":	"सब्बे चेपि, दीघ, ब्राह्मणा …पे… ",
"mn31:22.10":	"सब्बे चेपि, दीघ, वेस्सा …पे… ",
"mn31:22.11":	"सब्बे चेपि, दीघ, सुद्दा एते तयो कुलपुत्ते पसन्नचित्ता अनुस्सरेय्युं, सब्बेसानम्पास्स सुद्दानं दीघरत्तं हिताय सुखाय। ",
"mn31:22.12":	"सदेवको चेपि, दीघ, लोको समारको सब्रह्मको सस्समणब्राह्मणी पजा सदेवमनुस्सा एते तयो कुलपुत्ते पसन्नचित्ता अनुस्सरेय्य, सदेवकस्सपास्स लोकस्स समारकस्स सब्रह्मकस्स सस्समणब्राह्मणिया पजाय सदेवमनुस्साय दीघरत्तं हिताय सुखाय। ",
"mn31:22.13":	"पस्स, दीघ, याव एते तयो कुलपुत्ता बहुजनहिताय पटिपन्ना बहुजनसुखाय लोकानुकम्पाय, अत्थाय हिताय सुखाय देवमनुस्सानन्”ति। ",
"mn31:22.14":	"इदमवोच भगवा। ",
"mn31:22.15":	"अत्तमनो दीघो परजनो यक्खो भगवतो भासितं अभिनन्दीति। ",
"mn31:22.16":	"चूळगोसिङ्गसुत्तं निट्ठितं पठमं। "
}	
