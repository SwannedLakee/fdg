{	
"mn137:0.1":	"मज्झिम निकाय १३७ ",
"mn137:0.2":	"सळायतनविभङ्गसुत्त ",
"mn137:1.1":	"एवं मे सुतं—",
"mn137:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"mn137:1.3":	"तत्र खो भगवा भिक्खू आमन्तेसि: ",
"mn137:1.4":	"“भिक्खवो”ति। ",
"mn137:1.5":	"“भदन्ते”ति ते भिक्खू भगवतो पच्चस्सोसुं। ",
"mn137:1.6":	"भगवा एतदवोच: ",
"mn137:2.1":	"“सळायतनविभङ्गं वो, भिक्खवे, देसेस्सामि। ",
"mn137:2.2":	"तं सुणाथ, साधुकं मनसि करोथ, भासिस्सामी”ति। ",
"mn137:2.3":	"“एवं, भन्ते”ति खो ते भिक्खू भगवतो पच्चस्सोसुं। ",
"mn137:2.4":	"भगवा एतदवोच: ",
"mn137:3.1":	"“‘छ अज्झत्तिकानि आयतनानि वेदितब्बानि, छ बाहिरानि आयतनानि वेदितब्बानि, छ विञ्ञाणकाया वेदितब्बा, छ फस्सकाया वेदितब्बा, अट्ठारस मनोपविचारा वेदितब्बा, छत्तिंस सत्तपदा वेदितब्बा, तत्र इदं निस्साय इदं पजहथ, तयो सतिपट्ठाना यदरियो सेवति यदरियो सेवमानो सत्था गणमनुसासितुमरहति, सो वुच्चति योग्गाचरियानं अनुत्तरो पुरिसदम्मसारथी’ति—",
"mn137:3.2":	"अयमुद्देसो सळायतनविभङ्गस्स। ",
"mn137:4.1":	"‘छ अज्झत्तिकानि आयतनानि वेदितब्बानी’ति—",
"mn137:4.2":	"इति खो पनेतं वुत्तं। किञ्चेतं पटिच्च वुत्तं? ",
"mn137:4.3":	"‘चक्खायतनं सोतायतनं घानायतनं जिव्हायतनं कायायतनं मनायतनं—",
"mn137:4.4":	"छ अज्झत्तिकानि आयतनानि वेदितब्बानी’ति—",
"mn137:4.5":	"इति यं तं वुत्तं इदमेतं पटिच्च वुत्तं। ",
"mn137:5.1":	"‘छ बाहिरानि आयतनानि वेदितब्बानी’ति—",
"mn137:5.2":	"इति खो पनेतं वुत्तं। किञ्चेतं पटिच्च वुत्तं? ",
"mn137:5.3":	"‘रूपायतनं सद्दायतनं गन्धायतनं रसायतनं फोट्ठब्बायतनं धम्मायतनं—",
"mn137:5.4":	"छ बाहिरानि आयतनानि वेदितब्बानी’ति—",
"mn137:5.5":	"इति यं तं वुत्तं इदमेतं पटिच्च वुत्तं। ",
"mn137:6.1":	"‘छ विञ्ञाणकाया वेदितब्बा’ति—",
"mn137:6.2":	"इति खो पनेतं वुत्तं। किञ्चेतं पटिच्च वुत्तं? ",
"mn137:6.3":	"‘चक्खुविञ्ञाणं सोतविञ्ञाणं घानविञ्ञाणं जिव्हाविञ्ञाणं कायविञ्ञाणं मनोविञ्ञाणं—",
"mn137:6.4":	"छ विञ्ञाणकाया वेदितब्बा’ति—",
"mn137:6.5":	"इति यं तं वुत्तं इदमेतं पटिच्च वुत्तं। ",
"mn137:7.1":	"‘छ फस्सकाया वेदितब्बा’ति—",
"mn137:7.2":	"इति खो पनेतं वुत्तं। किञ्चेतं पटिच्च वुत्तं? ",
"mn137:7.3":	"‘चक्खुसम्फस्सो सोतसम्फस्सो घानसम्फस्सो जिव्हासम्फस्सो कायसम्फस्सो मनोसम्फस्सो—",
"mn137:7.4":	"छ फस्सकाया वेदितब्बा’ति—",
"mn137:7.5":	"इति यं तं वुत्तं इदमेतं पटिच्च वुत्तं। ",
"mn137:8.1":	"‘अट्ठारस मनोपविचारा वेदितब्बा’ति—",
"mn137:8.2":	"इति खो पनेतं वुत्तं। किञ्चेतं पटिच्च वुत्तं? ",
"mn137:8.3":	"‘चक्खुना रूपं दिस्वा सोमनस्सट्ठानीयं रूपं उपविचरति, दोमनस्सट्ठानीयं रूपं उपविचरति, उपेक्खाट्ठानीयं रूपं उपविचरति। ",
"mn137:8.4":	"सोतेन सद्दं सुत्वा …पे… ",
"mn137:8.5":	"घानेन गन्धं घायित्वा … ",
"mn137:8.6":	"जिव्हाय रसं सायित्वा … ",
"mn137:8.7":	"कायेन फोट्ठब्बं फुसित्वा … ",
"mn137:8.8":	"मनसा धम्मं विञ्ञाय सोमनस्सट्ठानीयं धम्मं उपविचरति, दोमनस्सट्ठानीयं धम्मं उपविचरति, उपेक्खाट्ठानीयं धम्मं उपविचरति। ",
"mn137:8.9":	"इति छ सोमनस्सूपविचारा, छ दोमनस्सूपविचारा, छ उपेक्खूपविचारा, अट्ठारस मनोपविचारा वेदितब्बा’ति—",
"mn137:8.10":	"इति यं तं वुत्तं इदमेतं पटिच्च वुत्तं। ",
"mn137:9.1":	"‘छत्तिंस सत्तपदा वेदितब्बा’ति—",
"mn137:9.2":	"इति खो पनेतं वुत्तं। किञ्चेतं पटिच्च वुत्तं? ",
"mn137:9.3":	"छ गेहसितानि सोमनस्सानि, छ नेक्खम्मसितानि सोमनस्सानि, छ गेहसितानि दोमनस्सानि, छ नेक्खम्मसितानि दोमनस्सानि, छ गेहसिता उपेक्खा, छ नेक्खम्मसिता उपेक्खा। ",
"mn137:10.1":	"तत्थ कतमानि छ गेहसितानि सोमनस्सानि? ",
"mn137:10.2":	"चक्खुविञ्ञेय्यानं रूपानं इट्ठानं कन्तानं मनापानं मनोरमानं लोकामिसपटिसंयुत्तानं पटिलाभं वा पटिलाभतो समनुपस्सतो पुब्बे वा पटिलद्धपुब्बं अतीतं निरुद्धं विपरिणतं समनुस्सरतो उप्पज्जति सोमनस्सं। ",
"mn137:10.3":	"यं एवरूपं सोमनस्सं इदं वुच्चति गेहसितं सोमनस्सं। ",
"mn137:10.4":	"सोतविञ्ञेय्यानं सद्दानं … ",
"mn137:10.5":	"घानविञ्ञेय्यानं गन्धानं … ",
"mn137:10.6":	"जिव्हाविञ्ञेय्यानं रसानं … ",
"mn137:10.7":	"कायविञ्ञेय्यानं फोट्ठब्बानं … ",
"mn137:10.8":	"मनोविञ्ञेय्यानं धम्मानं इट्ठानं कन्तानं मनापानं …पे… सोमनस्सं। ",
"mn137:10.9":	"यं एवरूपं सोमनस्सं इदं वुच्चति गेहसितं सोमनस्सं। ",
"mn137:10.10":	"इमानि छ गेहसितानि सोमनस्सानि। ",
"mn137:11.1":	"तत्थ कतमानि छ नेक्खम्मसितानि सोमनस्सानि? ",
"mn137:11.2":	"रूपानं त्वेव अनिच्चतं विदित्वा विपरिणामविरागनिरोधं, ‘पुब्बे चेव रूपा एतरहि च सब्बे ते रूपा अनिच्चा दुक्खा विपरिणामधम्मा’ति एवमेतं यथाभूतं सम्मप्पञ्ञाय पस्सतो उप्पज्जति सोमनस्सं। ",
"mn137:11.3":	"यं एवरूपं सोमनस्सं इदं वुच्चति नेक्खम्मसितं सोमनस्सं। ",
"mn137:11.4":	"सद्दानं त्वेव … ",
"mn137:11.5":	"गन्धानं त्वेव … ",
"mn137:11.6":	"रसानं त्वेव … ",
"mn137:11.7":	"फोट्ठब्बानं त्वेव … ",
"mn137:11.8":	"धम्मानं त्वेव अनिच्चतं विदित्वा विपरिणामविरागनिरोधं, ‘पुब्बे चेव धम्मा एतरहि च सब्बे ते धम्मा अनिच्चा दुक्खा विपरिणामधम्मा’ति एवमेतं यथाभूतं सम्मप्पञ्ञाय पस्सतो उप्पज्जति सोमनस्सं। ",
"mn137:11.9":	"यं एवरूपं सोमनस्सं इदं वुच्चति नेक्खम्मसितं सोमनस्सं। ",
"mn137:11.10":	"इमानि छ नेक्खम्मसितानि सोमनस्सानि। ",
"mn137:12.1":	"तत्थ कतमानि छ गेहसितानि दोमनस्सानि? ",
"mn137:12.2":	"चक्खुविञ्ञेय्यानं रूपानं … ",
"mn137:12.3":	"पे… ",
"mn137:12.4":	"सोतविञ्ञेय्यानं सद्दानं … ",
"mn137:12.5":	"घानविञ्ञेय्यानं गन्धानं … ",
"mn137:12.6":	"जिव्हाविञ्ञेय्यानं रसानं … ",
"mn137:12.7":	"कायविञ्ञेय्यानं फोट्ठब्बानं … ",
"mn137:12.8":	"मनोविञ्ञेय्यानं धम्मानं इट्ठानं कन्तानं मनापानं मनोरमानं लोकामिसपटिसंयुत्तानं अप्पटिलाभं वा अप्पटिलाभतो समनुपस्सतो पुब्बे वा अप्पटिलद्धपुब्बं अतीतं निरुद्धं विपरिणतं समनुस्सरतो उप्पज्जति दोमनस्सं। ",
"mn137:12.9":	"यं एवरूपं दोमनस्सं इदं वुच्चति गेहसितं दोमनस्सं। ",
"mn137:12.10":	"इमानि छ गेहसितानि दोमनस्सानि। ",
"mn137:13.1":	"तत्थ कतमानि छ नेक्खम्मसितानि दोमनस्सानि? ",
"mn137:13.2":	"रूपानं त्वेव अनिच्चतं विदित्वा विपरिणामविरागनिरोधं, ‘पुब्बे चेव रूपा एतरहि च सब्बे ते रूपा अनिच्चा दुक्खा विपरिणामधम्मा’ति एवमेतं यथाभूतं सम्मप्पञ्ञाय दिस्वा अनुत्तरेसु विमोक्खेसु पिहं उपट्ठापेति: ",
"mn137:13.3":	"‘कुदास्सु नामाहं तदायतनं उपसम्पज्ज विहरिस्सामि यदरिया एतरहि आयतनं उपसम्पज्ज विहरन्ती’ति इति अनुत्तरेसु विमोक्खेसु पिहं उपट्ठापयतो उप्पज्जति पिहपच्चया दोमनस्सं। ",
"mn137:13.5":	"सद्दानं त्वेव …पे… ",
"mn137:13.6":	"गन्धानं त्वेव … ",
"mn137:13.7":	"रसानं त्वेव … ",
"mn137:13.8":	"फोट्ठब्बानं त्वेव … ",
"mn137:13.9":	"धम्मानं त्वेव अनिच्चतं विदित्वा विपरिणामविरागनिरोधं, ‘पुब्बे चेव धम्मा एतरहि च सब्बे ते धम्मा अनिच्चा दुक्खा विपरिणामधम्मा’ति एवमेतं यथाभूतं सम्मप्पञ्ञाय दिस्वा अनुत्तरेसु विमोक्खेसु पिहं उपट्ठापेति: ",
"mn137:13.10":	"‘कुदास्सु नामाहं तदायतनं उपसम्पज्ज विहरिस्सामि यदरिया एतरहि आयतनं उपसम्पज्ज विहरन्ती’ति इति अनुत्तरेसु विमोक्खेसु पिहं उपट्ठापयतो उप्पज्जति पिहपच्चया दोमनस्सं। ",
"mn137:13.11":	"यं एवरूपं दोमनस्सं इदं वुच्चति नेक्खम्मसितं दोमनस्सं। ",
"mn137:13.12":	"इमानि छ नेक्खम्मसितानि दोमनस्सानि। ",
"mn137:14.1":	"तत्थ कतमा छ गेहसिता उपेक्खा? ",
"mn137:14.2":	"चक्खुना रूपं दिस्वा उप्पज्जति उपेक्खा बालस्स मूळ्हस्स पुथुज्जनस्स अनोधिजिनस्स अविपाकजिनस्स अनादीनवदस्साविनो अस्सुतवतो पुथुज्जनस्स। ",
"mn137:14.3":	"या एवरूपा उपेक्खा, रूपं सा नातिवत्तति। ",
"mn137:14.4":	"तस्मा सा उपेक्खा ‘गेहसिता’ति वुच्चति। ",
"mn137:14.5":	"सोतेन सद्दं सुत्वा … ",
"mn137:14.6":	"घानेन गन्धं घायित्वा … ",
"mn137:14.7":	"जिव्हाय रसं सायित्वा … ",
"mn137:14.8":	"कायेन फोट्ठब्बं फुसित्वा … ",
"mn137:14.9":	"मनसा धम्मं विञ्ञाय उप्पज्जति उपेक्खा बालस्स मूळ्हस्स पुथुज्जनस्स अनोधिजिनस्स अविपाकजिनस्स अनादीनवदस्साविनो अस्सुतवतो पुथुज्जनस्स। ",
"mn137:14.10":	"या एवरूपा उपेक्खा, धम्मं सा नातिवत्तति। ",
"mn137:14.11":	"तस्मा सा उपेक्खा ‘गेहसिता’ति वुच्चति। ",
"mn137:14.12":	"इमा छ गेहसिता उपेक्खा। ",
"mn137:15.1":	"तत्थ कतमा छ नेक्खम्मसिता उपेक्खा? ",
"mn137:15.2":	"रूपानं त्वेव अनिच्चतं विदित्वा विपरिणामविरागनिरोधं, ‘पुब्बे चेव रूपा एतरहि च सब्बे ते रूपा अनिच्चा दुक्खा विपरिणामधम्मा’ति एवमेतं यथाभूतं सम्मप्पञ्ञाय पस्सतो उप्पज्जति उपेक्खा। ",
"mn137:15.3":	"या एवरूपा उपेक्खा, रूपं सा अतिवत्तति। ",
"mn137:15.4":	"तस्मा सा उपेक्खा ‘नेक्खम्मसिता’ति वुच्चति। ",
"mn137:15.5":	"सद्दानं त्वेव … ",
"mn137:15.6":	"गन्धानं त्वेव … ",
"mn137:15.7":	"रसानं त्वेव … ",
"mn137:15.8":	"फोट्ठब्बानं त्वेव … ",
"mn137:15.9":	"धम्मानं त्वेव अनिच्चतं विदित्वा विपरिणामविरागनिरोधं, ‘पुब्बे चेव धम्मा एतरहि च सब्बे ते धम्मा अनिच्चा दुक्खा विपरिणामधम्मा’ति एवमेतं यथाभूतं सम्मप्पञ्ञाय पस्सतो उप्पज्जति उपेक्खा। ",
"mn137:15.10":	"या एवरूपा उपेक्खा, धम्मं सा अतिवत्तति। ",
"mn137:15.11":	"तस्मा सा उपेक्खा ‘नेक्खम्मसिता’ति वुच्चति। ",
"mn137:15.12":	"इमा छ नेक्खम्मसिता उपेक्खा। ",
"mn137:15.13":	"‘छत्तिंस सत्तपदा वेदितब्बा’ति—",
"mn137:15.14":	"इति यं तं वुत्तं इदमेतं पटिच्च वुत्तं। ",
"mn137:16.1":	"‘तत्र इदं निस्साय इदं पजहथा’ति—",
"mn137:16.2":	"इति खो पनेतं वुत्तं; किञ्चेतं पटिच्च वुत्तं? ",
"mn137:16.3":	"तत्र, भिक्खवे, यानि छ नेक्खम्मसितानि सोमनस्सानि तानि निस्साय तानि आगम्म यानि छ गेहसितानि सोमनस्सानि तानि पजहथ, तानि समतिक्कमथ। ",
"mn137:16.4":	"एवमेतेसं पहानं होति, एवमेतेसं समतिक्कमो होति। ",
"mn137:16.5":	"तत्र, भिक्खवे, यानि छ नेक्खम्मसितानि दोमनस्सानि तानि निस्साय तानि आगम्म यानि छ गेहसितानि दोमनस्सानि तानि पजहथ, तानि समतिक्कमथ। ",
"mn137:16.6":	"एवमेतेसं पहानं होति, एवमेतेसं समतिक्कमो होति। ",
"mn137:16.7":	"तत्र, भिक्खवे, या छ नेक्खम्मसिता उपेक्खा ता निस्साय ता आगम्म, या छ गेहसिता उपेक्खा ता पजहथ ता समतिक्कमथ। ",
"mn137:16.8":	"एवमेतासं पहानं होति, एवमेतासं समतिक्कमो होति। ",
"mn137:16.9":	"तत्र, भिक्खवे, यानि छ नेक्खम्मसितानि सोमनस्सानि तानि निस्साय तानि आगम्म यानि छ नेक्खम्मसितानि दोमनस्सानि तानि पजहथ, तानि समतिक्कमथ। ",
"mn137:16.10":	"एवमेतेसं पहानं होति, एवमेतेसं समतिक्कमो होति। ",
"mn137:16.11":	"तत्र, भिक्खवे, या छ नेक्खम्मसिता उपेक्खा ता निस्साय ता आगम्म यानि छ नेक्खम्मसितानि सोमनस्सानि तानि पजहथ, तानि समतिक्कमथ। ",
"mn137:16.12":	"एवमेतेसं पहानं होति, एवमेतेसं समतिक्कमो होति। ",
"mn137:17.1":	"अत्थि, भिक्खवे, उपेक्खा नानत्ता नानत्तसिता, अत्थि उपेक्खा एकत्ता एकत्तसिता। ",
"mn137:18.1":	"कतमा च, भिक्खवे, उपेक्खा नानत्ता नानत्तसिता? ",
"mn137:18.2":	"अत्थि, भिक्खवे, उपेक्खा रूपेसु, अत्थि सद्देसु, अत्थि गन्धेसु, अत्थि रसेसु, अत्थि फोट्ठब्बेसु—",
"mn137:18.3":	"अयं, भिक्खवे, उपेक्खा नानत्ता नानत्तसिता। ",
"mn137:19.1":	"कतमा च, भिक्खवे, उपेक्खा एकत्ता एकत्तसिता? ",
"mn137:19.2":	"अत्थि, भिक्खवे, उपेक्खा आकासानञ्चायतननिस्सिता, अत्थि विञ्ञाणञ्चायतननिस्सिता, अत्थि आकिञ्चञ्ञायतननिस्सिता, अत्थि नेवसञ्ञानासञ्ञायतननिस्सिता—",
"mn137:19.3":	"अयं, भिक्खवे, उपेक्खा एकत्ता एकत्तसिता। ",
"mn137:20.1":	"तत्र, भिक्खवे, यायं उपेक्खा एकत्ता एकत्तसिता तं निस्साय तं आगम्म यायं उपेक्खा नानत्ता नानत्तसिता तं पजहथ, तं समतिक्कमथ। ",
"mn137:20.2":	"एवमेतिस्सा पहानं होति, एवमेतिस्सा समतिक्कमो होति। ",
"mn137:20.3":	"अतम्मयतं, भिक्खवे, निस्साय अतम्मयतं आगम्म यायं उपेक्खा एकत्ता एकत्तसिता तं पजहथ, तं समतिक्कमथ। ",
"mn137:20.4":	"एवमेतिस्सा पहानं होति, एवमेतिस्सा समतिक्कमो होति। ",
"mn137:20.5":	"‘तत्र इदं निस्साय इदं पजहथा’ति—",
"mn137:20.6":	"इति यं तं वुत्तं इदमेतं पटिच्च वुत्तं। ",
"mn137:21.1":	"‘तयो सतिपट्ठाना यदरियो सेवति, यदरियो सेवमानो सत्था गणमनुसासितुमरहती’ति—",
"mn137:21.2":	"इति खो पनेतं वुत्तं; ",
"mn137:21.3":	"किञ्चेतं पटिच्च वुत्तं? ",
"mn137:22.1":	"इध, भिक्खवे, सत्था सावकानं धम्मं देसेति अनुकम्पको हितेसी अनुकम्पं उपादाय: ",
"mn137:22.2":	"‘इदं वो हिताय, इदं वो सुखाया’ति। ",
"mn137:22.3":	"तस्स सावका न सुस्सूसन्ति, न सोतं ओदहन्ति, न अञ्ञा चित्तं उपट्ठपेन्ति, वोक्कम्म च सत्थुसासना वत्तन्ति। ",
"mn137:22.4":	"तत्र, भिक्खवे, तथागतो न चेव अनत्तमनो होति, न च अनत्तमनतं पटिसंवेदेति, अनवस्सुतो च विहरति सतो सम्पजानो। ",
"mn137:22.5":	"इदं, भिक्खवे, पठमं सतिपट्ठानं यदरियो सेवति, यदरियो सेवमानो सत्था गणमनुसासितुमरहति। ",
"mn137:23.1":	"पुन चपरं, भिक्खवे, सत्था सावकानं धम्मं देसेति अनुकम्पको हितेसी अनुकम्पं उपादाय: ",
"mn137:23.2":	"‘इदं वो हिताय, इदं वो सुखाया’ति। ",
"mn137:23.3":	"तस्स एकच्चे सावका न सुस्सूसन्ति, न सोतं ओदहन्ति, न अञ्ञा चित्तं उपट्ठपेन्ति, वोक्कम्म च सत्थुसासना वत्तन्ति; ",
"mn137:23.4":	"एकच्चे सावका सुस्सूसन्ति, सोतं ओदहन्ति, अञ्ञा चित्तं उपट्ठपेन्ति, न च वोक्कम्म सत्थुसासना वत्तन्ति। ",
"mn137:23.5":	"तत्र, भिक्खवे, तथागतो न चेव अनत्तमनो होति, न च अनत्तमनतं पटिसंवेदेति; ",
"mn137:23.6":	"न च अत्तमनो होति, न च अत्तमनतं पटिसंवेदेति। ",
"mn137:23.7":	"अनत्तमनता च अत्तमनता च—",
"mn137:23.8":	"तदुभयं अभिनिवज्जेत्वा उपेक्खको विहरति सतो सम्पजानो। ",
"mn137:23.9":	"इदं वुच्चति, भिक्खवे, दुतियं सतिपट्ठानं यदरियो सेवति, यदरियो सेवमानो सत्था गणमनुसासितुमरहति। ",
"mn137:24.1":	"पुन चपरं, भिक्खवे, सत्था सावकानं धम्मं देसेति अनुकम्पको हितेसी अनुकम्पं उपादाय: ",
"mn137:24.2":	"‘इदं वो हिताय, इदं वो सुखाया’ति। ",
"mn137:24.3":	"तस्स सावका सुस्सूसन्ति, सोतं ओदहन्ति, अञ्ञाचित्तं उपट्ठपेन्ति, न च वोक्कम्म सत्थुसासना वत्तन्ति। ",
"mn137:24.4":	"तत्र, भिक्खवे, तथागतो अत्तमनो चेव होति, अत्तमनतञ्च पटिसंवेदेति, अनवस्सुतो च विहरति सतो सम्पजानो। ",
"mn137:24.5":	"इदं वुच्चति, भिक्खवे, ततियं सतिपट्ठानं यदरियो सेवति, यदरियो सेवमानो सत्था गणमनुसासितुमरहति। ",
"mn137:24.6":	"‘तयो सतिपट्ठाना यदरियो सेवति, यदरियो सेवमानो सत्था गणमनुसासितुमरहती’ति—",
"mn137:24.7":	"इति यं तं वुत्तं इदमेतं पटिच्च वुत्तं। ",
"mn137:25.1":	"‘सो वुच्चति योग्गाचरियानं अनुत्तरो पुरिसदम्मसारथी’ति—",
"mn137:25.2":	"इति खो पनेतं वुत्तं। किञ्चेतं पटिच्च वुत्तं? ",
"mn137:25.3":	"हत्थिदमकेन, भिक्खवे, हत्थिदम्मो सारितो एकंयेव दिसं धावति—",
"mn137:25.4":	"पुरत्थिमं वा पच्छिमं वा उत्तरं वा दक्खिणं वा। ",
"mn137:26.1":	"अस्सदमकेन, भिक्खवे, अस्सदम्मो सारितो एकञ्ञेव दिसं धावति—",
"mn137:26.2":	"पुरत्थिमं वा पच्छिमं वा उत्तरं वा दक्खिणं वा। ",
"mn137:26.3":	"गोदमकेन, भिक्खवे, गोदम्मो सारितो एकञ्ञेव दिसं धावति—",
"mn137:26.4":	"पुरत्थिमं वा पच्छिमं वा उत्तरं वा दक्खिणं वा। ",
"mn137:26.5":	"तथागतेन हि, भिक्खवे, अरहता सम्मासम्बुद्धेन पुरिसदम्मो सारितो अट्ठ दिसा विधावति। ",
"mn137:27.1":	"रूपी रूपानि पस्सति—",
"mn137:27.2":	"अयं एका दिसा; ",
"mn137:27.3":	"अज्झत्तं अरूपसञ्ञी बहिद्धा रूपानि पस्सति—",
"mn137:27.4":	"अयं दुतिया दिसा; ",
"mn137:27.5":	"सुभन्त्वेव अधिमुत्तो होति—",
"mn137:27.6":	"अयं ततिया दिसा; ",
"mn137:27.7":	"सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा ‘अनन्तो आकासो’ति आकासानञ्चायतनं उपसम्पज्ज विहरति—",
"mn137:27.8":	"अयं चतुत्थी दिसा; ",
"mn137:27.9":	"सब्बसो आकासानञ्चायतनं समतिक्कम्म ‘अनन्तं विञ्ञाणन्’ति विञ्ञाणञ्चायतनं उपसम्पज्ज विहरति—",
"mn137:27.10":	"अयं पञ्चमी दिसा; ",
"mn137:27.11":	"सब्बसो विञ्ञाणञ्चायतनं समतिक्कम्म ‘नत्थि किञ्ची’ति आकिञ्चञ्ञायतनं उपसम्पज्ज विहरति—",
"mn137:27.12":	"अयं छट्ठी दिसा; ",
"mn137:27.13":	"सब्बसो आकिञ्चञ्ञायतनं समतिक्कम्म नेवसञ्ञानासञ्ञायतनं उपसम्पज्ज विहरति—",
"mn137:27.14":	"अयं सत्तमी दिसा; ",
"mn137:27.15":	"सब्बसो नेवसञ्ञानासञ्ञायतनं समतिक्कम्म सञ्ञावेदयितनिरोधं उपसम्पज्ज विहरति—",
"mn137:27.16":	"अयं अट्ठमी दिसा। ",
"mn137:27.17":	"तथागतेन, भिक्खवे, अरहता सम्मासम्बुद्धेन पुरिसदम्मो सारितो इमा अट्ठ दिसा विधावति। ",
"mn137:28.1":	"सो वुच्चति: ‘योग्गाचरियानं अनुत्तरो पुरिसदम्मसारथी’ति—",
"mn137:28.2":	"इति यं तं वुत्तं इदमेतं पटिच्च वुत्तन्”ति। ",
"mn137:28.3":	"इदमवोच भगवा। ",
"mn137:28.4":	"अत्तमना ते भिक्खू भगवतो भासितं अभिनन्दुन्ति। ",
"mn137:28.5":	"सळायतनविभङ्गसुत्तं निट्ठितं सत्तमं। "
}	
