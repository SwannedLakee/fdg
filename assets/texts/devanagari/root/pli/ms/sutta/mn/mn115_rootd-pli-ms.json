{	
"mn115:0.1":	"मज्झिम निकाय ११५ ",
"mn115:0.2":	"बहुधातुकसुत्त ",
"mn115:1.1":	"एवं मे सुतं—",
"mn115:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"mn115:1.3":	"तत्र खो भगवा भिक्खू आमन्तेसि: ",
"mn115:1.4":	"“भिक्खवो”ति। ",
"mn115:1.5":	"“भदन्ते”ति ते भिक्खू भगवतो पच्चस्सोसुं। ",
"mn115:1.6":	"भगवा एतदवोच: ",
"mn115:2.1":	"“यानि कानिचि, भिक्खवे, भयानि उप्पज्जन्ति सब्बानि तानि बालतो उप्पज्जन्ति, नो पण्डिततो; ",
"mn115:2.2":	"ये केचि उपद्दवा उप्पज्जन्ति सब्बे ते बालतो उप्पज्जन्ति, नो पण्डिततो; ",
"mn115:2.3":	"ये केचि उपसग्गा उप्पज्जन्ति सब्बे ते बालतो उप्पज्जन्ति, नो पण्डिततो। ",
"mn115:2.4":	"सेय्यथापि, भिक्खवे, नळागारा वा तिणागारा वा अग्गि मुत्तो कूटागारानिपि दहति उल्लित्तावलित्तानि निवातानि फुसितग्गळानि पिहितवातपानानि; ",
"mn115:2.5":	"एवमेव खो, भिक्खवे, यानि कानिचि भयानि उप्पज्जन्ति सब्बानि तानि बालतो उप्पज्जन्ति, नो पण्डिततो; ",
"mn115:2.6":	"ये केचि उपद्दवा उप्पज्जन्ति सब्बे ते बालतो उप्पज्जन्ति, नो पण्डिततो; ",
"mn115:2.7":	"ये केचि उपसग्गा उप्पज्जन्ति सब्बे ते बालतो उप्पज्जन्ति, नो पण्डिततो। ",
"mn115:2.8":	"इति खो, भिक्खवे, सप्पटिभयो बालो, अप्पटिभयो पण्डितो; ",
"mn115:2.9":	"सौपद्दवो बालो, अनुपद्दवो पण्डितो; ",
"mn115:2.10":	"सौपसग्गो बालो, अनुपसग्गो पण्डितो। ",
"mn115:2.11":	"नत्थि, भिक्खवे, पण्डिततो भयं, नत्थि पण्डिततो उपद्दवो, नत्थि पण्डिततो उपसग्गो। ",
"mn115:2.12":	"तस्मातिह, भिक्खवे, ‘पण्डिता भविस्साम वीमंसका’ति—",
"mn115:2.13":	"एवञ्हि वो, भिक्खवे, सिक्खितब्बन्”ति। ",
"mn115:3.1":	"एवं वुत्ते, आयस्मा आनन्दो भगवन्तं एतदवोच: ",
"mn115:3.2":	"“कित्तावता नु खो, भन्ते, पण्डितो भिक्खु ‘वीमंसको’ति अलंवचनाया”ति? ",
"mn115:3.3":	"“यतो खो, आनन्द, भिक्खु धातुकुसलो च होति, आयतनकुसलो च होति, पटिच्चसमुप्पादकुसलो च होति, ठानाठानकुसलो च होति—",
"mn115:3.4":	"एत्तावता खो, आनन्द, पण्डितो भिक्खु ‘वीमंसको’ति अलंवचनाया”ति। ",
"mn115:4.1":	"“कित्तावता पन, भन्ते, ‘धातुकुसलो भिक्खू’ति अलंवचनाया”ति? ",
"mn115:4.2":	"“अट्ठारस खो इमा, आनन्द, धातुयो—",
"mn115:4.3":	"चक्खुधातु, रूपधातु, चक्खुविञ्ञाणधातु; ",
"mn115:4.4":	"सोतधातु, सद्दधातु, सोतविञ्ञाणधातु; ",
"mn115:4.5":	"घानधातु, गन्धधातु, घानविञ्ञाणधातु; ",
"mn115:4.6":	"जिव्हाधातु, रसधातु, जिव्हाविञ्ञाणधातु; ",
"mn115:4.7":	"कायधातु, फोट्ठब्बधातु, कायविञ्ञाणधातु; ",
"mn115:4.8":	"मनोधातु, धम्मधातु, मनोविञ्ञाणधातु। ",
"mn115:4.9":	"इमा खो, आनन्द, अट्ठारस धातुयो यतो जानाति पस्सति—",
"mn115:4.10":	"एत्तावतापि खो, आनन्द, ‘धातुकुसलो भिक्खू’ति अलंवचनाया”ति। ",
"mn115:5.1":	"“सिया पन, भन्ते, अञ्ञोपि परियायो, यथा ‘धातुकुसलो भिक्खू’ति अलंवचनाया”ति? ",
"mn115:5.2":	"“सिया, आनन्द। ",
"mn115:5.3":	"छयिमा, आनन्द, धातुयो—",
"mn115:5.4":	"पथवीधातु, आपोधातु, तेजोधातु, वायोधातु, आकासधातु, विञ्ञाणधातु। ",
"mn115:5.5":	"इमा खो, आनन्द, छ धातुयो यतो जानाति पस्सति—",
"mn115:5.6":	"एत्तावतापि खो, आनन्द, ‘धातुकुसलो भिक्खू’ति अलंवचनाया”ति। ",
"mn115:6.1":	"“सिया पन, भन्ते, अञ्ञोपि परियायो, यथा ‘धातुकुसलो भिक्खू’ति अलंवचनाया”ति? ",
"mn115:6.2":	"“सिया, आनन्द। ",
"mn115:6.3":	"छयिमा, आनन्द, धातुयो—",
"mn115:6.4":	"सुखधातु, दुक्खधातु, सोमनस्सधातु, दोमनस्सधातु, उपेक्खाधातु, अविज्जाधातु। ",
"mn115:6.5":	"इमा खो, आनन्द, छ धातुयो यतो जानाति पस्सति—",
"mn115:6.6":	"एत्तावतापि खो, आनन्द, ‘धातुकुसलो भिक्खू’ति अलंवचनाया”ति। ",
"mn115:7.1":	"“सिया पन, भन्ते, अञ्ञोपि परियायो, यथा ‘धातुकुसलो भिक्खू’ति अलंवचनाया”ति? ",
"mn115:7.2":	"“सिया, आनन्द। ",
"mn115:7.3":	"छयिमा, आनन्द, धातुयो—",
"mn115:7.4":	"कामधातु, नेक्खम्मधातु, ब्यापादधातु, अब्यापादधातु, विहिंसाधातु, अविहिंसाधातु। ",
"mn115:7.5":	"इमा खो, आनन्द, छ धातुयो यतो जानाति पस्सति—",
"mn115:7.6":	"एत्तावतापि खो, आनन्द, ‘धातुकुसलो भिक्खू’ति अलंवचनाया”ति। ",
"mn115:8.1":	"“सिया पन, भन्ते, अञ्ञोपि परियायो, यथा ‘धातुकुसलो भिक्खू’ति अलंवचनाया”ति? ",
"mn115:8.2":	"“सिया, आनन्द। ",
"mn115:8.3":	"तिस्सो इमा, आनन्द, धातुयो—",
"mn115:8.4":	"कामधातु, रूपधातु, अरूपधातु। ",
"mn115:8.5":	"इमा खो, आनन्द, तिस्सो धातुयो यतो जानाति पस्सति—",
"mn115:8.6":	"एत्तावतापि खो, आनन्द, ‘धातुकुसलो भिक्खू’ति अलंवचनाया”ति। ",
"mn115:9.1":	"“सिया पन, भन्ते, अञ्ञोपि परियायो, यथा ‘धातुकुसलो भिक्खू’ति अलंवचनाया”ति? ",
"mn115:9.2":	"“सिया, आनन्द। ",
"mn115:9.3":	"द्वे इमा, आनन्द, धातुयो—",
"mn115:9.4":	"सङ्खताधातु, असङ्खताधातु। ",
"mn115:9.5":	"इमा खो, आनन्द, द्वे धातुयो यतो जानाति पस्सति—",
"mn115:9.6":	"एत्तावतापि खो, आनन्द, ‘धातुकुसलो भिक्खू’ति अलंवचनाया”ति। ",
"mn115:10.1":	"“कित्तावता पन, भन्ते, ‘आयतनकुसलो भिक्खू’ति अलंवचनाया”ति? ",
"mn115:10.2":	"“छ खो पनिमानि, आनन्द, अज्झत्तिकबाहिरानि आयतनानि—",
"mn115:10.3":	"चक्खु चेव रूपा च सोतञ्च सद्दा च घानञ्च गन्धा च जिव्हा च रसा च कायो च फोट्ठब्बा च मनो च धम्मा च। ",
"mn115:10.4":	"इमानि खो, आनन्द, छ अज्झत्तिकबाहिरानि आयतनानि यतो जानाति पस्सति—",
"mn115:10.5":	"एत्तावता खो, आनन्द, ‘आयतनकुसलो भिक्खू’ति अलंवचनाया”ति। ",
"mn115:11.1":	"“कित्तावता पन, भन्ते, ‘पटिच्चसमुप्पादकुसलो भिक्खू’ति अलंवचनाया”ति? ",
"mn115:11.2":	"“इधानन्द, भिक्खु एवं पजानाति: ",
"mn115:11.3":	"‘इमस्मिं सति इदं होति, इमस्सुप्पादा इदं उप्पज्जति, ",
"mn115:11.4":	"इमस्मिं असति इदं न होति, इमस्स निरोधा इदं निरुज्झति, यदिदं—",
"mn115:11.5":	"अविज्जापच्चया सङ्खारा, ",
"mn115:11.6":	"सङ्खारपच्चया विञ्ञाणं, ",
"mn115:11.7":	"विञ्ञाणपच्चया नामरूपं, ",
"mn115:11.8":	"नामरूपपच्चया सळायतनं, ",
"mn115:11.9":	"सळायतनपच्चया फस्सो, ",
"mn115:11.10":	"फस्सपच्चया वेदना, ",
"mn115:11.11":	"वेदनापच्चया तण्हा, ",
"mn115:11.12":	"तण्हापच्चया उपादानं, ",
"mn115:11.13":	"उपादानपच्चया भवो, ",
"mn115:11.14":	"भवपच्चया जाति, ",
"mn115:11.15":	"जातिपच्चया जरामरणं सोकपरिदेवदुक्खदोमनस्सूपायासा सम्भवन्ति। ",
"mn115:11.16":	"एवमेतस्स केवलस्स दुक्खक्खन्धस्स समुदयो होति। ",
"mn115:11.17":	"अविज्जाय त्वेव असेसविरागनिरोधा सङ्खारनिरोधो, ",
"mn115:11.18":	"सङ्खारनिरोधा विञ्ञाणनिरोधो, ",
"mn115:11.19":	"विञ्ञाणनिरोधा नामरूपनिरोधो, ",
"mn115:11.20":	"नामरूपनिरोधा सळायतननिरोधो, ",
"mn115:11.21":	"सळायतननिरोधा फस्सनिरोधो, ",
"mn115:11.22":	"फस्सनिरोधा वेदनानिरोधो, ",
"mn115:11.23":	"वेदनानिरोधा तण्हानिरोधो, ",
"mn115:11.24":	"तण्हानिरोधा उपादाननिरोधो, ",
"mn115:11.25":	"उपादाननिरोधा भवनिरोधो, ",
"mn115:11.26":	"भवनिरोधा जातिनिरोधो, ",
"mn115:11.27":	"जातिनिरोधा जरामरणं सोकपरिदेवदुक्खदोमनस्सूपायासा निरुज्झन्ति। ",
"mn115:11.28":	"एवमेतस्स केवलस्स दुक्खक्खन्धस्स निरोधो होति’। ",
"mn115:11.29":	"एत्तावता खो, आनन्द, ‘पटिच्चसमुप्पादकुसलो भिक्खू’ति अलंवचनाया”ति। ",
"mn115:12.1":	"“कित्तावता पन, भन्ते, ‘ठानाठानकुसलो भिक्खू’ति अलंवचनाया”ति? ",
"mn115:12.2":	"“इधानन्द, भिक्खु ‘अट्ठानमेतं अनवकासो यं दिट्ठिसम्पन्नो पुग्गलो कञ्चि सङ्खारं निच्चतो उपगच्छेय्य, नेतं ठानं विज्जती’ति पजानाति; ",
"mn115:12.3":	"‘ठानञ्च खो एतं विज्जति यं पुथुज्जनो कञ्चि सङ्खारं निच्चतो उपगच्छेय्य, ठानमेतं विज्जती’ति पजानाति; ",
"mn115:12.4":	"‘अट्ठानमेतं अनवकासो यं दिट्ठिसम्पन्नो पुग्गलो कञ्चि सङ्खारं सुखतो उपगच्छेय्य, नेतं ठानं विज्जती’ति पजानाति; ",
"mn115:12.5":	"‘ठानञ्च खो एतं विज्जति यं पुथुज्जनो कञ्चि सङ्खारं सुखतो उपगच्छेय्य, ठानमेतं विज्जती’ति पजानाति। ",
"mn115:12.6":	"‘अट्ठानमेतं अनवकासो यं दिट्ठिसम्पन्नो पुग्गलो कञ्चि धम्मं अत्ततो उपगच्छेय्य, नेतं ठानं विज्जती’ति पजानाति, ",
"mn115:12.7":	"‘ठानञ्च खो एतं विज्जति यं पुथुज्जनो कञ्चि धम्मं अत्ततो उपगच्छेय्य, ठानमेतं विज्जती’ति पजानाति। ",
"mn115:13.1":	"‘अट्ठानमेतं अनवकासो यं दिट्ठिसम्पन्नो पुग्गलो मातरं जीविता वोरोपेय्य, नेतं ठानं विज्जती’ति पजानाति; ",
"mn115:13.2":	"‘ठानञ्च खो एतं विज्जति यं पुथुज्जनो मातरं जीविता वोरोपेय्य, ठानमेतं विज्जती’ति पजानाति। ",
"mn115:13.3":	"‘अट्ठानमेतं अनवकासो यं दिट्ठिसम्पन्नो पुग्गलो पितरं जीविता वोरोपेय्य …पे… ",
"mn115:13.4":	"अरहन्तं जीविता वोरोपेय्य, ठानमेतं विज्जती’ति पजानाति; ",
"mn115:13.5":	"‘अट्ठानमेतं अनवकासो यं दिट्ठिसम्पन्नो पुग्गलो दुट्ठचित्तो तथागतस्स लोहितं उप्पादेय्य, नेतं ठानं विज्जती’ति पजानाति; ",
"mn115:13.6":	"‘ठानञ्च खो एतं विज्जति यं पुथुज्जनो दुट्ठचित्तो तथागतस्स लोहितं उप्पादेय्य, ठानमेतं विज्जती’ति पजानाति। ",
"mn115:13.7":	"‘अट्ठानमेतं अनवकासो यं दिट्ठिसम्पन्नो पुग्गलो सङ्घं भिन्देय्य, नेतं ठानं विज्जती’ति पजानाति; ",
"mn115:13.8":	"‘ठानञ्च खो एतं विज्जति यं पुथुज्जनो सङ्घं भिन्देय्य, ठानमेतं विज्जती’ति पजानाति। ",
"mn115:13.9":	"‘अट्ठानमेतं अनवकासो यं दिट्ठिसम्पन्नो पुग्गलो अञ्ञं सत्थारं उद्दिसेय्य, नेतं ठानं विज्जती’ति पजानाति; ",
"mn115:13.10":	"‘ठानञ्च खो एतं विज्जति यं पुथुज्जनो अञ्ञं सत्थारं उद्दिसेय्य, ठानमेतं विज्जती’ति पजानाति। ",
"mn115:14.1":	"‘अट्ठानमेतं अनवकासो यं एकिस्सा लोकधातुया द्वे अरहन्तो सम्मासम्बुद्धा अपुब्बं अचरिमं उप्पज्जेय्युं, नेतं ठानं विज्जती’ति पजानाति; ",
"mn115:14.2":	"‘ठानञ्च खो एतं विज्जति यं एकिस्सा लोकधातुया एको अरहं सम्मासम्बुद्धो उप्पज्जेय्य, ठानमेतं विज्जती’ति पजानाति। ",
"mn115:14.3":	"‘अट्ठानमेतं अनवकासो यं एकिस्सा लोकधातुया द्वे राजानो चक्कवत्तिनो अपुब्बं अचरिमं उप्पज्जेय्युं, नेतं ठानं विज्जती’ति पजानाति; ",
"mn115:14.4":	"‘ठानञ्च खो एतं विज्जति यं एकिस्सा लोकधातुया एको राजा चक्कवत्ती उप्पज्जेय्य, ठानमेतं विज्जती’ति पजानाति। ",
"mn115:15.1":	"‘अट्ठानमेतं अनवकासो यं इत्थी अरहं अस्स सम्मासम्बुद्धो, नेतं ठानं विज्जती’ति पजानाति; ",
"mn115:15.2":	"‘ठानञ्च खो एतं विज्जति यं पुरिसो अरहं अस्स सम्मासम्बुद्धो, ठानमेतं विज्जती’ति पजानाति। ",
"mn115:15.3":	"‘अट्ठानमेतं अनवकासो यं इत्थी राजा अस्स चक्कवत्ती, नेतं ठानं विज्जती’ति पजानाति; ",
"mn115:15.4":	"‘ठानञ्च खो एतं विज्जति यं पुरिसो राजा अस्स चक्कवत्ती, ठानमेतं विज्जती’ति पजानाति। ",
"mn115:15.5":	"‘अट्ठानमेतं अनवकासो यं इत्थी सक्कत्तं करेय्य … मारत्तं करेय्य … ब्रह्मत्तं करेय्य, नेतं ठानं विज्जती’ति पजानाति; ",
"mn115:15.6":	"‘ठानञ्च खो एतं विज्जति यं पुरिसो सक्कत्तं करेय्य … मारत्तं करेय्य … ब्रह्मत्तं करेय्य, ठानमेतं विज्जती’ति पजानाति। ",
"mn115:16.1":	"‘अट्ठानमेतं अनवकासो यं कायदुच्चरितस्स इट्ठो कन्तो मनापो विपाको निब्बत्तेय्य, नेतं ठानं विज्जती’ति पजानाति; ",
"mn115:16.2":	"‘ठानञ्च खो एतं विज्जति यं कायदुच्चरितस्स अनिट्ठो अकन्तो अमनापो विपाको निब्बत्तेय्य, ठानमेतं विज्जती’ति पजानाति। ",
"mn115:16.3":	"‘अट्ठानमेतं अनवकासो यं वचीदुच्चरितस्स …पे… ",
"mn115:16.4":	"यं मनोदुच्चरितस्स इट्ठो कन्तो मनापो विपाको निब्बत्तेय्य, नेतं ठानं विज्जती’ति पजानाति; ",
"mn115:16.5":	"ठानञ्च खो एतं विज्जति यं वचीदुच्चरितस्स …पे… ",
"mn115:16.6":	"यं मनोदुच्चरितस्स अनिट्ठो अकन्तो अमनापो विपाको निब्बत्तेय्य, ठानमेतं विज्जतीति पजानाति। ",
"mn115:17.1":	"‘अट्ठानमेतं अनवकासो यं कायसुचरितस्स अनिट्ठो अकन्तो अमनापो विपाको निब्बत्तेय्य, नेतं ठानं विज्जती’ति पजानाति; ",
"mn115:17.2":	"‘ठानञ्च खो एतं विज्जति यं कायसुचरितस्स इट्ठो कन्तो मनापो विपाको निब्बत्तेय्य, ठानमेतं विज्जती’ति पजानाति। ",
"mn115:17.3":	"‘अट्ठानमेतं अनवकासो यं वचीसुचरितस्स …पे… ",
"mn115:17.4":	"यं मनोसुचरितस्स अनिट्ठो अकन्तो अमनापो विपाको निब्बत्तेय्य, नेतं ठानं विज्जती’ति पजानाति; ",
"mn115:17.5":	"‘ठानञ्च खो एतं विज्जति यं वचीसुचरितस्स …पे… ",
"mn115:17.6":	"यं मनोसुचरितस्स इट्ठो कन्तो मनापो विपाको निब्बत्तेय्य, ठानमेतं विज्जती’ति पजानाति। ",
"mn115:18.1":	"‘अट्ठानमेतं अनवकासो यं कायदुच्चरितसमङ्गी तंनिदाना तप्पच्चया कायस्स भेदा परं मरणा सुगतिं सग्गं लोकं उपपज्जेय्य, नेतं ठानं विज्जती’ति पजानाति; ",
"mn115:18.2":	"‘ठानञ्च खो एतं विज्जति यं कायदुच्चरितसमङ्गी तंनिदाना तप्पच्चया कायस्स भेदा परं मरणा अपायं दुग्गतिं विनिपातं निरयं उपपज्जेय्य, ठानमेतं विज्जती’ति पजानाति। ",
"mn115:19.1":	"‘अट्ठानमेतं अनवकासो यं वचीदुच्चरितसमङ्गी …पे… ",
"mn115:19.2":	"यं मनोदुच्चरितसमङ्गी तंनिदाना तप्पच्चया कायस्स भेदा परं मरणा सुगतिं सग्गं लोकं उपपज्जेय्य, नेतं ठानं विज्जती’ति पजानाति; ",
"mn115:19.3":	"‘ठानञ्च खो एतं विज्जति यं वचीदुच्चरितसमङ्गी …पे… ",
"mn115:19.4":	"यं मनोदुच्चरितसमङ्गी तंनिदाना तप्पच्चया कायस्स भेदा परं मरणा अपायं दुग्गतिं विनिपातं निरयं उपपज्जेय्य, ठानमेतं विज्जती’ति पजानाति। ",
"mn115:19.5":	"‘अट्ठानमेतं अनवकासो यं कायसुचरितसमङ्गी तंनिदाना तप्पच्चया कायस्स भेदा परं मरणा अपायं दुग्गतिं विनिपातं निरयं उपपज्जेय्य, नेतं ठानं विज्जती’ति पजानाति; ",
"mn115:19.6":	"‘ठानञ्च खो एतं विज्जति यं कायसुचरितसमङ्गी तंनिदाना तप्पच्चया कायस्स भेदा परं मरणा सुगतिं सग्गं लोकं उपपज्जेय्य, ठानमेतं विज्जती’ति पजानाति। ",
"mn115:19.7":	"‘अट्ठानमेतं अनवकासो यं वचीसुचरितसमङ्गी …पे… ",
"mn115:19.8":	"यं मनोसुचरितसमङ्गी तंनिदाना तप्पच्चया कायस्स भेदा परं मरणा अपायं दुग्गतिं विनिपातं निरयं उपपज्जेय्य, नेतं ठानं विज्जती’ति पजानाति; ",
"mn115:19.9":	"‘ठानञ्च खो एतं विज्जति यं वचीसुचरितसमङ्गी …पे… ",
"mn115:19.10":	"यं मनोसुचरितसमङ्गी तंनिदाना तप्पच्चया कायस्स भेदा परं मरणा सुगतिं सग्गं लोकं उपपज्जेय्य, ठानमेतं विज्जती’ति पजानाति। ",
"mn115:19.11":	"एत्तावता खो, आनन्द, ‘ठानाठानकुसलो भिक्खू’ति अलंवचनाया”ति। ",
"mn115:20.1":	"एवं वुत्ते, आयस्मा आनन्दो भगवन्तं एतदवोच: ",
"mn115:20.2":	"“अच्छरियं, भन्ते, अब्भुतं, भन्ते। ",
"mn115:20.3":	"कोनामो अयं, भन्ते, धम्मपरियायो”ति? ",
"mn115:20.4":	"“तस्मातिह त्वं, आनन्द, इमं धम्मपरियायं ‘बहुधातुको’तिपि नं धारेहि, ‘चतुपरिवट्टो’तिपि नं धारेहि, ‘धम्मादासो’तिपि नं धारेहि, ‘अमतदुन्दुभी’तिपि नं धारेहि, ‘अनुत्तरो सङ्गामविजयो’तिपि नं धारेही”ति। ",
"mn115:20.5":	"इदमवोच भगवा। ",
"mn115:20.6":	"अत्तमनो आयस्मा आनन्दो भगवतो भासितं अभिनन्दीति। ",
"mn115:20.7":	"बहुधातुकसुत्तं निट्ठितं पञ्चमं। "
}	
