{	
"mn74:0.1":	"मज्झिम निकाय ७४ ",
"mn74:0.2":	"दीघनखसुत्त ",
"mn74:1.1":	"एवं मे सुतं—",
"mn74:1.2":	"एकं समयं भगवा राजगहे विहरति गिज्झकूटे पब्बते सूकरखतायं। ",
"mn74:2.1":	"अथ खो दीघनखो परिब्बाजको येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"mn74:2.2":	"सम्मोदनीयं कथं सारणीयं वीतिसारेत्वा एकमन्तं अट्ठासि। एकमन्तं ठितो खो दीघनखो परिब्बाजको भगवन्तं एतदवोच: ",
"mn74:2.3":	"“अहञ्हि, भो गोतम, एवंवादी एवंदिट्ठि: ",
"mn74:2.4":	"‘सब्बं मे नक्खमती’”ति। ",
"mn74:2.5":	"“यापि खो ते एसा, अग्गिवेस्सन, दिट्ठि: ",
"mn74:2.6":	"‘सब्बं मे नक्खमती’ति, एसापि ते दिट्ठि नक्खमती”ति? ",
"mn74:2.7":	"“एसा चे मे, भो गोतम, दिट्ठि खमेय्य, तंपस्स तादिसमेव, तंपस्स तादिसमेवा”ति। ",
"mn74:3.1":	"“अतो खो ते, अग्गिवेस्सन, बहू हि बहुतरा लोकस्मिं ये एवमाहंसु: ",
"mn74:3.2":	"‘तंपस्स तादिसमेव, तंपस्स तादिसमेवा’ति। ",
"mn74:3.3":	"ते तञ्चेव दिट्ठिं नप्पजहन्ति अञ्ञञ्च दिट्ठिं उपादियन्ति। ",
"mn74:3.4":	"अतो खो ते, अग्गिवेस्सन, तनू हि तनुतरा लोकस्मिं ये एवमाहंसु: ",
"mn74:3.5":	"‘तंपस्स तादिसमेव, तंपस्स तादिसमेवा’ति। ",
"mn74:3.6":	"ते तञ्चेव दिट्ठिं पजहन्ति अञ्ञञ्च दिट्ठिं न उपादियन्ति। ",
"mn74:4.1":	"सन्तग्गिवेस्सन, एके समणब्राह्मणा एवंवादिनो एवंदिट्ठिनो: ",
"mn74:4.2":	"‘सब्बं मे खमती’ति; ",
"mn74:4.3":	"सन्तग्गिवेस्सन, एके समणब्राह्मणा एवंवादिनो एवंदिट्ठिनो: ",
"mn74:4.4":	"‘सब्बं मे नक्खमती’ति; ",
"mn74:4.5":	"सन्तग्गिवेस्सन, एके समणब्राह्मणा एवंवादिनो एवंदिट्ठिनो: ",
"mn74:4.6":	"‘एकच्चं मे खमति, एकच्चं मे नक्खमती’ति। ",
"mn74:4.7":	"तत्रग्गिवेस्सन, ये ते समणब्राह्मणा एवंवादिनो एवंदिट्ठिनो: ‘सब्बं मे खमती’ति ",
"mn74:4.8":	"तेसमयं दिट्ठि सारागाय सन्तिके, सञ्ञोगाय सन्तिके, अभिनन्दनाय सन्तिके, अज्झोसानाय सन्तिके, उपादानाय सन्तिके; ",
"mn74:4.9":	"तत्रग्गिवेस्सन ये ते समणब्राह्मणा एवंवादिनो एवंदिट्ठिनो: ‘सब्बं मे नक्खमती’ति ",
"mn74:4.10":	"तेसमयं दिट्ठि असारागाय सन्तिके, असञ्ञोगाय सन्तिके, अनभिनन्दनाय सन्तिके, अनज्झोसानाय सन्तिके, अनुपादानाय सन्तिके”ति। ",
"mn74:5.1":	"एवं वुत्ते, दीघनखो परिब्बाजको भगवन्तं एतदवोच: ",
"mn74:5.2":	"“उक्कंसेति मे भवं गोतमो दिट्ठिगतं, समुक्कंसेति मे भवं गोतमो दिट्ठिगतन्”ति। ",
"mn74:5.3":	"“तत्रग्गिवेस्सन, ये ते समणब्राह्मणा एवंवादिनो एवंदिट्ठिनो: ",
"mn74:5.4":	"‘एकच्चं मे खमति, एकच्चं मे नक्खमती’ति। ",
"mn74:5.5":	"या हि तेसं खमति सायं दिट्ठि सारागाय सन्तिके, सञ्ञोगाय सन्तिके, अभिनन्दनाय सन्तिके, अज्झोसानाय सन्तिके, उपादानाय सन्तिके; ",
"mn74:5.6":	"या हि तेसं नक्खमति सायं दिट्ठि असारागाय सन्तिके, असञ्ञोगाय सन्तिके, अनभिनन्दनाय सन्तिके, अनज्झोसानाय सन्तिके, अनुपादानाय सन्तिके। ",
"mn74:6.1":	"तत्रग्गिवेस्सन, ये ते समणब्राह्मणा एवंवादिनो एवंदिट्ठिनो: ",
"mn74:6.2":	"‘सब्बं मे खमती’ति ",
"mn74:6.3":	"तत्थ विञ्ञू पुरिसो इति पटिसञ्चिक्खति: ",
"mn74:6.4":	"‘या खो मे अयं दिट्ठि—",
"mn74:6.5":	"सब्बं मे खमतीति, ",
"mn74:6.6":	"इमञ्चे अहं दिट्ठिं थामसा परामासा अभिनिविस्स वोहरेय्यं—",
"mn74:6.7":	"इदमेव सच्चं मोघमञ्ञन्ति; ",
"mn74:6.8":	"द्वीहि मे अस्स विग्गहो—",
"mn74:6.9":	"यो चायं समणो वा ब्राह्मणो वा एवंवादी एवंदिट्ठि—सब्बं मे नक्खमतीति, ",
"mn74:6.10":	"यो चायं समणो वा ब्राह्मणो वा एवंवादी एवंदिट्ठि—एकच्चं मे खमति, एकच्चं मे नक्खमतीति—",
"mn74:6.11":	"इमेहि अस्स द्वीहि विग्गहो। ",
"mn74:6.12":	"इति विग्गहे सति विवादो, विवादे सति विघातो, विघाते सति विहेसा’। ",
"mn74:6.13":	"इति सो विग्गहञ्च विवादञ्च विघातञ्च विहेसञ्च अत्तनि सम्पस्समानो तञ्चेव दिट्ठिं पजहति अञ्ञञ्च दिट्ठिं न उपादियति। ",
"mn74:6.14":	"एवमेतासं दिट्ठीनं पहानं होति, एवमेतासं दिट्ठीनं पटिनिस्सग्गो होति। ",
"mn74:7.1":	"तत्रग्गिवेस्सन, ये ते समणब्राह्मणा एवंवादिनो एवंदिट्ठिनो: ",
"mn74:7.2":	"‘सब्बं मे नक्खमती’ति ",
"mn74:7.3":	"तत्थ विञ्ञू पुरिसो इति पटिसञ्चिक्खति: ",
"mn74:7.4":	"‘या खो मे अयं दिट्ठि—",
"mn74:7.5":	"सब्बं मे नक्खमतीति, ",
"mn74:7.6":	"इमञ्चे अहं दिट्ठिं थामसा परामासा अभिनिविस्स वोहरेय्यं—",
"mn74:7.7":	"इदमेव सच्चं मोघमञ्ञन्ति; ",
"mn74:7.8":	"द्वीहि मे अस्स विग्गहो—",
"mn74:7.9":	"यो चायं समणो वा ब्राह्मणो वा एवंवादी एवंदिट्ठि—सब्बं मे खमतीति, ",
"mn74:7.10":	"यो चायं समणो वा ब्राह्मणो वा एवंवादी एवंदिट्ठि—एकच्चं मे खमति एकच्चं मे नक्खमतीति—",
"mn74:7.11":	"इमेहि अस्स द्वीहि विग्गहो। ",
"mn74:7.12":	"इति विग्गहे सति विवादो, विवादे सति विघातो, विघाते सति विहेसा’। ",
"mn74:7.13":	"इति सो विग्गहञ्च विवादञ्च विघातञ्च विहेसञ्च अत्तनि सम्पस्समानो तञ्चेव दिट्ठिं पजहति अञ्ञञ्च दिट्ठिं न उपादियति। ",
"mn74:7.14":	"एवमेतासं दिट्ठीनं पहानं होति, एवमेतासं दिट्ठीनं पटिनिस्सग्गो होति। ",
"mn74:8.1":	"तत्रग्गिवेस्सन, ये ते समणब्राह्मणा एवंवादिनो एवंदिट्ठिनो: ",
"mn74:8.2":	"‘एकच्चं मे खमति, एकच्चं मे नक्खमती’ति ",
"mn74:8.3":	"तत्थ विञ्ञू पुरिसो इति पटिसञ्चिक्खति: ",
"mn74:8.4":	"‘या खो मे अयं दिट्ठि—",
"mn74:8.5":	"एकच्चं मे खमति, एकच्चं मे नक्खमतीति, ",
"mn74:8.6":	"इमञ्चे अहं दिट्ठिं थामसा परामासा अभिनिविस्स वोहरेय्यं—",
"mn74:8.7":	"इदमेव सच्चं मोघमञ्ञन्ति; ",
"mn74:8.8":	"द्वीहि मे अस्स विग्गहो—",
"mn74:8.9":	"यो चायं समणो वा ब्राह्मणो वा एवंवादी एवंदिट्ठि—सब्बं मे खमतीति, ",
"mn74:8.10":	"यो चायं समणो वा ब्राह्मणो वा एवंवादी एवंदिट्ठि—सब्बं मे नक्खमतीति—",
"mn74:8.11":	"इमेहि अस्स द्वीहि विग्गहो। ",
"mn74:8.12":	"इति विग्गहे सति विवादो, विवादे सति विघातो, विघाते सति विहेसा’। ",
"mn74:8.13":	"इति सो विग्गहञ्च विवादञ्च विघातञ्च विहेसञ्च अत्तनि सम्पस्समानो तञ्चेव दिट्ठिं पजहति अञ्ञञ्च दिट्ठिं न उपादियति। ",
"mn74:8.14":	"एवमेतासं दिट्ठीनं पहानं होति, एवमेतासं दिट्ठीनं पटिनिस्सग्गो होति। ",
"mn74:9.1":	"अयं खो पनग्गिवेस्सन, कायो रूपी चातुमहाभूतिको मातापेत्तिकसम्भवो ओदनकुम्मासूपचयो अनिच्चुच्छादनपरिमद्दनभेदनविद्धंसनधम्मो, अनिच्चतो दुक्खतो रोगतो गण्डतो सल्लतो अघतो आबाधतो परतो पलोकतो सुञ्ञतो अनत्ततो समनुपस्सितब्बो। ",
"mn74:9.2":	"तस्सिमं कायं अनिच्चतो दुक्खतो रोगतो गण्डतो सल्लतो अघतो आबाधतो परतो पलोकतो सुञ्ञतो अनत्ततो समनुपस्सतो यो कायस्मिं कायछन्दो कायस्नेहो कायन्वयता सा पहीयति। ",
"mn74:10.1":	"तिस्सो खो इमा, अग्गिवेस्सन, वेदना—",
"mn74:10.2":	"सुखा वेदना, दुक्खा वेदना, अदुक्खमसुखा वेदना। ",
"mn74:10.3":	"यस्मिं, अग्गिवेस्सन, समये सुखं वेदनं वेदेति, नेव तस्मिं समये दुक्खं वेदनं वेदेति, न अदुक्खमसुखं वेदनं वेदेति; ",
"mn74:10.4":	"सुखंयेव तस्मिं समये वेदनं वेदेति। ",
"mn74:10.5":	"यस्मिं, अग्गिवेस्सन, समये दुक्खं वेदनं वेदेति, नेव तस्मिं समये सुखं वेदनं वेदेति, न अदुक्खमसुखं वेदनं वेदेति; ",
"mn74:10.6":	"दुक्खंयेव तस्मिं समये वेदनं वेदेति। ",
"mn74:10.7":	"यस्मिं, अग्गिवेस्सन, समये अदुक्खमसुखं वेदनं वेदेति, नेव तस्मिं समये सुखं वेदनं वेदेति, न दुक्खं वेदनं वेदेति; ",
"mn74:10.8":	"अदुक्खमसुखंयेव तस्मिं समये वेदनं वेदेति। ",
"mn74:11.1":	"सुखापि खो, अग्गिवेस्सन, वेदना अनिच्चा सङ्खता पटिच्चसमुप्पन्ना खयधम्मा वयधम्मा विरागधम्मा निरोधधम्मा; ",
"mn74:11.2":	"दुक्खापि खो, अग्गिवेस्सन, वेदना अनिच्चा सङ्खता पटिच्चसमुप्पन्ना खयधम्मा वयधम्मा विरागधम्मा निरोधधम्मा; ",
"mn74:11.3":	"अदुक्खमसुखापि खो, अग्गिवेस्सन, वेदना अनिच्चा सङ्खता पटिच्चसमुप्पन्ना खयधम्मा वयधम्मा विरागधम्मा निरोधधम्मा। ",
"mn74:12.1":	"एवं पस्सं, अग्गिवेस्सन, सुतवा अरियसावको सुखायपि वेदनाय निब्बिन्दति, दुक्खायपि वेदनाय निब्बिन्दति, अदुक्खमसुखायपि वेदनाय निब्बिन्दति; ",
"mn74:12.2":	"निब्बिन्दं विरज्जति, विरागा विमुच्चति। विमुत्तस्मिं, विमुत्तमिति ञाणं होति। ",
"mn74:12.3":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाति। ",
"mn74:13.1":	"एवं विमुत्तचित्तो खो, अग्गिवेस्सन, भिक्खु न केनचि संवदति, न केनचि विवदति, यञ्च लोके वुत्तं तेन वोहरति, अपरामसन्”ति। ",
"mn74:14.1":	"तेन खो पन समयेन आयस्मा सारिपुत्तो भगवतो पिट्ठितो ठितो होति भगवन्तं बीजयमानो। ",
"mn74:14.2":	"अथ खो आयस्मतो सारिपुत्तस्स एतदहोसि: ",
"mn74:14.3":	"“तेसं तेसं किर नो भगवा धम्मानं अभिञ्ञा पहानमाह, तेसं तेसं किर नो सुगतो धम्मानं अभिञ्ञा पटिनिस्सग्गमाहा”ति। ",
"mn74:14.4":	"इति हिदं आयस्मतो सारिपुत्तस्स पटिसञ्चिक्खतो अनुपादाय आसवेहि चित्तं विमुच्चि। ",
"mn74:15.1":	"दीघनखस्स पन परिब्बाजकस्स विरजं वीतमलं धम्मचक्खुं उदपादि: ",
"mn74:15.2":	"“यं किञ्चि समुदयधम्मं सब्बं तं निरोधधम्मन्”ति। ",
"mn74:15.3":	"अथ खो दीघनखो परिब्बाजको दिट्ठधम्मो पत्तधम्मो विदितधम्मो परियोगाळ्हधम्मो तिण्णविचिकिच्छो विगतकथङ्कथो वेसारज्जप्पत्तो अपरप्पच्चयो सत्थुसासने भगवन्तं एतदवोच: ",
"mn74:16.1":	"“अभिक्कन्तं, भो गोतम, अभिक्कन्तं, भो गोतम। ",
"mn74:16.2":	"सेय्यथापि, भो गोतम, निक्कुज्जितं वा उक्कुज्जेय्य, पटिच्छन्नं वा विवरेय्य, मूळ्हस्स वा मग्गं आचिक्खेय्य, अन्धकारे वा तेलपज्जोतं धारेय्य: ‘चक्खुमन्तो रूपानि दक्खन्ती’ति; एवमेव खो भोता गोतमेन अनेकपरियायेन धम्मो पकासितो। ",
"mn74:16.3":	"एसाहं भवन्तं गोतमं सरणं गच्छामि धम्मञ्च भिक्खुसङ्घञ्च। ",
"mn74:16.4":	"उपासकं मं भवं गोतमो धारेतु अज्जतग्गे पाणुपेतं सरणं गतन्”ति। ",
"mn74:16.5":	"दीघनखसुत्तं निट्ठितं चतुत्थं। "
}	
