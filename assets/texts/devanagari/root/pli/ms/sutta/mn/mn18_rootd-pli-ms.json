{	
"mn18:0.1":	"मज्झिम निकाय १८ ",
"mn18:0.2":	"मधुपिण्डिकसुत्त ",
"mn18:1.1":	"एवं मे सुतं—",
"mn18:1.2":	"एकं समयं भगवा सक्केसु विहरति कपिलवत्थुस्मिं निग्रोधारामे। ",
"mn18:2.1":	"अथ खो भगवा पुब्बण्हसमयं निवासेत्वा पत्तचीवरमादाय कपिलवत्थुं पिण्डाय पाविसि। ",
"mn18:2.2":	"कपिलवत्थुस्मिं पिण्डाय चरित्वा पच्छाभत्तं पिण्डपातपटिक्कन्तो येन महावनं तेनुपसङ्कमि दिवाविहाराय। ",
"mn18:2.3":	"महावनं अज्झोगाहेत्वा बेलुवलट्ठिकाय मूले दिवाविहारं निसीदि। ",
"mn18:3.1":	"दण्डपाणिपि खो सक्को जङ्घाविहारं अनुचङ्कममानो अनुविचरमानो येन महावनं तेनुपसङ्कमि। ",
"mn18:3.2":	"महावनं अज्झोगाहेत्वा येन बेलुवलट्ठिका येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"mn18:3.3":	"सम्मोदनीयं कथं सारणीयं वीतिसारेत्वा दण्डमोलुब्भ एकमन्तं अट्ठासि। एकमन्तं ठितो खो दण्डपाणि सक्को भगवन्तं एतदवोच: ",
"mn18:3.4":	"“किंवादी समणो किमक्खायी”ति? ",
"mn18:4.1":	"“यथावादी खो, आवुसो, सदेवके लोके समारके सब्रह्मके सस्समणब्राह्मणिया पजाय सदेवमनुस्साय न केनचि लोके विग्गय्ह तिट्ठति, यथा च पन कामेहि विसंयुत्तं विहरन्तं तं ब्राह्मणं अकथङ्कथिं छिन्नकुक्कुच्चं भवाभवे वीततण्हं सञ्ञा नानुसेन्ति—",
"mn18:4.2":	"एवंवादी खो अहं, आवुसो, एवमक्खायी”ति। ",
"mn18:5.1":	"एवं वुत्ते, दण्डपाणि सक्को सीसं ओकम्पेत्वा, जिव्हं निल्लाळेत्वा, तिविसाखं नलाटिकं नलाटे वुट्ठापेत्वा दण्डमोलुब्भ पक्कामि। ",
"mn18:6.1":	"अथ खो भगवा सायन्हसमयं पटिसल्लाना वुट्ठितो येन निग्रोधारामो तेनुपसङ्कमि; उपसङ्कमित्वा पञ्ञत्ते आसने निसीदि। ",
"mn18:6.2":	"निसज्ज खो भगवा भिक्खू आमन्तेसि: ",
"mn18:6.3":	"“इधाहं, भिक्खवे, पुब्बण्हसमयं निवासेत्वा पत्तचीवरमादाय कपिलवत्थुं पिण्डाय पाविसिं। ",
"mn18:6.4":	"कपिलवत्थुस्मिं पिण्डाय चरित्वा पच्छाभत्तं पिण्डपातपटिक्कन्तो येन महावनं तेनुपसङ्कमिं दिवाविहाराय। ",
"mn18:6.5":	"महावनं अज्झोगाहेत्वा बेलुवलट्ठिकाय मूले दिवाविहारं निसीदिं। ",
"mn18:6.6":	"दण्डपाणिपि खो, भिक्खवे, सक्को जङ्घाविहारं अनुचङ्कममानो अनुविचरमानो येन महावनं तेनुपसङ्कमि। ",
"mn18:6.7":	"महावनं अज्झोगाहेत्वा येन बेलुवलट्ठिका येनाहं तेनुपसङ्कमि; उपसङ्कमित्वा मया सद्धिं सम्मोदि। ",
"mn18:6.8":	"सम्मोदनीयं कथं सारणीयं वीतिसारेत्वा दण्डमोलुब्भ एकमन्तं अट्ठासि। एकमन्तं ठितो खो, भिक्खवे, दण्डपाणि सक्को मं एतदवोच: ",
"mn18:6.9":	"‘किंवादी समणो किमक्खायी’ति? ",
"mn18:6.10":	"एवं वुत्ते, अहं, भिक्खवे, दण्डपाणिं सक्कं एतदवोचं: ",
"mn18:6.11":	"‘यथावादी खो, आवुसो, सदेवके लोके समारके सब्रह्मके सस्समणब्राह्मणिया पजाय सदेवमनुस्साय न केनचि लोके विग्गय्ह तिट्ठति, यथा च पन कामेहि विसंयुत्तं विहरन्तं तं ब्राह्मणं अकथङ्कथिं छिन्नकुक्कुच्चं भवाभवे वीततण्हं सञ्ञा नानुसेन्ति—",
"mn18:6.12":	"एवंवादी खो अहं, आवुसो, एवमक्खायी’ति। ",
"mn18:6.13":	"एवं वुत्ते, भिक्खवे, दण्डपाणि सक्को सीसं ओकम्पेत्वा, जिव्हं निल्लाळेत्वा, तिविसाखं नलाटिकं नलाटे वुट्ठापेत्वा दण्डमोलुब्भ पक्कामी”ति। ",
"mn18:6.14":	"एवं वुत्ते, अञ्ञतरो भिक्खु भगवन्तं एतदवोच: ",
"mn18:7.1":	"“किंवादी पन, भन्ते, भगवा सदेवके लोके समारके सब्रह्मके सस्समणब्राह्मणिया पजाय सदेवमनुस्साय न केनचि लोके विग्गय्ह तिट्ठति? ",
"mn18:7.2":	"कथञ्च पन, भन्ते, भगवन्तं कामेहि विसंयुत्तं विहरन्तं तं ब्राह्मणं अकथङ्कथिं छिन्नकुक्कुच्चं भवाभवे वीततण्हं सञ्ञा नानुसेन्ती”ति? ",
"mn18:8.1":	"“यतोनिदानं, भिक्खु, पुरिसं पपञ्चसञ्ञासङ्खा समुदाचरन्ति। ",
"mn18:8.2":	"एत्थ चे नत्थि अभिनन्दितब्बं अभिवदितब्बं अज्झोसितब्बं। ",
"mn18:8.3":	"एसेवन्तो रागानुसयानं, एसेवन्तो पटिघानुसयानं, एसेवन्तो दिट्ठानुसयानं, एसेवन्तो विचिकिच्छानुसयानं, एसेवन्तो मानानुसयानं, एसेवन्तो भवरागानुसयानं, एसेवन्तो अविज्जानुसयानं, एसेवन्तो दण्डादानसत्थादानकलहविग्गहविवादतुवंतुवंपेसुञ्ञमुसावादानं। ",
"mn18:8.4":	"एत्थेते पापका अकुसला धम्मा अपरिसेसा निरुज्झन्ती”ति। ",
"mn18:9.1":	"इदमवोच भगवा। ",
"mn18:9.2":	"इदं वत्वान सुगतो उट्ठायासना विहारं पाविसि। ",
"mn18:10.1":	"अथ खो तेसं भिक्खूनं अचिरपक्कन्तस्स भगवतो एतदहोसि: ",
"mn18:10.2":	"“इदं खो नो, आवुसो, भगवा सङ्खित्तेन उद्देसं उद्दिसित्वा, वित्थारेन अत्थं अविभजित्वा, उट्ठायासना विहारं पविट्ठो: ",
"mn18:10.3":	"‘यतोनिदानं, भिक्खु, पुरिसं पपञ्चसञ्ञासङ्खा समुदाचरन्ति। ",
"mn18:10.4":	"एत्थ चे नत्थि अभिनन्दितब्बं अभिवदितब्बं अज्झोसितब्बं। ",
"mn18:10.5":	"एसेवन्तो रागानुसयानं …पे… ",
"mn18:10.6":	"एत्थेते पापका अकुसला धम्मा अपरिसेसा निरुज्झन्ती’ति। ",
"mn18:10.7":	"को नु खो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजेय्या”ति? ",
"mn18:10.8":	"अथ खो तेसं भिक्खूनं एतदहोसि: ",
"mn18:10.9":	"“अयं खो आयस्मा महाकच्चानो सत्थु चेव संवण्णितो सम्भावितो च विञ्ञूनं सब्रह्मचारीनं। ",
"mn18:10.10":	"पहोति चायस्मा महाकच्चानो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजितुं। ",
"mn18:10.11":	"यन्नून मयं येनायस्मा महाकच्चानो तेनुपसङ्कमेय्याम; उपसङ्कमित्वा आयस्मन्तं महाकच्चानं एतमत्थं पटिपुच्छेय्यामा”ति। ",
"mn18:11.1":	"अथ खो ते भिक्खू येनायस्मा महाकच्चानो तेनुपसङ्कमिंसु; उपसङ्कमित्वा आयस्मता महाकच्चानेन सद्धिं सम्मोदिंसु। ",
"mn18:11.2":	"सम्मोदनीयं कथं सारणीयं वीतिसारेत्वा एकमन्तं निसीदिंसु। एकमन्तं निसिन्ना खो ते भिक्खू आयस्मन्तं महाकच्चानं एतदवोचुं: ",
"mn18:11.3":	"“इदं खो नो, आवुसो कच्चान, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"mn18:11.4":	"‘यतोनिदानं, भिक्खु, पुरिसं पपञ्चसञ्ञासङ्खा समुदाचरन्ति। ",
"mn18:11.5":	"एत्थ चे नत्थि अभिनन्दितब्बं अभिवदितब्बं अज्झोसितब्बं। ",
"mn18:11.6":	"एसेवन्तो रागानुसयानं …पे… ",
"mn18:11.7":	"एत्थेते पापका अकुसला धम्मा अपरिसेसा निरुज्झन्ती’ति। ",
"mn18:11.8":	"तेसं नो, आवुसो कच्चान, अम्हाकं अचिरपक्कन्तस्स भगवतो एतदहोसि: ",
"mn18:11.9":	"‘इदं खो नो, आवुसो, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"mn18:11.10":	"“यतोनिदानं, भिक्खु, पुरिसं पपञ्चसञ्ञासङ्खा समुदाचरन्ति। ",
"mn18:11.11":	"एत्थ चे नत्थि अभिनन्दितब्बं अभिवदितब्बं अज्झोसितब्बं। ",
"mn18:11.12":	"एसेवन्तो रागानुसयानं …पे… ",
"mn18:11.13":	"एत्थेते पापका अकुसला धम्मा अपरिसेसा निरुज्झन्ती”’ति। ",
"mn18:11.14":	"को नु खो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजेय्याति? ",
"mn18:11.15":	"तेसं नो, आवुसो कच्चान, अम्हाकं एतदहोसि: ",
"mn18:11.16":	"‘अयं खो आयस्मा महाकच्चानो सत्थु चेव संवण्णितो सम्भावितो च विञ्ञूनं सब्रह्मचारीनं, पहोति चायस्मा महाकच्चानो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजितुं। ",
"mn18:11.17":	"यन्नून मयं येनायस्मा महाकच्चानो तेनुपसङ्कमेय्याम; उपसङ्कमित्वा आयस्मन्तं महाकच्चानं एतमत्थं पटिपुच्छेय्यामा’ति। ",
"mn18:11.18":	"विभजतायस्मा महाकच्चानो”ति। ",
"mn18:12.1":	"“सेय्यथापि, आवुसो, पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो अतिक्कम्मेव मूलं, अतिक्कम्म खन्धं, साखापलासे सारं परियेसितब्बं मञ्ञेय्य; ",
"mn18:12.2":	"एवंसम्पदमिदं आयस्मन्तानं सत्थरि सम्मुखीभूते, तं भगवन्तं अतिसित्वा, अम्हे एतमत्थं पटिपुच्छितब्बं मञ्ञथ। ",
"mn18:12.3":	"सो हावुसो, भगवा जानं जानाति, पस्सं पस्सति, चक्खुभूतो ञाणभूतो धम्मभूतो ब्रह्मभूतो, वत्ता पवत्ता, अत्थस्स निन्नेता, अमतस्स दाता, धम्मस्सामी तथागतो। ",
"mn18:12.4":	"सो चेव पनेतस्स कालो अहोसि, यं भगवन्तंयेव एतमत्थं पटिपुच्छेय्याथ। ",
"mn18:12.5":	"यथा वो भगवा ब्याकरेय्य तथा नं धारेय्याथा”ति। ",
"mn18:13.1":	"“अद्धावुसो कच्चान, भगवा जानं जानाति, पस्सं पस्सति, चक्खुभूतो ञाणभूतो धम्मभूतो ब्रह्मभूतो, वत्ता पवत्ता, अत्थस्स निन्नेता, अमतस्स दाता, धम्मस्सामी तथागतो। ",
"mn18:13.2":	"सो चेव पनेतस्स कालो अहोसि, यं भगवन्तंयेव एतमत्थं पटिपुच्छेय्याम। ",
"mn18:13.3":	"यथा नो भगवा ब्याकरेय्य तथा नं धारेय्याम। ",
"mn18:13.4":	"अपि चायस्मा महाकच्चानो सत्थु चेव संवण्णितो सम्भावितो च विञ्ञूनं सब्रह्मचारीनं, ",
"mn18:13.5":	"पहोति चायस्मा महाकच्चानो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजितुं। ",
"mn18:13.6":	"विभजतायस्मा महाकच्चानो अगरुं कत्वा”ति। ",
"mn18:14.1":	"“तेन हावुसो, सुणाथ, साधुकं मनसिकरोथ, भासिस्सामी”ति। ",
"mn18:14.2":	"“एवमावुसो”ति खो ते भिक्खू आयस्मतो महाकच्चानस्स पच्चस्सोसुं। ",
"mn18:14.3":	"आयस्मा महाकच्चानो एतदवोच: ",
"mn18:15.1":	"“यं खो नो, आवुसो, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"mn18:15.2":	"‘यतोनिदानं, भिक्खु, पुरिसं पपञ्चसञ्ञासङ्खा समुदाचरन्ति। ",
"mn18:15.3":	"एत्थ चे नत्थि अभिनन्दितब्बं अभिवदितब्बं अज्झोसितब्बं, एसेवन्तो रागानुसयानं …पे… ",
"mn18:15.4":	"एत्थेते पापका अकुसला धम्मा अपरिसेसा निरुज्झन्ती’ति, इमस्स खो अहं, आवुसो, भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स एवं वित्थारेन अत्थं आजानामि—",
"mn18:16.1":	"चक्खुञ्चावुसो, पटिच्च रूपे च उप्पज्जति चक्खुविञ्ञाणं, तिण्णं सङ्गति फस्सो, फस्सपच्चया वेदना, यं वेदेति तं सञ्जानाति, यं सञ्जानाति तं वितक्केति, यं वितक्केति तं पपञ्चेति, यं पपञ्चेति ततोनिदानं पुरिसं पपञ्चसञ्ञासङ्खा समुदाचरन्ति अतीतानागतपच्चुप्पन्नेसु चक्खुविञ्ञेय्येसु रूपेसु। ",
"mn18:16.2":	"सोतञ्चावुसो, पटिच्च सद्दे च उप्पज्जति सोतविञ्ञाणं …पे… ",
"mn18:16.3":	"घानञ्चावुसो, पटिच्च गन्धे च उप्पज्जति घानविञ्ञाणं …पे… ",
"mn18:16.4":	"जिव्हञ्चावुसो, पटिच्च रसे च उप्पज्जति जिव्हाविञ्ञाणं …पे… ",
"mn18:16.5":	"कायञ्चावुसो, पटिच्च फोट्ठब्बे च उप्पज्जति कायविञ्ञाणं …पे… ",
"mn18:16.6":	"मनञ्चावुसो, पटिच्च धम्मे च उप्पज्जति मनोविञ्ञाणं, तिण्णं सङ्गति फस्सो, फस्सपच्चया वेदना, यं वेदेति तं सञ्जानाति, यं सञ्जानाति तं वितक्केति, यं वितक्केति तं पपञ्चेति, यं पपञ्चेति ततोनिदानं पुरिसं पपञ्चसञ्ञासङ्खा समुदाचरन्ति अतीतानागतपच्चुप्पन्नेसु मनोविञ्ञेय्येसु धम्मेसु। ",
"mn18:17.1":	"सो वतावुसो, चक्खुस्मिं सति रूपे सति चक्खुविञ्ञाणे सति फस्सपञ्ञत्तिं पञ्ञापेस्सतीति—ठानमेतं विज्जति। ",
"mn18:17.2":	"फस्सपञ्ञत्तिया सति वेदनापञ्ञत्तिं पञ्ञापेस्सतीति—ठानमेतं विज्जति। ",
"mn18:17.3":	"वेदनापञ्ञत्तिया सति सञ्ञापञ्ञत्तिं पञ्ञापेस्सतीति—ठानमेतं विज्जति। ",
"mn18:17.4":	"सञ्ञापञ्ञत्तिया सति वितक्कपञ्ञत्तिं पञ्ञापेस्सतीति—ठानमेतं विज्जति। ",
"mn18:17.5":	"वितक्कपञ्ञत्तिया सति पपञ्चसञ्ञासङ्खासमुदाचरणपञ्ञत्तिं पञ्ञापेस्सतीति—ठानमेतं विज्जति। ",
"mn18:17.6":	"सो वतावुसो, सोतस्मिं सति सद्दे सति …पे… ",
"mn18:17.7":	"घानस्मिं सति गन्धे सति …पे… ",
"mn18:17.8":	"जिव्हाय सति रसे सति …पे… ",
"mn18:17.9":	"कायस्मिं सति फोट्ठब्बे सति …पे… ",
"mn18:17.10":	"मनस्मिं सति धम्मे सति मनोविञ्ञाणे सति फस्सपञ्ञत्तिं पञ्ञापेस्सतीति—ठानमेतं विज्जति। ",
"mn18:17.11":	"फस्सपञ्ञत्तिया सति वेदनापञ्ञत्तिं पञ्ञापेस्सतीति—ठानमेतं विज्जति। ",
"mn18:17.12":	"वेदनापञ्ञत्तिया सति सञ्ञापञ्ञत्तिं पञ्ञापेस्सतीति—ठानमेतं विज्जति। ",
"mn18:17.13":	"सञ्ञापञ्ञत्तिया सति वितक्कपञ्ञत्तिं पञ्ञापेस्सतीति—ठानमेतं विज्जति। ",
"mn18:17.14":	"वितक्कपञ्ञत्तिया सति पपञ्चसञ्ञासङ्खासमुदाचरणपञ्ञत्तिं पञ्ञापेस्सतीति—ठानमेतं विज्जति। ",
"mn18:18.1":	"सो वतावुसो, चक्खुस्मिं असति रूपे असति चक्खुविञ्ञाणे असति फस्सपञ्ञत्तिं पञ्ञापेस्सतीति—नेतं ठानं विज्जति। ",
"mn18:18.2":	"फस्सपञ्ञत्तिया असति वेदनापञ्ञत्तिं पञ्ञापेस्सतीति—नेतं ठानं विज्जति। ",
"mn18:18.3":	"वेदनापञ्ञत्तिया असति सञ्ञापञ्ञत्तिं पञ्ञापेस्सतीति—नेतं ठानं विज्जति। ",
"mn18:18.4":	"सञ्ञापञ्ञत्तिया असति वितक्कपञ्ञत्तिं पञ्ञापेस्सतीति—नेतं ठानं विज्जति। ",
"mn18:18.5":	"वितक्कपञ्ञत्तिया असति पपञ्चसञ्ञासङ्खासमुदाचरणपञ्ञत्तिं पञ्ञापेस्सतीति—नेतं ठानं विज्जति। ",
"mn18:18.6":	"सो वतावुसो, सोतस्मिं असति सद्दे असति …पे… ",
"mn18:18.7":	"घानस्मिं असति गन्धे असति …पे… ",
"mn18:18.8":	"जिव्हाय असति रसे असति …पे… ",
"mn18:18.9":	"कायस्मिं असति फोट्ठब्बे असति …पे… ",
"mn18:18.10":	"मनस्मिं असति धम्मे असति मनोविञ्ञाणे असति फस्सपञ्ञत्तिं पञ्ञापेस्सतीति—नेतं ठानं विज्जति। ",
"mn18:18.11":	"फस्सपञ्ञत्तिया असति वेदनापञ्ञत्तिं पञ्ञापेस्सतीति—नेतं ठानं विज्जति। ",
"mn18:18.12":	"वेदनापञ्ञत्तिया असति सञ्ञापञ्ञत्तिं पञ्ञापेस्सतीति—नेतं ठानं विज्जति। ",
"mn18:18.13":	"सञ्ञापञ्ञत्तिया असति वितक्कपञ्ञत्तिं पञ्ञापेस्सतीति—नेतं ठानं विज्जति। ",
"mn18:18.14":	"वितक्कपञ्ञत्तिया असति पपञ्चसञ्ञासङ्खासमुदाचरणपञ्ञत्तिं पञ्ञापेस्सतीति—नेतं ठानं विज्जति। ",
"mn18:19.1":	"यं खो नो, आवुसो, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"mn18:19.2":	"‘यतोनिदानं, भिक्खु, पुरिसं पपञ्चसञ्ञासङ्खा समुदाचरन्ति एत्थ चे नत्थि अभिनन्दितब्बं अभिवदितब्बं अज्झोसितब्बं एसेवन्तो रागानुसयानं …पे… ",
"mn18:19.3":	"एत्थेते पापका अकुसला धम्मा अपरिसेसा निरुज्झन्ती’ति, इमस्स खो अहं, आवुसो, भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स एवं वित्थारेन अत्थं आजानामि। ",
"mn18:19.4":	"आकङ्खमाना च पन तुम्हे आयस्मन्तो भगवन्तंयेव उपसङ्कमित्वा एतमत्थं पटिपुच्छेय्याथ। ",
"mn18:19.5":	"यथा वो भगवा ब्याकरोति तथा नं धारेय्याथा”ति। ",
"mn18:20.1":	"अथ खो ते भिक्खू आयस्मतो महाकच्चानस्स भासितं अभिनन्दित्वा अनुमोदित्वा उट्ठायासना येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो ते भिक्खू भगवन्तं एतदवोचुं: ",
"mn18:20.2":	"“यं खो नो, भन्ते, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"mn18:20.3":	"‘यतोनिदानं, भिक्खु, पुरिसं पपञ्चसञ्ञासङ्खा समुदाचरन्ति। ",
"mn18:20.4":	"एत्थ चे नत्थि अभिनन्दितब्बं अभिवदितब्बं अज्झोसितब्बं। ",
"mn18:20.5":	"एसेवन्तो रागानुसयानं …पे… ",
"mn18:20.6":	"एत्थेते पापका अकुसला धम्मा अपरिसेसा निरुज्झन्ती’ति। ",
"mn18:20.7":	"तेसं नो, भन्ते, अम्हाकं अचिरपक्कन्तस्स भगवतो एतदहोसि: ",
"mn18:20.8":	"‘इदं खो नो, आवुसो, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"mn18:20.9":	"“यतोनिदानं, भिक्खु, पुरिसं पपञ्चसञ्ञासङ्खा समुदाचरन्ति। ",
"mn18:20.10":	"एत्थ चे नत्थि अभिनन्दितब्बं अभिवदितब्बं अज्झोसितब्बं। ",
"mn18:20.11":	"एसेवन्तो रागानुसयानं, एसेवन्तो पटिघानुसयानं, एसेवन्तो दिट्ठानुसयानं, एसेवन्तो विचिकिच्छानुसयानं, एसेवन्तो मानानुसयानं, एसेवन्तो भवरागानुसयानं, एसेवन्तो अविज्जानुसयानं, एसेवन्तो दण्डादानसत्थादानकलहविग्गहविवादतुवंतुवंपेसुञ्ञमुसावादानं। ",
"mn18:20.12":	"एत्थेते पापका अकुसला धम्मा अपरिसेसा निरुज्झन्ती”ति। ",
"mn18:20.13":	"को नु खो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजेय्या’ति? ",
"mn18:20.14":	"तेसं नो, भन्ते, अम्हाकं एतदहोसि: ",
"mn18:20.15":	"‘अयं खो आयस्मा महाकच्चानो सत्थु चेव संवण्णितो सम्भावितो च विञ्ञूनं सब्रह्मचारीनं, पहोति चायस्मा महाकच्चानो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजितुं, यन्नून मयं येनायस्मा महाकच्चानो तेनुपसङ्कमेय्याम; उपसङ्कमित्वा आयस्मन्तं महाकच्चानं एतमत्थं पटिपुच्छेय्यामा’ति। ",
"mn18:20.16":	"अथ खो मयं, भन्ते, येनायस्मा महाकच्चानो तेनुपसङ्कमिम्ह; उपसङ्कमित्वा आयस्मन्तं महाकच्चानं एतमत्थं पटिपुच्छिम्ह। ",
"mn18:20.17":	"तेसं नो, भन्ते, आयस्मता महाकच्चानेन इमेहि आकारेहि इमेहि पदेहि इमेहि ब्यञ्जनेहि अत्थो विभत्तो”ति। ",
"mn18:21.1":	"“पण्डितो, भिक्खवे, महाकच्चानो; महापञ्ञो, भिक्खवे, महाकच्चानो। ",
"mn18:21.2":	"मञ्चेपि तुम्हे, भिक्खवे, एतमत्थं पटिपुच्छेय्याथ, अहम्पि तं एवमेवं ब्याकरेय्यं यथा तं महाकच्चानेन ब्याकतं। ",
"mn18:21.3":	"एसो चेवेतस्स अत्थो। एवञ्च नं धारेथा”ति। ",
"mn18:22.1":	"एवं वुत्ते, आयस्मा आनन्दो भगवन्तं एतदवोच: ",
"mn18:22.2":	"“सेय्यथापि, भन्ते, पुरिसो जिघच्छादुब्बल्यपरेतो मधुपिण्डिकं अधिगच्छेय्य, सो यतो यतो सायेय्य, लभेथेव सादुरसं असेचनकं। ",
"mn18:22.3":	"एवमेव खो, भन्ते, चेतसो भिक्खु दब्बजातिको, यतो यतो इमस्स धम्मपरियायस्स पञ्ञाय अत्थं उपपरिक्खेय्य, लभेथेव अत्तमनतं, लभेथेव चेतसो पसादं। ",
"mn18:22.4":	"को नामो अयं, भन्ते, धम्मपरियायो”ति? ",
"mn18:22.5":	"“तस्मातिह त्वं, आनन्द, इमं धम्मपरियायं मधुपिण्डिकपरियायोत्वेव नं धारेही”ति। ",
"mn18:22.6":	"इदमवोच भगवा। ",
"mn18:22.7":	"अत्तमनो आयस्मा आनन्दो भगवतो भासितं अभिनन्दीति। ",
"mn18:22.8":	"मधुपिण्डिकसुत्तं निट्ठितं अट्ठमं। "
}	
