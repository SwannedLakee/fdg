{	
"mn1:0.1":	"मज्झिम निकाय १ ",
"mn1:0.2":	"मूलपरियायसुत्त ",
"mn1:1.1":	"एवं मे सुतं—",
"mn1:1.2":	"एकं समयं भगवा उक्कट्ठायं विहरति सुभगवने सालराजमूले। ",
"mn1:1.3":	"तत्र खो भगवा भिक्खू आमन्तेसि: ",
"mn1:1.4":	"“भिक्खवो”ति। ",
"mn1:1.5":	"“भदन्ते”ति ते भिक्खू भगवतो पच्चस्सोसुं। ",
"mn1:1.6":	"भगवा एतदवोच: ",
"mn1:2.1":	"“सब्बधम्ममूलपरियायं वो, भिक्खवे, देसेस्सामि। ",
"mn1:2.2":	"तं सुणाथ, साधुकं मनसि करोथ, भासिस्सामी”ति। ",
"mn1:2.3":	"“एवं, भन्ते”ति खो ते भिक्खू भगवतो पच्चस्सोसुं। ",
"mn1:2.4":	"भगवा एतदवोच: ",
"mn1:3.1":	"“इध, भिक्खवे, अस्सुतवा पुथुज्जनो अरियानं अदस्सावी अरियधम्मस्स अकोविदो अरियधम्मे अविनीतो, सप्पुरिसानं अदस्सावी सप्पुरिसधम्मस्स अकोविदो सप्पुरिसधम्मे अविनीतो—",
"mn1:3.2":	"पथविं पथवितो सञ्जानाति; ",
"mn1:3.3":	"पथविं पथवितो सञ्ञत्वा पथविं मञ्ञति, पथविया मञ्ञति, पथवितो मञ्ञति, पथविं मेति मञ्ञति, पथविं अभिनन्दति। ",
"mn1:3.4":	"तं किस्स हेतु? ",
"mn1:3.5":	"‘अपरिञ्ञातं तस्सा’ति वदामि। ",
"mn1:4.1":	"आपं आपतो सञ्जानाति; ",
"mn1:4.2":	"आपं आपतो सञ्ञत्वा आपं मञ्ञति, आपस्मिं मञ्ञति, आपतो मञ्ञति, आपं मेति मञ्ञति, आपं अभिनन्दति। ",
"mn1:4.3":	"तं किस्स हेतु? ",
"mn1:4.4":	"‘अपरिञ्ञातं तस्सा’ति वदामि। ",
"mn1:5.1":	"तेजं तेजतो सञ्जानाति; ",
"mn1:5.2":	"तेजं तेजतो सञ्ञत्वा तेजं मञ्ञति, तेजस्मिं मञ्ञति, तेजतो मञ्ञति, तेजं मेति मञ्ञति, तेजं अभिनन्दति। ",
"mn1:5.3":	"तं किस्स हेतु? ",
"mn1:5.4":	"‘अपरिञ्ञातं तस्सा’ति वदामि। ",
"mn1:6.1":	"वायं वायतो सञ्जानाति; ",
"mn1:6.2":	"वायं वायतो सञ्ञत्वा वायं मञ्ञति, वायस्मिं मञ्ञति, वायतो मञ्ञति, वायं मेति मञ्ञति, वायं अभिनन्दति। ",
"mn1:6.3":	"तं किस्स हेतु? ",
"mn1:6.4":	"‘अपरिञ्ञातं तस्सा’ति वदामि। ",
"mn1:7.1":	"भूते भूततो सञ्जानाति; ",
"mn1:7.2":	"भूते भूततो सञ्ञत्वा भूते मञ्ञति, भूतेसु मञ्ञति, भूततो मञ्ञति, भूते मेति मञ्ञति, भूते अभिनन्दति। ",
"mn1:7.3":	"तं किस्स हेतु? ",
"mn1:7.4":	"‘अपरिञ्ञातं तस्सा’ति वदामि। ",
"mn1:8.1":	"देवे देवतो सञ्जानाति; ",
"mn1:8.2":	"देवे देवतो सञ्ञत्वा देवे मञ्ञति, देवेसु मञ्ञति, देवतो मञ्ञति, देवे मेति मञ्ञति, देवे अभिनन्दति। ",
"mn1:8.3":	"तं किस्स हेतु? ",
"mn1:8.4":	"‘अपरिञ्ञातं तस्सा’ति वदामि। ",
"mn1:9.1":	"पजापतिं पजापतितो सञ्जानाति; ",
"mn1:9.2":	"पजापतिं पजापतितो सञ्ञत्वा पजापतिं मञ्ञति, पजापतिस्मिं मञ्ञति, पजापतितो मञ्ञति, पजापतिं मेति मञ्ञति, पजापतिं अभिनन्दति। ",
"mn1:9.3":	"तं किस्स हेतु? ",
"mn1:9.4":	"‘अपरिञ्ञातं तस्सा’ति वदामि। ",
"mn1:10.1":	"ब्रह्मं ब्रह्मतो सञ्जानाति; ",
"mn1:10.2":	"ब्रह्मं ब्रह्मतो सञ्ञत्वा ब्रह्मं मञ्ञति, ब्रह्मस्मिं मञ्ञति, ब्रह्मतो मञ्ञति, ब्रह्मं मेति मञ्ञति, ब्रह्मं अभिनन्दति। ",
"mn1:10.3":	"तं किस्स हेतु? ",
"mn1:10.4":	"‘अपरिञ्ञातं तस्सा’ति वदामि। ",
"mn1:11.1":	"आभस्सरे आभस्सरतो सञ्जानाति; ",
"mn1:11.2":	"आभस्सरे आभस्सरतो सञ्ञत्वा आभस्सरे मञ्ञति, आभस्सरेसु मञ्ञति, आभस्सरतो मञ्ञति, आभस्सरे मेति मञ्ञति, आभस्सरे अभिनन्दति। ",
"mn1:11.3":	"तं किस्स हेतु? ",
"mn1:11.4":	"‘अपरिञ्ञातं तस्सा’ति वदामि। ",
"mn1:12.1":	"सुभकिण्हे सुभकिण्हतो सञ्जानाति; ",
"mn1:12.2":	"सुभकिण्हे सुभकिण्हतो सञ्ञत्वा सुभकिण्हे मञ्ञति, सुभकिण्हेसु मञ्ञति, सुभकिण्हतो मञ्ञति, सुभकिण्हे मेति मञ्ञति, सुभकिण्हे अभिनन्दति। ",
"mn1:12.3":	"तं किस्स हेतु? ",
"mn1:12.4":	"‘अपरिञ्ञातं तस्सा’ति वदामि। ",
"mn1:13.1":	"वेहप्फले वेहप्फलतो सञ्जानाति; ",
"mn1:13.2":	"वेहप्फले वेहप्फलतो सञ्ञत्वा वेहप्फले मञ्ञति, वेहप्फलेसु मञ्ञति, वेहप्फलतो मञ्ञति, वेहप्फले मेति मञ्ञति, वेहप्फले अभिनन्दति। ",
"mn1:13.3":	"तं किस्स हेतु? ",
"mn1:13.4":	"‘अपरिञ्ञातं तस्सा’ति वदामि। ",
"mn1:14.1":	"अभिभुं अभिभुतो सञ्जानाति; ",
"mn1:14.2":	"अभिभुं अभिभुतो सञ्ञत्वा अभिभुं मञ्ञति, अभिभुस्मिं मञ्ञति, अभिभुतो मञ्ञति, अभिभुं मेति मञ्ञति, अभिभुं अभिनन्दति। ",
"mn1:14.3":	"तं किस्स हेतु? ",
"mn1:14.4":	"‘अपरिञ्ञातं तस्सा’ति वदामि। ",
"mn1:15.1":	"आकासानञ्चायतनं आकासानञ्चायतनतो सञ्जानाति; ",
"mn1:15.2":	"आकासानञ्चायतनं आकासानञ्चायतनतो सञ्ञत्वा आकासानञ्चायतनं मञ्ञति, आकासानञ्चायतनस्मिं मञ्ञति, आकासानञ्चायतनतो मञ्ञति, आकासानञ्चायतनं मेति मञ्ञति, आकासानञ्चायतनं अभिनन्दति। ",
"mn1:15.3":	"तं किस्स हेतु? ",
"mn1:15.4":	"‘अपरिञ्ञातं तस्सा’ति वदामि। ",
"mn1:16.1":	"विञ्ञाणञ्चायतनं विञ्ञाणञ्चायतनतो सञ्जानाति; ",
"mn1:16.2":	"विञ्ञाणञ्चायतनं विञ्ञाणञ्चायतनतो सञ्ञत्वा विञ्ञाणञ्चायतनं मञ्ञति, विञ्ञाणञ्चायतनस्मिं मञ्ञति, विञ्ञाणञ्चायतनतो मञ्ञति, विञ्ञाणञ्चायतनं मेति मञ्ञति, विञ्ञाणञ्चायतनं अभिनन्दति। ",
"mn1:16.3":	"तं किस्स हेतु? ",
"mn1:16.4":	"‘अपरिञ्ञातं तस्सा’ति वदामि। ",
"mn1:17.1":	"आकिञ्चञ्ञायतनं आकिञ्चञ्ञायतनतो सञ्जानाति; ",
"mn1:17.2":	"आकिञ्चञ्ञायतनं आकिञ्चञ्ञायतनतो सञ्ञत्वा आकिञ्चञ्ञायतनं मञ्ञति, आकिञ्चञ्ञायतनस्मिं मञ्ञति, आकिञ्चञ्ञायतनतो मञ्ञति, आकिञ्चञ्ञायतनं मेति मञ्ञति, आकिञ्चञ्ञायतनं अभिनन्दति। ",
"mn1:17.3":	"तं किस्स हेतु? ",
"mn1:17.4":	"‘अपरिञ्ञातं तस्सा’ति वदामि। ",
"mn1:18.1":	"नेवसञ्ञानासञ्ञायतनं नेवसञ्ञानासञ्ञायतनतो सञ्जानाति; ",
"mn1:18.2":	"नेवसञ्ञानासञ्ञायतनं नेवसञ्ञानासञ्ञायतनतो सञ्ञत्वा नेवसञ्ञानासञ्ञायतनं मञ्ञति, नेवसञ्ञानासञ्ञायतनस्मिं मञ्ञति, नेवसञ्ञानासञ्ञायतनतो मञ्ञति, नेवसञ्ञानासञ्ञायतनं मेति मञ्ञति, नेवसञ्ञानासञ्ञायतनं अभिनन्दति। ",
"mn1:18.3":	"तं किस्स हेतु? ",
"mn1:18.4":	"‘अपरिञ्ञातं तस्सा’ति वदामि। ",
"mn1:19.1":	"दिट्ठं दिट्ठतो सञ्जानाति; ",
"mn1:19.2":	"दिट्ठं दिट्ठतो सञ्ञत्वा दिट्ठं मञ्ञति, दिट्ठस्मिं मञ्ञति, दिट्ठतो मञ्ञति, दिट्ठं मेति मञ्ञति, दिट्ठं अभिनन्दति। ",
"mn1:19.3":	"तं किस्स हेतु? ",
"mn1:19.4":	"‘अपरिञ्ञातं तस्सा’ति वदामि। ",
"mn1:20.1":	"सुतं सुततो सञ्जानाति; ",
"mn1:20.2":	"सुतं सुततो सञ्ञत्वा सुतं मञ्ञति, सुतस्मिं मञ्ञति, सुततो मञ्ञति, सुतं मेति मञ्ञति, सुतं अभिनन्दति। ",
"mn1:20.3":	"तं किस्स हेतु? ",
"mn1:20.4":	"‘अपरिञ्ञातं तस्सा’ति वदामि। ",
"mn1:21.1":	"मुतं मुततो सञ्जानाति; ",
"mn1:21.2":	"मुतं मुततो सञ्ञत्वा मुतं मञ्ञति, मुतस्मिं मञ्ञति, मुततो मञ्ञति, मुतं मेति मञ्ञति, मुतं अभिनन्दति। ",
"mn1:21.3":	"तं किस्स हेतु? ",
"mn1:21.4":	"‘अपरिञ्ञातं तस्सा’ति वदामि। ",
"mn1:22.1":	"विञ्ञातं विञ्ञाततो सञ्जानाति; ",
"mn1:22.2":	"विञ्ञातं विञ्ञाततो सञ्ञत्वा विञ्ञातं मञ्ञति, विञ्ञातस्मिं मञ्ञति, विञ्ञाततो मञ्ञति, विञ्ञातं मेति मञ्ञति, विञ्ञातं अभिनन्दति। ",
"mn1:22.3":	"तं किस्स हेतु? ",
"mn1:22.4":	"‘अपरिञ्ञातं तस्सा’ति वदामि। ",
"mn1:23.1":	"एकत्तं एकत्ततो सञ्जानाति; ",
"mn1:23.2":	"एकत्तं एकत्ततो सञ्ञत्वा एकत्तं मञ्ञति, एकत्तस्मिं मञ्ञति, एकत्ततो मञ्ञति, एकत्तं मेति मञ्ञति, एकत्तं अभिनन्दति। ",
"mn1:23.3":	"तं किस्स हेतु? ",
"mn1:23.4":	"‘अपरिञ्ञातं तस्सा’ति वदामि। ",
"mn1:24.1":	"नानत्तं नानत्ततो सञ्जानाति; ",
"mn1:24.2":	"नानत्तं नानत्ततो सञ्ञत्वा नानत्तं मञ्ञति, नानत्तस्मिं मञ्ञति, नानत्ततो मञ्ञति, नानत्तं मेति मञ्ञति, नानत्तं अभिनन्दति। ",
"mn1:24.3":	"तं किस्स हेतु? ",
"mn1:24.4":	"‘अपरिञ्ञातं तस्सा’ति वदामि। ",
"mn1:25.1":	"सब्बं सब्बतो सञ्जानाति; ",
"mn1:25.2":	"सब्बं सब्बतो सञ्ञत्वा सब्बं मञ्ञति, सब्बस्मिं मञ्ञति, सब्बतो मञ्ञति, सब्बं मेति मञ्ञति, सब्बं अभिनन्दति। ",
"mn1:25.3":	"तं किस्स हेतु? ",
"mn1:25.4":	"‘अपरिञ्ञातं तस्सा’ति वदामि। ",
"mn1:26.1":	"निब्बानं निब्बानतो सञ्जानाति; ",
"mn1:26.2":	"निब्बानं निब्बानतो सञ्ञत्वा निब्बानं मञ्ञति, निब्बानस्मिं मञ्ञति, निब्बानतो मञ्ञति, निब्बानं मेति मञ्ञति, निब्बानं अभिनन्दति। ",
"mn1:26.3":	"तं किस्स हेतु? ",
"mn1:26.4":	"‘अपरिञ्ञातं तस्सा’ति वदामि। ",
"mn1:26.5":	"पुथुज्जनवसेन पठमनयभूमिपरिच्छेदो निट्ठितो। ",
"mn1:27.1":	"योपि सो, भिक्खवे, भिक्खु सेक्खो अप्पत्तमानसो अनुत्तरं योगक्खेमं पत्थयमानो विहरति, सोपि पथविं पथवितो अभिजानाति; ",
"mn1:27.2":	"पथविं पथवितो अभिञ्ञाय पथविं मा मञ्ञि, पथविया मा मञ्ञि, पथवितो मा मञ्ञि, पथविं मेति मा मञ्ञि, पथविं माभिनन्दि। ",
"mn1:27.3":	"तं किस्स हेतु? ",
"mn1:27.4":	"‘परिञ्ञेय्यं तस्सा’ति वदामि। ",
"mn1:28.1":	"आपं …पे… ",
"mn1:29.1":	"तेजं … ",
"mn1:30.1":	"वायं … ",
"mn1:31.1":	"भूते … ",
"mn1:32.1":	"देवे … ",
"mn1:33.1":	"पजापतिं … ",
"mn1:34.1":	"ब्रह्मं … ",
"mn1:35.1":	"आभस्सरे … ",
"mn1:36.1":	"सुभकिण्हे … ",
"mn1:37.1":	"वेहप्फले … ",
"mn1:38.1":	"अभिभुं … ",
"mn1:39.1":	"आकासानञ्चायतनं … ",
"mn1:40.1":	"विञ्ञाणञ्चायतनं … ",
"mn1:41.1":	"आकिञ्चञ्ञायतनं … ",
"mn1:42.1":	"नेवसञ्ञानासञ्ञायतनं … ",
"mn1:43.1":	"दिट्ठं … ",
"mn1:44.1":	"सुतं … ",
"mn1:45.1":	"मुतं … ",
"mn1:46.1":	"विञ्ञातं … ",
"mn1:47.1":	"एकत्तं … ",
"mn1:48.1":	"नानत्तं … ",
"mn1:49.1":	"सब्बं … ",
"mn1:50.1":	"निब्बानं निब्बानतो अभिजानाति; ",
"mn1:50.2":	"निब्बानं निब्बानतो अभिञ्ञाय निब्बानं मा मञ्ञि, निब्बानस्मिं मा मञ्ञि, निब्बानतो मा मञ्ञि, निब्बानं मेति मा मञ्ञि, निब्बानं माभिनन्दि। ",
"mn1:50.3":	"तं किस्स हेतु? ",
"mn1:50.4":	"‘परिञ्ञेय्यं तस्सा’ति वदामि। ",
"mn1:50.5":	"सेक्खवसेन दुतियनयभूमिपरिच्छेदो निट्ठितो। ",
"mn1:51.1":	"योपि सो, भिक्खवे, भिक्खु अरहं खीणासवो वुसितवा कतकरणीयो ओहितभारो अनुप्पत्तसदत्थो परिक्खीणभवसंयोजनो सम्मदञ्ञाविमुत्तो, सोपि पथविं पथवितो अभिजानाति; ",
"mn1:51.2":	"पथविं पथवितो अभिञ्ञाय पथविं न मञ्ञति, पथविया न मञ्ञति, पथवितो न मञ्ञति, पथविं मेति न मञ्ञति, पथविं नाभिनन्दति। ",
"mn1:51.3":	"तं किस्स हेतु? ",
"mn1:51.4":	"‘परिञ्ञातं तस्सा’ति वदामि। ",
"mn1:52.1":	"आपं …पे… ",
"mn1:53.1":	"तेजं … ",
"mn1:54.1":	"वायं … ",
"mn1:55.1":	"भूते … ",
"mn1:56.1":	"देवे … ",
"mn1:57.1":	"पजापतिं … ",
"mn1:58.1":	"ब्रह्मं … ",
"mn1:59.1":	"आभस्सरे … ",
"mn1:60.1":	"सुभकिण्हे … ",
"mn1:61.1":	"वेहप्फले … ",
"mn1:62.1":	"अभिभुं … ",
"mn1:63.1":	"आकासानञ्चायतनं … ",
"mn1:64.1":	"विञ्ञाणञ्चायतनं … ",
"mn1:65.1":	"आकिञ्चञ्ञायतनं … ",
"mn1:66.1":	"नेवसञ्ञानासञ्ञायतनं … ",
"mn1:67.1":	"दिट्ठं … ",
"mn1:68.1":	"सुतं … ",
"mn1:69.1":	"मुतं … ",
"mn1:70.1":	"विञ्ञातं … ",
"mn1:71.1":	"एकत्तं … ",
"mn1:72.1":	"नानत्तं … ",
"mn1:73.1":	"सब्बं … ",
"mn1:74.1":	"निब्बानं निब्बानतो अभिजानाति; ",
"mn1:74.2":	"निब्बानं निब्बानतो अभिञ्ञाय निब्बानं न मञ्ञति, निब्बानस्मिं न मञ्ञति, निब्बानतो न मञ्ञति, निब्बानं मेति न मञ्ञति, निब्बानं नाभिनन्दति। ",
"mn1:74.3":	"तं किस्स हेतु? ",
"mn1:74.4":	"‘परिञ्ञातं तस्सा’ति वदामि। ",
"mn1:74.5":	"खीणासववसेन ततियनयभूमिपरिच्छेदो निट्ठितो। ",
"mn1:75.1":	"योपि सो, भिक्खवे, भिक्खु अरहं खीणासवो वुसितवा कतकरणीयो ओहितभारो अनुप्पत्तसदत्थो परिक्खीणभवसंयोजनो सम्मदञ्ञा विमुत्तो, सोपि पथविं पथवितो अभिजानाति; ",
"mn1:75.2":	"पथविं पथवितो अभिञ्ञाय पथविं न मञ्ञति, पथविया न मञ्ञति, पथवितो न मञ्ञति, पथविं मेति न मञ्ञति, पथविं नाभिनन्दति। ",
"mn1:75.3":	"तं किस्स हेतु? ",
"mn1:75.4":	"खया रागस्स, वीतरागत्ता। ",
"mn1:76.1":	"आपं …पे… ",
"mn1:77.1":	"तेजं … ",
"mn1:78.1":	"वायं … ",
"mn1:79.1":	"भूते … ",
"mn1:80.1":	"देवे … ",
"mn1:81.1":	"पजापतिं … ",
"mn1:82.1":	"ब्रह्मं … ",
"mn1:83.1":	"आभस्सरे … ",
"mn1:84.1":	"सुभकिण्हे … ",
"mn1:85.1":	"वेहप्फले … ",
"mn1:86.1":	"अभिभुं … ",
"mn1:87.1":	"आकासानञ्चायतनं … ",
"mn1:88.1":	"विञ्ञाणञ्चायतनं … ",
"mn1:89.1":	"आकिञ्चञ्ञायतनं … ",
"mn1:90.1":	"नेवसञ्ञानासञ्ञायतनं … ",
"mn1:91.1":	"दिट्ठं … ",
"mn1:92.1":	"सुतं … ",
"mn1:93.1":	"मुतं … ",
"mn1:94.1":	"विञ्ञातं … ",
"mn1:95.1":	"एकत्तं … ",
"mn1:96.1":	"नानत्तं … ",
"mn1:97.1":	"सब्बं … ",
"mn1:98.1":	"निब्बानं निब्बानतो अभिजानाति; ",
"mn1:98.2":	"निब्बानं निब्बानतो अभिञ्ञाय निब्बानं न मञ्ञति, निब्बानस्मिं न मञ्ञति, निब्बानतो न मञ्ञति, निब्बानं मेति न मञ्ञति, निब्बानं नाभिनन्दति। ",
"mn1:98.3":	"तं किस्स हेतु? ",
"mn1:98.4":	"खया रागस्स, वीतरागत्ता। ",
"mn1:98.5":	"खीणासववसेन चतुत्थनयभूमिपरिच्छेदो निट्ठितो। ",
"mn1:99.1":	"योपि सो, भिक्खवे, भिक्खु अरहं खीणासवो वुसितवा कतकरणीयो ओहितभारो अनुप्पत्तसदत्थो परिक्खीणभवसंयोजनो सम्मदञ्ञाविमुत्तो, सोपि पथविं पथवितो अभिजानाति; ",
"mn1:99.2":	"पथविं पथवितो अभिञ्ञाय पथविं न मञ्ञति, पथविया न मञ्ञति, पथवितो न मञ्ञति, पथविं मेति न मञ्ञति, पथविं नाभिनन्दति। ",
"mn1:99.3":	"तं किस्स हेतु? ",
"mn1:99.4":	"खया दोसस्स, वीतदोसत्ता। ",
"mn1:100.1":	"आपं …पे… ",
"mn1:101.1":	"तेजं … ",
"mn1:102.1":	"वायं … ",
"mn1:103.1":	"भूते … ",
"mn1:104.1":	"देवे … ",
"mn1:105.1":	"पजापतिं … ",
"mn1:106.1":	"ब्रह्मं … ",
"mn1:107.1":	"आभस्सरे … ",
"mn1:108.1":	"सुभकिण्हे … ",
"mn1:109.1":	"वेहप्फले … ",
"mn1:110.1":	"अभिभुं … ",
"mn1:111.1":	"आकासानञ्चायतनं … ",
"mn1:112.1":	"विञ्ञाणञ्चायतनं … ",
"mn1:113.1":	"आकिञ्चञ्ञायतनं … ",
"mn1:114.1":	"नेवसञ्ञानासञ्ञायतनं … ",
"mn1:115.1":	"दिट्ठं … ",
"mn1:116.1":	"सुतं … ",
"mn1:117.1":	"मुतं … ",
"mn1:118.1":	"विञ्ञातं … ",
"mn1:119.1":	"एकत्तं … ",
"mn1:120.1":	"नानत्तं … ",
"mn1:121.1":	"सब्बं … ",
"mn1:122.1":	"निब्बानं निब्बानतो अभिजानाति; ",
"mn1:122.2":	"निब्बानं निब्बानतो अभिञ्ञाय निब्बानं न मञ्ञति, निब्बानस्मिं न मञ्ञति, निब्बानतो न मञ्ञति, निब्बानं मेति न मञ्ञति, निब्बानं नाभिनन्दति। ",
"mn1:122.3":	"तं किस्स हेतु? ",
"mn1:122.4":	"खया दोसस्स, वीतदोसत्ता। ",
"mn1:122.5":	"खीणासववसेन पञ्चमनयभूमिपरिच्छेदो निट्ठितो। ",
"mn1:123.1":	"योपि सो, भिक्खवे, भिक्खु अरहं खीणासवो वुसितवा कतकरणीयो ओहितभारो अनुप्पत्तसदत्थो परिक्खीणभवसंयोजनो सम्मदञ्ञाविमुत्तो, सोपि पथविं पथवितो अभिजानाति; ",
"mn1:123.2":	"पथविं पथवितो अभिञ्ञाय पथविं न मञ्ञति, पथविया न मञ्ञति, पथवितो न मञ्ञति, पथविं मेति न मञ्ञति, पथविं नाभिनन्दति। ",
"mn1:123.3":	"तं किस्स हेतु? ",
"mn1:123.4":	"खया मोहस्स, वीतमोहत्ता। ",
"mn1:124.1":	"आपं …पे… ",
"mn1:125.1":	"तेजं … ",
"mn1:126.1":	"वायं … ",
"mn1:127.1":	"भूते … ",
"mn1:128.1":	"देवे … ",
"mn1:129.1":	"पजापतिं … ",
"mn1:130.1":	"ब्रह्मं … ",
"mn1:131.1":	"आभस्सरे … ",
"mn1:132.1":	"सुभकिण्हे … ",
"mn1:133.1":	"वेहप्फले … ",
"mn1:134.1":	"अभिभुं … ",
"mn1:135.1":	"आकासानञ्चायतनं … ",
"mn1:136.1":	"विञ्ञाणञ्चायतनं … ",
"mn1:137.1":	"आकिञ्चञ्ञायतनं … ",
"mn1:138.1":	"नेवसञ्ञानासञ्ञायतनं … ",
"mn1:139.1":	"दिट्ठं … ",
"mn1:140.1":	"सुतं … ",
"mn1:141.1":	"मुतं … ",
"mn1:142.1":	"विञ्ञातं … ",
"mn1:143.1":	"एकत्तं … ",
"mn1:144.1":	"नानत्तं … ",
"mn1:145.1":	"सब्बं … ",
"mn1:146.1":	"निब्बानं निब्बानतो अभिजानाति; ",
"mn1:146.2":	"निब्बानं निब्बानतो अभिञ्ञाय निब्बानं न मञ्ञति, निब्बानस्मिं न मञ्ञति, निब्बानतो न मञ्ञति, निब्बानं मेति न मञ्ञति, निब्बानं नाभिनन्दति। ",
"mn1:146.3":	"तं किस्स हेतु? ",
"mn1:146.4":	"खया मोहस्स, वीतमोहत्ता। ",
"mn1:146.5":	"खीणासववसेन छट्ठनयभूमिपरिच्छेदो निट्ठितो। ",
"mn1:147.1":	"तथागतोपि, भिक्खवे, अरहं सम्मासम्बुद्धो पथविं पथवितो अभिजानाति; ",
"mn1:147.2":	"पथविं पथवितो अभिञ्ञाय पथविं न मञ्ञति, पथविया न मञ्ञति, पथवितो न मञ्ञति, पथविं मेति न मञ्ञति, पथविं नाभिनन्दति। ",
"mn1:147.3":	"तं किस्स हेतु? ",
"mn1:147.4":	"‘परिञ्ञातन्तं तथागतस्सा’ति वदामि। ",
"mn1:148.1":	"आपं …पे… ",
"mn1:149.1":	"तेजं … ",
"mn1:150.1":	"वायं … ",
"mn1:151.1":	"भूते … ",
"mn1:152.1":	"देवे … ",
"mn1:153.1":	"पजापतिं … ",
"mn1:154.1":	"ब्रह्मं … ",
"mn1:155.1":	"आभस्सरे … ",
"mn1:156.1":	"सुभकिण्हे … ",
"mn1:157.1":	"वेहप्फले … ",
"mn1:158.1":	"अभिभुं … ",
"mn1:159.1":	"आकासानञ्चायतनं … ",
"mn1:160.1":	"विञ्ञाणञ्चायतनं … ",
"mn1:161.1":	"आकिञ्चञ्ञायतनं … ",
"mn1:162.1":	"नेवसञ्ञानासञ्ञायतनं … ",
"mn1:163.1":	"दिट्ठं … ",
"mn1:164.1":	"सुतं … ",
"mn1:165.1":	"मुतं … ",
"mn1:166.1":	"विञ्ञातं … ",
"mn1:167.1":	"एकत्तं … ",
"mn1:168.1":	"नानत्तं … ",
"mn1:169.1":	"सब्बं … ",
"mn1:170.1":	"निब्बानं निब्बानतो अभिजानाति; ",
"mn1:170.2":	"निब्बानं निब्बानतो अभिञ्ञाय निब्बानं न मञ्ञति, निब्बानस्मिं न मञ्ञति, निब्बानतो न मञ्ञति, निब्बानं मेति न मञ्ञति, निब्बानं नाभिनन्दति। ",
"mn1:170.3":	"तं किस्स हेतु? ",
"mn1:170.4":	"‘परिञ्ञातन्तं तथागतस्सा’ति वदामि। ",
"mn1:170.5":	"तथागतवसेन सत्तमनयभूमिपरिच्छेदो निट्ठितो। ",
"mn1:171.1":	"तथागतोपि, भिक्खवे, अरहं सम्मासम्बुद्धो पथविं पथवितो अभिजानाति; ",
"mn1:171.2":	"पथविं पथवितो अभिञ्ञाय पथविं न मञ्ञति, पथविया न मञ्ञति, पथवितो न मञ्ञति, पथविं मेति न मञ्ञति, पथविं नाभिनन्दति। ",
"mn1:171.3":	"तं किस्स हेतु? ",
"mn1:171.4":	"‘नन्दी दुक्खस्स मूलन्’ति—",
"mn1:171.5":	"इति विदित्वा ‘भवा जाति भूतस्स जरामरणन्’ति। ",
"mn1:171.6":	"तस्मातिह, भिक्खवे, ‘तथागतो सब्बसो तण्हानं खया विरागा निरोधा चागा पटिनिस्सग्गा अनुत्तरं सम्मासम्बोधिं अभिसम्बुद्धो’ति वदामि। ",
"mn1:172.1":	"आपं …पे… ",
"mn1:173.1":	"तेजं … ",
"mn1:174.1":	"वायं … ",
"mn1:175.1":	"भूते … ",
"mn1:176.1":	"देवे … ",
"mn1:177.1":	"पजापतिं … ",
"mn1:178.1":	"ब्रह्मं … ",
"mn1:179.1":	"आभस्सरे … ",
"mn1:180.1":	"सुभकिण्हे … ",
"mn1:181.1":	"वेहप्फले … ",
"mn1:182.1":	"अभिभुं … ",
"mn1:183.1":	"आकासानञ्चायतनं … ",
"mn1:184.1":	"विञ्ञाणञ्चायतनं … ",
"mn1:185.1":	"आकिञ्चञ्ञायतनं … ",
"mn1:186.1":	"नेवसञ्ञानासञ्ञायतनं … ",
"mn1:187.1":	"दिट्ठं … ",
"mn1:188.1":	"सुतं … ",
"mn1:189.1":	"मुतं … ",
"mn1:190.1":	"विञ्ञातं … ",
"mn1:191.1":	"एकत्तं … ",
"mn1:192.1":	"नानत्तं … ",
"mn1:193.1":	"सब्बं … ",
"mn1:194.1":	"निब्बानं निब्बानतो अभिजानाति; ",
"mn1:194.2":	"निब्बानं निब्बानतो अभिञ्ञाय निब्बानं न मञ्ञति, निब्बानस्मिं न मञ्ञति, निब्बानतो न मञ्ञति, निब्बानं मेति न मञ्ञति, निब्बानं नाभिनन्दति। ",
"mn1:194.3":	"तं किस्स हेतु? ",
"mn1:194.4":	"‘नन्दी दुक्खस्स मूलन्’ति—",
"mn1:194.5":	"इति विदित्वा ‘भवा जाति भूतस्स जरामरणन्’ति। ",
"mn1:194.6":	"तस्मातिह, भिक्खवे, ‘तथागतो सब्बसो तण्हानं खया विरागा निरोधा चागा पटिनिस्सग्गा अनुत्तरं सम्मासम्बोधिं अभिसम्बुद्धो’ति वदामी”ति। ",
"mn1:194.7":	"तथागतवसेन अट्ठमनयभूमिपरिच्छेदो निट्ठितो। ",
"mn1:194.8":	"इदमवोच भगवा। ",
"mn1:194.9":	"न ते भिक्खू भगवतो भासितं अभिनन्दुन्ति। ",
"mn1:194.10":	"मूलपरियायसुत्तं निट्ठितं पठमं। "
}	
