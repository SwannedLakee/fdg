{	
"mn92:0.1":	"मज्झिम निकाय ९२ ",
"mn92:0.2":	"सेलसुत्त ",
"mn92:1.1":	"एवं मे सुतं—",
"mn92:1.2":	"एकं समयं भगवा अङ्गुत्तरापेसु चारिकं चरमानो महता भिक्खुसङ्घेन सद्धिं अड्ढतेळसेहि भिक्खुसतेहि येन आपणं नाम अङ्गुत्तरापानं निगमो तदवसरि। ",
"mn92:2.1":	"अस्सोसि खो केणियो जटिलो: ",
"mn92:2.2":	"“समणो खलु, भो, गोतमो सक्यपुत्तो सक्यकुला पब्बजितो अङ्गुत्तरापेसु चारिकं चरमानो महता भिक्खुसङ्घेन सद्धिं अड्ढतेळसेहि भिक्खुसतेहि आपणं अनुप्पत्तो। ",
"mn92:2.3":	"तं खो पन भवन्तं गोतमं एवं कल्याणो कित्तिसद्दो अब्भुग्गतो: ",
"mn92:2.4":	"‘इतिपि सो भगवा अरहं सम्मासम्बुद्धो विज्जाचरणसम्पन्नो सुगतो लोकविदू अनुत्तरो पुरिसदम्मसारथि सत्था देवमनुस्सानं बुद्धो भगवा’ति। ",
"mn92:2.5":	"सो इमं लोकं सदेवकं समारकं सब्रह्मकं सस्समणब्राह्मणिं पजं सदेवमनुस्सं सयं अभिञ्ञा सच्छिकत्वा पवेदेति। ",
"mn92:2.6":	"सो धम्मं देसेति आदिकल्याणं मज्झेकल्याणं परियोसानकल्याणं सात्थं सब्यञ्जनं, केवलपरिपुण्णं परिसुद्धं ब्रह्मचरियं पकासेति। ",
"mn92:2.7":	"साधु खो पन तथारूपानं अरहतं दस्सनं होती”ति। ",
"mn92:3.1":	"अथ खो केणियो जटिलो येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"mn92:3.2":	"सम्मोदनीयं कथं सारणीयं वीतिसारेत्वा एकमन्तं निसीदि। ",
"mn92:3.3":	"एकमन्तं निसिन्नं खो केणियं जटिलं भगवा धम्मिया कथाय सन्दस्सेसि समादपेसि समुत्तेजेसि सम्पहंसेसि। ",
"mn92:3.4":	"अथ खो केणियो जटिलो भगवता धम्मिया कथाय सन्दस्सितो समादपितो समुत्तेजितो सम्पहंसितो भगवन्तं एतदवोच: ",
"mn92:3.5":	"“अधिवासेतु मे भवं गोतमो स्वातनाय भत्तं सद्धिं भिक्खुसङ्घेना”ति। ",
"mn92:3.6":	"एवं वुत्ते, भगवा केणियं जटिलं एतदवोच: ",
"mn92:3.7":	"“महा खो, केणिय, भिक्खुसङ्घो अड्ढतेळसानि भिक्खुसतानि, त्वञ्च ब्राह्मणेसु अभिप्पसन्नो”ति। ",
"mn92:3.8":	"दुतियम्पि खो केणियो जटिलो भगवन्तं एतदवोच: ",
"mn92:3.9":	"“किञ्चापि खो, भो गोतम, महा भिक्खुसङ्घो अड्ढतेळसानि भिक्खुसतानि, अहञ्च ब्राह्मणेसु अभिप्पसन्नो; ",
"mn92:3.10":	"अधिवासेतु मे भवं गोतमो स्वातनाय भत्तं सद्धिं भिक्खुसङ्घेना”ति। ",
"mn92:3.11":	"दुतियम्पि खो भगवा केणियं जटिलं एतदवोच: ",
"mn92:3.12":	"“महा खो, केणिय, भिक्खुसङ्घो अड्ढतेळसानि भिक्खुसतानि, त्वञ्च ब्राह्मणेसु अभिप्पसन्नो”ति। ",
"mn92:3.13":	"ततियम्पि खो केणियो जटिलो भगवन्तं एतदवोच: ",
"mn92:3.14":	"“किञ्चापि खो, भो गोतम, महा भिक्खुसङ्घो अड्ढतेळसानि भिक्खुसतानि, अहञ्च ब्राह्मणेसु अभिप्पसन्नो; ",
"mn92:3.15":	"अधिवासेतु मे भवं गोतमो स्वातनाय भत्तं सद्धिं भिक्खुसङ्घेना”ति। ",
"mn92:3.16":	"अधिवासेसि भगवा तुण्हीभावेन। ",
"mn92:4.1":	"अथ खो केणियो जटिलो भगवतो अधिवासनं विदित्वा उट्ठायासना येन सको अस्समो तेनुपसङ्कमि; उपसङ्कमित्वा मित्तामच्चे ञातिसालोहिते आमन्तेसि: ",
"mn92:4.2":	"“सुणन्तु मे भोन्तो, मित्तामच्चा ञातिसालोहिता; ",
"mn92:4.3":	"समणो मे गोतमो निमन्तितो स्वातनाय भत्तं सद्धिं भिक्खुसङ्घेन। ",
"mn92:4.4":	"येन मे कायवेय्यावटिकं करेय्याथा”ति। ",
"mn92:4.5":	"“एवं, भो”ति खो केणियस्स जटिलस्स मित्तामच्चा ञातिसालोहिता केणियस्स जटिलस्स पटिस्सुत्वा अप्पेकच्चे उद्धनानि खणन्ति, अप्पेकच्चे कट्ठानि फालेन्ति, अप्पेकच्चे भाजनानि धोवन्ति, अप्पेकच्चे उदकमणिकं पतिट्ठापेन्ति, अप्पेकच्चे आसनानि पञ्ञपेन्ति। ",
"mn92:4.6":	"केणियो पन जटिलो सामंयेव मण्डलमालं पटियादेति। ",
"mn92:5.1":	"तेन खो पन समयेन सेलो ब्राह्मणो आपणे पटिवसति तिण्णं वेदानं पारगू सनिघण्डुकेटुभानं साक्खरप्पभेदानं इतिहासपञ्चमानं, पदको, वेय्याकरणो, लोकायतमहापुरिसलक्खणेसु अनवयो, तीणि च माणवकसतानि मन्ते वाचेति। ",
"mn92:6.1":	"तेन खो पन समयेन केणियो जटिलो सेले ब्राह्मणे अभिप्पसन्नो होति। ",
"mn92:6.2":	"अथ खो सेलो ब्राह्मणो तीहि माणवकसतेहि परिवुतो जङ्घाविहारं अनुचङ्कममानो अनुविचरमानो येन केणियस्स जटिलस्स अस्समो तेनुपसङ्कमि। ",
"mn92:6.3":	"अद्दसा खो सेलो ब्राह्मणो केणियस्स जटिलस्स अस्समे अप्पेकच्चे उद्धनानि खणन्ते, अप्पेकच्चे कट्ठानि फालेन्ते, अप्पेकच्चे भाजनानि धोवन्ते, अप्पेकच्चे उदकमणिकं पतिट्ठापेन्ते, अप्पेकच्चे आसनानि पञ्ञपेन्ते, केणियं पन जटिलं सामंयेव मण्डलमालं पटियादेन्तं। ",
"mn92:7.1":	"दिस्वान केणियं जटिलं एतदवोच: ",
"mn92:7.2":	"“किं नु भोतो केणियस्स आवाहो वा भविस्सति विवाहो वा भविस्सति महायञ्ञो वा पच्चुपट्ठितो, राजा वा मागधो सेनियो बिम्बिसारो निमन्तितो स्वातनाय सद्धिं बलकायेना”ति? ",
"mn92:8.1":	"“न मे, भो सेल, आवाहो भविस्सति नपि विवाहो भविस्सति नपि राजा मागधो सेनियो बिम्बिसारो निमन्तितो स्वातनाय सद्धिं बलकायेन; ",
"mn92:8.2":	"अपि च खो मे महायञ्ञो पच्चुपट्ठितो। ",
"mn92:8.3":	"अत्थि, भो, समणो गोतमो सक्यपुत्तो सक्यकुला पब्बजितो अङ्गुत्तरापेसु चारिकं चरमानो महता भिक्खुसङ्घेन सद्धिं अड्ढतेळसेहि भिक्खुसतेहि आपणं अनुप्पत्तो। ",
"mn92:8.4":	"तं खो पन भवन्तं गोतमं एवं कल्याणो कित्तिसद्दो अब्भुग्गतो: ",
"mn92:8.5":	"‘इतिपि सो भगवा अरहं सम्मासम्बुद्धो विज्जाचरणसम्पन्नो सुगतो लोकविदू अनुत्तरो पुरिसदम्मसारथि सत्था देवमनुस्सानं बुद्धो भगवा’ति। ",
"mn92:8.6":	"सो मे निमन्तितो स्वातनाय भत्तं सद्धिं भिक्खुसङ्घेना”ति। ",
"mn92:9.1":	"“बुद्धोति—भो केणिय, वदेसि”? ",
"mn92:9.2":	"“बुद्धोति—भो सेल, वदामि”। ",
"mn92:9.3":	"“बुद्धोति—भो केणिय, वदेसि”? ",
"mn92:9.4":	"“बुद्धोति—भो सेल, वदामी”ति। ",
"mn92:10.1":	"अथ खो सेलस्स ब्राह्मणस्स एतदहोसि: ",
"mn92:10.2":	"“घोसोपि खो एसो दुल्लभो लोकस्मिं—यदिदं ‘बुद्धो’ति। ",
"mn92:10.3":	"आगतानि खो पनम्हाकं मन्तेसु द्वत्तिंसमहापुरिसलक्खणानि, येहि समन्नागतस्स महापुरिसस्स द्वेयेव गतियो भवन्ति अनञ्ञा। ",
"mn92:10.4":	"सचे अगारं अज्झावसति, राजा होति चक्कवत्ती धम्मिको धम्मराजा चातुरन्तो विजितावी जनपदत्थावरियप्पत्तो सत्तरतनसमन्नागतो। ",
"mn92:10.5":	"तस्सिमानि सत्त रतनानि भवन्ति, सेय्यथिदं—",
"mn92:10.6":	"चक्करतनं, हत्थिरतनं, अस्सरतनं, मणिरतनं, इत्थिरतनं, गहपतिरतनं, परिणायकरतनमेव सत्तमं। ",
"mn92:10.7":	"परोसहस्सं खो पनस्स पुत्ता भवन्ति सूरा वीरङ्गरूपा परसेनप्पमद्दना। ",
"mn92:10.8":	"सो इमं पथविं सागरपरियन्तं अदण्डेन असत्थेन धम्मेन अभिविजिय अज्झावसति। ",
"mn92:10.9":	"सचे पन अगारस्मा अनगारियं पब्बजति, अरहं होति सम्मासम्बुद्धो लोके विवट्टच्छदो”। ",
"mn92:11.1":	"“कहं पन, भो केणिय, एतरहि सो भवं गोतमो विहरति अरहं सम्मासम्बुद्धो”ति? ",
"mn92:11.2":	"एवं वुत्ते, केणियो जटिलो दक्खिणं बाहुं पग्गहेत्वा सेलं ब्राह्मणं एतदवोच: ",
"mn92:11.3":	"“येनेसा, भो सेल, नीलवनराजी”ति। ",
"mn92:12.1":	"अथ खो सेलो ब्राह्मणो तीहि माणवकसतेहि सद्धिं येन भगवा तेनुपसङ्कमि। ",
"mn92:12.2":	"अथ खो सेलो ब्राह्मणो ते माणवके आमन्तेसि: ",
"mn92:12.3":	"“अप्पसद्दा भोन्तो आगच्छन्तु पदे पदं निक्खिपन्ता; ",
"mn92:12.4":	"दुरासदा हि ते भगवन्तो सीहाव एकचरा। ",
"mn92:12.5":	"यदा चाहं, भो, समणेन गोतमेन सद्धिं मन्तेय्यं, मा मे भोन्तो अन्तरन्तरा कथं ओपातेथ। ",
"mn92:12.6":	"कथापरियोसानं मे भवन्तो आगमेन्तू”ति। ",
"mn92:13.1":	"अथ खो सेलो ब्राह्मणो येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"mn92:13.2":	"सम्मोदनीयं कथं सारणीयं वीतिसारेत्वा एकमन्तं निसीदि। ",
"mn92:13.3":	"एकमन्तं निसिन्नो खो सेलो ब्राह्मणो भगवतो काये द्वत्तिंसमहापुरिसलक्खणानि समन्नेसि। ",
"mn92:13.4":	"अद्दसा खो सेलो ब्राह्मणो भगवतो काये द्वत्तिंसमहापुरिसलक्खणानि, येभुय्येन ठपेत्वा द्वे। ",
"mn92:13.5":	"द्वीसु महापुरिसलक्खणेसु कङ्खति विचिकिच्छति नाधिमुच्चति न सम्पसीदति—",
"mn92:13.6":	"कोसोहिते च वत्थगुय्हे पहूतजिव्हताय च। ",
"mn92:13.7":	"अथ खो भगवतो एतदहोसि: ",
"mn92:13.8":	"“पस्सति खो मे अयं सेलो ब्राह्मणो द्वत्तिंसमहापुरिसलक्खणानि, येभुय्येन ठपेत्वा द्वे। ",
"mn92:13.9":	"द्वीसु महापुरिसलक्खणेसु कङ्खति विचिकिच्छति नाधिमुच्चति न सम्पसीदति—",
"mn92:13.10":	"कोसोहिते च वत्थगुय्हे पहूतजिव्हताय चा”ति। ",
"mn92:14.1":	"अथ खो भगवा तथारूपं इद्धाभिसङ्खारं अभिसङ्खासि, यथा अद्दस सेलो ब्राह्मणो भगवतो कोसोहितं वत्थगुय्हं। ",
"mn92:14.2":	"अथ खो भगवा जिव्हं निन्नामेत्वा उभोपि कण्णसोतानि अनुमसि पटिमसि; उभोपि नासिकसोतानि अनुमसि पटिमसि; केवलम्पि नलाटमण्डलं जिव्हाय छादेसि। ",
"mn92:15.1":	"अथ खो सेलस्स ब्राह्मणस्स एतदहोसि: ",
"mn92:15.2":	"“समन्नागतो खो समणो गोतमो द्वत्तिंसमहापुरिसलक्खणेहि परिपुण्णेहि, नो अपरिपुण्णेहि; ",
"mn92:15.3":	"नो च खो नं जानामि बुद्धो वा नो वा। ",
"mn92:15.4":	"सुतं खो पन मेतं ब्राह्मणानं वुद्धानं महल्लकानं आचरियपाचरियानं भासमानानं: ",
"mn92:15.5":	"‘ये ते भवन्ति अरहन्तो सम्मासम्बुद्धा ते सके वण्णे भञ्ञमाने अत्तानं पातुकरोन्ती’ति। ",
"mn92:15.6":	"यन्नूनाहं समणं गोतमं सम्मुखा सारुप्पाहि गाथाहि अभित्थवेय्यन्”ति। ",
"mn92:15.7":	"अथ खो सेलो ब्राह्मणो भगवन्तं सम्मुखा सारुप्पाहि गाथाहि अभित्थवि: ",
"mn92:16.1":	"“परिपुण्णकायो सुरुचि, ",
"mn92:16.2":	"सुजातो चारुदस्सनो; ",
"mn92:16.3":	"सुवण्णवण्णोसि भगवा, ",
"mn92:16.4":	"सुसुक्कदाठोसि वीरियवा। ",
"mn92:16.5":	"नरस्स हि सुजातस्स, ",
"mn92:16.6":	"ये भवन्ति वियञ्जना; ",
"mn92:16.7":	"सब्बे ते तव कायस्मिं, ",
"mn92:16.8":	"महापुरिसलक्खणा। ",
"mn92:16.9":	"पसन्ननेत्तो सुमुखो, ",
"mn92:16.10":	"ब्रहा उजु पतापवा; ",
"mn92:16.11":	"मज्झे समणसङ्घस्स, ",
"mn92:16.12":	"आदिच्चोव विरोचसि। ",
"mn92:16.13":	"कल्याणदस्सनो भिक्खु, ",
"mn92:16.14":	"कञ्चनसन्निभत्तचो; ",
"mn92:16.15":	"किं ते समणभावेन, ",
"mn92:16.16":	"एवं उत्तमवण्णिनो। ",
"mn92:16.17":	"राजा अरहसि भवितुं, ",
"mn92:16.18":	"चक्कवत्ती रथेसभो; ",
"mn92:16.19":	"चातुरन्तो विजितावी, ",
"mn92:16.20":	"जम्बुसण्डस्स इस्सरो। ",
"mn92:16.21":	"खत्तिया भोगिराजानो, ",
"mn92:16.22":	"अनुयन्ता भवन्तु ते; ",
"mn92:16.23":	"राजाभिराजा मनुजिन्दो, ",
"mn92:16.24":	"रज्जं कारेहि गोतम”। ",
"mn92:17.1":	"“राजाहमस्मि सेलाति, ",
"mn92:17.2":	"धम्मराजा अनुत्तरो; ",
"mn92:17.3":	"धम्मेन चक्कं वत्तेमि, ",
"mn92:17.4":	"चक्कं अप्पटिवत्तियं”। ",
"mn92:18.1":	"“सम्बुद्धो पटिजानासि, ",
"mn92:18.2":	"धम्मराजा अनुत्तरो; ",
"mn92:18.3":	"‘धम्मेन चक्कं वत्तेमि’, ",
"mn92:18.4":	"इति भाससि गोतम। ",
"mn92:18.5":	"को नु सेनापति भोतो, ",
"mn92:18.6":	"सावको सत्थुरन्वयो; ",
"mn92:18.7":	"को तेतमनुवत्तेति, ",
"mn92:18.8":	"धम्मचक्कं पवत्तितं”। ",
"mn92:19.1":	"“मया पवत्तितं चक्कं, ",
"mn92:19.2":	"(सेलाति भगवा) ",
"mn92:19.3":	"धम्मचक्कं अनुत्तरं; ",
"mn92:19.4":	"सारिपुत्तो अनुवत्तेति, ",
"mn92:19.5":	"अनुजातो तथागतं। ",
"mn92:19.6":	"अभिञ्ञेय्यं अभिञ्ञातं, ",
"mn92:19.7":	"भावेतब्बञ्च भावितं; ",
"mn92:19.8":	"पहातब्बं पहीनं मे, ",
"mn92:19.9":	"तस्मा बुद्धोस्मि ब्राह्मण। ",
"mn92:19.10":	"विनयस्सु मयि कङ्खं, ",
"mn92:19.11":	"अधिमुच्चस्सु ब्राह्मण; ",
"mn92:19.12":	"दुल्लभं दस्सनं होति, ",
"mn92:19.13":	"सम्बुद्धानं अभिण्हसो। ",
"mn92:19.14":	"येसं वे दुल्लभो लोके, ",
"mn92:19.15":	"पातुभावो अभिण्हसो; ",
"mn92:19.16":	"सोहं ब्राह्मण सम्बुद्धो, ",
"mn92:19.17":	"सल्लकत्तो अनुत्तरो। ",
"mn92:19.18":	"ब्रह्मभूतो अतितुलो, ",
"mn92:19.19":	"मारसेनप्पमद्दनो; ",
"mn92:19.20":	"सब्बामित्ते वसी कत्वा, ",
"mn92:19.21":	"मोदामि अकुतोभयो”। ",
"mn92:20.1":	"“इमं भोन्तो निसामेथ, ",
"mn92:20.2":	"यथा भासति चक्खुमा; ",
"mn92:20.3":	"सल्लकत्तो महावीरो, ",
"mn92:20.4":	"सीहोव नदती वने। ",
"mn92:20.5":	"ब्रह्मभूतं अतितुलं, ",
"mn92:20.6":	"मारसेनप्पमद्दनं; ",
"mn92:20.7":	"को दिस्वा नप्पसीदेय्य, ",
"mn92:20.8":	"अपि कण्हाभिजातिको। ",
"mn92:20.9":	"यो मं इच्छति अन्वेतु, ",
"mn92:20.10":	"यो वा निच्छति गच्छतु; ",
"mn92:20.11":	"इधाहं पब्बजिस्सामि, ",
"mn92:20.12":	"वरपञ्ञस्स सन्तिके”। ",
"mn92:21.1":	"“एतञ्चे रुच्चति भोतो, ",
"mn92:21.2":	"सम्मासम्बुद्धसासनं; ",
"mn92:21.3":	"मयम्पि पब्बजिस्साम, ",
"mn92:21.4":	"वरपञ्ञस्स सन्तिके”। ",
"mn92:22.1":	"ब्राह्मणा तिसता इमे, ",
"mn92:22.2":	"याचन्ति पञ्जलीकता; ",
"mn92:22.3":	"“ब्रह्मचरियं चरिस्साम, ",
"mn92:22.4":	"भगवा तव सन्तिके”। ",
"mn92:23.1":	"“स्वाक्खातं ब्रह्मचरियं, ",
"mn92:23.2":	"(सेलाति भगवा) ",
"mn92:23.3":	"सन्दिट्ठिकमकालिकं; ",
"mn92:23.4":	"यत्थ अमोघा पब्बज्जा, ",
"mn92:23.5":	"अप्पमत्तस्स सिक्खतो”ति। ",
"mn92:24.1":	"अलत्थ खो सेलो ब्राह्मणो सपरिसो भगवतो सन्तिके पब्बज्जं, अलत्थ उपसम्पदं। ",
"mn92:25.1":	"अथ खो केणियो जटिलो तस्सा रत्तिया अच्चयेन सके अस्समे पणीतं खादनीयं भोजनीयं पटियादापेत्वा भगवतो कालं आरोचापेसि: ",
"mn92:25.2":	"“कालो, भो गोतम, निट्ठितं भत्तन्”ति। ",
"mn92:25.3":	"अथ खो भगवा पुब्बण्हसमयं निवासेत्वा पत्तचीवरमादाय येन केणियस्स जटिलस्स अस्समो तेनुपसङ्कमि; उपसङ्कमित्वा पञ्ञत्ते आसने निसीदि सद्धिं भिक्खुसङ्घेन। ",
"mn92:25.4":	"अथ खो केणियो जटिलो बुद्धप्पमुखं भिक्खुसङ्घं पणीतेन खादनीयेन भोजनीयेन सहत्था सन्तप्पेसि, सम्पवारेसि। ",
"mn92:25.5":	"अथ खो केणियो जटिलो भगवन्तं भुत्ताविं ओनीतपत्तपाणिं अञ्ञतरं नीचं आसनं गहेत्वा एकमन्तं निसीदि। ",
"mn92:25.6":	"एकमन्तं निसिन्नं खो केणियं जटिलं भगवा इमाहि गाथाहि अनुमोदि: ",
"mn92:26.1":	"“अग्गिहुत्तमुखा यञ्ञा, ",
"mn92:26.2":	"सावित्ती छन्दसो मुखं; ",
"mn92:26.3":	"राजा मुखं मनुस्सानं, ",
"mn92:26.4":	"नदीनं सागरो मुखं। ",
"mn92:26.5":	"नक्खत्तानं मुखं चन्दो, ",
"mn92:26.6":	"आदिच्चो तपतं मुखं; ",
"mn92:26.7":	"पुञ्ञं आकङ्खमानानं, ",
"mn92:26.8":	"सङ्घो वे यजतं मुखन्”ति। ",
"mn92:26.9":	"अथ खो भगवा केणियं जटिलं इमाहि गाथाहि अनुमोदित्वा उट्ठायासना पक्कामि। ",
"mn92:27.1":	"अथ खो आयस्मा सेलो सपरिसो एको वूपकट्ठो अप्पमत्तो आतापी पहितत्तो विहरन्तो नचिरस्सेव—यस्सत्थाय कुलपुत्ता सम्मदेव अगारस्मा अनगारियं पब्बजन्ति, तदनुत्तरं—ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहासि। ",
"mn92:27.2":	"“खीणा जाति, वुसितं ब्रह्मचरियं, कतं करणीयं, नापरं इत्थत्ताया”ति अब्भञ्ञासि। ",
"mn92:27.3":	"अञ्ञतरो खो पनायस्मा सेलो सपरिसो अरहतं अहोसि। ",
"mn92:28.1":	"अथ खो आयस्मा सेलो सपरिसो येन भगवा तेनुपसङ्कमि; उपसङ्कमित्वा एकंसं चीवरं कत्वा येन भगवा तेनञ्जलिं पणामेत्वा भगवन्तं गाथाहि अज्झभासि: ",
"mn92:28.2":	"“यं तं सरणमागम्म, ",
"mn92:28.3":	"इतो अट्ठमि चक्खुमा; ",
"mn92:28.4":	"सत्तरत्तेन भगवा, ",
"mn92:28.5":	"दन्तम्ह तव सासने। ",
"mn92:28.6":	"तुवं बुद्धो तुवं सत्था, ",
"mn92:28.7":	"तुवं माराभिभू मुनि; ",
"mn92:28.8":	"तुवं अनुसये छेत्वा, ",
"mn92:28.9":	"तिण्णो तारेसिमं पजं। ",
"mn92:28.10":	"उपधी ते समतिक्कन्ता, ",
"mn92:28.11":	"आसवा ते पदालिता; ",
"mn92:28.12":	"सीहोव अनुपादानो, ",
"mn92:28.13":	"पहीनभयभेरवो। ",
"mn92:28.14":	"भिक्खवो तिसता इमे, ",
"mn92:28.15":	"तिट्ठन्ति पञ्जलीकता; ",
"mn92:28.16":	"पादे वीर पसारेहि, ",
"mn92:28.17":	"नागा वन्दन्तु सत्थुनो”ति। ",
"mn92:28.18":	"सेलसुत्तं निट्ठितं दुतियं। "
}	
