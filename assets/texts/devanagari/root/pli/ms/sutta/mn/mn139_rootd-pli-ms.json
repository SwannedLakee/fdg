{	
"mn139:0.1":	"मज्झिम निकाय १३९ ",
"mn139:0.2":	"अरणविभङ्गसुत्त ",
"mn139:1.1":	"एवं मे सुतं—",
"mn139:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"mn139:1.3":	"तत्र खो भगवा भिक्खू आमन्तेसि: ",
"mn139:1.4":	"“भिक्खवो”ति। ",
"mn139:1.5":	"“भदन्ते”ति ते भिक्खू भगवतो पच्चस्सोसुं। ",
"mn139:1.6":	"भगवा एतदवोच: ",
"mn139:2.1":	"“अरणविभङ्गं वो, भिक्खवे, देसेस्सामि। ",
"mn139:2.2":	"तं सुणाथ, साधुकं मनसि करोथ, भासिस्सामी”ति। ",
"mn139:2.3":	"“एवं, भन्ते”ति खो ते भिक्खू भगवतो पच्चस्सोसुं। ",
"mn139:2.4":	"भगवा एतदवोच: ",
"mn139:3.1":	"“न कामसुखमनुयुञ्जेय्य हीनं गम्मं पोथुज्जनिकं अनरियं अनत्थसंहितं, न च अत्तकिलमथानुयोगमनुयुञ्जेय्य दुक्खं अनरियं अनत्थसंहितं। ",
"mn139:3.2":	"एते खो, भिक्खवे, उभो अन्ते अनुपगम्म मज्झिमा पटिपदा तथागतेन अभिसम्बुद्धा, चक्खुकरणी ञाणकरणी उपसमाय अभिञ्ञाय सम्बोधाय निब्बानाय संवत्तति। ",
"mn139:3.3":	"उस्सादनञ्च जञ्ञा, अपसादनञ्च जञ्ञा; ",
"mn139:3.4":	"उस्सादनञ्च ञत्वा अपसादनञ्च ञत्वा नेवुस्सादेय्य, न अपसादेय्य, धम्ममेव देसेय्य। ",
"mn139:3.5":	"सुखविनिच्छयं जञ्ञा; ",
"mn139:3.6":	"सुखविनिच्छयं ञत्वा अज्झत्तं सुखमनुयुञ्जेय्य। ",
"mn139:3.7":	"रहोवादं न भासेय्य, सम्मुखा न खीणं भणे। ",
"mn139:3.8":	"अतरमानोव भासेय्य, नो तरमानो। ",
"mn139:3.9":	"जनपदनिरुत्तिं नाभिनिवेसेय्य, समञ्ञं नातिधावेय्याति—",
"mn139:3.10":	"अयमुद्देसो अरणविभङ्गस्स। ",
"mn139:4.1":	"‘न कामसुखमनुयुञ्जेय्य हीनं गम्मं पोथुज्जनिकं अनरियं अनत्थसंहितं, न च अत्तकिलमथानुयोगमनुयुञ्जेय्य दुक्खं अनरियं अनत्थसंहितन्’ति—",
"mn139:4.2":	"इति खो पनेतं वुत्तं; किञ्चेतं पटिच्च वुत्तं? ",
"mn139:4.3":	"यो कामपटिसन्धिसुखिनो सोमनस्सानुयोगो हीनो गम्मो पोथुज्जनिको अनरियो अनत्थसंहितो, सदुक्खो एसो धम्मो सौपघातो सौपायासो सपरिळाहो; मिच्छापटिपदा। ",
"mn139:4.4":	"यो कामपटिसन्धिसुखिनो सोमनस्सानुयोगं अननुयोगो हीनं गम्मं पोथुज्जनिकं अनरियं अनत्थसंहितं, अदुक्खो एसो धम्मो अनुपघातो अनुपायासो अपरिळाहो; सम्मापटिपदा। ",
"mn139:4.5":	"यो अत्तकिलमथानुयोगो दुक्खो अनरियो अनत्थसंहितो, सदुक्खो एसो धम्मो सौपघातो सौपायासो सपरिळाहो; मिच्छापटिपदा। ",
"mn139:4.6":	"यो अत्तकिलमथानुयोगं अननुयोगो दुक्खं अनरियं अनत्थसंहितं, अदुक्खो एसो धम्मो अनुपघातो अनुपायासो अपरिळाहो; सम्मापटिपदा। ",
"mn139:4.7":	"‘न कामसुखमनुयुञ्जेय्य हीनं गम्मं पोथुज्जनिकं अनरियं अनत्थसंहितं, न च अत्तकिलमथानुयोगं अनुयुञ्जेय्य दुक्खं अनरियं अनत्थसंहितन्’ति—",
"mn139:4.8":	"इति यं तं वुत्तं इदमेतं पटिच्च वुत्तं। ",
"mn139:5.1":	"‘एते खो उभो अन्ते अनुपगम्म मज्झिमा पटिपदा तथागतेन अभिसम्बुद्धा, चक्खुकरणी ञाणकरणी उपसमाय अभिञ्ञाय सम्बोधाय निब्बानाय संवत्तती’ति—",
"mn139:5.2":	"इति खो पनेतं वुत्तं। किञ्चेतं पटिच्च वुत्तं? ",
"mn139:5.3":	"अयमेव अरियो अट्ठङ्गिको मग्गो, सेय्यथिदं—",
"mn139:5.4":	"सम्मादिट्ठि, सम्मासङ्कप्पो, सम्मावाचा, सम्माकम्मन्तो, सम्माआजीवो, सम्मावायामो, सम्मासति, सम्मासमाधि। ",
"mn139:5.5":	"‘एते खो उभो अन्ते अनुपगम्म मज्झिमा पटिपदा तथागतेन अभिसम्बुद्धा, चक्खुकरणी ञाणकरणी उपसमाय अभिञ्ञाय सम्बोधाय निब्बानाय संवत्तती’ति—",
"mn139:5.6":	"इति यं तं वुत्तं, इदमेतं पटिच्च वुत्तं। ",
"mn139:6.1":	"‘उस्सादनञ्च जञ्ञा, अपसादनञ्च जञ्ञा; ",
"mn139:6.2":	"उस्सादनञ्च ञत्वा अपसादनञ्च ञत्वा नेवुस्सादेय्य, न अपसादेय्य, धम्ममेव देसेय्या’ति—",
"mn139:6.3":	"इति खो पनेतं वुत्तं। किञ्चेतं पटिच्च वुत्तं? ",
"mn139:7.1":	"कथञ्च, भिक्खवे, उस्सादना च होति अपसादना च, नो च धम्मदेसना? ",
"mn139:7.2":	"‘ये कामपटिसन्धिसुखिनो सोमनस्सानुयोगं अनुयुत्ता हीनं गम्मं पोथुज्जनिकं अनरियं अनत्थसंहितं, सब्बे ते सदुक्खा सौपघाता सौपायासा सपरिळाहा मिच्छापटिपन्ना’ति—",
"mn139:7.3":	"इति वदं इत्थेके अपसादेति। ",
"mn139:7.4":	"‘ये कामपटिसन्धिसुखिनो सोमनस्सानुयोगं अननुयुत्ता हीनं गम्मं पोथुज्जनिकं अनरियं अनत्थसंहितं, सब्बे ते अदुक्खा अनुपघाता अनुपायासा अपरिळाहा सम्मापटिपन्ना’ति—",
"mn139:7.5":	"इति वदं इत्थेके उस्सादेति। ",
"mn139:7.6":	"‘ये अत्तकिलमथानुयोगं अनुयुत्ता दुक्खं अनरियं अनत्थसंहितं, सब्बे ते सदुक्खा सौपघाता सौपायासा सपरिळाहा मिच्छापटिपन्ना’ति—",
"mn139:7.7":	"इति वदं इत्थेके अपसादेति। ",
"mn139:7.8":	"‘ये अत्तकिलमथानुयोगं अननुयुत्ता दुक्खं अनरियं अनत्थसंहितं, सब्बे ते अदुक्खा अनुपघाता अनुपायासा अपरिळाहा सम्मापटिपन्ना’ति—",
"mn139:7.9":	"इति वदं इत्थेके उस्सादेति। ",
"mn139:7.10":	"‘येसं केसञ्चि भवसंयोजनं अप्पहीनं, सब्बे ते सदुक्खा सौपघाता सौपायासा सपरिळाहा मिच्छापटिपन्ना’ति—",
"mn139:7.11":	"इति वदं इत्थेके अपसादेति। ",
"mn139:7.12":	"‘येसं केसञ्चि भवसंयोजनं पहीनं, सब्बे ते अदुक्खा अनुपघाता अनुपायासा अपरिळाहा सम्मापटिपन्ना’ति—",
"mn139:7.13":	"इति वदं इत्थेके उस्सादेति। ",
"mn139:7.14":	"एवं खो, भिक्खवे, उस्सादना च होति अपसादना च, नो च धम्मदेसना। ",
"mn139:8.1":	"कथञ्च, भिक्खवे, नेवुस्सादना होति न अपसादना, धम्मदेसना च? ",
"mn139:8.2":	"‘ये कामपटिसन्धिसुखिनो सोमनस्सानुयोगं अनुयुत्ता हीनं गम्मं पोथुज्जनिकं अनरियं अनत्थसंहितं, सब्बे ते सदुक्खा सौपघाता सौपायासा सपरिळाहा मिच्छापटिपन्ना’ति—",
"mn139:8.3":	"न एवमाह। ",
"mn139:8.4":	"‘अनुयोगो च खो सदुक्खो एसो धम्मो सौपघातो सौपायासो सपरिळाहो; ",
"mn139:8.5":	"मिच्छापटिपदा’ति—",
"mn139:8.6":	"इति वदं धम्ममेव देसेति। ",
"mn139:8.7":	"‘ये कामपटिसन्धिसुखिनो सोमनस्सानुयोगं अननुयुत्ता हीनं गम्मं पोथुज्जनिकं अनरियं अनत्थसंहितं, सब्बे ते अदुक्खा अनुपघाता अनुपायासा अपरिळाहा सम्मापटिपन्ना’ति—",
"mn139:8.8":	"न एवमाह। ",
"mn139:8.9":	"‘अननुयोगो च खो अदुक्खो एसो धम्मो अनुपघातो अनुपायासो अपरिळाहो; ",
"mn139:8.10":	"सम्मापटिपदा’ति—",
"mn139:8.11":	"इति वदं धम्ममेव देसेति। ",
"mn139:8.12":	"‘ये अत्तकिलमथानुयोगं अनुयुत्ता दुक्खं अनरियं अनत्थसंहितं, सब्बे ते सदुक्खा सौपघाता सौपायासा सपरिळाहा मिच्छापटिपन्ना’ति—",
"mn139:8.13":	"न एवमाह। ",
"mn139:8.14":	"‘अनुयोगो च खो सदुक्खो एसो धम्मो सौपघातो सौपायासो सपरिळाहो; ",
"mn139:8.15":	"मिच्छापटिपदा’ति—",
"mn139:8.16":	"इति वदं धम्ममेव देसेति। ",
"mn139:8.17":	"‘ये अत्तकिलमथानुयोगं अननुयुत्ता दुक्खं अनरियं अनत्थसंहितं, सब्बे ते अदुक्खा अनुपघाता अनुपायासा अपरिळाहा सम्मापटिपन्ना’ति—",
"mn139:8.18":	"न एवमाह। ",
"mn139:8.19":	"‘अननुयोगो च खो अदुक्खो एसो धम्मो अनुपघातो अनुपायासो अपरिळाहो; ",
"mn139:8.20":	"सम्मापटिपदा’ति—",
"mn139:8.21":	"इति वदं धम्ममेव देसेति। ",
"mn139:8.22":	"‘येसं केसञ्चि भवसंयोजनं अप्पहीनं, सब्बे ते सदुक्खा सौपघाता सौपायासा सपरिळाहा मिच्छापटिपन्ना’ति—",
"mn139:8.23":	"न एवमाह। ",
"mn139:8.24":	"‘भवसंयोजने च खो अप्पहीने भवोपि अप्पहीनो होती’ति—",
"mn139:8.25":	"इति वदं धम्ममेव देसेति। ",
"mn139:8.26":	"‘येसं केसञ्चि भवसंयोजनं पहीनं, सब्बे ते अदुक्खा अनुपघाता अनुपायासा अपरिळाहा सम्मापटिपन्ना’ति—",
"mn139:8.27":	"न एवमाह। ",
"mn139:8.28":	"‘भवसंयोजने च खो पहीने भवोपि पहीनो होती’ति—",
"mn139:8.29":	"इति वदं धम्ममेव देसेति। ",
"mn139:8.30":	"एवं खो, भिक्खवे, नेवुस्सादना होति न अपसादना, धम्मदेसना च। ",
"mn139:8.31":	"‘उस्सादनञ्च जञ्ञा, अपसादनञ्च जञ्ञा; ",
"mn139:8.32":	"उस्सादनञ्च ञत्वा अपसादनञ्च ञत्वा नेवुस्सादेय्य, न अपसादेय्य, धम्ममेव देसेय्या’ति—",
"mn139:8.33":	"इति यं तं वुत्तं इदमेतं पटिच्च वुत्तं। ",
"mn139:9.1":	"‘सुखविनिच्छयं जञ्ञा; ",
"mn139:9.2":	"सुखविनिच्छयं ञत्वा अज्झत्तं सुखमनुयुञ्जेय्या’ति—",
"mn139:9.3":	"इति खो पनेतं वुत्तं। किञ्चेतं पटिच्च वुत्तं? ",
"mn139:9.4":	"पञ्चिमे, भिक्खवे, कामगुणा। ",
"mn139:9.5":	"कतमे पञ्च? ",
"mn139:9.6":	"चक्खुविञ्ञेय्या रूपा इट्ठा कन्ता मनापा पियरूपा कामूपसंहिता रजनीया, ",
"mn139:9.7":	"सोतविञ्ञेय्या सद्दा … ",
"mn139:9.8":	"घानविञ्ञेय्या गन्धा … ",
"mn139:9.9":	"जिव्हाविञ्ञेय्या रसा … ",
"mn139:9.10":	"कायविञ्ञेय्या फोट्ठब्बा इट्ठा कन्ता मनापा पियरूपा कामूपसंहिता रजनीया—",
"mn139:9.11":	"इमे खो, भिक्खवे, पञ्च कामगुणा। ",
"mn139:9.12":	"यं खो, भिक्खवे, इमे पञ्च कामगुणे पटिच्च उप्पज्जति सुखं सोमनस्सं इदं वुच्चति कामसुखं मीळ्हसुखं पुथुज्जनसुखं अनरियसुखं। ",
"mn139:9.13":	"‘न आसेवितब्बं, न भावेतब्बं, न बहुलीकातब्बं, भायितब्बं एतस्स सुखस्सा’ति—वदामि। ",
"mn139:9.14":	"इध, भिक्खवे, भिक्खु विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति। ",
"mn139:9.15":	"वितक्कविचारानं वूपसमा अज्झत्तं सम्पसादनं चेतसो एकोदिभावं अवितक्कं अविचारं समाधिजं पीतिसुखं दुतियं झानं उपसम्पज्ज विहरति। ",
"mn139:9.16":	"पीतिया च विरागा उपेक्खको च विहरति …पे… ततियं झानं …पे… ",
"mn139:9.17":	"चतुत्थं झानं उपसम्पज्ज विहरति। ",
"mn139:9.18":	"इदं वुच्चति नेक्खम्मसुखं पविवेकसुखं उपसमसुखं सम्बोधिसुखं। ",
"mn139:9.19":	"‘आसेवितब्बं, भावेतब्बं, बहुलीकातब्बं, न भायितब्बं एतस्स सुखस्सा’ति—वदामि। ",
"mn139:9.20":	"‘सुखविनिच्छयं जञ्ञा; ",
"mn139:9.21":	"सुखविनिच्छयं ञत्वा अज्झत्तं सुखमनुयुञ्जेय्या’ति—",
"mn139:9.22":	"इति यं तं वुत्तं इदमेतं पटिच्च वुत्तं। ",
"mn139:10.1":	"‘रहोवादं न भासेय्य, सम्मुखा न खीणं भणे’ति—",
"mn139:10.2":	"इति खो पनेतं वुत्तं। ",
"mn139:10.3":	"किञ्चेतं पटिच्च वुत्तं? ",
"mn139:10.4":	"तत्र, भिक्खवे, यं जञ्ञा रहोवादं अभूतं अतच्छं अनत्थसंहितं ससक्कं तं रहोवादं न भासेय्य। ",
"mn139:10.5":	"यम्पि जञ्ञा रहोवादं भूतं तच्छं अनत्थसंहितं तस्सपि सिक्खेय्य अवचनाय। ",
"mn139:10.6":	"यञ्च खो जञ्ञा रहोवादं भूतं तच्छं अत्थसंहितं तत्र कालञ्ञू अस्स तस्स रहोवादस्स वचनाय। ",
"mn139:10.7":	"तत्र, भिक्खवे, यं जञ्ञा सम्मुखा खीणवादं अभूतं अतच्छं अनत्थसंहितं ससक्कं तं सम्मुखा खीणवादं न भासेय्य। ",
"mn139:10.8":	"यम्पि जञ्ञा सम्मुखा खीणवादं भूतं तच्छं अनत्थसंहितं तस्सपि सिक्खेय्य अवचनाय। ",
"mn139:10.9":	"यञ्च खो जञ्ञा सम्मुखा खीणवादं भूतं तच्छं अत्थसंहितं तत्र कालञ्ञू अस्स तस्स सम्मुखा खीणवादस्स वचनाय। ",
"mn139:10.10":	"‘रहोवादं न भासेय्य, सम्मुखा न खीणं भणे’ति—",
"mn139:10.11":	"इति यं तं वुत्तं, इदमेतं पटिच्च वुत्तं। ",
"mn139:11.1":	"‘अतरमानोव भासेय्य नो तरमानो’ति—",
"mn139:11.2":	"इति खो पनेतं वुत्तं। किञ्चेतं पटिच्च वुत्तं? ",
"mn139:11.3":	"तत्र, भिक्खवे, तरमानस्स भासतो कायोपि किलमति, चित्तम्पि उपहञ्ञति, सरोपि उपहञ्ञति, कण्ठोपि आतुरीयति, अविसट्ठम्पि होति अविञ्ञेय्यं तरमानस्स भासितं। ",
"mn139:11.4":	"तत्र, भिक्खवे, अतरमानस्स भासतो कायोपि न किलमति, चित्तम्पि न उपहञ्ञति, सरोपि न उपहञ्ञति, कण्ठोपि न आतुरीयति, विसट्ठम्पि होति विञ्ञेय्यं अतरमानस्स भासितं। ",
"mn139:11.5":	"‘अतरमानोव भासेय्य, नो तरमानो’ति—",
"mn139:11.6":	"इति यं तं वुत्तं, इदमेतं पटिच्च वुत्तं। ",
"mn139:12.1":	"‘जनपदनिरुत्तिं नाभिनिवेसेय्य, समञ्ञं नातिधावेय्या’ति—",
"mn139:12.2":	"इति खो पनेतं वुत्तं। किञ्चेतं पटिच्च वुत्तं? ",
"mn139:12.3":	"कथञ्च, भिक्खवे, जनपदनिरुत्तिया च अभिनिवेसो होति समञ्ञाय च अतिसारो? ",
"mn139:12.4":	"इध, भिक्खवे, तदेवेकच्चेसु जनपदेसु ‘पाती’ति सञ्जानन्ति, ‘पत्तन्’ति सञ्जानन्ति, ‘वित्तन्’ति सञ्जानन्ति, ‘सरावन्’ति सञ्जानन्ति ‘धारोपन्’ति सञ्जानन्ति, ‘पोणन्’ति सञ्जानन्ति, ‘पिसीलवन्’ति सञ्जानन्ति। ",
"mn139:12.5":	"इति यथा यथा नं तेसु तेसु जनपदेसु सञ्जानन्ति तथा तथा थामसा परामासा अभिनिविस्स वोहरति: ",
"mn139:12.6":	"‘इदमेव सच्चं, मोघमञ्ञन्’ति। ",
"mn139:12.7":	"एवं खो, भिक्खवे, जनपदनिरुत्तिया च अभिनिवेसो होति समञ्ञाय च अतिसारो। ",
"mn139:12.8":	"कथञ्च, भिक्खवे, जनपदनिरुत्तिया च अनभिनिवेसो होति समञ्ञाय च अनतिसारो? ",
"mn139:12.9":	"इध, भिक्खवे, तदेवेकच्चेसु जनपदेसु ‘पाती’ति सञ्जानन्ति, ‘पत्तन्’ति सञ्जानन्ति, ‘वित्तन्’ति सञ्जानन्ति, ‘सरावन्’ति सञ्जानन्ति, ‘धारोपन्’ति सञ्जानन्ति, ‘पोणन्’ति सञ्जानन्ति, ‘पिसीलवन्’ति सञ्जानन्ति। ",
"mn139:12.10":	"इति यथा यथा नं तेसु तेसु जनपदेसु सञ्जानन्ति ‘इदं किर मे आयस्मन्तो सन्धाय वोहरन्ती’ति तथा तथा वोहरति अपरामसं। ",
"mn139:12.11":	"एवं खो, भिक्खवे, जनपदनिरुत्तिया च अनभिनिवेसो होति, समञ्ञाय च अनतिसारो। ",
"mn139:12.12":	"‘जनपदनिरुत्तिं नाभिनिवेसेय्य समञ्ञं नातिधावेय्या’ति—",
"mn139:12.13":	"इति यं तं वुत्तं, इदमेतं पटिच्च वुत्तं। ",
"mn139:13.1":	"तत्र, भिक्खवे, यो कामपटिसन्धिसुखिनो सोमनस्सानुयोगो हीनो गम्मो पोथुज्जनिको अनरियो अनत्थसंहितो, सदुक्खो एसो धम्मो सौपघातो सौपायासो सपरिळाहो; ",
"mn139:13.2":	"मिच्छापटिपदा। ",
"mn139:13.3":	"तस्मा एसो धम्मो सरणो। ",
"mn139:13.4":	"तत्र, भिक्खवे, यो कामपटिसन्धिसुखिनो सोमनस्सानुयोगं अननुयोगो हीनं गम्मं पोथुज्जनिकं अनरियं अनत्थसंहितं, अदुक्खो एसो धम्मो अनुपघातो अनुपायासो अपरिळाहो; ",
"mn139:13.5":	"सम्मापटिपदा। ",
"mn139:13.6":	"तस्मा एसो धम्मो अरणो। ",
"mn139:13.7":	"तत्र, भिक्खवे, यो अत्तकिलमथानुयोगो दुक्खो अनरियो अनत्थसंहितो, सदुक्खो एसो धम्मो सौपघातो सौपायासो सपरिळाहो; ",
"mn139:13.8":	"मिच्छापटिपदा। ",
"mn139:13.9":	"तस्मा एसो धम्मो सरणो। ",
"mn139:13.10":	"तत्र, भिक्खवे, यो अत्तकिलमथानुयोगं अननुयोगो दुक्खं अनरियं अनत्थसंहितं, अदुक्खो एसो धम्मो अनुपघातो अनुपायासो अपरिळाहो; ",
"mn139:13.11":	"सम्मापटिपदा। ",
"mn139:13.12":	"तस्मा एसो धम्मो अरणो। ",
"mn139:13.13":	"तत्र, भिक्खवे, यायं मज्झिमा पटिपदा तथागतेन अभिसम्बुद्धा, चक्खुकरणी ञाणकरणी उपसमाय अभिञ्ञाय सम्बोधाय निब्बानाय संवत्तति, अदुक्खो एसो धम्मो अनुपघातो अनुपायासो अपरिळाहो; ",
"mn139:13.14":	"सम्मापटिपदा। ",
"mn139:13.15":	"तस्मा एसो धम्मो अरणो। ",
"mn139:13.16":	"तत्र, भिक्खवे, यायं उस्सादना च अपसादना च नो च धम्मदेसना, सदुक्खो एसो धम्मो सौपघातो सौपायासो सपरिळाहो; ",
"mn139:13.17":	"मिच्छापटिपदा। ",
"mn139:13.18":	"तस्मा एसो धम्मो सरणो। ",
"mn139:13.19":	"तत्र, भिक्खवे, यायं नेवुस्सादना च न अपसादना च धम्मदेसना च, अदुक्खो एसो धम्मो अनुपघातो अनुपायासो अपरिळाहो; ",
"mn139:13.20":	"सम्मापटिपदा। ",
"mn139:13.21":	"तस्मा एसो धम्मो अरणो। ",
"mn139:13.22":	"तत्र, भिक्खवे, यमिदं कामसुखं मीळ्हसुखं पोथुज्जनसुखं अनरियसुखं, सदुक्खो एसो धम्मो सौपघातो सौपायासो सपरिळाहो; ",
"mn139:13.23":	"मिच्छापटिपदा। ",
"mn139:13.24":	"तस्मा एसो धम्मो सरणो। ",
"mn139:13.25":	"तत्र, भिक्खवे, यमिदं नेक्खम्मसुखं पविवेकसुखं उपसमसुखं सम्बोधिसुखं, अदुक्खो एसो धम्मो अनुपघातो अनुपायासो अपरिळाहो; ",
"mn139:13.26":	"सम्मापटिपदा। ",
"mn139:13.27":	"तस्मा एसो धम्मो अरणो। ",
"mn139:13.28":	"तत्र, भिक्खवे, य्वायं रहोवादो अभूतो अतच्छो अनत्थसंहितो, सदुक्खो एसो धम्मो सौपघातो सौपायासो सपरिळाहो; ",
"mn139:13.29":	"मिच्छापटिपदा। ",
"mn139:13.30":	"तस्मा एसो धम्मो सरणो। ",
"mn139:13.31":	"तत्र, भिक्खवे, य्वायं रहोवादो भूतो तच्छो अनत्थसंहितो, सदुक्खो एसो धम्मो सौपघातो सौपायासो सपरिळाहो; ",
"mn139:13.32":	"मिच्छापटिपदा। ",
"mn139:13.33":	"तस्मा एसो धम्मो सरणो। ",
"mn139:13.34":	"तत्र, भिक्खवे, य्वायं रहोवादो भूतो तच्छो अत्थसंहितो, अदुक्खो एसो धम्मो अनुपघातो अनुपायासो अपरिळाहो; ",
"mn139:13.35":	"सम्मापटिपदा। ",
"mn139:13.36":	"तस्मा एसो धम्मो अरणो। ",
"mn139:13.37":	"तत्र, भिक्खवे, य्वायं सम्मुखा खीणवादो अभूतो अतच्छो अनत्थसंहितो, सदुक्खो एसो धम्मो सौपघातो सौपायासो सपरिळाहो; ",
"mn139:13.38":	"मिच्छापटिपदा। ",
"mn139:13.39":	"तस्मा एसो धम्मो सरणो। ",
"mn139:13.40":	"तत्र, भिक्खवे, य्वायं सम्मुखा खीणवादो भूतो तच्छो अनत्थसंहितो, सदुक्खो एसो धम्मो सौपघातो सौपायासो सपरिळाहो; ",
"mn139:13.41":	"मिच्छापटिपदा। ",
"mn139:13.42":	"तस्मा एसो धम्मो सरणो। ",
"mn139:13.43":	"तत्र, भिक्खवे, य्वायं सम्मुखा खीणवादो भूतो तच्छो अत्थसंहितो, अदुक्खो एसो धम्मो अनुपघातो अनुपायासो अपरिळाहो; ",
"mn139:13.44":	"सम्मापटिपदा। ",
"mn139:13.45":	"तस्मा एसो धम्मो अरणो। ",
"mn139:13.46":	"तत्र, भिक्खवे, यमिदं तरमानस्स भासितं, सदुक्खो एसो धम्मो सौपघातो सौपायासो सपरिळाहो; ",
"mn139:13.47":	"मिच्छापटिपदा। ",
"mn139:13.48":	"तस्मा एसो धम्मो सरणो। ",
"mn139:13.49":	"तत्र, भिक्खवे, यमिदं अतरमानस्स भासितं, अदुक्खो एसो धम्मो अनुपघातो अनुपायासो अपरिळाहो; ",
"mn139:13.50":	"सम्मापटिपदा। ",
"mn139:13.51":	"तस्मा एसो धम्मो अरणो। ",
"mn139:13.52":	"तत्र, भिक्खवे, य्वायं जनपदनिरुत्तिया च अभिनिवेसो समञ्ञाय च अतिसारो, सदुक्खो एसो धम्मो सौपघातो सौपायासो सपरिळाहो; ",
"mn139:13.53":	"मिच्छापटिपदा। ",
"mn139:13.54":	"तस्मा एसो धम्मो सरणो। ",
"mn139:13.55":	"तत्र, भिक्खवे, य्वायं जनपदनिरुत्तिया च अनभिनिवेसो समञ्ञाय च अनतिसारो, अदुक्खो एसो धम्मो अनुपघातो अनुपायासो अपरिळाहो; ",
"mn139:13.56":	"सम्मापटिपदा। ",
"mn139:13.57":	"तस्मा एसो धम्मो अरणो। ",
"mn139:14.1":	"तस्मातिह, भिक्खवे, ‘सरणञ्च धम्मं जानिस्साम, अरणञ्च धम्मं जानिस्साम; ",
"mn139:14.2":	"सरणञ्च धम्मं ञत्वा अरणञ्च धम्मं ञत्वा अरणपटिपदं पटिपज्जिस्सामा’ति एवञ्हि वो, भिक्खवे, सिक्खितब्बं। ",
"mn139:14.3":	"सुभूति च पन, भिक्खवे, कुलपुत्तो अरणपटिपदं पटिपन्नो”ति। ",
"mn139:14.4":	"इदमवोच भगवा। ",
"mn139:14.5":	"अत्तमना ते भिक्खू भगवतो भासितं अभिनन्दुन्ति। ",
"mn139:14.6":	"अरणविभङ्गसुत्तं निट्ठितं नवमं। "
}	
