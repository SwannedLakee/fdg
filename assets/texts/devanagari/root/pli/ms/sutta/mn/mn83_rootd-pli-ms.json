{	
"mn83:0.1":	"मज्झिम निकाय ८३ ",
"mn83:0.2":	"मघदेवसुत्त ",
"mn83:1.1":	"एवं मे सुतं—",
"mn83:1.2":	"एकं समयं भगवा मिथिलायं विहरति मघदेवअम्बवने। ",
"mn83:2.1":	"अथ खो भगवा अञ्ञतरस्मिं पदेसे सितं पात्वाकासि। ",
"mn83:2.2":	"अथ खो आयस्मतो आनन्दस्स एतदहोसि: ",
"mn83:2.3":	"“को नु खो हेतु, को पच्चयो भगवतो सितस्स पातुकम्माय? ",
"mn83:2.4":	"न अकारणेन तथागता सितं पातुकरोन्ती”ति। ",
"mn83:2.5":	"अथ खो आयस्मा आनन्दो एकंसं चीवरं कत्वा येन भगवा तेनञ्जलिं पणामेत्वा भगवन्तं एतदवोच: ",
"mn83:2.6":	"“को नु खो, भन्ते, हेतु, को पच्चयो भगवतो सितस्स पातुकम्माय? ",
"mn83:2.7":	"न अकारणेन तथागता सितं पातुकरोन्ती”ति। ",
"mn83:3.1":	"“भूतपुब्बं, आनन्द, इमिस्सायेव मिथिलायं राजा अहोसि मघदेवो नाम धम्मिको धम्मराजा धम्मे ठितो महाराजा; ",
"mn83:3.2":	"धम्मं चरति ब्राह्मणगहपतिकेसु नेगमेसु चेव जानपदेसु च; ",
"mn83:3.3":	"उपोसथञ्च उपवसति चातुद्दसिं पञ्चदसिं अट्ठमिञ्च पक्खस्स। ",
"mn83:4.1":	"अथ खो, आनन्द, राजा मघदेवो बहूनं वस्सानं बहूनं वस्ससतानं बहूनं वस्ससहस्सानं अच्चयेन कप्पकं आमन्तेसि: ",
"mn83:4.2":	"‘यदा मे, सम्म कप्पक, पस्सेय्यासि सिरस्मिं पलितानि जातानि, अथ मे आरोचेय्यासी’ति। ",
"mn83:4.3":	"‘एवं, देवा’ति खो, आनन्द, कप्पको रञ्ञो मघदेवस्स पच्चस्सोसि। ",
"mn83:4.4":	"अद्दसा खो, आनन्द, कप्पको बहूनं वस्सानं बहूनं वस्ससतानं बहूनं वस्ससहस्सानं अच्चयेन रञ्ञो मघदेवस्स सिरस्मिं पलितानि जातानि। ",
"mn83:4.5":	"दिस्वान राजानं मघदेवं एतदवोच: ",
"mn83:4.6":	"‘पातुभूता खो देवस्स देवदूता, दिस्सन्ति सिरस्मिं पलितानि जातानी’ति। ",
"mn83:4.7":	"‘तेन हि, सम्म कप्पक, तानि पलितानि साधुकं सण्डासेन उद्धरित्वा मम अञ्जलिस्मिं पतिट्ठापेही’ति। ",
"mn83:4.8":	"‘एवं, देवा’ति खो, आनन्द, कप्पको रञ्ञो मघदेवस्स पटिस्सुत्वा तानि पलितानि साधुकं सण्डासेन उद्धरित्वा रञ्ञो मघदेवस्स अञ्जलिस्मिं पतिट्ठापेसि। ",
"mn83:4.9":	"अथ खो, आनन्द, राजा मघदेवो कप्पकस्स गामवरं दत्वा जेट्ठपुत्तं कुमारं आमन्तापेत्वा एतदवोच: ",
"mn83:4.10":	"‘पातुभूता खो मे, तात कुमार, देवदूता; ",
"mn83:4.11":	"दिस्सन्ति सिरस्मिं पलितानि जातानि; ",
"mn83:4.12":	"भुत्ता खो पन मे मानुसका कामा; ",
"mn83:4.13":	"समयो दिब्बे कामे परियेसितुं। ",
"mn83:4.14":	"एहि त्वं, तात कुमार, इमं रज्जं पटिपज्ज। ",
"mn83:4.15":	"अहं पन केसमस्सुं ओहारेत्वा कासायानि वत्थानि अच्छादेत्वा अगारस्मा अनगारियं पब्बजिस्सामि। ",
"mn83:4.16":	"तेन हि, तात कुमार, यदा त्वम्पि पस्सेय्यासि सिरस्मिं पलितानि जातानि, अथ कप्पकस्स गामवरं दत्वा जेट्ठपुत्तं कुमारं साधुकं रज्जे समनुसासित्वा केसमस्सुं ओहारेत्वा कासायानि वत्थानि अच्छादेत्वा अगारस्मा अनगारियं पब्बजेय्यासि। ",
"mn83:4.17":	"येन मे इदं कल्याणं वत्तं निहितं अनुप्पवत्तेय्यासि, मा खो मे त्वं अन्तिमपुरिसो अहोसि। ",
"mn83:4.18":	"यस्मिं खो, तात कुमार, पुरिसयुगे वत्तमाने एवरूपस्स कल्याणस्स वत्तस्स समुच्छेदो होति सो तेसं अन्तिमपुरिसो होति। ",
"mn83:4.19":	"तं ताहं, तात कुमार, एवं वदामि—",
"mn83:4.20":	"येन मे इदं कल्याणं वत्तं निहितं अनुप्पवत्तेय्यासि, मा खो मे त्वं अन्तिमपुरिसो अहोसी’ति। ",
"mn83:5.1":	"अथ खो, आनन्द, राजा मघदेवो कप्पकस्स गामवरं दत्वा जेट्ठपुत्तं कुमारं साधुकं रज्जे समनुसासित्वा इमस्मिंयेव मघदेवअम्बवने केसमस्सुं ओहारेत्वा कासायानि वत्थानि अच्छादेत्वा अगारस्मा अनगारियं पब्बजि। ",
"mn83:5.2":	"सो मेत्तासहगतेन चेतसा एकं दिसं फरित्वा विहासि, तथा दुतियं, तथा ततियं, तथा चतुत्थं; इति उद्धमधो तिरियं सब्बधि सब्बत्तताय सब्बावन्तं लोकं मेत्तासहगतेन चेतसा विपुलेन महग्गतेन अप्पमाणेन अवेरेन अब्याबज्झेन फरित्वा विहासि। ",
"mn83:5.3":	"करुणासहगतेन चेतसा … ",
"mn83:5.4":	"मुदितासहगतेन चेतसा … ",
"mn83:5.5":	"उपेक्खासहगतेन चेतसा एकं दिसं फरित्वा विहासि, तथा दुतियं, तथा ततियं, तथा चतुत्थं; इति उद्धमधो तिरियं सब्बधि सब्बत्तताय सब्बावन्तं लोकं उपेक्खासहगतेन चेतसा विपुलेन महग्गतेन अप्पमाणेन अवेरेन अब्याबज्झेन फरित्वा विहासि। ",
"mn83:6.1":	"राजा खो पनानन्द, मघदेवो चतुरासीतिवस्ससहस्सानि कुमारकीळितं कीळि, चतुरासीतिवस्ससहस्सानि ओपरज्जं कारेसि, चतुरासीतिवस्ससहस्सानि रज्जं कारेसि, चतुरासीतिवस्ससहस्सानि इमस्मिंयेव मघदेवअम्बवने अगारस्मा अनगारियं पब्बजितो ब्रह्मचरियमचरि। ",
"mn83:6.2":	"सो चत्तारो ब्रह्मविहारे भावेत्वा कायस्स भेदा परं मरणा ब्रह्मलोकूपगो अहोसि। ",
"mn83:7.1":	"अथ खो रञ्ञो, आनन्द, मघदेवस्स पुत्तो बहूनं वस्सानं बहूनं वस्ससतानं बहूनं वस्ससहस्सानं अच्चयेन कप्पकं आमन्तेसि: ",
"mn83:7.2":	"‘यदा मे, सम्म कप्पक, पस्सेय्यासि सिरस्मिं पलितानि जातानि, अथ खो आरोचेय्यासी’ति। ",
"mn83:7.3":	"‘एवं, देवा’ति खो, आनन्द, कप्पको रञ्ञो मघदेवस्स पुत्तस्स पच्चस्सोसि। ",
"mn83:7.4":	"अद्दसा खो, आनन्द, कप्पको बहूनं वस्सानं बहूनं वस्ससतानं बहूनं वस्ससहस्सानं अच्चयेन रञ्ञो मघदेवस्स पुत्तस्स सिरस्मिं पलितानि जातानि। ",
"mn83:7.5":	"दिस्वान रञ्ञो मघदेवस्स पुत्तं एतदवोच: ",
"mn83:7.6":	"‘पातुभूता खो देवस्स देवदूता; ",
"mn83:7.7":	"दिस्सन्ति सिरस्मिं पलितानि जातानी’ति। ",
"mn83:7.8":	"‘तेन हि, सम्म कप्पक, तानि पलितानि साधुकं सण्डासेन उद्धरित्वा मम अञ्जलिस्मिं पतिट्ठापेही’ति। ",
"mn83:7.9":	"‘एवं, देवा’ति खो, आनन्द, कप्पको रञ्ञो मघदेवस्स पुत्तस्स पटिस्सुत्वा तानि पलितानि साधुकं सण्डासेन उद्धरित्वा रञ्ञो मघदेवस्स पुत्तस्स अञ्जलिस्मिं पतिट्ठापेसि। ",
"mn83:8.1":	"अथ खो, आनन्द, रञ्ञो मघदेवस्स पुत्तो कप्पकस्स गामवरं दत्वा जेट्ठपुत्तं कुमारं आमन्तापेत्वा एतदवोच: ",
"mn83:8.2":	"‘पातुभूता खो मे, तात कुमार, देवदूता; ",
"mn83:8.3":	"दिस्सन्ति सिरस्मिं पलितानि जातानि; ",
"mn83:8.4":	"भुत्ता खो पन मे मानुसका कामा; ",
"mn83:8.5":	"समयो दिब्बे कामे परियेसितुं। ",
"mn83:8.6":	"एहि त्वं, तात कुमार, इमं रज्जं पटिपज्ज। ",
"mn83:8.7":	"अहं पन केसमस्सुं ओहारेत्वा कासायानि वत्थानि अच्छादेत्वा अगारस्मा अनगारियं पब्बजिस्सामि। ",
"mn83:8.8":	"तेन हि, तात कुमार, यदा त्वम्पि पस्सेय्यासि सिरस्मिं पलितानि जातानि, अथ कप्पकस्स गामवरं दत्वा जेट्ठपुत्तं कुमारं साधुकं रज्जे समनुसासित्वा केसमस्सुं ओहारेत्वा कासायानि वत्थानि अच्छादेत्वा अगारस्मा अनगारियं पब्बजेय्यासि। ",
"mn83:8.9":	"येन मे इदं कल्याणं वत्तं निहितं अनुप्पवत्तेय्यासि, मा खो मे त्वं अन्तिमपुरिसो अहोसि। ",
"mn83:8.10":	"यस्मिं खो, तात कुमार, पुरिसयुगे वत्तमाने एवरूपस्स कल्याणस्स वत्तस्स समुच्छेदो होति सो तेसं अन्तिमपुरिसो होति। ",
"mn83:8.11":	"तं ताहं, तात कुमार, एवं वदामि—",
"mn83:8.12":	"येन मे इदं कल्याणं वत्तं निहितं अनुप्पवत्तेय्यासि, मा खो मे त्वं अन्तिमपुरिसो अहोसी’ति। ",
"mn83:9.1":	"अथ खो, आनन्द, रञ्ञो मघदेवस्स पुत्तो कप्पकस्स गामवरं दत्वा जेट्ठपुत्तं कुमारं साधुकं रज्जे समनुसासित्वा इमस्मिंयेव मघदेवअम्बवने केसमस्सुं ओहारेत्वा कासायानि वत्थानि अच्छादेत्वा अगारस्मा अनगारियं पब्बजि। ",
"mn83:9.2":	"सो मेत्तासहगतेन चेतसा एकं दिसं फरित्वा विहासि, तथा दुतियं, तथा ततियं, तथा चतुत्थं; इति उद्धमधो तिरियं सब्बधि सब्बत्तताय सब्बावन्तं लोकं मेत्तासहगतेन चेतसा विपुलेन महग्गतेन अप्पमाणेन अवेरेन अब्याबज्झेन फरित्वा विहासि। ",
"mn83:9.3":	"करुणासहगतेन चेतसा … ",
"mn83:9.4":	"मुदितासहगतेन चेतसा … ",
"mn83:9.5":	"उपेक्खासहगतेन चेतसा एकं दिसं फरित्वा विहासि, तथा दुतियं, तथा ततियं, तथा चतुत्थं; इति उद्धमधो तिरियं सब्बधि सब्बत्तताय सब्बावन्तं लोकं उपेक्खासहगतेन चेतसा विपुलेन महग्गतेन अप्पमाणेन अवेरेन अब्याबज्झेन फरित्वा विहासि। ",
"mn83:9.6":	"रञ्ञो खो पनानन्द, मघदेवस्स पुत्तो चतुरासीतिवस्ससहस्सानि कुमारकीळितं कीळि, चतुरासीतिवस्ससहस्सानि ओपरज्जं कारेसि, चतुरासीतिवस्ससहस्सानि रज्जं कारेसि, चतुरासीतिवस्ससहस्सानि इमस्मिंयेव मघदेवअम्बवने अगारस्मा अनगारियं पब्बजितो ब्रह्मचरियमचरि। ",
"mn83:9.7":	"सो चत्तारो ब्रह्मविहारे भावेत्वा कायस्स भेदा परं मरणा ब्रह्मलोकूपगो अहोसि। ",
"mn83:10.1":	"रञ्ञो खो पनानन्द, मघदेवस्स पुत्तपपुत्तका तस्स परम्परा चतुरासीतिराजसहस्सानि इमस्मिंयेव मघदेवअम्बवने केसमस्सुं ओहारेत्वा कासायानि वत्थानि अच्छादेत्वा अगारस्मा अनगारियं पब्बजिंसु। ",
"mn83:10.2":	"ते मेत्तासहगतेन चेतसा एकं दिसं फरित्वा विहरिंसु, तथा दुतियं, तथा ततियं, तथा चतुत्थं; इति उद्धमधो तिरियं सब्बधि सब्बत्तताय सब्बावन्तं लोकं मेत्तासहगतेन चेतसा विपुलेन महग्गतेन अप्पमाणेन अवेरेन अब्याबज्झेन फरित्वा विहरिंसु। ",
"mn83:11.1":	"करुणासहगतेन चेतसा … ",
"mn83:11.2":	"मुदितासहगतेन चेतसा … ",
"mn83:11.3":	"उपेक्खासहगतेन चेतसा एकं दिसं फरित्वा विहरिंसु, तथा दुतियं, तथा ततियं, तथा चतुत्थं; इति उद्धमधो तिरियं सब्बधि सब्बत्तताय सब्बावन्तं लोकं उपेक्खासहगतेन चेतसा विपुलेन महग्गतेन अप्पमाणेन अवेरेन अब्याबज्झेन फरित्वा विहरिंसु। ",
"mn83:11.4":	"चतुरासीतिवस्ससहस्सानि कुमारकीळितं कीळिंसु, चतुरासीतिवस्ससहस्सानि ओपरज्जं कारेसुं, चतुरासीतिवस्ससहस्सानि रज्जं कारेसुं, चतुरासीतिवस्ससहस्सानि इमस्मिंयेव मघदेवअम्बवने अगारस्मा अनगारियं पब्बजिता ब्रह्मचरियमचरिंसु। ",
"mn83:11.5":	"ते चत्तारो ब्रह्मविहारे भावेत्वा कायस्स भेदा परं मरणा ब्रह्मलोकूपगा अहेसुं। ",
"mn83:12.1":	"निमि तेसं राजा पच्छिमको अहोसि धम्मिको धम्मराजा धम्मे ठितो महाराजा; ",
"mn83:12.2":	"धम्मं चरति ब्राह्मणगहपतिकेसु नेगमेसु चेव जानपदेसु च; ",
"mn83:12.3":	"उपोसथञ्च उपवसति चातुद्दसिं पञ्चदसिं अट्ठमिञ्च पक्खस्स। ",
"mn83:13.1":	"भूतपुब्बं, आनन्द, देवानं तावतिंसानं सुधम्मायं सभायं सन्निसिन्नानं सन्निपतितानं अयमन्तराकथा उदपादि: ",
"mn83:13.2":	"‘लाभा वत, भो, विदेहानं, सुलद्धं वत, भो, विदेहानं, ",
"mn83:13.3":	"येसं निमि राजा धम्मिको धम्मराजा धम्मे ठितो महाराजा; ",
"mn83:13.4":	"धम्मं चरति ब्राह्मणगहपतिकेसु नेगमेसु चेव जानपदेसु च; ",
"mn83:13.5":	"उपोसथञ्च उपवसति चातुद्दसिं पञ्चदसिं अट्ठमिञ्च पक्खस्सा’ति। ",
"mn83:13.6":	"अथ खो, आनन्द, सक्को देवानमिन्दो देवे तावतिंसे आमन्तेसि: ",
"mn83:13.7":	"‘इच्छेय्याथ नो तुम्हे, मारिसा, निमिं राजानं दट्ठुन्’ति? ",
"mn83:13.8":	"‘इच्छाम मयं, मारिस, निमिं राजानं दट्ठुन्’ति। ",
"mn83:13.9":	"तेन खो पन, आनन्द, समयेन निमि राजा तदहुपोसथे पन्नरसे सीसंन्हातो उपोसथिको उपरिपासादवरगतो निसिन्नो होति। ",
"mn83:13.10":	"अथ खो, आनन्द, सक्को देवानमिन्दो—सेय्यथापि नाम बलवा पुरिसो समिञ्जितं वा बाहं पसारेय्य, पसारितं वा बाहं समिञ्जेय्य; एवमेव—देवेसु तावतिंसेसु अन्तरहितो निमिस्स रञ्ञो पमुखे पातुरहोसि। ",
"mn83:13.11":	"अथ खो, आनन्द, सक्को देवानमिन्दो निमिं राजानं एतदवोच: ",
"mn83:13.12":	"‘लाभा ते, महाराज, सुलद्धं ते, महाराज। ",
"mn83:13.13":	"देवा, महाराज, तावतिंसा सुधम्मायं सभायं कित्तयमानरूपा सन्निसिन्ना: ",
"mn83:13.14":	"“लाभा वत, भो, विदेहानं, सुलद्धं वत, भो, विदेहानं, ",
"mn83:13.15":	"येसं निमि राजा धम्मिको धम्मराजा धम्मे ठितो महाराजा; ",
"mn83:13.16":	"धम्मं चरति ब्राह्मणगहपतिकेसु नेगमेसु चेव जानपदेसु च; ",
"mn83:13.17":	"उपोसथञ्च उपवसति चातुद्दसिं पञ्चदसिं अट्ठमिञ्च पक्खस्सा”ति। ",
"mn83:13.18":	"देवा ते, महाराज, तावतिंसा दस्सनकामा। ",
"mn83:13.19":	"तस्स ते अहं, महाराज, सहस्सयुत्तं आजञ्ञरथं पहिणिस्सामि; ",
"mn83:13.20":	"अभिरुहेय्यासि, महाराज, दिब्बं यानं अविकम्पमानो’ति। ",
"mn83:13.21":	"अधिवासेसि खो, आनन्द, निमि राजा तुण्हीभावेन। ",
"mn83:13.22":	"अथ खो, आनन्द, सक्को देवानमिन्दो निमिस्स रञ्ञो अधिवासनं विदित्वा—सेय्यथापि नाम बलवा पुरिसो समिञ्जितं वा बाहं पसारेय्य, पसारितं वा बाहं समिञ्जेय्य; एवमेव—निमिस्स रञ्ञो पमुखे अन्तरहितो देवेसु तावतिंसेसु पातुरहोसि। ",
"mn83:14.1":	"अथ खो, आनन्द, सक्को देवानमिन्दो मातलिं सङ्गाहकं आमन्तेसि: ",
"mn83:14.2":	"‘एहि त्वं, सम्म मातलि, सहस्सयुत्तं आजञ्ञरथं योजेत्वा निमिं राजानं उपसङ्कमित्वा एवं वदेहि—",
"mn83:14.3":	"अयं ते, महाराज, सहस्सयुत्तो आजञ्ञरथो सक्केन देवानमिन्देन पेसितो; ",
"mn83:14.4":	"अभिरुहेय्यासि, महाराज, दिब्बं यानं अविकम्पमानो’ति। ",
"mn83:14.5":	"‘एवं, भद्दन्तवा’ति खो, आनन्द, मातलि सङ्गाहको सक्कस्स देवानमिन्दस्स पटिस्सुत्वा सहस्सयुत्तं आजञ्ञरथं योजेत्वा निमिं राजानं उपसङ्कमित्वा एतदवोच: ",
"mn83:14.6":	"‘अयं ते, महाराज, सहस्सयुत्तो आजञ्ञरथो सक्केन देवानमिन्देन पेसितो; ",
"mn83:14.7":	"अभिरुह, महाराज, दिब्बं यानं अविकम्पमानो। ",
"mn83:14.8":	"अपि च, महाराज, कतमेन तं नेमि, येन वा पापकम्मा पापकानं कम्मानं विपाकं पटिसंवेदेन्ति, येन वा कल्याणकम्मा कल्याणकम्मानं विपाकं पटिसंवेदेन्ती’ति? ",
"mn83:14.9":	"‘उभयेनेव मं, मातलि, नेही’ति। ",
"mn83:15.1":	"सम्पवेसेसि खो, आनन्द, मातलि, सङ्गाहको निमिं राजानं सुधम्मं सभं। ",
"mn83:15.2":	"अद्दसा खो, आनन्द, सक्को देवानमिन्दो निमिं राजानं दूरतोव आगच्छन्तं। ",
"mn83:15.3":	"दिस्वान निमिं राजानं एतदवोच: ",
"mn83:15.4":	"‘एहि खो, महाराज। ",
"mn83:15.5":	"स्वागतं, महाराज। ",
"mn83:15.6":	"देवा ते दस्सनकामा, महाराज, तावतिंसा सुधम्मायं सभायं कित्तयमानरूपा सन्निसिन्ना: ",
"mn83:15.7":	"“लाभा वत, भो, विदेहानं, सुलद्धं वत, भो, विदेहानं, ",
"mn83:15.8":	"येसं निमि राजा धम्मिको धम्मराजा धम्मे ठितो महाराजा; ",
"mn83:15.9":	"धम्मं चरति ब्राह्मणगहपतिकेसु नेगमेसु चेव जानपदेसु च; ",
"mn83:15.10":	"उपोसथञ्च उपवसति चातुद्दसिं पञ्चदसिं अट्ठमिञ्च पक्खस्सा”ति। ",
"mn83:15.11":	"देवा ते, महाराज, तावतिंसा दस्सनकामा। ",
"mn83:15.12":	"अभिरम, महाराज, देवेसु देवानुभावेना’ति। ",
"mn83:15.13":	"‘अलं, मारिस, तत्थेव मं मिथिलं पटिनेतु। ",
"mn83:15.14":	"तथाहं धम्मं चरिस्सामि ब्राह्मणगहपतिकेसु नेगमेसु चेव जानपदेसु च; ",
"mn83:15.15":	"उपोसथञ्च उपवसामि चातुद्दसिं पञ्चदसिं अट्ठमिञ्च पक्खस्सा’ति। ",
"mn83:16.1":	"अथ खो, आनन्द, सक्को देवानमिन्दो मातलिं सङ्गाहकं आमन्तेसि: ",
"mn83:16.2":	"‘एहि त्वं, सम्म मातलि, सहस्सयुत्तं आजञ्ञरथं योजेत्वा निमिं राजानं तत्थेव मिथिलं पटिनेही’ति। ",
"mn83:16.3":	"‘एवं, भद्दन्तवा’ति खो, आनन्द, मातलि सङ्गाहको सक्कस्स देवानमिन्दस्स पटिस्सुत्वा सहस्सयुत्तं आजञ्ञरथं योजेत्वा निमिं राजानं तत्थेव मिथिलं पटिनेसि। ",
"mn83:16.4":	"तत्र सुदं, आनन्द, निमि राजा धम्मं चरति ब्राह्मणगहपतिकेसु नेगमेसु चेव जानपदेसु च, उपोसथञ्च उपवसति चातुद्दसिं पञ्चदसिं अट्ठमिञ्च पक्खस्साति। ",
"mn83:16.5":	"अथ खो, आनन्द, निमि राजा बहूनं वस्सानं बहूनं वस्ससतानं बहूनं वस्ससहस्सानं अच्चयेन कप्पकं आमन्तेसि: ",
"mn83:16.6":	"‘यदा मे, सम्म कप्पक, पस्सेय्यासि सिरस्मिं पलितानि जातानि, अथ मे आरोचेय्यासी’ति। ",
"mn83:16.7":	"‘एवं, देवा’ति खो, आनन्द, कप्पको निमिस्स रञ्ञो पच्चस्सोसि। ",
"mn83:16.8":	"अद्दसा खो, आनन्द, कप्पको बहूनं वस्सानं बहूनं वस्ससतानं बहूनं वस्ससहस्सानं अच्चयेन निमिस्स रञ्ञो सिरस्मिं पलितानि जातानि। ",
"mn83:16.9":	"दिस्वान निमिं राजानं एतदवोच: ",
"mn83:16.10":	"‘पातुभूता खो देवस्स देवदूता; ",
"mn83:16.11":	"दिस्सन्ति सिरस्मिं पलितानि जातानी’ति। ",
"mn83:16.12":	"‘तेन हि, सम्म कप्पक, तानि पलितानि साधुकं सण्डासेन उद्धरित्वा मम अञ्जलिस्मिं पतिट्ठापेही’ति। ",
"mn83:16.13":	"‘एवं, देवा’ति खो, आनन्द, कप्पको निमिस्स रञ्ञो पटिस्सुत्वा तानि पलितानि साधुकं सण्डासेन उद्धरित्वा निमिस्स रञ्ञो अञ्जलिस्मिं पतिट्ठापेसि। ",
"mn83:16.14":	"अथ खो, आनन्द, निमि राजा कप्पकस्स गामवरं दत्वा जेट्ठपुत्तं कुमारं आमन्तापेत्वा एतदवोच: ",
"mn83:16.15":	"‘पातुभूता खो मे, तात कुमार, देवदूता; ",
"mn83:16.16":	"दिस्सन्ति सिरस्मिं पलितानि जातानि; ",
"mn83:16.17":	"भुत्ता खो पन मे मानुसका कामा; ",
"mn83:16.18":	"समयो दिब्बे कामे परियेसितुं। ",
"mn83:16.19":	"एहि त्वं, तात कुमार, इमं रज्जं पटिपज्ज। ",
"mn83:16.20":	"अहं पन केसमस्सुं ओहारेत्वा कासायानि वत्थानि अच्छादेत्वा अगारस्मा अनगारियं पब्बजिस्सामि। ",
"mn83:16.21":	"तेन हि, तात कुमार, यदा त्वम्पि पस्सेय्यासि सिरस्मिं पलितानि जातानि, अथ कप्पकस्स गामवरं दत्वा जेट्ठपुत्तं कुमारं साधुकं रज्जे समनुसासित्वा केसमस्सुं ओहारेत्वा कासायानि वत्थानि अच्छादेत्वा अगारस्मा अनगारियं पब्बजेय्यासि। ",
"mn83:16.22":	"येन मे इदं कल्याणं वत्तं निहितं अनुप्पवत्तेय्यासि, मा खो मे त्वं अन्तिमपुरिसो अहोसि। ",
"mn83:16.23":	"यस्मिं खो, तात कुमार, पुरिसयुगे वत्तमाने एवरूपस्स कल्याणस्स वत्तस्स समुच्छेदो होति सो तेसं अन्तिमपुरिसो होति। ",
"mn83:16.24":	"तं ताहं, तात कुमार, एवं वदामि: ",
"mn83:16.25":	"“येन मे इदं कल्याणं वत्तं निहितं अनुप्पवत्तेय्यासि, मा खो मे त्वं अन्तिमपुरिसो अहोसी”’ति। ",
"mn83:17-19.1":	"अथ खो, आनन्द, निमि राजा कप्पकस्स गामवरं दत्वा जेट्ठपुत्तं कुमारं साधुकं रज्जे समनुसासित्वा इमस्मिंयेव मघदेवअम्बवने केसमस्सुं ओहारेत्वा कासायानि वत्थानि अच्छादेत्वा अगारस्मा अनगारियं पब्बजि। ",
"mn83:17-19.2":	"सो मेत्तासहगतेन चेतसा एकं दिसं फरित्वा विहासि, तथा दुतियं, तथा ततियं, तथा चतुत्थं; इति उद्धमधो तिरियं सब्बधि सब्बत्तताय सब्बावन्तं लोकं मेत्तासहगतेन चेतसा विपुलेन महग्गतेन अप्पमाणेन अवेरेन अब्याबज्झेन फरित्वा विहासि। ",
"mn83:17-19.3":	"करुणासहगतेन चेतसा … ",
"mn83:17-19.4":	"मुदितासहगतेन चेतसा … ",
"mn83:17-19.5":	"उपेक्खासहगतेन चेतसा एकं दिसं फरित्वा विहासि, तथा दुतियं, तथा ततियं, तथा चतुत्थं; इति उद्धमधो तिरियं सब्बधि सब्बत्तताय सब्बावन्तं लोकं उपेक्खासहगतेन चेतसा विपुलेन महग्गतेन अप्पमाणेन अवेरेन अब्याबज्झेन फरित्वा विहासि। ",
"mn83:17-19.6":	"निमि खो पनानन्द, राजा चतुरासीतिवस्ससहस्सानि कुमारकीळितं कीळि, चतुरासीतिवस्ससहस्सानि ओपरज्जं कारेसि, चतुरासीतिवस्ससहस्सानि रज्जं कारेसि, चतुरासीतिवस्ससहस्सानि इमस्मिंयेव मघदेवअम्बवने अगारस्मा अनगारियं पब्बजितो ब्रह्मचरियमचरि। ",
"mn83:17-19.7":	"सो चत्तारो ब्रह्मविहारे भावेत्वा कायस्स भेदा परं मरणा ब्रह्मलोकूपगो अहोसि। ",
"mn83:20.1":	"निमिस्स खो पनानन्द, रञ्ञो कळारजनको नाम पुत्तो अहोसि। ",
"mn83:20.2":	"न सो अगारस्मा अनगारियं पब्बजि। ",
"mn83:20.3":	"सो तं कल्याणं वत्तं समुच्छिन्दि। ",
"mn83:20.4":	"सो तेसं अन्तिमपुरिसो अहोसि। ",
"mn83:21.1":	"सिया खो पन ते, आनन्द, एवमस्स: ",
"mn83:21.2":	"‘अञ्ञो नून तेन समयेन राजा मघदेवो अहोसि, येन तं कल्याणं वत्तं निहितन्’ति। ",
"mn83:21.3":	"न खो पनेतं, आनन्द, एवं दट्ठब्बं। ",
"mn83:21.4":	"अहं तेन समयेन राजा मघदेवो अहोसिं। ",
"mn83:21.5":	"अहं तं कल्याणं वत्तं निहिनिं, मया तं कल्याणं वत्तं निहितं; ",
"mn83:21.6":	"पच्छिमा जनता अनुप्पवत्तेसि। ",
"mn83:21.7":	"तं खो पनानन्द, कल्याणं वत्तं न निब्बिदाय न विरागाय न निरोधाय न उपसमाय न अभिञ्ञाय न सम्बोधाय न निब्बानाय संवत्तति, यावदेव ब्रह्मलोकूपपत्तिया। ",
"mn83:21.8":	"इदं खो पनानन्द, एतरहि मया कल्याणं वत्तं निहितं एकन्तनिब्बिदाय विरागाय निरोधाय उपसमाय अभिञ्ञाय सम्बोधाय निब्बानाय संवत्तति। ",
"mn83:21.9":	"कतमञ्चानन्द, एतरहि मया कल्याणं वत्तं निहितं एकन्तनिब्बिदाय विरागाय निरोधाय उपसमाय अभिञ्ञाय सम्बोधाय निब्बानाय संवत्तति? ",
"mn83:21.10":	"अयमेव अरियो अट्ठङ्गिको मग्गो, सेय्यथिदं—",
"mn83:21.11":	"सम्मादिट्ठि, सम्मासङ्कप्पो, सम्मावाचा, सम्माकम्मन्तो, सम्माआजीवो, सम्मावायामो, सम्मासति, सम्मासमाधि। ",
"mn83:21.12":	"इदं खो, आनन्द, एतरहि मया कल्याणं वत्तं निहितं एकन्तनिब्बिदाय विरागाय निरोधाय उपसमाय अभिञ्ञाय सम्बोधाय निब्बानाय संवत्तति। ",
"mn83:21.13":	"तं वो अहं, आनन्द, एवं वदामि: ",
"mn83:21.14":	"‘येन मे इदं कल्याणं वत्तं निहितं अनुप्पवत्तेय्याथ, मा खो मे तुम्हे अन्तिमपुरिसा अहुवत्थ’। ",
"mn83:21.15":	"यस्मिं खो, आनन्द, पुरिसयुगे वत्तमाने एवरूपस्स कल्याणस्स वत्तस्स समुच्छेदो होति सो तेसं अन्तिमपुरिसो होति। ",
"mn83:21.16":	"तं वो अहं, आनन्द, एवं वदामि: ",
"mn83:21.17":	"‘येन मे इदं कल्याणं वत्तं निहितं अनुप्पवत्तेय्याथ, मा खो मे तुम्हे अन्तिमपुरिसा अहुवत्था’”ति। ",
"mn83:21.18":	"इदमवोच भगवा। ",
"mn83:21.19":	"अत्तमनो आयस्मा आनन्दो भगवतो भासितं अभिनन्दीति। ",
"mn83:21.20":	"मघदेवसुत्तं निट्ठितं ततियं। "
}	
