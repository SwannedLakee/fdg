{	
"mn78:0.1":	"मज्झिम निकाय ७८ ",
"mn78:0.2":	"समणमुण्डिकसुत्त ",
"mn78:1.1":	"एवं मे सुतं—",
"mn78:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"mn78:1.3":	"तेन खो पन समयेन उग्गाहमानो परिब्बाजको समणमुण्डिकापुत्तो समयप्पवादके तिन्दुकाचीरे एकसालके मल्लिकाय आरामे पटिवसति महतिया परिब्बाजकपरिसाय सद्धिं पञ्चमत्तेहि परिब्बाजकसतेहि। ",
"mn78:2.1":	"अथ खो पञ्चकङ्गो थपति सावत्थिया निक्खमि दिवा दिवस्स भगवन्तं दस्सनाय। ",
"mn78:2.2":	"अथ खो पञ्चकङ्गस्स थपतिस्स एतदहोसि: ",
"mn78:2.3":	"“अकालो खो ताव भगवन्तं दस्सनाय; ",
"mn78:2.4":	"पटिसल्लीनो भगवा। ",
"mn78:2.5":	"मनोभावनियानम्पि भिक्खूनं असमयो दस्सनाय; ",
"mn78:2.6":	"पटिसल्लीना मनोभावनिया भिक्खू। ",
"mn78:2.7":	"यन्नूनाहं येन समयप्पवादको तिन्दुकाचीरो एकसालको मल्लिकाय आरामो येन उग्गाहमानो परिब्बाजको समणमुण्डिकापुत्तो तेनुपसङ्कमेय्यन्”ति। ",
"mn78:2.8":	"अथ खो पञ्चकङ्गो थपति येन समयप्पवादको तिन्दुकाचीरो एकसालको मल्लिकाय आरामो येन उग्गाहमानो परिब्बाजको समणमुण्डिकापुत्तो तेनुपसङ्कमि। ",
"mn78:3.1":	"तेन खो पन समयेन उग्गाहमानो परिब्बाजको समणमुण्डिकापुत्तो महतिया परिब्बाजकपरिसाय सद्धिं निसिन्नो होति उन्नादिनिया उच्चासद्दमहासद्दाय अनेकविहितं तिरच्छानकथं कथेन्तिया, सेय्यथिदं—",
"mn78:3.2":	"राजकथं चोरकथं महामत्तकथं सेनाकथं भयकथं युद्धकथं अन्नकथं पानकथं वत्थकथं सयनकथं मालाकथं गन्धकथं ञातिकथं यानकथं गामकथं निगमकथं नगरकथं जनपदकथं इत्थिकथं सूरकथं विसिखाकथं कुम्भट्ठानकथं पुब्बपेतकथं नानत्तकथं लोकक्खायिकं समुद्दक्खायिकं इतिभवाभवकथं इति वा। ",
"mn78:3.3":	"अद्दसा खो उग्गाहमानो परिब्बाजको समणमुण्डिकापुत्तो पञ्चकङ्गं थपतिं दूरतोव आगच्छन्तं। ",
"mn78:3.4":	"दिस्वान सकं परिसं सण्ठापेसि: ",
"mn78:3.5":	"“अप्पसद्दा भोन्तो होन्तु, मा भोन्तो सद्दमकत्थ; ",
"mn78:3.6":	"अयं समणस्स गोतमस्स सावको आगच्छति पञ्चकङ्गो थपति। ",
"mn78:3.7":	"यावता खो पन समणस्स गोतमस्स सावका गिही ओदातवसना सावत्थियं पटिवसन्ति अयं तेसं अञ्ञतरो पञ्चकङ्गो थपति। ",
"mn78:3.8":	"अप्पसद्दकामा खो पन ते आयस्मन्तो अप्पसद्दविनीता अप्पसद्दस्स वण्णवादिनो; ",
"mn78:3.9":	"अप्पेव नाम अप्पसद्दं परिसं विदित्वा उपसङ्कमितब्बं मञ्ञेय्या”ति। ",
"mn78:3.10":	"अथ खो ते परिब्बाजका तुण्ही अहेसुं। ",
"mn78:4.1":	"अथ खो पञ्चकङ्गो थपति येन उग्गाहमानो परिब्बाजको समणमुण्डिकापुत्तो तेनुपसङ्कमि; उपसङ्कमित्वा उग्गाहमानेन परिब्बाजकेन समणमुण्डिकापुत्तेन सद्धिं सम्मोदि। ",
"mn78:4.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नं खो पञ्चकङ्गं थपतिं उग्गाहमानो परिब्बाजको समणमुण्डिकापुत्तो एतदवोच: ",
"mn78:5.1":	"“चतूहि खो अहं, गहपति, धम्मेहि समन्नागतं पुरिसपुग्गलं पञ्ञपेमि सम्पन्नकुसलं परमकुसलं उत्तमपत्तिपत्तं समणं अयोज्झं। ",
"mn78:5.2":	"कतमेहि चतूहि? ",
"mn78:5.3":	"इध, गहपति, न कायेन पापकम्मं करोति, न पापकं वाचं भासति, न पापकं सङ्कप्पं सङ्कप्पेति, न पापकं आजीवं आजीवति—",
"mn78:5.4":	"इमेहि खो अहं, गहपति, चतूहि धम्मेहि समन्नागतं पुरिसपुग्गलं पञ्ञपेमि सम्पन्नकुसलं परमकुसलं उत्तमपत्तिपत्तं समणं अयोज्झन्”ति। ",
"mn78:6.1":	"अथ खो पञ्चकङ्गो थपति उग्गाहमानस्स परिब्बाजकस्स समणमुण्डिकापुत्तस्स भासितं नेव अभिनन्दि नप्पटिक्कोसि। ",
"mn78:6.2":	"अनभिनन्दित्वा अप्पटिक्कोसित्वा उट्ठायासना पक्कामि: ",
"mn78:6.3":	"“भगवतो सन्तिके एतस्स भासितस्स अत्थं आजानिस्सामी”ति। ",
"mn78:7.1":	"अथ खो पञ्चकङ्गो थपति येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। ",
"mn78:7.2":	"एकमन्तं निसिन्नो खो पञ्चकङ्गो थपति यावतको अहोसि उग्गाहमानेन परिब्बाजकेन समणमुण्डिकापुत्तेन सद्धिं कथासल्लापो तं सब्बं भगवतो आरोचेसि। ",
"mn78:8.1":	"एवं वुत्ते, भगवा पञ्चकङ्गं थपतिं एतदवोच: ",
"mn78:8.2":	"“एवं सन्ते खो, थपति, दहरो कुमारो मन्दो उत्तानसेय्यको सम्पन्नकुसलो भविस्सति परमकुसलो उत्तमपत्तिपत्तो समणो अयोज्झो, यथा उग्गाहमानस्स परिब्बाजकस्स समणमुण्डिकापुत्तस्स वचनं। ",
"mn78:8.3":	"दहरस्स हि, थपति, कुमारस्स मन्दस्स उत्तानसेय्यकस्स कायोतिपि न होति, कुतो पन कायेन पापकम्मं करिस्सति, अञ्ञत्र फन्दितमत्ता। ",
"mn78:8.4":	"दहरस्स हि, थपति, कुमारस्स मन्दस्स उत्तानसेय्यकस्स वाचातिपि न होति, कुतो पन पापकं वाचं भासिस्सति, अञ्ञत्र रोदितमत्ता। ",
"mn78:8.5":	"दहरस्स हि, थपति, कुमारस्स मन्दस्स उत्तानसेय्यकस्स सङ्कप्पोतिपि न होति, कुतो पन पापकं सङ्कप्पं सङ्कप्पिस्सति, अञ्ञत्र विकूजितमत्ता। ",
"mn78:8.6":	"दहरस्स हि, थपति, कुमारस्स मन्दस्स उत्तानसेय्यकस्स आजीवोतिपि न होति, कुतो पन पापकं आजीवं आजीविस्सति, अञ्ञत्र मातुथञ्ञा। ",
"mn78:8.7":	"एवं सन्ते खो, थपति, दहरो कुमारो मन्दो उत्तानसेय्यको सम्पन्नकुसलो भविस्सति परमकुसलो उत्तमपत्तिपत्तो समणो अयोज्झो, यथा उग्गाहमानस्स परिब्बाजकस्स समणमुण्डिकापुत्तस्स वचनं। ",
"mn78:8.8":	"चतूहि खो अहं, थपति, धम्मेहि समन्नागतं पुरिसपुग्गलं पञ्ञपेमि न चेव सम्पन्नकुसलं न परमकुसलं न उत्तमपत्तिपत्तं समणं अयोज्झं, अपि चिमं दहरं कुमारं मन्दं उत्तानसेय्यकं समधिगय्ह तिट्ठति। ",
"mn78:8.9":	"कतमेहि चतूहि? ",
"mn78:8.10":	"इध, थपति, न कायेन पापकम्मं करोति, न पापकं वाचं भासति, न पापकं सङ्कप्पं सङ्कप्पेति, न पापकं आजीवं आजीवति—",
"mn78:8.11":	"इमेहि खो अहं, थपति, चतूहि धम्मेहि समन्नागतं पुरिसपुग्गलं पञ्ञपेमि न चेव सम्पन्नकुसलं न परमकुसलं न उत्तमपत्तिपत्तं समणं अयोज्झं, अपि चिमं दहरं कुमारं मन्दं उत्तानसेय्यकं समधिगय्ह तिट्ठति। ",
"mn78:9.1":	"दसहि खो अहं, थपति, धम्मेहि समन्नागतं पुरिसपुग्गलं पञ्ञपेमि सम्पन्नकुसलं परमकुसलं उत्तमपत्तिपत्तं समणं अयोज्झं। ",
"mn78:9.2":	"इमे अकुसला सीला; ",
"mn78:9.3":	"तमहं, थपति, वेदितब्बन्ति वदामि। ",
"mn78:9.4":	"इतोसमुट्ठाना अकुसला सीला; ",
"mn78:9.5":	"तमहं, थपति, वेदितब्बन्ति वदामि। ",
"mn78:9.6":	"इध अकुसला सीला अपरिसेसा निरुज्झन्ति; ",
"mn78:9.7":	"तमहं, थपति, वेदितब्बन्ति वदामि। ",
"mn78:9.8":	"एवं पटिपन्नो अकुसलानं सीलानं निरोधाय पटिपन्नो होति; ",
"mn78:9.9":	"तमहं, थपति, वेदितब्बन्ति वदामि। ",
"mn78:9.10":	"इमे कुसला सीला; ",
"mn78:9.11":	"तमहं, थपति, वेदितब्बन्ति वदामि। ",
"mn78:9.12":	"इतोसमुट्ठाना कुसला सीला; ",
"mn78:9.13":	"तमहं, थपति, वेदितब्बन्ति वदामि। ",
"mn78:9.14":	"इध कुसला सीला अपरिसेसा निरुज्झन्ति; ",
"mn78:9.15":	"तमहं, थपति, वेदितब्बन्ति वदामि। ",
"mn78:9.16":	"एवं पटिपन्नो कुसलानं सीलानं निरोधाय पटिपन्नो होति; ",
"mn78:9.17":	"तमहं, थपति, वेदितब्बन्ति वदामि। ",
"mn78:9.18":	"इमे अकुसला सङ्कप्पा; ",
"mn78:9.19":	"तमहं, थपति, वेदितब्बन्ति वदामि। ",
"mn78:9.20":	"इतोसमुट्ठाना अकुसला सङ्कप्पा; ",
"mn78:9.21":	"तमहं, थपति, वेदितब्बन्ति वदामि। ",
"mn78:9.22":	"इध अकुसला सङ्कप्पा अपरिसेसा निरुज्झन्ति; ",
"mn78:9.23":	"तमहं, थपति, वेदितब्बन्ति वदामि। ",
"mn78:9.24":	"एवं पटिपन्नो अकुसलानं सङ्कप्पानं निरोधाय पटिपन्नो होति; ",
"mn78:9.25":	"तमहं, थपति, वेदितब्बन्ति वदामि। ",
"mn78:9.26":	"इमे कुसला सङ्कप्पा; ",
"mn78:9.27":	"तमहं, थपति, वेदितब्बन्ति वदामि। ",
"mn78:9.28":	"इतोसमुट्ठाना कुसला सङ्कप्पा; ",
"mn78:9.29":	"तमहं, थपति, वेदितब्बन्ति वदामि। ",
"mn78:9.30":	"इध कुसला सङ्कप्पा अपरिसेसा निरुज्झन्ति; ",
"mn78:9.31":	"तमहं, थपति, वेदितब्बन्ति वदामि। ",
"mn78:9.32":	"एवं पटिपन्नो कुसलानं सङ्कप्पानं निरोधाय पटिपन्नो होति; ",
"mn78:9.33":	"तमहं, थपति, वेदितब्बन्ति वदामि। ",
"mn78:10.1":	"कतमे च, थपति, अकुसला सीला? ",
"mn78:10.2":	"अकुसलं कायकम्मं, अकुसलं वचीकम्मं, पापको आजीवो—",
"mn78:10.3":	"इमे वुच्चन्ति, थपति, अकुसला सीला। ",
"mn78:10.4":	"इमे च, थपति, अकुसला सीला किंसमुट्ठाना? ",
"mn78:10.5":	"समुट्ठानम्पि नेसं वुत्तं। ",
"mn78:10.6":	"‘चित्तसमुट्ठाना’तिस्स वचनीयं। ",
"mn78:10.7":	"कतमं चित्तं? ",
"mn78:10.8":	"चित्तम्पि हि बहुं अनेकविधं नानप्पकारकं। ",
"mn78:10.9":	"यं चित्तं सरागं सदोसं समोहं, इतोसमुट्ठाना अकुसला सीला। ",
"mn78:10.10":	"इमे च, थपति, अकुसला सीला कुहिं अपरिसेसा निरुज्झन्ति? ",
"mn78:10.11":	"निरोधोपि नेसं वुत्तो। ",
"mn78:10.12":	"इध, थपति, भिक्खु कायदुच्चरितं पहाय कायसुचरितं भावेति, वचीदुच्चरितं पहाय वचीसुचरितं भावेति, मनोदुच्चरितं पहाय मनोसुचरितं भावेति, मिच्छाजीवं पहाय सम्माजीवेन जीवितं कप्पेति—",
"mn78:10.13":	"एत्थेते अकुसला सीला अपरिसेसा निरुज्झन्ति। ",
"mn78:10.14":	"कथं पटिपन्नो, थपति, अकुसलानं सीलानं निरोधाय पटिपन्नो होति? ",
"mn78:10.15":	"इध, थपति, भिक्खु अनुप्पन्नानं पापकानं अकुसलानं धम्मानं अनुप्पादाय छन्दं जनेति वायमति वीरियं आरभति चित्तं पग्गण्हाति पदहति; ",
"mn78:10.16":	"उप्पन्नानं पापकानं अकुसलानं धम्मानं पहानाय छन्दं जनेति वायमति वीरियं आरभति चित्तं पग्गण्हाति पदहति; ",
"mn78:10.17":	"अनुप्पन्नानं कुसलानं धम्मानं उप्पादाय छन्दं जनेति वायमति वीरियं आरभति चित्तं पग्गण्हाति पदहति; ",
"mn78:10.18":	"उप्पन्नानं कुसलानं धम्मानं ठितिया असम्मोसाय भिय्योभावाय वेपुल्लाय भावनाय पारिपूरिया छन्दं जनेति वायमति वीरियं आरभति चित्तं पग्गण्हाति पदहति। ",
"mn78:10.19":	"एवं पटिपन्नो खो, थपति, अकुसलानं सीलानं निरोधाय पटिपन्नो होति। ",
"mn78:11.1":	"कतमे च, थपति, कुसला सीला? ",
"mn78:11.2":	"कुसलं कायकम्मं, कुसलं वचीकम्मं, आजीवपरिसुद्धम्पि खो अहं, थपति, सीलस्मिं वदामि। ",
"mn78:11.3":	"इमे वुच्चन्ति, थपति, कुसला सीला। ",
"mn78:11.4":	"इमे च, थपति, कुसला सीला किंसमुट्ठाना? ",
"mn78:11.5":	"समुट्ठानम्पि नेसं वुत्तं। ",
"mn78:11.6":	"‘चित्तसमुट्ठाना’तिस्स वचनीयं। ",
"mn78:11.7":	"कतमं चित्तं? ",
"mn78:11.8":	"चित्तम्पि हि बहुं अनेकविधं नानप्पकारकं। ",
"mn78:11.9":	"यं चित्तं वीतरागं वीतदोसं वीतमोहं, इतोसमुट्ठाना कुसला सीला। ",
"mn78:11.10":	"इमे च, थपति, कुसला सीला कुहिं अपरिसेसा निरुज्झन्ति? ",
"mn78:11.11":	"निरोधोपि नेसं वुत्तो। ",
"mn78:11.12":	"इध, थपति, भिक्खु सीलवा होति नो च सीलमयो, ",
"mn78:11.13":	"तञ्च चेतोविमुत्तिं पञ्ञाविमुत्तिं यथाभूतं पजानाति; यत्थस्स ते कुसला सीला अपरिसेसा निरुज्झन्ति। ",
"mn78:11.14":	"कथं पटिपन्नो च, थपति, कुसलानं सीलानं निरोधाय पटिपन्नो होति? ",
"mn78:11.15":	"इध, थपति, भिक्खु अनुप्पन्नानं पापकानं अकुसलानं धम्मानं अनुप्पादाय छन्दं जनेति वायमति वीरियं आरभति चित्तं पग्गण्हाति पदहति; ",
"mn78:11.16":	"उप्पन्नानं पापकानं अकुसलानं धम्मानं पहानाय …पे… ",
"mn78:11.17":	"अनुप्पन्नानं कुसलानं धम्मानं उप्पादाय …पे… ",
"mn78:11.18":	"उप्पन्नानं कुसलानं धम्मानं ठितिया असम्मोसाय भिय्योभावाय वेपुल्लाय भावनाय पारिपूरिया छन्दं जनेति वायमति वीरियं आरभति चित्तं पग्गण्हाति पदहति। ",
"mn78:11.19":	"एवं पटिपन्नो खो, थपति, कुसलानं सीलानं निरोधाय पटिपन्नो होति। ",
"mn78:12.1":	"कतमे च, थपति, अकुसला सङ्कप्पा? ",
"mn78:12.2":	"कामसङ्कप्पो, ब्यापादसङ्कप्पो, विहिंसासङ्कप्पो—",
"mn78:12.3":	"इमे वुच्चन्ति, थपति, अकुसला सङ्कप्पा। ",
"mn78:12.4":	"इमे च, थपति, अकुसला सङ्कप्पा किंसमुट्ठाना? ",
"mn78:12.5":	"समुट्ठानम्पि नेसं वुत्तं। ",
"mn78:12.6":	"‘सञ्ञासमुट्ठाना’तिस्स वचनीयं। ",
"mn78:12.7":	"कतमा सञ्ञा? ",
"mn78:12.8":	"सञ्ञापि हि बहू अनेकविधा नानप्पकारका। ",
"mn78:12.9":	"कामसञ्ञा, ब्यापादसञ्ञा, विहिंसासञ्ञा—",
"mn78:12.10":	"इतोसमुट्ठाना अकुसला सङ्कप्पा। ",
"mn78:12.11":	"इमे च, थपति, अकुसला सङ्कप्पा कुहिं अपरिसेसा निरुज्झन्ति? ",
"mn78:12.12":	"निरोधोपि नेसं वुत्तो। ",
"mn78:12.13":	"इध, थपति, भिक्खु विविच्चेव कामेहि …पे… पठमं झानं उपसम्पज्ज विहरति; ",
"mn78:12.14":	"एत्थेते अकुसला सङ्कप्पा अपरिसेसा निरुज्झन्ति। ",
"mn78:12.15":	"कथं पटिपन्नो च, थपति, अकुसलानं सङ्कप्पानं निरोधाय पटिपन्नो होति? ",
"mn78:12.16":	"इध, थपति, भिक्खु अनुप्पन्नानं पापकानं अकुसलानं धम्मानं अनुप्पादाय छन्दं जनेति वायमति वीरियं आरभति चित्तं पग्गण्हाति पदहति; ",
"mn78:12.17":	"उप्पन्नानं पापकानं अकुसलानं धम्मानं पहानाय …पे… ",
"mn78:12.18":	"अनुप्पन्नानं कुसलानं धम्मानं उप्पादाय …पे… ",
"mn78:12.19":	"उप्पन्नानं कुसलानं धम्मानं ठितिया असम्मोसाय भिय्योभावाय वेपुल्लाय भावनाय पारिपूरिया छन्दं जनेति वायमति वीरियं आरभति चित्तं पग्गण्हाति पदहति। ",
"mn78:12.20":	"एवं पटिपन्नो खो, थपति, अकुसलानं सङ्कप्पानं निरोधाय पटिपन्नो होति। ",
"mn78:13.1":	"कतमे च, थपति, कुसला सङ्कप्पा? ",
"mn78:13.2":	"नेक्खम्मसङ्कप्पो, अब्यापादसङ्कप्पो, अविहिंसासङ्कप्पो—",
"mn78:13.3":	"इमे वुच्चन्ति, थपति, कुसला सङ्कप्पा। ",
"mn78:13.4":	"इमे च, थपति, कुसला सङ्कप्पा किंसमुट्ठाना? ",
"mn78:13.5":	"समुट्ठानम्पि नेसं वुत्तं। ",
"mn78:13.6":	"‘सञ्ञासमुट्ठाना’तिस्स वचनीयं। ",
"mn78:13.7":	"कतमा सञ्ञा? ",
"mn78:13.8":	"सञ्ञापि हि बहू अनेकविधा नानप्पकारका। ",
"mn78:13.9":	"नेक्खम्मसञ्ञा, अब्यापादसञ्ञा, अविहिंसासञ्ञा—",
"mn78:13.10":	"इतोसमुट्ठाना कुसला सङ्कप्पा। ",
"mn78:13.11":	"इमे च, थपति, कुसला सङ्कप्पा कुहिं अपरिसेसा निरुज्झन्ति? ",
"mn78:13.12":	"निरोधोपि नेसं वुत्तो। ",
"mn78:13.13":	"इध, थपति, भिक्खु वितक्कविचारानं वूपसमा …पे… दुतियं झानं उपसम्पज्ज विहरति; ",
"mn78:13.14":	"एत्थेते कुसला सङ्कप्पा अपरिसेसा निरुज्झन्ति। ",
"mn78:13.15":	"कथं पटिपन्नो च, थपति, कुसलानं सङ्कप्पानं निरोधाय पटिपन्नो होति? ",
"mn78:13.16":	"इध, थपति, भिक्खु अनुप्पन्नानं पापकानं अकुसलानं धम्मानं अनुप्पादाय छन्दं जनेति वायमति वीरियं आरभति चित्तं पग्गण्हाति पदहति; ",
"mn78:13.17":	"उप्पन्नानं पापकानं अकुसलानं धम्मानं पहानाय …पे… ",
"mn78:13.18":	"अनुप्पन्नानं कुसलानं धम्मानं उप्पादाय …पे… ",
"mn78:13.19":	"उप्पन्नानं कुसलानं धम्मानं ठितिया असम्मोसाय भिय्योभावाय वेपुल्लाय भावनाय पारिपूरिया छन्दं जनेति वायमति वीरियं आरभति चित्तं पग्गण्हाति पदहति। ",
"mn78:13.20":	"एवं पटिपन्नो खो, थपति, कुसलानं सङ्कप्पानं निरोधाय पटिपन्नो होति। ",
"mn78:14.1":	"कतमेहि चाहं, थपति, दसहि धम्मेहि समन्नागतं पुरिसपुग्गलं पञ्ञपेमि सम्पन्नकुसलं परमकुसलं उत्तमपत्तिपत्तं समणं अयोज्झं? ",
"mn78:14.2":	"इध, थपति, भिक्खु असेखाय सम्मादिट्ठिया समन्नागतो होति, असेखेन सम्मासङ्कप्पेन समन्नागतो होति, असेखाय सम्मावाचाय समन्नागतो होति, असेखेन सम्माकम्मन्तेन समन्नागतो होति, असेखेन सम्माआजीवेन समन्नागतो होति, असेखेन सम्मावायामेन समन्नागतो होति, असेखाय सम्मासतिया समन्नागतो होति, असेखेन सम्मासमाधिना समन्नागतो होति, असेखेन सम्माञाणेन समन्नागतो होति, असेखाय सम्माविमुत्तिया समन्नागतो होति—",
"mn78:14.3":	"इमेहि खो अहं, थपति, दसहि धम्मेहि समन्नागतं पुरिसपुग्गलं पञ्ञपेमि सम्पन्नकुसलं परमकुसलं उत्तमपत्तिपत्तं समणं अयोज्झन्”ति। ",
"mn78:14.4":	"इदमवोच भगवा। ",
"mn78:14.5":	"अत्तमनो पञ्चकङ्गो थपति भगवतो भासितं अभिनन्दीति। ",
"mn78:14.6":	"समणमुण्डिकसुत्तं निट्ठितं अट्ठमं। "
}	
