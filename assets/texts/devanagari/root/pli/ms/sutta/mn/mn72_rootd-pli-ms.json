{	
"mn72:0.1":	"मज्झिम निकाय ७२ ",
"mn72:0.2":	"अग्गिवच्छसुत्त ",
"mn72:1.1":	"एवं मे सुतं—",
"mn72:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"mn72:2.1":	"अथ खो वच्छगोत्तो परिब्बाजको येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"mn72:2.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो वच्छगोत्तो परिब्बाजको भगवन्तं एतदवोच: ",
"mn72:3.1":	"“किं नु खो, भो गोतम, ‘सस्सतो लोको, इदमेव सच्चं मोघमञ्ञन्’ति—",
"mn72:3.2":	"एवंदिट्ठि भवं गोतमो”ति? ",
"mn72:3.3":	"“न खो अहं, वच्छ, एवंदिट्ठि: ",
"mn72:3.4":	"‘सस्सतो लोको, इदमेव सच्चं मोघमञ्ञन्’”ति। ",
"mn72:4.1":	"“किं पन, भो गोतम, ‘असस्सतो लोको, इदमेव सच्चं मोघमञ्ञन्’ति—",
"mn72:4.2":	"एवंदिट्ठि भवं गोतमो”ति? ",
"mn72:4.3":	"“न खो अहं, वच्छ, एवंदिट्ठि: ",
"mn72:4.4":	"‘असस्सतो लोको, इदमेव सच्चं मोघमञ्ञन्’”ति। ",
"mn72:5.1":	"“किं नु खो, भो गोतम, ‘अन्तवा लोको, इदमेव सच्चं मोघमञ्ञन्’ति—",
"mn72:5.2":	"एवंदिट्ठि भवं गोतमो”ति? ",
"mn72:5.3":	"“न खो अहं, वच्छ, एवंदिट्ठि: ",
"mn72:5.4":	"‘अन्तवा लोको, इदमेव सच्चं मोघमञ्ञन्’”ति। ",
"mn72:6.1":	"“किं पन, भो गोतम, ‘अनन्तवा लोको, इदमेव सच्चं मोघमञ्ञन्’ति—",
"mn72:6.2":	"एवंदिट्ठि भवं गोतमो”ति? ",
"mn72:6.3":	"“न खो अहं, वच्छ, एवंदिट्ठि: ",
"mn72:6.4":	"‘अनन्तवा लोको, इदमेव सच्चं मोघमञ्ञन्’”ति। ",
"mn72:7.1":	"“किं नु खो, भो गोतम, ‘तं जीवं तं सरीरं, इदमेव सच्चं मोघमञ्ञन्’ति—",
"mn72:7.2":	"एवंदिट्ठि भवं गोतमो”ति? ",
"mn72:7.3":	"“न खो अहं, वच्छ, एवंदिट्ठि: ",
"mn72:7.4":	"‘तं जीवं तं सरीरं, इदमेव सच्चं मोघमञ्ञन्’”ति। ",
"mn72:8.1":	"“किं पन, भो गोतम, ‘अञ्ञं जीवं अञ्ञं सरीरं, इदमेव सच्चं मोघमञ्ञन्’ति—",
"mn72:8.2":	"एवंदिट्ठि भवं गोतमो”ति? ",
"mn72:8.3":	"“न खो अहं, वच्छ, एवंदिट्ठि: ",
"mn72:8.4":	"‘अञ्ञं जीवं अञ्ञं सरीरं, इदमेव सच्चं मोघमञ्ञन्’”ति। ",
"mn72:9.1":	"“किं नु खो, भो गोतम, ‘होति तथागतो परं मरणा, इदमेव सच्चं मोघमञ्ञन्’ति—",
"mn72:9.2":	"एवंदिट्ठि भवं गोतमो”ति? ",
"mn72:9.3":	"“न खो अहं, वच्छ, एवंदिट्ठि: ",
"mn72:9.4":	"‘होति तथागतो परं मरणा, इदमेव सच्चं मोघमञ्ञन्’”ति। ",
"mn72:10.1":	"“किं पन, भो गोतम, ‘न होति तथागतो परं मरणा, इदमेव सच्चं मोघमञ्ञन्’ति—",
"mn72:10.2":	"एवंदिट्ठि भवं गोतमो”ति? ",
"mn72:10.3":	"“न खो अहं, वच्छ, एवंदिट्ठि: ",
"mn72:10.4":	"‘न होति तथागतो परं मरणा, इदमेव सच्चं मोघमञ्ञन्’”ति। ",
"mn72:11.1":	"“किं नु खो, भो गोतम, ‘होति च न च होति तथागतो परं मरणा, इदमेव सच्चं मोघमञ्ञन्’ति—",
"mn72:11.2":	"एवंदिट्ठि भवं गोतमो”ति? ",
"mn72:11.3":	"“न खो अहं, वच्छ, एवंदिट्ठि: ",
"mn72:11.4":	"‘होति च न च होति तथागतो परं मरणा, इदमेव सच्चं मोघमञ्ञन्’”ति। ",
"mn72:12.1":	"“किं पन, भो गोतम, ‘नेव होति न न होति तथागतो परं मरणा, इदमेव सच्चं मोघमञ्ञन्’ति—",
"mn72:12.2":	"एवंदिट्ठि भवं गोतमो”ति? ",
"mn72:12.3":	"“न खो अहं, वच्छ, एवंदिट्ठि: ",
"mn72:12.4":	"‘नेव होति न न होति तथागतो परं मरणा, इदमेव सच्चं मोघमञ्ञन्’”ति। ",
"mn72:13.1":	"“‘किं नु खो, भो गोतम, सस्सतो लोको, इदमेव सच्चं मोघमञ्ञन्ति—",
"mn72:13.2":	"एवंदिट्ठि भवं गोतमो’ति इति पुट्ठो समानो ‘न खो अहं, वच्छ, एवंदिट्ठि—",
"mn72:13.3":	"सस्सतो लोको, इदमेव सच्चं मोघमञ्ञन्’ति वदेसि। ",
"mn72:13.4":	"‘किं पन, भो गोतम, असस्सतो लोको, इदमेव सच्चं मोघमञ्ञन्ति—",
"mn72:13.5":	"एवंदिट्ठि भवं गोतमो’ति इति पुट्ठो समानो ‘न खो अहं, वच्छ, एवंदिट्ठि—",
"mn72:13.6":	"असस्सतो लोको, इदमेव सच्चं मोघमञ्ञन्’ति वदेसि। ",
"mn72:13.7":	"‘किं नु खो, भो गोतम, अन्तवा लोको, इदमेव सच्चं मोघमञ्ञन्ति—",
"mn72:13.8":	"एवंदिट्ठि भवं गोतमो’ति इति पुट्ठो समानो ‘न खो अहं, वच्छ, एवंदिट्ठि—",
"mn72:13.9":	"अन्तवा लोको, इदमेव सच्चं मोघमञ्ञन्’ति वदेसि। ",
"mn72:13.10":	"‘किं पन, भो गोतम, अनन्तवा लोको, इदमेव सच्चं मोघमञ्ञन्ति—",
"mn72:13.11":	"एवंदिट्ठि भवं गोतमो’ति इति पुट्ठो समानो ‘न खो अहं, वच्छ, एवंदिट्ठि—",
"mn72:13.12":	"अनन्तवा लोको, इदमेव सच्चं मोघमञ्ञन्’ति वदेसि। ",
"mn72:13.13":	"‘किं नु खो, भो गोतम, तं जीवं तं सरीरं, इदमेव सच्चं मोघमञ्ञन्ति—",
"mn72:13.14":	"एवंदिट्ठि भवं गोतमो’ति इति पुट्ठो समानो ‘न खो अहं, वच्छ, एवंदिट्ठि—",
"mn72:13.15":	"तं जीवं तं सरीरं, इदमेव सच्चं मोघमञ्ञन्’ति वदेसि। ",
"mn72:13.16":	"‘किं पन, भो गोतम, अञ्ञं जीवं अञ्ञं सरीरं, इदमेव सच्चं मोघमञ्ञन्ति—",
"mn72:13.17":	"एवंदिट्ठि भवं गोतमो’ति इति पुट्ठो समानो ‘न खो अहं, वच्छ, एवंदिट्ठि—",
"mn72:13.18":	"अञ्ञं जीवं अञ्ञं सरीरं, इदमेव सच्चं मोघमञ्ञन्’ति वदेसि। ",
"mn72:13.19":	"‘किं नु खो, भो गोतम, होति तथागतो परं मरणा, इदमेव सच्चं मोघमञ्ञन्ति—",
"mn72:13.20":	"एवंदिट्ठि भवं गोतमो’ति इति पुट्ठो समानो ‘न खो अहं, वच्छ, एवंदिट्ठि—",
"mn72:13.21":	"होति तथागतो परं मरणा, इदमेव सच्चं मोघमञ्ञन्’ति वदेसि। ",
"mn72:13.22":	"‘किं पन, भो गोतम, न होति तथागतो परं मरणा, इदमेव सच्चं मोघमञ्ञन्ति—",
"mn72:13.23":	"एवंदिट्ठि भवं गोतमो’ति इति पुट्ठो समानो ‘न खो अहं, वच्छ, एवंदिट्ठि—",
"mn72:13.24":	"न होति तथागतो परं मरणा, इदमेव सच्चं मोघमञ्ञन्’ति वदेसि। ",
"mn72:13.25":	"‘किं नु खो, भो गोतम, होति च न च होति तथागतो परं मरणा, इदमेव सच्चं मोघमञ्ञन्ति—",
"mn72:13.26":	"एवंदिट्ठि भवं गोतमो’ति इति पुट्ठो समानो ‘न खो अहं, वच्छ, एवंदिट्ठि—",
"mn72:13.27":	"होति च न च होति तथागतो परं मरणा, इदमेव सच्चं मोघमञ्ञन्’ति वदेसि। ",
"mn72:13.28":	"‘किं पन, भो गोतम, नेव होति न न होति तथागतो परं मरणा, इदमेव सच्चं मोघमञ्ञन्ति—",
"mn72:13.29":	"एवंदिट्ठि भवं गोतमो’ति इति पुट्ठो समानो ‘न खो अहं, वच्छ, एवंदिट्ठि—",
"mn72:13.30":	"नेव होति न न होति तथागतो परं मरणा, इदमेव सच्चं मोघमञ्ञन्’ति वदेसि। ",
"mn72:13.31":	"किं पन भो गोतमो आदीनवं सम्पस्समानो एवं इमानि सब्बसो दिट्ठिगतानि अनुपगतो”ति? ",
"mn72:14.1":	"“‘सस्सतो लोको’ति खो, वच्छ, दिट्ठिगतमेतं दिट्ठिगहनं दिट्ठिकन्तारो दिट्ठिविसूकं दिट्ठिविप्फन्दितं दिट्ठिसंयोजनं सदुक्खं सविघातं सौपायासं सपरिळाहं, न निब्बिदाय न विरागाय न निरोधाय न उपसमाय न अभिञ्ञाय न सम्बोधाय न निब्बानाय संवत्तति। ",
"mn72:14.2":	"‘असस्सतो लोको’ति खो, वच्छ …पे… ",
"mn72:14.3":	"‘अन्तवा लोको’ति खो, वच्छ …पे… ",
"mn72:14.4":	"‘अनन्तवा लोको’ति खो, वच्छ …पे… ",
"mn72:14.5":	"‘तं जीवं तं सरीरन्’ति खो, वच्छ …पे… ",
"mn72:14.6":	"‘अञ्ञं जीवं अञ्ञं सरीरन्’ति खो, वच्छ …पे… ",
"mn72:14.7":	"‘होति तथागतो परं मरणा’ति खो, वच्छ …पे… ",
"mn72:14.8":	"‘न होति तथागतो परं मरणा’ति खो, वच्छ …पे… ",
"mn72:14.9":	"‘होति च न च होति तथागतो परं मरणा’ति खो, वच्छ …पे… ",
"mn72:14.10":	"‘नेव होति न न होति तथागतो परं मरणा’ति खो, वच्छ, दिट्ठिगतमेतं दिट्ठिगहनं दिट्ठिकन्तारो दिट्ठिविसूकं दिट्ठिविप्फन्दितं दिट्ठिसंयोजनं सदुक्खं सविघातं सौपायासं सपरिळाहं, न निब्बिदाय न विरागाय न निरोधाय न उपसमाय न अभिञ्ञाय न सम्बोधाय न निब्बानाय संवत्तति। ",
"mn72:14.11":	"इमं खो अहं, वच्छ, आदीनवं सम्पस्समानो एवं इमानि सब्बसो दिट्ठिगतानि अनुपगतो”ति। ",
"mn72:15.1":	"“अत्थि पन भोतो गोतमस्स किञ्चि दिट्ठिगतन्”ति? ",
"mn72:15.2":	"“दिट्ठिगतन्ति खो, वच्छ, अपनीतमेतं तथागतस्स। ",
"mn72:15.3":	"दिट्ठञ्हेतं, वच्छ, तथागतेन: ",
"mn72:15.4":	"‘इति रूपं, इति रूपस्स समुदयो, इति रूपस्स अत्थङ्गमो; ",
"mn72:15.5":	"इति वेदना, इति वेदनाय समुदयो, इति वेदनाय अत्थङ्गमो; ",
"mn72:15.6":	"इति सञ्ञा, इति सञ्ञाय समुदयो, इति सञ्ञाय अत्थङ्गमो; ",
"mn72:15.7":	"इति सङ्खारा, इति सङ्खारानं समुदयो, इति सङ्खारानं अत्थङ्गमो; ",
"mn72:15.8":	"इति विञ्ञाणं, इति विञ्ञाणस्स समुदयो, इति विञ्ञाणस्स अत्थङ्गमो’ति। ",
"mn72:15.9":	"तस्मा तथागतो सब्बमञ्ञितानं सब्बमथितानं सब्बअहङ्कारममङ्कारमानानुसयानं खया विरागा निरोधा चागा पटिनिस्सग्गा अनुपादा विमुत्तोति वदामी”ति। ",
"mn72:16.1":	"“एवं विमुत्तचित्तो पन, भो गोतम, भिक्खु कुहिं उपपज्जती”ति? ",
"mn72:16.2":	"“उपपज्जतीति खो, वच्छ, न उपेति”। ",
"mn72:16.3":	"“तेन हि, भो गोतम, न उपपज्जती”ति? ",
"mn72:16.4":	"“न उपपज्जतीति खो, वच्छ, न उपेति”। ",
"mn72:16.5":	"“तेन हि, भो गोतम, उपपज्जति च न च उपपज्जती”ति? ",
"mn72:16.6":	"“उपपज्जति च न च उपपज्जतीति खो, वच्छ, न उपेति”। ",
"mn72:16.7":	"“तेन हि, भो गोतम, नेव उपपज्जति न न उपपज्जती”ति? ",
"mn72:16.8":	"“नेव उपपज्जति न न उपपज्जतीति खो, वच्छ, न उपेति”। ",
"mn72:17.1":	"“‘एवं विमुत्तचित्तो पन, भो गोतम, भिक्खु कुहिं उपपज्जती’ति इति पुट्ठो समानो ‘उपपज्जतीति खो, वच्छ, न उपेती’ति वदेसि। ",
"mn72:17.2":	"‘तेन हि, भो गोतम, न उपपज्जती’ति इति पुट्ठो समानो ‘न उपपज्जतीति खो, वच्छ, न उपेती’ति वदेसि। ",
"mn72:17.3":	"‘तेन हि, भो गोतम, उपपज्जति च न च उपपज्जती’ति इति पुट्ठो समानो ‘उपपज्जति च न च उपपज्जतीति खो, वच्छ, न उपेती’ति वदेसि। ",
"mn72:17.4":	"‘तेन हि, भो गोतम, नेव उपपज्जति न न उपपज्जती’ति इति पुट्ठो समानो ‘नेव उपपज्जति न न उपपज्जतीति खो, वच्छ, न उपेती’ति वदेसि। ",
"mn72:17.5":	"एत्थाहं, भो गोतम, अञ्ञाणमापादिं, एत्थ सम्मोहमापादिं। ",
"mn72:17.6":	"यापि मे एसा भोतो गोतमस्स पुरिमेन कथासल्लापेन अहु पसादमत्ता सापि मे एतरहि अन्तरहिता”ति। ",
"mn72:18.1":	"“अलञ्हि ते, वच्छ, अञ्ञाणाय, अलं सम्मोहाय। ",
"mn72:18.2":	"गम्भीरो हायं, वच्छ, धम्मो दुद्दसो दुरनुबोधो सन्तो पणीतो अतक्कावचरो निपुणो पण्डितवेदनीयो। ",
"mn72:18.3":	"सो तया दुज्जानो अञ्ञदिट्ठिकेन अञ्ञखन्तिकेन अञ्ञरुचिकेन अञ्ञत्रयोगेन अञ्ञत्राचरियकेन। ",
"mn72:18.4":	"तेन हि, वच्छ, तञ्ञेवेत्थ पटिपुच्छिस्सामि; यथा ते खमेय्य तथा नं ब्याकरेय्यासि। ",
"mn72:19.1":	"तं किं मञ्ञसि, वच्छ, ",
"mn72:19.2":	"सचे ते पुरतो अग्गि जलेय्य, जानेय्यासि त्वं: ",
"mn72:19.3":	"‘अयं मे पुरतो अग्गि जलती’”ति? ",
"mn72:19.4":	"“सचे मे, भो गोतम, पुरतो अग्गि जलेय्य, जानेय्याहं: ",
"mn72:19.5":	"‘अयं मे पुरतो अग्गि जलती’”ति। ",
"mn72:19.6":	"“सचे पन तं, वच्छ, एवं पुच्छेय्य: ",
"mn72:19.7":	"‘यो ते अयं पुरतो अग्गि जलति अयं अग्गि किं पटिच्च जलती’ति, एवं पुट्ठो त्वं, वच्छ, किन्ति ब्याकरेय्यासी”ति? ",
"mn72:19.8":	"“सचे मं, भो गोतम, एवं पुच्छेय्य: ",
"mn72:19.9":	"‘यो ते अयं पुरतो अग्गि जलति अयं अग्गि किं पटिच्च जलती’ति, एवं पुट्ठो अहं, भो गोतम, एवं ब्याकरेय्यं: ",
"mn72:19.10":	"‘यो मे अयं पुरतो अग्गि जलति अयं अग्गि तिणकट्ठुपादानं पटिच्च जलती’”ति। ",
"mn72:19.11":	"“सचे ते, वच्छ, पुरतो सो अग्गि निब्बायेय्य, जानेय्यासि त्वं: ",
"mn72:19.12":	"‘अयं मे पुरतो अग्गि निब्बुतो’”ति? ",
"mn72:19.13":	"“सचे मे, भो गोतम, पुरतो सो अग्गि निब्बायेय्य, जानेय्याहं: ",
"mn72:19.14":	"‘अयं मे पुरतो अग्गि निब्बुतो’”ति। ",
"mn72:19.15":	"“सचे पन तं, वच्छ, एवं पुच्छेय्य: ",
"mn72:19.16":	"‘यो ते अयं पुरतो अग्गि निब्बुतो सो अग्गि इतो कतमं दिसं गतो—",
"mn72:19.17":	"पुरत्थिमं वा दक्खिणं वा पच्छिमं वा उत्तरं वा’ति, एवं पुट्ठो त्वं, वच्छ, किन्ति ब्याकरेय्यासी”ति? ",
"mn72:19.18":	"“न उपेति, भो गोतम, यञ्हि सो, भो गोतम, अग्गि तिणकट्ठुपादानं पटिच्च अजलि तस्स च परियादाना अञ्ञस्स च अनुपहारा अनाहारो निब्बुतोत्वेव सङ्ख्यं गच्छती”ति। ",
"mn72:20.1":	"“एवमेव खो, वच्छ, येन रूपेन तथागतं पञ्ञापयमानो पञ्ञापेय्य तं रूपं तथागतस्स पहीनं उच्छिन्नमूलं तालावत्थुकतं अनभावङ्कतं आयतिं अनुप्पादधम्मं। ",
"mn72:20.2":	"रूपसङ्खयविमुत्तो खो, वच्छ, तथागतो गम्भीरो अप्पमेय्यो दुप्परियोगाळ्हो—",
"mn72:20.3":	"सेय्यथापि महासमुद्दो। ",
"mn72:20.4":	"उपपज्जतीति न उपेति, न उपपज्जतीति न उपेति, उपपज्जति च न च उपपज्जतीति न उपेति, नेव उपपज्जति न न उपपज्जतीति न उपेति। ",
"mn72:20.5":	"याय वेदनाय तथागतं पञ्ञापयमानो पञ्ञापेय्य सा वेदना तथागतस्स पहीना उच्छिन्नमूला तालावत्थुकता अनभावङ्कता आयतिं अनुप्पादधम्मा। ",
"mn72:20.6":	"वेदनासङ्खयविमुत्तो खो, वच्छ, तथागतो गम्भीरो अप्पमेय्यो दुप्परियोगाळ्हो—",
"mn72:20.7":	"सेय्यथापि महासमुद्दो। ",
"mn72:20.8":	"उपपज्जतीति न उपेति, न उपपज्जतीति न उपेति, उपपज्जति च न च उपपज्जतीति न उपेति, नेव उपपज्जति न न उपपज्जतीति न उपेति। ",
"mn72:20.9":	"याय सञ्ञाय तथागतं पञ्ञापयमानो पञ्ञापेय्य सा सञ्ञा तथागतस्स पहीना उच्छिन्नमूला तालावत्थुकता अनभावङ्कता आयतिं अनुप्पादधम्मा। ",
"mn72:20.10":	"सञ्ञासङ्खयविमुत्तो खो, वच्छ, तथागतो गम्भीरो अप्पमेय्यो दुप्परियोगाळ्हो—",
"mn72:20.11":	"सेय्यथापि महासमुद्दो। ",
"mn72:20.12":	"उपपज्जतीति न उपेति, न उपपज्जतीति न उपेति, उपपज्जति च न च उपपज्जतीति न उपेति, नेव उपपज्जति न न उपपज्जतीति न उपेति। ",
"mn72:20.13":	"येहि सङ्खारेहि तथागतं पञ्ञापयमानो पञ्ञापेय्य ते सङ्खारा तथागतस्स पहीना उच्छिन्नमूला तालावत्थुकता अनभावङ्कता आयतिं अनुप्पादधम्मा। ",
"mn72:20.14":	"सङ्खारसङ्खयविमुत्तो खो, वच्छ, तथागतो गम्भीरो अप्पमेय्यो दुप्परियोगाळ्हो—",
"mn72:20.15":	"सेय्यथापि महासमुद्दो। ",
"mn72:20.16":	"उपपज्जतीति न उपेति, न उपपज्जतीति न उपेति, उपपज्जति च न च उपपज्जतीति न उपेति, नेव उपपज्जति न न उपपज्जतीति न उपेति। ",
"mn72:20.17":	"येन विञ्ञाणेन तथागतं पञ्ञापयमानो पञ्ञापेय्य तं विञ्ञाणं तथागतस्स पहीनं उच्छिन्नमूलं तालावत्थुकतं अनभावङ्कतं आयतिं अनुप्पादधम्मं। ",
"mn72:20.18":	"विञ्ञाणसङ्खयविमुत्तो खो, वच्छ, तथागतो गम्भीरो अप्पमेय्यो दुप्परियोगाळ्हो—",
"mn72:20.19":	"सेय्यथापि महासमुद्दो। ",
"mn72:20.20":	"उपपज्जतीति न उपेति, न उपपज्जतीति न उपेति, उपपज्जति च न च उपपज्जतीति न उपेति, नेव उपपज्जति न न उपपज्जतीति न उपेती”ति। ",
"mn72:21.1":	"एवं वुत्ते, वच्छगोत्तो परिब्बाजको भगवन्तं एतदवोच: ",
"mn72:21.2":	"“सेय्यथापि, भो गोतम, गामस्स वा निगमस्स वा अविदूरे महासालरुक्खो। ",
"mn72:21.3":	"तस्स अनिच्चता साखापलासा पलुज्जेय्युं, तचपपटिका पलुज्जेय्युं, फेग्गू पलुज्जेय्युं; ",
"mn72:21.4":	"सो अपरेन समयेन अपगतसाखापलासो अपगततचपपटिको अपगतफेग्गुको सुद्धो अस्स, सारे पतिट्ठितो; ",
"mn72:21.5":	"एवमेव भोतो गोतमस्स पावचनं अपगतसाखापलासं अपगततचपपटिकं अपगतफेग्गुकं सुद्धं, सारे पतिट्ठितं। ",
"mn72:22.1":	"अभिक्कन्तं, भो गोतम …पे… ",
"mn72:22.2":	"उपासकं मं भवं गोतमो धारेतु अज्जतग्गे पाणुपेतं सरणं गतन्”ति। ",
"mn72:22.3":	"अग्गिवच्छसुत्तं निट्ठितं दुतियं। "
}	
