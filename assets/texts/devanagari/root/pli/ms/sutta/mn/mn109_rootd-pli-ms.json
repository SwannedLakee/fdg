{	
"mn109:0.1":	"मज्झिम निकाय १०९ ",
"mn109:0.2":	"महापुण्णमसुत्त ",
"mn109:1.1":	"एवं मे सुतं—",
"mn109:1.2":	"एकं समयं भगवा सावत्थियं विहरति पुब्बारामे मिगारमातुपासादे। ",
"mn109:2.1":	"तेन खो पन समयेन भगवा तदहुपोसथे पन्नरसे पुण्णाय पुण्णमाय रत्तिया भिक्खुसङ्घपरिवुतो अब्भोकासे निसिन्नो होति। ",
"mn109:3.1":	"अथ खो अञ्ञतरो भिक्खु उट्ठायासना एकंसं चीवरं कत्वा येन भगवा तेनञ्जलिं पणामेत्वा भगवन्तं एतदवोच: ",
"mn109:3.2":	"“पुच्छेय्याहं, भन्ते, भगवन्तं किञ्चिदेव देसं, सचे मे भगवा ओकासं करोति पञ्हस्स वेय्याकरणाया”ति। ",
"mn109:3.3":	"“तेन हि त्वं, भिक्खु, सके आसने निसीदित्वा पुच्छ यदाकङ्खसी”ति। ",
"mn109:3.4":	"अथ खो सो भिक्खु सके आसने निसीदित्वा भगवन्तं एतदवोच: ",
"mn109:4.1":	"“इमे नु खो, भन्ते, पञ्चुपादानक्खन्धा, सेय्यथिदं—",
"mn109:4.2":	"रूपुपादानक्खन्धो, वेदनुपादानक्खन्धो, सञ्ञुपादानक्खन्धो, सङ्खारुपादानक्खन्धो, विञ्ञाणुपादानक्खन्धो”ति? ",
"mn109:4.3":	"“इमे खो, भिक्खु, पञ्चुपादानक्खन्धा, सेय्यथिदं—",
"mn109:4.4":	"रूपुपादानक्खन्धो, वेदनुपादानक्खन्धो, सञ्ञुपादानक्खन्धो, सङ्खारुपादानक्खन्धो, विञ्ञाणुपादानक्खन्धो”ति। ",
"mn109:4.5":	"“साधु, भन्ते”ति खो सो भिक्खु भगवतो भासितं अभिनन्दित्वा अनुमोदित्वा भगवन्तं उत्तरिं पञ्हं पुच्छि: ",
"mn109:5.1":	"“इमे पन, भन्ते, पञ्चुपादानक्खन्धा किंमूलका”ति? ",
"mn109:5.2":	"“इमे खो, भिक्खु, पञ्चुपादानक्खन्धा छन्दमूलका”ति। ",
"mn109:6.1":	"“तंयेव नु खो, भन्ते, उपादानं ते पञ्चुपादानक्खन्धा, उदाहु अञ्ञत्र पञ्चहुपादानक्खन्धेहि उपादानन्”ति? ",
"mn109:6.2":	"“न खो, भिक्खु, तंयेव उपादानं ते पञ्चुपादानक्खन्धा, नापि अञ्ञत्र पञ्चहुपादानक्खन्धेहि उपादानं। ",
"mn109:6.3":	"यो खो, भिक्खु, पञ्चसु उपादानक्खन्धेसु छन्दरागो तं तत्थ उपादानन्”ति। ",
"mn109:7.1":	"“सिया पन, भन्ते, पञ्चसु उपादानक्खन्धेसु छन्दरागवेमत्तता”ति? ",
"mn109:7.2":	"“सिया, भिक्खू”ति भगवा अवोच ",
"mn109:7.3":	"“इध, भिक्खु, एकच्चस्स एवं होति: ",
"mn109:7.4":	"‘एवंरूपो सियं अनागतमद्धानं, एवंवेदनो सियं अनागतमद्धानं, एवंसञ्ञो सियं अनागतमद्धानं, एवंसङ्खारो सियं अनागतमद्धानं, एवंविञ्ञाणो सियं अनागतमद्धानन्’ति। ",
"mn109:7.5":	"एवं खो, भिक्खु, सिया पञ्चसु उपादानक्खन्धेसु छन्दरागवेमत्तता”ति। ",
"mn109:8.1":	"“कित्तावता पन, भन्ते, खन्धानं खन्धाधिवचनं होती”ति? ",
"mn109:8.2":	"“यं किञ्चि, भिक्खु, रूपं—अतीतानागतपच्चुप्पन्नं अज्झत्तं वा बहिद्धा वा, ओळारिकं वा सुखुमं वा, हीनं वा पणीतं वा, यं दूरे सन्तिके वा—अयं रूपक्खन्धो। ",
"mn109:8.3":	"या काचि वेदना—अतीतानागतपच्चुप्पन्ना अज्झत्तं वा बहिद्धा वा, ओळारिका वा सुखुमा वा, हीना वा पणीता वा, या दूरे सन्तिके वा—अयं वेदनाक्खन्धो। ",
"mn109:8.4":	"या काचि सञ्ञा—अतीतानागतपच्चुप्पन्ना …पे… या दूरे सन्तिके वा—अयं सञ्ञाक्खन्धो। ",
"mn109:8.5":	"ये केचि सङ्खारा—अतीतानागतपच्चुप्पन्ना अज्झत्तं वा बहिद्धा वा, ओळारिका वा सुखुमा वा, हीना वा पणीता वा, ये दूरे सन्तिके वा—अयं सङ्खारक्खन्धो। ",
"mn109:8.6":	"यं किञ्चि विञ्ञाणं—अतीतानागतपच्चुप्पन्नं अज्झत्तं वा बहिद्धा वा, ओळारिकं वा सुखुमं वा, हीनं वा पणीतं वा, यं दूरे सन्तिके वा—अयं विञ्ञाणक्खन्धो। ",
"mn109:8.7":	"एत्तावता खो, भिक्खु, खन्धानं खन्धाधिवचनं होती”ति। ",
"mn109:9.1":	"“को नु खो, भन्ते, हेतु को पच्चयो रूपक्खन्धस्स पञ्ञापनाय? ",
"mn109:9.2":	"को हेतु को पच्चयो वेदनाक्खन्धस्स पञ्ञापनाय? ",
"mn109:9.3":	"को हेतु को पच्चयो सञ्ञाक्खन्धस्स पञ्ञापनाय? ",
"mn109:9.4":	"को हेतु को पच्चयो सङ्खारक्खन्धस्स पञ्ञापनाय? ",
"mn109:9.5":	"को हेतु को पच्चयो विञ्ञाणक्खन्धस्स पञ्ञापनाया”ति? ",
"mn109:9.6":	"“चत्तारो खो, भिक्खु, महाभूता हेतु, चत्तारो महाभूता पच्चयो रूपक्खन्धस्स पञ्ञापनाय। ",
"mn109:9.7":	"फस्सो हेतु, फस्सो पच्चयो वेदनाक्खन्धस्स पञ्ञापनाय। ",
"mn109:9.8":	"फस्सो हेतु, फस्सो पच्चयो सञ्ञाक्खन्धस्स पञ्ञापनाय। ",
"mn109:9.9":	"फस्सो हेतु, फस्सो पच्चयो सङ्खारक्खन्धस्स पञ्ञापनाय। ",
"mn109:9.10":	"नामरूपं खो, भिक्खु, हेतु, नामरूपं पच्चयो विञ्ञाणक्खन्धस्स पञ्ञापनाया”ति। ",
"mn109:10.1":	"“कथं पन, भन्ते, सक्कायदिट्ठि होती”ति? ",
"mn109:10.2":	"“इध, भिक्खु, अस्सुतवा पुथुज्जनो अरियानं अदस्सावी अरियधम्मस्स अकोविदो अरियधम्मे अविनीतो सप्पुरिसानं अदस्सावी सप्पुरिसधम्मस्स अकोविदो सप्पुरिसधम्मे अविनीतो ",
"mn109:10.3":	"रूपं अत्ततो समनुपस्सति रूपवन्तं वा अत्तानं अत्तनि वा रूपं रूपस्मिं वा अत्तानं; ",
"mn109:10.4":	"वेदनं अत्ततो समनुपस्सति वेदनावन्तं वा अत्तानं अत्तनि वा वेदनं वेदनाय वा अत्तानं; ",
"mn109:10.5":	"सञ्ञं अत्ततो समनुपस्सति सञ्ञावन्तं वा अत्तानं अत्तनि वा सञ्ञं सञ्ञाय वा अत्तानं; ",
"mn109:10.6":	"सङ्खारे अत्ततो समनुपस्सति सङ्खारवन्तं वा अत्तानं अत्तनि वा सङ्खारे सङ्खारेसु वा अत्तानं; ",
"mn109:10.7":	"विञ्ञाणं अत्ततो समनुपस्सति विञ्ञाणवन्तं वा अत्तानं अत्तनि वा विञ्ञाणं विञ्ञाणस्मिं वा अत्तानं। ",
"mn109:10.8":	"एवं खो, भिक्खु, सक्कायदिट्ठि होती”ति। ",
"mn109:11.1":	"“कथं पन, भन्ते, सक्कायदिट्ठि न होती”ति? ",
"mn109:11.2":	"“इध, भिक्खु, सुतवा अरियसावको अरियानं दस्सावी अरियधम्मस्स कोविदो अरियधम्मे सुविनीतो सप्पुरिसानं दस्सावी सप्पुरिसधम्मस्स कोविदो सप्पुरिसधम्मे सुविनीतो ",
"mn109:11.3":	"न रूपं अत्ततो समनुपस्सति न रूपवन्तं वा अत्तानं न अत्तनि वा रूपं न रूपस्मिं वा अत्तानं; ",
"mn109:11.4":	"न वेदनं अत्ततो समनुपस्सति न वेदनावन्तं वा अत्तानं न अत्तनि वा वेदनं न वेदनाय वा अत्तानं; ",
"mn109:11.5":	"न सञ्ञं अत्ततो समनुपस्सति न सञ्ञावन्तं वा अत्तानं न अत्तनि वा सञ्ञं न सञ्ञाय वा अत्तानं; ",
"mn109:11.6":	"न सङ्खारे अत्ततो समनुपस्सति न सङ्खारवन्तं वा अत्तानं न अत्तनि वा सङ्खारे न सङ्खारेसु वा अत्तानं; ",
"mn109:11.7":	"न विञ्ञाणं अत्ततो समनुपस्सति न विञ्ञाणवन्तं वा अत्तानं न अत्तनि वा विञ्ञाणं न विञ्ञाणस्मिं वा अत्तानं। ",
"mn109:11.8":	"एवं खो, भिक्खु, सक्कायदिट्ठि न होती”ति। ",
"mn109:12.1":	"“को नु खो, भन्ते, रूपे अस्सादो, को आदीनवो, किं निस्सरणं? ",
"mn109:12.2":	"को वेदनाय अस्सादो, को आदीनवो, किं निस्सरणं? ",
"mn109:12.3":	"को सञ्ञाय अस्सादो, को आदीनवो, किं निस्सरणं? ",
"mn109:12.4":	"को सङ्खारेसु अस्सादो, को आदीनवो, किं निस्सरणं? ",
"mn109:12.5":	"को विञ्ञाणे अस्सादो, को आदीनवो, किं निस्सरणन्”ति? ",
"mn109:12.6":	"“यं खो, भिक्खु, रूपं पटिच्च उप्पज्जति सुखं सोमनस्सं, अयं रूपे अस्सादो। ",
"mn109:12.7":	"यं रूपं अनिच्चं दुक्खं विपरिणामधम्मं, अयं रूपे आदीनवो। ",
"mn109:12.8":	"यो रूपे छन्दरागविनयो छन्दरागप्पहानं, इदं रूपे निस्सरणं। ",
"mn109:12.9":	"यं खो, भिक्खु, वेदनं पटिच्च … ",
"mn109:12.10":	"सञ्ञं पटिच्च … ",
"mn109:12.11":	"सङ्खारे पटिच्च … ",
"mn109:12.12":	"विञ्ञाणं पटिच्च उप्पज्जति सुखं सोमनस्सं, अयं विञ्ञाणे अस्सादो। ",
"mn109:12.13":	"यं विञ्ञाणं अनिच्चं दुक्खं विपरिणामधम्मं, अयं विञ्ञाणे आदीनवो। ",
"mn109:12.14":	"यो विञ्ञाणे छन्दरागविनयो छन्दरागप्पहानं, इदं विञ्ञाणे निस्सरणन्”ति। ",
"mn109:13.1":	"“कथं पन, भन्ते, जानतो कथं पस्सतो इमस्मिञ्च सविञ्ञाणके काये बहिद्धा च सब्बनिमित्तेसु अहङ्कारममङ्कारमानानुसया न होन्ती”ति? ",
"mn109:13.2":	"“यं किञ्चि, भिक्खु, रूपं—अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा—सब्बं रूपं ‘नेतं मम, नेसोहमस्मि, न मेसो अत्ता’ति—एवमेतं यथाभूतं सम्मप्पञ्ञाय पस्सति। ",
"mn109:13.3":	"या काचि वेदना … ",
"mn109:13.4":	"या काचि सञ्ञा … ",
"mn109:13.5":	"ये केचि सङ्खारा … ",
"mn109:13.6":	"यं किञ्चि विञ्ञाणं—अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा—सब्बं विञ्ञाणं ‘नेतं मम, नेसोहमस्मि, न मेसो अत्ता’ति—एवमेतं यथाभूतं सम्मप्पञ्ञाय पस्सति। ",
"mn109:13.7":	"एवं खो, भिक्खु, जानतो एवं पस्सतो इमस्मिञ्च सविञ्ञाणके काये बहिद्धा च सब्बनिमित्तेसु अहङ्कारममङ्कारमानानुसया न होन्ती”ति। ",
"mn109:14.1":	"अथ खो अञ्ञतरस्स भिक्खुनो एवं चेतसो परिवितक्को उदपादि: ",
"mn109:14.2":	"“इति किर, भो, रूपं अनत्ता, वेदना अनत्ता, सञ्ञा अनत्ता, सङ्खारा अनत्ता, विञ्ञाणं अनत्ता; ",
"mn109:14.3":	"अनत्तकतानि कम्मानि कमत्तानं फुसिस्सन्ती”ति? ",
"mn109:14.4":	"अथ खो भगवा तस्स भिक्खुनो चेतसा चेतोपरिवितक्कमञ्ञाय भिक्खू आमन्तेसि: ",
"mn109:14.5":	"“ठानं खो पनेतं, भिक्खवे, विज्जति यं इधेकच्चो मोघपुरिसो अविद्वा अविज्जागतो तण्हाधिपतेय्येन चेतसा सत्थु सासनं अतिधावितब्बं मञ्ञेय्य: ",
"mn109:14.6":	"‘इति किर, भो, रूपं अनत्ता, वेदना अनत्ता, सञ्ञा अनत्ता, सङ्खारा अनत्ता, विञ्ञाणं अनत्ता; ",
"mn109:14.7":	"अनत्तकतानि कम्मानि कमत्तानं फुसिस्सन्ती’ति। ",
"mn109:14.8":	"पटिविनीता खो मे तुम्हे, भिक्खवे, तत्र तत्र धम्मेसु। ",
"mn109:15.1":	"तं किं मञ्ञथ, भिक्खवे, ",
"mn109:15.2":	"रूपं निच्चं वा अनिच्चं वा”ति? ",
"mn109:15.3":	"“अनिच्चं, भन्ते”। ",
"mn109:15.4":	"“यं पनानिच्चं दुक्खं वा तं सुखं वा”ति? ",
"mn109:15.5":	"“दुक्खं, भन्ते”। ",
"mn109:15.6":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"mn109:15.7":	"‘एतं मम, एसोहमस्मि, एसो मे अत्ता’”ति? ",
"mn109:15.8":	"“नो हेतं, भन्ते”। ",
"mn109:16.1":	"“तं किं मञ्ञथ, भिक्खवे, ",
"mn109:16.2":	"वेदना … ",
"mn109:16.3":	"सञ्ञा … ",
"mn109:16.4":	"सङ्खारा … ",
"mn109:16.5":	"विञ्ञाणं निच्चं वा अनिच्चं वा”ति? ",
"mn109:16.6":	"“अनिच्चं, भन्ते”। ",
"mn109:16.7":	"“यं पनानिच्चं दुक्खं वा तं सुखं वा”ति? ",
"mn109:16.8":	"“दुक्खं, भन्ते”। ",
"mn109:16.9":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"mn109:16.10":	"‘एतं मम, एसोहमस्मि, एसो मे अत्ता’”ति? ",
"mn109:16.11":	"“नो हेतं, भन्ते”। ",
"mn109:16.12":	"“तस्मातिह, भिक्खवे, यं किञ्चि रूपं अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा सब्बं रूपं: ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बं। ",
"mn109:17.1":	"या काचि वेदना … ",
"mn109:17.2":	"या काचि सञ्ञा … ",
"mn109:17.3":	"ये केचि सङ्खारा … ",
"mn109:17.4":	"यं किञ्चि विञ्ञाणं अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा सब्बं विञ्ञाणं: ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बं। ",
"mn109:17.5":	"एवं पस्सं, भिक्खवे, सुतवा अरियसावको रूपस्मिम्पि निब्बिन्दति, वेदनायपि निब्बिन्दति, सञ्ञायपि निब्बिन्दति, सङ्खारेसुपि निब्बिन्दति, विञ्ञाणस्मिम्पि निब्बिन्दति; ",
"mn109:18.1":	"निब्बिन्दं विरज्जति, विरागा विमुच्चति। विमुत्तस्मिं विमुत्तमिति ञाणं होति। ",
"mn109:18.2":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाती”ति। ",
"mn109:18.3":	"इदमवोच भगवा। ",
"mn109:18.4":	"अत्तमना ते भिक्खू भगवतो भासितं अभिनन्दुन्ति। ",
"mn109:18.5":	"इमस्मिञ्च पन वेय्याकरणस्मिं भञ्ञमाने सट्ठिमत्तानं भिक्खूनं अनुपादाय आसवेहि चित्तानि विमुच्चिंसूति। ",
"mn109:18.6":	"महापुण्णमसुत्तं निट्ठितं नवमं। "
}	
