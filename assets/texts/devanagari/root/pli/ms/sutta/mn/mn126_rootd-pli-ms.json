{	
"mn126:0.1":	"मज्झिम निकाय १२६ ",
"mn126:0.2":	"भूमिजसुत्त ",
"mn126:1.1":	"एवं मे सुतं—",
"mn126:1.2":	"एकं समयं भगवा राजगहे विहरति वेळुवने कलन्दकनिवापे। ",
"mn126:2.1":	"अथ खो आयस्मा भूमिजो पुब्बण्हसमयं निवासेत्वा पत्तचीवरमादाय येन जयसेनस्स राजकुमारस्स निवेसनं तेनुपसङ्कमि; उपसङ्कमित्वा पञ्ञत्ते आसने निसीदि। ",
"mn126:3.1":	"अथ खो जयसेनो राजकुमारो येनायस्मा भूमिजो तेनुपसङ्कमि; उपसङ्कमित्वा आयस्मता भूमिजेन सद्धिं सम्मोदि। ",
"mn126:3.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो जयसेनो राजकुमारो आयस्मन्तं भूमिजं एतदवोच: ",
"mn126:3.3":	"“सन्ति, भो भूमिज, एके समणब्राह्मणा एवंवादिनो एवंदिट्ठिनो: ",
"mn126:3.4":	"‘आसञ्चेपि करित्वा ब्रह्मचरियं चरन्ति, अभब्बा फलस्स अधिगमाय; ",
"mn126:3.5":	"अनासञ्चेपि करित्वा ब्रह्मचरियं चरन्ति, अभब्बा फलस्स अधिगमाय; ",
"mn126:3.6":	"आसञ्च अनासञ्चेपि करित्वा ब्रह्मचरियं चरन्ति, अभब्बा फलस्स अधिगमाय; ",
"mn126:3.7":	"नेवासं नानासञ्चेपि करित्वा ब्रह्मचरियं चरन्ति, अभब्बा फलस्स अधिगमाया’ति। ",
"mn126:3.8":	"इध भोतो भूमिजस्स सत्था किंवादी किमक्खायी”ति? ",
"mn126:4.1":	"“न खो मेतं, राजकुमार, भगवतो सम्मुखा सुतं, सम्मुखा पटिग्गहितं। ",
"mn126:4.2":	"ठानञ्च खो एतं विज्जति यं भगवा एवं ब्याकरेय्य: ",
"mn126:4.3":	"‘आसञ्चेपि करित्वा अयोनिसो ब्रह्मचरियं चरन्ति, अभब्बा फलस्स अधिगमाय; ",
"mn126:4.4":	"अनासञ्चेपि करित्वा अयोनिसो ब्रह्मचरियं चरन्ति, अभब्बा फलस्स अधिगमाय; ",
"mn126:4.5":	"आसञ्च अनासञ्चेपि करित्वा अयोनिसो ब्रह्मचरियं चरन्ति, अभब्बा फलस्स अधिगमाय; ",
"mn126:4.6":	"नेवासं नानासञ्चेपि करित्वा अयोनिसो ब्रह्मचरियं चरन्ति, अभब्बा फलस्स अधिगमाय। ",
"mn126:4.7":	"आसञ्चेपि करित्वा योनिसो ब्रह्मचरियं चरन्ति, भब्बा फलस्स अधिगमाय; ",
"mn126:4.8":	"अनासञ्चेपि करित्वा योनिसो ब्रह्मचरियं चरन्ति, भब्बा फलस्स अधिगमाय; ",
"mn126:4.9":	"आसञ्च अनासञ्चेपि करित्वा योनिसो ब्रह्मचरियं चरन्ति, भब्बा फलस्स अधिगमाय; ",
"mn126:4.10":	"नेवासं नानासञ्चेपि करित्वा योनिसो ब्रह्मचरियं चरन्ति, भब्बा फलस्स अधिगमाया’ति। ",
"mn126:4.11":	"न खो मे तं, राजकुमार, भगवतो सम्मुखा सुतं, सम्मुखा पटिग्गहितं। ",
"mn126:4.12":	"ठानञ्च खो एतं विज्जति यं भगवा एवं ब्याकरेय्या”ति। ",
"mn126:5.1":	"“सचे खो भोतो भूमिजस्स सत्था एवंवादी एवमक्खायी, अद्धा भोतो भूमिजस्स सत्था सब्बेसंयेव पुथुसमणब्राह्मणानं मुद्धानं मञ्ञे आहच्च तिट्ठती”ति। ",
"mn126:6.1":	"अथ खो जयसेनो राजकुमारो आयस्मन्तं भूमिजं सकेनेव थालिपाकेन परिविसि। ",
"mn126:7.1":	"अथ खो आयस्मा भूमिजो पच्छाभत्तं पिण्डपातपटिक्कन्तो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा भूमिजो भगवन्तं एतदवोच: ",
"mn126:7.2":	"“इधाहं, भन्ते, पुब्बण्हसमयं निवासेत्वा पत्तचीवरमादाय येन जयसेनस्स राजकुमारस्स निवेसनं तेनुपसङ्कमिं; उपसङ्कमित्वा पञ्ञत्ते आसने निसीदिं। ",
"mn126:7.3":	"अथ खो, भन्ते, जयसेनो राजकुमारो येनाहं तेनुपसङ्कमि; उपसङ्कमित्वा मया सद्धिं सम्मोदि। ",
"mn126:7.4":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो, भन्ते, जयसेनो राजकुमारो मं एतदवोच: ",
"mn126:7.5":	"‘सन्ति, भो भूमिज, एके समणब्राह्मणा एवंवादिनो एवंदिट्ठिनो—",
"mn126:7.6":	"आसञ्चेपि करित्वा ब्रह्मचरियं चरन्ति, अभब्बा फलस्स अधिगमाय; ",
"mn126:7.7":	"अनासञ्चेपि करित्वा …पे… ",
"mn126:7.8":	"आसञ्च अनासञ्चेपि करित्वा ब्रह्मचरियं चरन्ति, अभब्बा फलस्स अधिगमाय; ",
"mn126:7.9":	"नेवासं नानासञ्चेपि करित्वा ब्रह्मचरियं चरन्ति, अभब्बा फलस्स अधिगमाया’ति। ",
"mn126:7.10":	"‘इध भोतो भूमिजस्स सत्था किंवादी किमक्खायी’ति? ",
"mn126:7.11":	"एवं वुत्ते, अहं, भन्ते, जयसेनं राजकुमारं एतदवोचं: ",
"mn126:7.12":	"‘न खो मे तं, राजकुमार, भगवतो सम्मुखा सुतं, सम्मुखा पटिग्गहितं। ",
"mn126:7.13":	"ठानञ्च खो एतं विज्जति यं भगवा एवं ब्याकरेय्य—",
"mn126:7.14":	"आसञ्चेपि करित्वा अयोनिसो ब्रह्मचरियं चरन्ति, अभब्बा फलस्स अधिगमाय; ",
"mn126:7.15":	"अनासञ्चेपि करित्वा अयोनिसो ब्रह्मचरियं चरन्ति, अभब्बा फलस्स अधिगमाय; ",
"mn126:7.16":	"आसञ्च अनासञ्चेपि करित्वा अयोनिसो ब्रह्मचरियं चरन्ति, अभब्बा फलस्स अधिगमाय; ",
"mn126:7.17":	"नेवासं नानासञ्चेपि करित्वा अयोनिसो ब्रह्मचरियं चरन्ति, अभब्बा फलस्स अधिगमाय। ",
"mn126:7.18":	"आसञ्चेपि करित्वा योनिसो ब्रह्मचरियं चरन्ति, भब्बा फलस्स अधिगमाय; ",
"mn126:7.19":	"अनासञ्चेपि करित्वा …पे… ",
"mn126:7.20":	"आसञ्च अनासञ्चेपि करित्वा …पे… ",
"mn126:7.21":	"नेवासं नानासञ्चेपि करित्वा योनिसो ब्रह्मचरियं चरन्ति, भब्बा फलस्स अधिगमायाति। ",
"mn126:7.22":	"न खो मे तं, राजकुमार, भगवतो सम्मुखा सुतं, सम्मुखा पटिग्गहितं। ",
"mn126:7.23":	"ठानञ्च खो एतं विज्जति यं भगवा एवं ब्याकरेय्या’ति। ",
"mn126:7.24":	"‘सचे भोतो भूमिजस्स सत्था एवंवादी एवमक्खायी, अद्धा भोतो भूमिजस्स सत्था सब्बेसंयेव पुथुसमणब्राह्मणानं मुद्धानं मञ्ञे आहच्च तिट्ठती’ति। ",
"mn126:7.25":	"‘कच्चाहं, भन्ते, एवं पुट्ठो एवं ब्याकरमानो वुत्तवादी चेव भगवतो होमि, न च भगवन्तं अभूतेन अब्भाचिक्खामि, धम्मस्स चानुधम्मं ब्याकरोमि, न च कोचि सहधम्मिको वादानुवादो गारय्हं ठानं आगच्छती’”ति? ",
"mn126:8.1":	"“तग्घ त्वं, भूमिज, एवं पुट्ठो एवं ब्याकरमानो वुत्तवादी चेव मे होसि, न च मं अभूतेन अब्भाचिक्खसि, धम्मस्स चानुधम्मं ब्याकरोसि, न च कोचि सहधम्मिको वादानुवादो गारय्हं ठानं आगच्छति। ",
"mn126:9.1":	"ये हि केचि, भूमिज, समणा वा ब्राह्मणा वा मिच्छादिट्ठिनो मिच्छासङ्कप्पा मिच्छावाचा मिच्छाकम्मन्ता मिच्छाआजीवा मिच्छावायामा मिच्छासती मिच्छासमाधिनो ते आसञ्चेपि करित्वा ब्रह्मचरियं चरन्ति, अभब्बा फलस्स अधिगमाय; ",
"mn126:9.2":	"अनासञ्चेपि करित्वा ब्रह्मचरियं चरन्ति, अभब्बा फलस्स अधिगमाय; ",
"mn126:9.3":	"आसञ्च अनासञ्चेपि करित्वा ब्रह्मचरियं चरन्ति, अभब्बा फलस्स अधिगमाय; ",
"mn126:9.4":	"नेवासं नानासञ्चेपि करित्वा ब्रह्मचरियं चरन्ति, अभब्बा फलस्स अधिगमाय। ",
"mn126:9.5":	"तं किस्स हेतु? ",
"mn126:9.6":	"अयोनि हेसा, भूमिज, फलस्स अधिगमाय। ",
"mn126:10.1":	"सेय्यथापि, भूमिज, पुरिसो तेलत्थिको तेलगवेसी तेलपरियेसनं चरमानो वालिकं दोणिया आकिरित्वा उदकेन परिप्फोसकं परिप्फोसकं पीळेय्य। ",
"mn126:10.2":	"आसञ्चेपि करित्वा वालिकं दोणिया आकिरित्वा उदकेन परिप्फोसकं परिप्फोसकं पीळेय्य, अभब्बो तेलस्स अधिगमाय; ",
"mn126:10.3":	"अनासञ्चेपि करित्वा वालिकं दोणिया आकिरित्वा उदकेन परिप्फोसकं परिप्फोसकं पीळेय्य, अभब्बो तेलस्स अधिगमाय; ",
"mn126:10.4":	"आसञ्च अनासञ्चेपि करित्वा वालिकं दोणिया आकिरित्वा उदकेन परिप्फोसकं परिप्फोसकं पीळेय्य, अभब्बो तेलस्स अधिगमाय; ",
"mn126:10.5":	"नेवासं नानासञ्चेपि करित्वा वालिकं दोणिया आकिरित्वा उदकेन परिप्फोसकं परिप्फोसकं पीळेय्य, अभब्बो तेलस्स अधिगमाय। ",
"mn126:10.6":	"तं किस्स हेतु? ",
"mn126:10.7":	"अयोनि हेसा, भूमिज, तेलस्स अधिगमाय। ",
"mn126:10.8":	"एवमेव खो, भूमिज, ये हि केचि समणा वा ब्राह्मणा वा मिच्छादिट्ठिनो मिच्छासङ्कप्पा मिच्छावाचा मिच्छाकम्मन्ता मिच्छाआजीवा मिच्छावायामा मिच्छासती मिच्छासमाधिनो ते आसञ्चेपि करित्वा ब्रह्मचरियं चरन्ति, अभब्बा फलस्स अधिगमाय; ",
"mn126:10.9":	"अनासञ्चेपि करित्वा ब्रह्मचरियं चरन्ति, अभब्बा फलस्स अधिगमाय; ",
"mn126:10.10":	"आसञ्च अनासञ्चेपि करित्वा ब्रह्मचरियं चरन्ति, अभब्बा फलस्स अधिगमाय; ",
"mn126:10.11":	"नेवासं नानासञ्चेपि करित्वा ब्रह्मचरियं चरन्ति, अभब्बा फलस्स अधिगमाय। ",
"mn126:10.12":	"तं किस्स हेतु? ",
"mn126:10.13":	"अयोनि हेसा, भूमिज, फलस्स अधिगमाय। ",
"mn126:11.1":	"सेय्यथापि, भूमिज, पुरिसो खीरत्थिको खीरगवेसी खीरपरियेसनं चरमानो गाविं तरुणवच्छं विसाणतो आविञ्छेय्य। ",
"mn126:11.2":	"आसञ्चेपि करित्वा गाविं तरुणवच्छं विसाणतो आविञ्छेय्य, अभब्बो खीरस्स अधिगमाय; ",
"mn126:11.3":	"अनासञ्चेपि करित्वा …पे… ",
"mn126:11.4":	"आसञ्च अनासञ्चेपि करित्वा …पे… ",
"mn126:11.5":	"नेवासं नानासञ्चेपि करित्वा गाविं तरुणवच्छं विसाणतो आविञ्छेय्य, अभब्बो खीरस्स अधिगमाय। ",
"mn126:11.6":	"तं किस्स हेतु? ",
"mn126:11.7":	"अयोनि हेसा, भूमिज, खीरस्स अधिगमाय। ",
"mn126:11.8":	"एवमेव खो, भूमिज, ये हि केचि समणा वा ब्राह्मणा वा मिच्छादिट्ठिनो …पे… ",
"mn126:11.9":	"मिच्छासमाधिनो ते आसञ्चेपि करित्वा ब्रह्मचरियं चरन्ति, अभब्बा फलस्स अधिगमाय; ",
"mn126:11.10":	"अनासञ्चेपि करित्वा …पे… ",
"mn126:11.11":	"आसञ्च अनासञ्चेपि करित्वा …पे… ",
"mn126:11.12":	"नेवासं नानासञ्चेपि करित्वा ब्रह्मचरियं चरन्ति, अभब्बा फलस्स अधिगमाय। ",
"mn126:11.13":	"तं किस्स हेतु? ",
"mn126:11.14":	"अयोनि हेसा, भूमिज, फलस्स अधिगमाय। ",
"mn126:12.1":	"सेय्यथापि, भूमिज, पुरिसो नवनीतत्थिको नवनीतगवेसी नवनीतपरियेसनं चरमानो उदकं कलसे आसिञ्चित्वा मत्थेन आविञ्छेय्य। ",
"mn126:12.2":	"आसञ्चेपि करित्वा उदकं कलसे आसिञ्चित्वा मत्थेन आविञ्छेय्य, अभब्बो नवनीतस्स अधिगमाय; ",
"mn126:12.3":	"अनासञ्चेपि करित्वा …पे… ",
"mn126:12.4":	"आसञ्च अनासञ्चेपि करित्वा …पे… ",
"mn126:12.5":	"नेवासं नानासञ्चेपि करित्वा उदकं कलसे आसिञ्चित्वा मत्थेन आविञ्छेय्य, अभब्बो नवनीतस्स अधिगमाय। ",
"mn126:12.6":	"तं किस्स हेतु? ",
"mn126:12.7":	"अयोनि हेसा, भूमिज, नवनीतस्स अधिगमाय। ",
"mn126:12.8":	"एवमेव खो, भूमिज, ये हि केचि समणा वा ब्राह्मणा वा मिच्छादिट्ठिनो …पे… ",
"mn126:12.9":	"मिच्छासमाधिनो ते आसञ्चेपि करित्वा ब्रह्मचरियं चरन्ति, अभब्बा फलस्स अधिगमाय; ",
"mn126:12.10":	"अनासञ्चेपि करित्वा …पे… ",
"mn126:12.11":	"आसञ्च अनासञ्चेपि करित्वा …पे… ",
"mn126:12.12":	"नेवासं नानासञ्चेपि करित्वा ब्रह्मचरियं चरन्ति, अभब्बा फलस्स अधिगमाय। ",
"mn126:12.13":	"तं किस्स हेतु? ",
"mn126:12.14":	"अयोनि हेसा, भूमिज, फलस्स अधिगमाय। ",
"mn126:13.1":	"सेय्यथापि, भूमिज, पुरिसो अग्गित्थिको अग्गिगवेसी अग्गिपरियेसनं चरमानो अल्लं कट्ठं सस्नेहं उत्तरारणिं आदाय अभिमन्थेय्य। ",
"mn126:13.2":	"आसञ्चेपि करित्वा अल्लं कट्ठं सस्नेहं उत्तरारणिं आदाय अभिमन्थेय्य, अभब्बो अग्गिस्स अधिगमाय; ",
"mn126:13.3":	"अनासञ्चेपि करित्वा …पे… ",
"mn126:13.4":	"आसञ्च अनासञ्चेपि करित्वा …पे… ",
"mn126:13.5":	"नेवासं नानासञ्चेपि करित्वा अल्लं कट्ठं सस्नेहं उत्तरारणिं आदाय अभिमन्थेय्य, अभब्बो अग्गिस्स अधिगमाय। ",
"mn126:13.6":	"तं किस्स हेतु? ",
"mn126:13.7":	"अयोनि हेसा, भूमिज, अग्गिस्स अधिगमाय। ",
"mn126:13.8":	"एवमेव खो, भूमिज, ये हि केचि समणा वा ब्राह्मणा वा मिच्छादिट्ठिनो …पे… ",
"mn126:13.9":	"मिच्छासमाधिनो ते आसञ्चेपि करित्वा ब्रह्मचरियं चरन्ति, अभब्बा फलस्स अधिगमाय; ",
"mn126:13.10":	"अनासञ्चेपि करित्वा …पे… ",
"mn126:13.11":	"आसञ्च अनासञ्चेपि करित्वा …पे… ",
"mn126:13.12":	"नेवासं नानासञ्चेपि करित्वा ब्रह्मचरियं चरन्ति, अभब्बा फलस्स अधिगमाय। ",
"mn126:13.13":	"तं किस्स हेतु? ",
"mn126:13.14":	"अयोनि हेसा, भूमिज, फलस्स अधिगमाय। ",
"mn126:14.1":	"ये हि केचि, भूमिज, समणा वा ब्राह्मणा वा सम्मादिट्ठिनो सम्मासङ्कप्पा सम्मावाचा सम्माकम्मन्ता सम्माआजीवा सम्मावायामा सम्मासती सम्मासमाधिनो ते आसञ्चेपि करित्वा ब्रह्मचरियं चरन्ति, भब्बा फलस्स अधिगमाय; ",
"mn126:14.2":	"अनासञ्चेपि करित्वा ब्रह्मचरियं चरन्ति, भब्बा फलस्स अधिगमाय; ",
"mn126:14.3":	"आसञ्च अनासञ्चेपि करित्वा ब्रह्मचरियं चरन्ति, भब्बा फलस्स अधिगमाय; ",
"mn126:14.4":	"नेवासं नानासञ्चेपि करित्वा ब्रह्मचरियं चरन्ति, भब्बा फलस्स अधिगमाय। ",
"mn126:14.5":	"तं किस्स हेतु? ",
"mn126:14.6":	"योनि हेसा, भूमिज, फलस्स अधिगमाय। ",
"mn126:15.1":	"सेय्यथापि, भूमिज, पुरिसो तेलत्थिको तेलगवेसी तेलपरियेसनं चरमानो तिलपिट्ठं दोणिया आकिरित्वा उदकेन परिप्फोसकं परिप्फोसकं पीळेय्य। ",
"mn126:15.2":	"आसञ्चेपि करित्वा तिलपिट्ठं दोणिया आकिरित्वा उदकेन परिप्फोसकं परिप्फोसकं पीळेय्य, भब्बो तेलस्स अधिगमाय; ",
"mn126:15.3":	"अनासञ्चेपि करित्वा …पे… ",
"mn126:15.4":	"आसञ्च अनासञ्चेपि करित्वा …पे… ",
"mn126:15.5":	"नेवासं नानासञ्चेपि करित्वा तिलपिट्ठं दोणिया आकिरित्वा उदकेन परिप्फोसकं परिप्फोसकं पीळेय्य, भब्बो तेलस्स अधिगमाय। ",
"mn126:15.6":	"तं किस्स हेतु? ",
"mn126:15.7":	"योनि हेसा, भूमिज, तेलस्स अधिगमाय। ",
"mn126:15.8":	"एवमेव खो, भूमिज, ये हि केचि समणा वा ब्राह्मणा वा सम्मादिट्ठिनो …पे… ",
"mn126:15.9":	"सम्मासमाधिनो ते आसञ्चेपि करित्वा ब्रह्मचरियं चरन्ति, भब्बा फलस्स अधिगमाय; ",
"mn126:15.10":	"अनासञ्चेपि करित्वा …पे… ",
"mn126:15.11":	"आसञ्च अनासञ्चेपि करित्वा …पे… ",
"mn126:15.12":	"नेवासं नानासञ्चेपि करित्वा ब्रह्मचरियं चरन्ति, भब्बा फलस्स अधिगमाय। ",
"mn126:15.13":	"तं किस्स हेतु? ",
"mn126:15.14":	"योनि हेसा, भूमिज, फलस्स अधिगमाय। ",
"mn126:16.1":	"सेय्यथापि, भूमिज, पुरिसो खीरत्थिको खीरगवेसी खीरपरियेसनं चरमानो गाविं तरुणवच्छं थनतो आविञ्छेय्य। ",
"mn126:16.2":	"आसञ्चेपि करित्वा गाविं तरुणवच्छं थनतो आविञ्छेय्य, भब्बो खीरस्स अधिगमाय; ",
"mn126:16.3":	"अनासञ्चेपि करित्वा …पे… ",
"mn126:16.4":	"आसञ्च अनासञ्चेपि करित्वा …पे… ",
"mn126:16.5":	"नेवासं नानासञ्चेपि करित्वा गाविं तरुणवच्छं थनतो आविञ्छेय्य, भब्बो खीरस्स अधिगमाय। ",
"mn126:16.6":	"तं किस्स हेतु? ",
"mn126:16.7":	"योनि हेसा, भूमिज, खीरस्स अधिगमाय। ",
"mn126:16.8":	"एवमेव खो, भूमिज, ये हि केचि समणा वा ब्राह्मणा वा सम्मादिट्ठिनो …पे… ",
"mn126:16.9":	"सम्मासमाधिनो ते आसञ्चेपि करित्वा …पे… ",
"mn126:16.10":	"अनासञ्चेपि करित्वा …पे… ",
"mn126:16.11":	"आसञ्च अनासञ्चेपि करित्वा …पे… ",
"mn126:16.12":	"नेवासं नानासञ्चेपि करित्वा ब्रह्मचरियं चरन्ति, भब्बा फलस्स अधिगमाय। ",
"mn126:16.13":	"तं किस्स हेतु? ",
"mn126:16.14":	"योनि हेसा, भूमिज, फलस्स अधिगमाय। ",
"mn126:17.1":	"सेय्यथापि, भूमिज, पुरिसो नवनीतत्थिको नवनीतगवेसी नवनीतपरियेसनं चरमानो दधिं कलसे आसिञ्चित्वा मत्थेन आविञ्छेय्य। ",
"mn126:17.2":	"आसञ्चेपि करित्वा दधिं कलसे आसिञ्चित्वा मत्थेन आविञ्छेय्य, भब्बो नवनीतस्स अधिगमाय; ",
"mn126:17.3":	"अनासञ्चेपि करित्वा … ",
"mn126:17.4":	"आसञ्च अनासञ्चेपि करित्वा … ",
"mn126:17.5":	"नेवासं नानासञ्चेपि करित्वा दधिं कलसे आसिञ्चित्वा मत्थेन आविञ्छेय्य, भब्बो नवनीतस्स अधिगमाय। ",
"mn126:17.6":	"तं किस्स हेतु? ",
"mn126:17.7":	"योनि हेसा, भूमिज, नवनीतस्स अधिगमाय। ",
"mn126:17.8":	"एवमेव खो, भूमिज, ये हि केचि समणा वा ब्राह्मणा वा सम्मादिट्ठिनो …पे… ",
"mn126:17.9":	"सम्मासमाधिनो ते आसञ्चेपि करित्वा ब्रह्मचरियं चरन्ति, भब्बा फलस्स अधिगमाय; ",
"mn126:17.10":	"अनासञ्चेपि करित्वा … ",
"mn126:17.11":	"आसञ्च अनासञ्चेपि करित्वा … ",
"mn126:17.12":	"नेवासं नानासञ्चेपि करित्वा ब्रह्मचरियं चरन्ति, भब्बा फलस्स अधिगमाय। ",
"mn126:17.13":	"तं किस्स हेतु? ",
"mn126:17.14":	"योनि हेसा, भूमिज, फलस्स अधिगमाय। ",
"mn126:18.1":	"सेय्यथापि, भूमिज, पुरिसो अग्गित्थिको अग्गिगवेसी अग्गिपरियेसनं चरमानो सुक्खं कट्ठं कोळापं उत्तरारणिं आदाय अभिमन्थेय्य; ",
"mn126:18.2":	"(…) आसञ्चेपि करित्वा … ",
"mn126:18.3":	"अनासञ्चेपि करित्वा … ",
"mn126:18.4":	"आसञ्च अनासञ्चेपि करित्वा … ",
"mn126:18.5":	"नेवासं नानासञ्चेपि करित्वा सुक्खं कट्ठं कोळापं उत्तरारणिं आदाय अभिमन्थेय्य, भब्बो अग्गिस्स अधिगमाय। ",
"mn126:18.6":	"तं किस्स हेतु? ",
"mn126:18.7":	"योनि हेसा, भूमिज, अग्गिस्स अधिगमाय। ",
"mn126:18.8":	"एवमेव खो, भूमिज, ये हि केचि समणा वा ब्राह्मणा वा सम्मादिट्ठिनो …पे… ",
"mn126:18.9":	"सम्मासमाधिनो ते आसञ्चेपि करित्वा ब्रह्मचरियं चरन्ति, भब्बा फलस्स अधिगमाय; ",
"mn126:18.10":	"अनासञ्चेपि करित्वा ब्रह्मचरियं चरन्ति, भब्बा फलस्स अधिगमाय; ",
"mn126:18.11":	"आसञ्च अनासञ्चेपि करित्वा ब्रह्मचरियं चरन्ति, भब्बा फलस्स अधिगमाय; ",
"mn126:18.12":	"नेवासं नानासञ्चेपि करित्वा ब्रह्मचरियं चरन्ति, भब्बा फलस्स अधिगमाय। ",
"mn126:18.13":	"तं किस्स हेतु? ",
"mn126:18.14":	"योनि हेसा, भूमिज, फलस्स अधिगमाय। ",
"mn126:19.1":	"सचे खो तं, भूमिज, जयसेनस्स राजकुमारस्स इमा चतस्सो उपमा पटिभायेय्युं अनच्छरियं ते जयसेनो राजकुमारो पसीदेय्य, पसन्नो च ते पसन्नाकारं करेय्या”ति। ",
"mn126:19.2":	"“कुतो पन मं, भन्ते, जयसेनस्स राजकुमारस्स इमा चतस्सो उपमा पटिभायिस्सन्ति अनच्छरिया पुब्बे अस्सुतपुब्बा, सेय्यथापि भगवन्तन्”ति? ",
"mn126:19.3":	"इदमवोच भगवा। ",
"mn126:19.4":	"अत्तमनो आयस्मा भूमिजो भगवतो भासितं अभिनन्दीति। ",
"mn126:19.5":	"भूमिजसुत्तं निट्ठितं छट्ठं। "
}	
