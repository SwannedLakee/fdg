{	
"mn135:0.1":	"मज्झिम निकाय १३५ ",
"mn135:0.2":	"चूळकम्मविभङ्गसुत्त ",
"mn135:1.1":	"एवं मे सुतं—",
"mn135:1.2":	"एकं समयं भगवा सावत्थियं विहरति जेतवने, अनाथपिण्डिकस्स आरामे। ",
"mn135:2.1":	"अथ खो सुभो माणवो तोदेय्यपुत्तो येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"mn135:2.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो सुभो माणवो तोदेय्यपुत्तो भगवन्तं एतदवोच: ",
"mn135:3.1":	"“को नु खो, भो गोतम, हेतु को पच्चयो येन मनुस्सानंयेव सतं मनुस्सभूतानं दिस्सन्ति हीनप्पणीतता? ",
"mn135:3.2":	"दिस्सन्ति हि, भो गोतम, मनुस्सा अप्पायुका, दिस्सन्ति दीघायुका; ",
"mn135:3.3":	"दिस्सन्ति बव्हाबाधा, दिस्सन्ति अप्पाबाधा; ",
"mn135:3.4":	"दिस्सन्ति दुब्बण्णा, दिस्सन्ति वण्णवन्तो; ",
"mn135:3.5":	"दिस्सन्ति अप्पेसक्खा, दिस्सन्ति महेसक्खा; ",
"mn135:3.6":	"दिस्सन्ति अप्पभोगा, दिस्सन्ति महाभोगा; ",
"mn135:3.7":	"दिस्सन्ति नीचकुलीना, दिस्सन्ति उच्चाकुलीना; ",
"mn135:3.8":	"दिस्सन्ति दुप्पञ्ञा, दिस्सन्ति पञ्ञवन्तो। ",
"mn135:3.9":	"को नु खो, भो गोतम, हेतु को पच्चयो येन मनुस्सानंयेव सतं मनुस्सभूतानं दिस्सन्ति हीनप्पणीतता”ति? ",
"mn135:4.1":	"“कम्मस्सका, माणव, सत्ता कम्मदायादा कम्मयोनी कम्मबन्धू कम्मप्पटिसरणा। ",
"mn135:4.2":	"कम्मं सत्ते विभजति यदिदं—",
"mn135:4.3":	"हीनप्पणीतताया”ति। ",
"mn135:4.4":	"“न खो अहं इमस्स भोतो गोतमस्स सङ्खित्तेन भासितस्स वित्थारेन अत्थं अविभत्तस्स वित्थारेन अत्थं आजानामि। ",
"mn135:4.5":	"साधु मे भवं गोतमो तथा धम्मं देसेतु यथा अहं इमस्स भोतो गोतमस्स सङ्खित्तेन भासितस्स वित्थारेन अत्थं अविभत्तस्स वित्थारेन अत्थं आजानेय्यन्”ति। ",
"mn135:4.6":	"“तेन हि, माणव, सुणाहि, साधुकं मनसि करोहि; भासिस्सामी”ति। ",
"mn135:4.7":	"“एवं, भो”ति खो सुभो माणवो तोदेय्यपुत्तो भगवतो पच्चस्सोसि। ",
"mn135:4.8":	"भगवा एतदवोच: ",
"mn135:5.1":	"“इध, माणव, एकच्चो इत्थी वा पुरिसो वा पाणातिपाती होति लुद्दो लोहितपाणि हतपहते निविट्ठो अदयापन्नो पाणभूतेसु। ",
"mn135:5.2":	"सो तेन कम्मेन एवं समत्तेन एवं समादिन्नेन कायस्स भेदा परं मरणा अपायं दुग्गतिं विनिपातं निरयं उपपज्जति। ",
"mn135:5.3":	"नो चे कायस्स भेदा परं मरणा अपायं दुग्गतिं विनिपातं निरयं उपपज्जति, सचे मनुस्सत्तं आगच्छति यत्थ यत्थ पच्चाजायति अप्पायुको होति। ",
"mn135:5.4":	"अप्पायुकसंवत्तनिका एसा, माणव, पटिपदा यदिदं—",
"mn135:5.5":	"पाणातिपाती होति लुद्दो लोहितपाणि हतपहते निविट्ठो अदयापन्नो पाणभूतेसु। ",
"mn135:6.1":	"इध पन, माणव, एकच्चो इत्थी वा पुरिसो वा पाणातिपातं पहाय पाणातिपाता पटिविरतो होति निहितदण्डो निहितसत्थो, लज्जी दयापन्नो सब्बपाणभूतहितानुकम्पी विहरति। ",
"mn135:6.2":	"सो तेन कम्मेन एवं समत्तेन एवं समादिन्नेन कायस्स भेदा परं मरणा सुगतिं सग्गं लोकं उपपज्जति। ",
"mn135:6.3":	"नो चे कायस्स भेदा परं मरणा सुगतिं सग्गं लोकं उपपज्जति, सचे मनुस्सत्तं आगच्छति यत्थ यत्थ पच्चाजायति दीघायुको होति। ",
"mn135:6.4":	"दीघायुकसंवत्तनिका एसा, माणव, पटिपदा यदिदं—",
"mn135:6.5":	"पाणातिपातं पहाय पाणातिपाता पटिविरतो होति निहितदण्डो निहितसत्थो, लज्जी दयापन्नो सब्बपाणभूतहितानुकम्पी विहरति। ",
"mn135:7.1":	"इध, माणव, एकच्चो इत्थी वा पुरिसो वा सत्तानं विहेठकजातिको होति, पाणिना वा लेड्डुना वा दण्डेन वा सत्थेन वा। ",
"mn135:7.2":	"सो तेन कम्मेन एवं समत्तेन एवं समादिन्नेन कायस्स भेदा परं मरणा अपायं दुग्गतिं विनिपातं निरयं उपपज्जति। ",
"mn135:7.3":	"नो चे कायस्स भेदा परं मरणा अपायं दुग्गतिं विनिपातं निरयं उपपज्जति, सचे मनुस्सत्तं आगच्छति यत्थ यत्थ पच्चाजायति बव्हाबाधो होति। ",
"mn135:7.4":	"बव्हाबाधसंवत्तनिका एसा, माणव, पटिपदा यदिदं—",
"mn135:7.5":	"सत्तानं विहेठकजातिको होति पाणिना वा लेड्डुना वा दण्डेन वा सत्थेन वा। ",
"mn135:8.1":	"इध पन, माणव, एकच्चो इत्थी वा पुरिसो वा सत्तानं अविहेठकजातिको होति पाणिना वा लेड्डुना वा दण्डेन वा सत्थेन वा। ",
"mn135:8.2":	"सो तेन कम्मेन एवं समत्तेन एवं समादिन्नेन कायस्स भेदा परं मरणा सुगतिं सग्गं लोकं उपपज्जति। ",
"mn135:8.3":	"नो चे कायस्स भेदा परं मरणा सुगतिं सग्गं लोकं उपपज्जति, सचे मनुस्सत्तं आगच्छति यत्थ यत्थ पच्चाजायति अप्पाबाधो होति। ",
"mn135:8.4":	"अप्पाबाधसंवत्तनिका एसा, माणव, पटिपदा यदिदं—",
"mn135:8.5":	"सत्तानं अविहेठकजातिको होति पाणिना वा लेड्डुना वा दण्डेन वा सत्थेन वा। ",
"mn135:9.1":	"इध, माणव, एकच्चो इत्थी वा पुरिसो वा कोधनो होति उपायासबहुलो। ",
"mn135:9.2":	"अप्पम्पि वुत्तो समानो अभिसज्जति कुप्पति ब्यापज्जति पतिट्ठीयति कोपञ्च दोसञ्च अप्पच्चयञ्च पातुकरोति। ",
"mn135:9.3":	"सो तेन कम्मेन एवं समत्तेन एवं समादिन्नेन कायस्स भेदा परं मरणा अपायं दुग्गतिं विनिपातं निरयं उपपज्जति। ",
"mn135:9.4":	"नो चे कायस्स भेदा परं मरणा अपायं दुग्गतिं विनिपातं निरयं उपपज्जति, सचे मनुस्सत्तं आगच्छति यत्थ यत्थ पच्चाजायति दुब्बण्णो होति। ",
"mn135:9.5":	"दुब्बण्णसंवत्तनिका एसा, माणव, पटिपदा यदिदं—",
"mn135:9.6":	"कोधनो होति उपायासबहुलो; ",
"mn135:9.7":	"अप्पम्पि वुत्तो समानो अभिसज्जति कुप्पति ब्यापज्जति पतिट्ठीयति कोपञ्च दोसञ्च अप्पच्चयञ्च पातुकरोति। ",
"mn135:10.1":	"इध पन, माणव, एकच्चो इत्थी वा पुरिसो वा अक्कोधनो होति अनुपायासबहुलो; ",
"mn135:10.2":	"बहुम्पि वुत्तो समानो नाभिसज्जति न कुप्पति न ब्यापज्जति न पतिट्ठीयति न कोपञ्च दोसञ्च अप्पच्चयञ्च पातुकरोति। ",
"mn135:10.3":	"सो तेन कम्मेन एवं समत्तेन एवं समादिन्नेन कायस्स भेदा परं मरणा सुगतिं सग्गं लोकं उपपज्जति। ",
"mn135:10.4":	"नो चे कायस्स भेदा परं मरणा सुगतिं सग्गं लोकं उपपज्जति, सचे मनुस्सत्तं आगच्छति यत्थ यत्थ पच्चाजायति पासादिको होति। ",
"mn135:10.5":	"पासादिकसंवत्तनिका एसा, माणव, पटिपदा यदिदं—",
"mn135:10.6":	"अक्कोधनो होति अनुपायासबहुलो; ",
"mn135:10.7":	"बहुम्पि वुत्तो समानो नाभिसज्जति न कुप्पति न ब्यापज्जति न पतिट्ठीयति न कोपञ्च दोसञ्च अप्पच्चयञ्च पातुकरोति। ",
"mn135:11.1":	"इध, माणव, एकच्चो इत्थी वा पुरिसो वा इस्सामनको होति; ",
"mn135:11.2":	"परलाभसक्कारगरुकारमाननवन्दनपूजनासु इस्सति उपदुस्सति इस्सं बन्धति। ",
"mn135:11.3":	"सो तेन कम्मेन एवं समत्तेन एवं समादिन्नेन कायस्स भेदा परं मरणा अपायं दुग्गतिं विनिपातं निरयं उपपज्जति। ",
"mn135:11.4":	"नो चे कायस्स भेदा परं मरणा अपायं दुग्गतिं विनिपातं निरयं उपपज्जति, सचे मनुस्सत्तं आगच्छति यत्थ यत्थ पच्चाजायति अप्पेसक्खो होति। ",
"mn135:11.5":	"अप्पेसक्खसंवत्तनिका एसा, माणव, पटिपदा यदिदं—",
"mn135:11.6":	"इस्सामनको होति; ",
"mn135:11.7":	"परलाभसक्कारगरुकारमाननवन्दनपूजनासु इस्सति उपदुस्सति इस्सं बन्धति। ",
"mn135:12.1":	"इध पन, माणव, एकच्चो इत्थी वा पुरिसो वा अनिस्सामनको होति; ",
"mn135:12.2":	"परलाभसक्कारगरुकारमाननवन्दनपूजनासु न इस्सति न उपदुस्सति न इस्सं बन्धति। ",
"mn135:12.3":	"सो तेन कम्मेन एवं समत्तेन एवं समादिन्नेन कायस्स भेदा परं मरणा सुगतिं सग्गं लोकं उपपज्जति। ",
"mn135:12.4":	"नो चे कायस्स भेदा परं मरणा सुगतिं सग्गं लोकं उपपज्जति, सचे मनुस्सत्तं आगच्छति यत्थ यत्थ पच्चाजायति महेसक्खो होति। ",
"mn135:12.5":	"महेसक्खसंवत्तनिका एसा, माणव, पटिपदा यदिदं—",
"mn135:12.6":	"अनिस्सामनको होति; ",
"mn135:12.7":	"परलाभसक्कारगरुकारमाननवन्दनपूजनासु न इस्सति न उपदुस्सति न इस्सं बन्धति। ",
"mn135:13.1":	"इध, माणव, एकच्चो इत्थी वा पुरिसो वा न दाता होति समणस्स वा ब्राह्मणस्स वा अन्नं पानं वत्थं यानं मालागन्धविलेपनं सेय्यावसथपदीपेय्यं। ",
"mn135:13.2":	"सो तेन कम्मेन एवं समत्तेन एवं समादिन्नेन कायस्स भेदा परं मरणा अपायं दुग्गतिं विनिपातं निरयं उपपज्जति। ",
"mn135:13.3":	"नो चे कायस्स भेदा परं मरणा अपायं दुग्गतिं विनिपातं निरयं उपपज्जति, सचे मनुस्सत्तं आगच्छति यत्थ यत्थ पच्चाजायति अप्पभोगो होति। ",
"mn135:13.4":	"अप्पभोगसंवत्तनिका एसा, माणव, पटिपदा यदिदं—",
"mn135:13.5":	"न दाता होति समणस्स वा ब्राह्मणस्स वा अन्नं पानं वत्थं यानं मालागन्धविलेपनं सेय्यावसथपदीपेय्यं। ",
"mn135:14.1":	"इध पन, माणव, एकच्चो इत्थी वा पुरिसो वा दाता होति समणस्स वा ब्राह्मणस्स वा अन्नं पानं वत्थं यानं मालागन्धविलेपनं सेय्यावसथपदीपेय्यं। ",
"mn135:14.2":	"सो तेन कम्मेन एवं समत्तेन एवं समादिन्नेन कायस्स भेदा परं मरणा सुगतिं सग्गं लोकं उपपज्जति। ",
"mn135:14.3":	"नो चे कायस्स भेदा परं मरणा सुगतिं सग्गं लोकं उपपज्जति, सचे मनुस्सत्तं आगच्छति यत्थ यत्थ पच्चाजायति महाभोगो होति। ",
"mn135:14.4":	"महाभोगसंवत्तनिका एसा, माणव, पटिपदा यदिदं—",
"mn135:14.5":	"दाता होति समणस्स वा ब्राह्मणस्स वा अन्नं पानं वत्थं यानं मालागन्धविलेपनं सेय्यावसथपदीपेय्यं। ",
"mn135:15.1":	"इध, माणव, एकच्चो इत्थी वा पुरिसो वा थद्धो होति अतिमानी—",
"mn135:15.2":	"अभिवादेतब्बं न अभिवादेति, पच्चुट्ठातब्बं न पच्चुट्ठेति, आसनारहस्स न आसनं देति, मग्गारहस्स न मग्गं देति, सक्कातब्बं न सक्करोति, गरुकातब्बं न गरुकरोति, मानेतब्बं न मानेति, पूजेतब्बं न पूजेति। ",
"mn135:15.3":	"सो तेन कम्मेन एवं समत्तेन एवं समादिन्नेन कायस्स भेदा परं मरणा अपायं दुग्गतिं विनिपातं निरयं उपपज्जति। ",
"mn135:15.4":	"नो चे कायस्स भेदा परं मरणा अपायं दुग्गतिं विनिपातं निरयं उपपज्जति, सचे मनुस्सत्तं आगच्छति यत्थ यत्थ पच्चाजायति नीचकुलीनो होति। ",
"mn135:15.5":	"नीचकुलीनसंवत्तनिका एसा, माणव, पटिपदा यदिदं—",
"mn135:15.6":	"थद्धो होति अतिमानी; ",
"mn135:15.7":	"अभिवादेतब्बं न अभिवादेति, पच्चुट्ठातब्बं न पच्चुट्ठेति, आसनारहस्स न आसनं देति, मग्गारहस्स न मग्गं देति, सक्कातब्बं न सक्करोति, गरुकातब्बं न गरुकरोति, मानेतब्बं न मानेति, पूजेतब्बं न पूजेति। ",
"mn135:16.1":	"इध पन, माणव, एकच्चो इत्थी वा पुरिसो वा अत्थद्धो होति अनतिमानी; ",
"mn135:16.2":	"अभिवादेतब्बं अभिवादेति, पच्चुट्ठातब्बं पच्चुट्ठेति, आसनारहस्स आसनं देति, मग्गारहस्स मग्गं देति, सक्कातब्बं सक्करोति, गरुकातब्बं गरुकरोति, मानेतब्बं मानेति, पूजेतब्बं पूजेति। ",
"mn135:16.3":	"सो तेन कम्मेन एवं समत्तेन एवं समादिन्नेन कायस्स भेदा परं मरणा सुगतिं सग्गं लोकं उपपज्जति। ",
"mn135:16.4":	"नो चे कायस्स भेदा परं मरणा सुगतिं सग्गं लोकं उपपज्जति, सचे मनुस्सत्तं आगच्छति यत्थ यत्थ पच्चाजायति उच्चाकुलीनो होति। ",
"mn135:16.5":	"उच्चाकुलीनसंवत्तनिका एसा, माणव, पटिपदा यदिदं—",
"mn135:16.6":	"अत्थद्धो होति अनतिमानी; ",
"mn135:16.7":	"अभिवादेतब्बं अभिवादेति, पच्चुट्ठातब्बं पच्चुट्ठेति, आसनारहस्स आसनं देति, मग्गारहस्स मग्गं देति, सक्कातब्बं सक्करोति, गरुकातब्बं गरुकरोति, मानेतब्बं मानेति, पूजेतब्बं पूजेति। ",
"mn135:17.1":	"इध, माणव, एकच्चो इत्थी वा पुरिसो वा समणं वा ब्राह्मणं वा उपसङ्कमित्वा न परिपुच्छिता होति: ",
"mn135:17.2":	"‘किं, भन्ते, कुसलं, किं अकुसलं; ",
"mn135:17.3":	"किं सावज्जं, किं अनवज्जं; ",
"mn135:17.4":	"किं सेवितब्बं, किं न सेवितब्बं; ",
"mn135:17.5":	"किं मे करीयमानं दीघरत्तं अहिताय दुक्खाय होति, किं वा पन मे करीयमानं दीघरत्तं हिताय सुखाय होती’ति? ",
"mn135:17.6":	"सो तेन कम्मेन एवं समत्तेन एवं समादिन्नेन कायस्स भेदा परं मरणा अपायं दुग्गतिं विनिपातं निरयं उपपज्जति। ",
"mn135:17.7":	"नो चे कायस्स भेदा परं मरणा अपायं दुग्गतिं विनिपातं निरयं उपपज्जति, सचे मनुस्सत्तं आगच्छति यत्थ यत्थ पच्चाजायति दुप्पञ्ञो होति। ",
"mn135:17.8":	"दुप्पञ्ञसंवत्तनिका एसा, माणव, पटिपदा यदिदं—",
"mn135:17.9":	"समणं वा ब्राह्मणं वा उपसङ्कमित्वा न परिपुच्छिता होति: ",
"mn135:17.10":	"‘किं, भन्ते, कुसलं, किं अकुसलं; ",
"mn135:17.11":	"किं सावज्जं, किं अनवज्जं; ",
"mn135:17.12":	"किं सेवितब्बं, किं न सेवितब्बं; ",
"mn135:17.13":	"किं मे करीयमानं दीघरत्तं अहिताय दुक्खाय होति, किं वा पन मे करीयमानं दीघरत्तं हिताय सुखाय होती’ति? ",
"mn135:18.1":	"इध पन, माणव, एकच्चो इत्थी वा पुरिसो वा समणं वा ब्राह्मणं वा उपसङ्कमित्वा परिपुच्छिता होति: ",
"mn135:18.2":	"‘किं, भन्ते, कुसलं, किं अकुसलं; ",
"mn135:18.3":	"किं सावज्जं, किं अनवज्जं; ",
"mn135:18.4":	"किं सेवितब्बं, किं न सेवितब्बं; ",
"mn135:18.5":	"किं मे करीयमानं दीघरत्तं अहिताय दुक्खाय होति, किं वा पन मे करीयमानं दीघरत्तं हिताय सुखाय होती’ति? ",
"mn135:18.6":	"सो तेन कम्मेन एवं समत्तेन एवं समादिन्नेन कायस्स भेदा परं मरणा सुगतिं सग्गं लोकं उपपज्जति। ",
"mn135:18.7":	"नो चे कायस्स भेदा परं मरणा सुगतिं सग्गं लोकं उपपज्जति, सचे मनुस्सत्तं आगच्छति यत्थ यत्थ पच्चाजायति महापञ्ञो होति। ",
"mn135:18.8":	"महापञ्ञसंवत्तनिका एसा, माणव, पटिपदा यदिदं—",
"mn135:18.9":	"समणं वा ब्राह्मणं वा उपसङ्कमित्वा परिपुच्छिता होति: ",
"mn135:18.10":	"‘किं, भन्ते, कुसलं, किं अकुसलं; ",
"mn135:18.11":	"किं सावज्जं, किं अनवज्जं; ",
"mn135:18.12":	"किं सेवितब्बं, किं न सेवितब्बं; ",
"mn135:18.13":	"किं मे करीयमानं दीघरत्तं अहिताय दुक्खाय होति, किं वा पन मे करीयमानं दीघरत्तं हिताय सुखाय होती’ति? ",
"mn135:19.1":	"इति खो, माणव, अप्पायुकसंवत्तनिका पटिपदा अप्पायुकत्तं उपनेति, दीघायुकसंवत्तनिका पटिपदा दीघायुकत्तं उपनेति; ",
"mn135:19.2":	"बव्हाबाधसंवत्तनिका पटिपदा बव्हाबाधत्तं उपनेति, अप्पाबाधसंवत्तनिका पटिपदा अप्पाबाधत्तं उपनेति; ",
"mn135:19.3":	"दुब्बण्णसंवत्तनिका पटिपदा दुब्बण्णत्तं उपनेति, पासादिकसंवत्तनिका पटिपदा पासादिकत्तं उपनेति; ",
"mn135:19.4":	"अप्पेसक्खसंवत्तनिका पटिपदा अप्पेसक्खत्तं उपनेति, महेसक्खसंवत्तनिका पटिपदा महेसक्खत्तं उपनेति; ",
"mn135:19.5":	"अप्पभोगसंवत्तनिका पटिपदा अप्पभोगत्तं उपनेति, महाभोगसंवत्तनिका पटिपदा महाभोगत्तं उपनेति; ",
"mn135:19.6":	"नीचकुलीनसंवत्तनिका पटिपदा नीचकुलीनत्तं उपनेति, उच्चाकुलीनसंवत्तनिका पटिपदा उच्चाकुलीनत्तं उपनेति; ",
"mn135:19.7":	"दुप्पञ्ञसंवत्तनिका पटिपदा दुप्पञ्ञत्तं उपनेति, महापञ्ञसंवत्तनिका पटिपदा महापञ्ञत्तं उपनेति। ",
"mn135:20.1":	"कम्मस्सका, माणव, सत्ता कम्मदायादा कम्मयोनी कम्मबन्धू कम्मप्पटिसरणा। ",
"mn135:20.2":	"कम्मं सत्ते विभजति यदिदं—",
"mn135:20.3":	"हीनप्पणीतताया”ति। ",
"mn135:21.1":	"एवं वुत्ते, सुभो माणवो तोदेय्यपुत्तो भगवन्तं एतदवोच: ",
"mn135:21.2":	"“अभिक्कन्तं, भो गोतम, अभिक्कन्तं, भो गोतम। ",
"mn135:21.3":	"सेय्यथापि, भो गोतम, निक्कुज्जितं वा उक्कुज्जेय्य, पटिच्छन्नं वा विवरेय्य, मूळ्हस्स वा मग्गं आचिक्खेय्य, अन्धकारे वा तेलपज्जोतं धारेय्य: ‘चक्खुमन्तो रूपानि दक्खन्ती’ति; एवमेवं भोता गोतमेन अनेकपरियायेन धम्मो पकासितो। ",
"mn135:21.4":	"एसाहं भवन्तं गोतमं सरणं गच्छामि धम्मञ्च भिक्खुसङ्घञ्च। ",
"mn135:21.5":	"उपासकं मं भवं गोतमो धारेतु अज्जतग्गे पाणुपेतं सरणं गतन्”ति। ",
"mn135:21.6":	"चूळकम्मविभङ्गसुत्तं निट्ठितं पञ्चमं। "
}	
