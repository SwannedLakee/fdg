{	
"mn146:0.1":	"मज्झिम निकाय १४६ ",
"mn146:0.2":	"नन्दकोवादसुत्त ",
"mn146:1.1":	"एवं मे सुतं—",
"mn146:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"mn146:2.1":	"अथ खो महापजापतिगोतमी पञ्चमत्तेहि भिक्खुनिसतेहि सद्धिं येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं अट्ठासि। एकमन्तं ठिता खो महापजापतिगोतमी भगवन्तं एतदवोच: ",
"mn146:2.2":	"“ओवदतु, भन्ते, भगवा भिक्खुनियो; ",
"mn146:2.3":	"अनुसासतु, भन्ते, भगवा भिक्खुनियो; ",
"mn146:2.4":	"करोतु, भन्ते, भगवा भिक्खुनीनं धम्मिं कथन्”ति। ",
"mn146:3.1":	"तेन खो पन समयेन थेरा भिक्खू भिक्खुनियो ओवदन्ति परियायेन। ",
"mn146:3.2":	"आयस्मा नन्दको न इच्छति भिक्खुनियो ओवदितुं परियायेन। ",
"mn146:3.3":	"अथ खो भगवा आयस्मन्तं आनन्दं आमन्तेसि: ",
"mn146:3.4":	"“कस्स नु खो, आनन्द, अज्ज परियायो भिक्खुनियो ओवदितुं परियायेना”ति? ",
"mn146:3.5":	"“सब्बेहेव, भन्ते, कतो परियायो भिक्खुनियो ओवदितुं परियायेन। ",
"mn146:3.6":	"अयं, भन्ते, आयस्मा नन्दको न इच्छति भिक्खुनियो ओवदितुं परियायेना”ति। ",
"mn146:4.1":	"अथ खो भगवा आयस्मन्तं नन्दकं आमन्तेसि: ",
"mn146:4.2":	"“ओवद, नन्दक, भिक्खुनियो; ",
"mn146:4.3":	"अनुसास, नन्दक, भिक्खुनियो; ",
"mn146:4.4":	"करोहि त्वं, ब्राह्मण, भिक्खुनीनं धम्मिं कथन्”ति। ",
"mn146:4.5":	"“एवं, भन्ते”ति खो आयस्मा नन्दको भगवतो पटिस्सुत्वा पुब्बण्हसमयं निवासेत्वा पत्तचीवरमादाय सावत्थिं पिण्डाय पाविसि। ",
"mn146:4.6":	"सावत्थियं पिण्डाय चरित्वा पच्छाभत्तं पिण्डपातपटिक्कन्तो अत्तदुतियो येन राजकारामो तेनुपसङ्कमि। ",
"mn146:4.7":	"अद्दसंसु खो ता भिक्खुनियो आयस्मन्तं नन्दकं दूरतोव आगच्छन्तं। ",
"mn146:4.8":	"दिस्वान आसनं पञ्ञापेसुं, उदकञ्च पादानं उपट्ठपेसुं। ",
"mn146:4.9":	"निसीदि खो आयस्मा नन्दको पञ्ञत्ते आसने। ",
"mn146:4.10":	"निसज्ज पादे पक्खालेसि। ",
"mn146:4.11":	"तापि खो भिक्खुनियो आयस्मन्तं नन्दकं अभिवादेत्वा एकमन्तं निसीदिंसु। ",
"mn146:4.12":	"एकमन्तं निसिन्ना खो ता भिक्खुनियो आयस्मा नन्दको एतदवोच: ",
"mn146:5.1":	"“पटिपुच्छकथा खो, भगिनियो, भविस्सति। ",
"mn146:5.2":	"तत्थ आजानन्तीहि: ‘आजानामा’ तिस्स वचनीयं, न आजानन्तीहि: ‘न आजानामा’ तिस्स वचनीयं। ",
"mn146:5.3":	"यस्सा वा पनस्स कङ्खा वा विमति वा अहमेव तत्थ पटिपुच्छितब्बो: ",
"mn146:5.4":	"‘इदं, भन्ते, कथं; इमस्स क्वत्थो’”ति? ",
"mn146:5.5":	"“एत्तकेनपि मयं, भन्ते, अय्यस्स नन्दकस्स अत्तमना अभिरद्धा यं नो अय्यो नन्दको पवारेती”ति। ",
"mn146:6.1":	"“तं किं मञ्ञथ, भगिनियो, ",
"mn146:6.2":	"चक्खु निच्चं वा अनिच्चं वा”ति? ",
"mn146:6.3":	"“अनिच्चं, भन्ते”। ",
"mn146:6.4":	"“यं पनानिच्चं दुक्खं वा तं सुखं वा”ति? ",
"mn146:6.5":	"“दुक्खं, भन्ते”। ",
"mn146:6.6":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"mn146:6.7":	"‘एतं मम, एसोहमस्मि, एसो मे अत्ता’”ति? ",
"mn146:6.8":	"“नो हेतं, भन्ते”। ",
"mn146:6.9":	"“तं किं मञ्ञथ, भगिनियो, ",
"mn146:6.10":	"सोतं निच्चं वा अनिच्चं वा”ति? ",
"mn146:6.11":	"“अनिच्चं, भन्ते …पे… ",
"mn146:6.12":	"घानं निच्चं वा अनिच्चं वा”ति? ",
"mn146:6.13":	"“अनिच्चं, भन्ते” … ",
"mn146:6.14":	"“जिव्हा निच्चा वा अनिच्चा वा”ति? ",
"mn146:6.15":	"“अनिच्चा, भन्ते” … ",
"mn146:6.16":	"“कायो निच्चो वा अनिच्चो वा”ति? ",
"mn146:6.17":	"“अनिच्चो, भन्ते” … ",
"mn146:6.18":	"“मनो निच्चो वा अनिच्चो वा”ति? ",
"mn146:6.19":	"“अनिच्चो, भन्ते”। ",
"mn146:6.20":	"“यं पनानिच्चं दुक्खं वा तं सुखं वा”ति? ",
"mn146:6.21":	"“दुक्खं, भन्ते”। ",
"mn146:6.22":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"mn146:6.23":	"‘एतं मम, एसोहमस्मि, एसो मे अत्ता’”ति? ",
"mn146:6.24":	"“नो हेतं, भन्ते”। ",
"mn146:6.25":	"“तं किस्स हेतु”? ",
"mn146:6.26":	"“पुब्बेव नो एतं, भन्ते, यथाभूतं सम्मप्पञ्ञाय सुदिट्ठं: ",
"mn146:6.27":	"‘इतिपिमे छ अज्झत्तिका आयतना अनिच्चा’”ति। ",
"mn146:6.28":	"“साधु साधु, भगिनियो। ",
"mn146:6.29":	"एवञ्हेतं, भगिनियो, होति अरियसावकस्स यथाभूतं सम्मप्पञ्ञाय पस्सतो। ",
"mn146:7.1":	"तं किं मञ्ञथ, भगिनियो, ",
"mn146:7.2":	"रूपा निच्चा वा अनिच्चा वा”ति? ",
"mn146:7.3":	"“अनिच्चा, भन्ते”। ",
"mn146:7.4":	"“यं पनानिच्चं दुक्खं वा तं सुखं वा”ति? ",
"mn146:7.5":	"“दुक्खं, भन्ते”। ",
"mn146:7.6":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"mn146:7.7":	"‘एतं मम, एसोहमस्मि, एसो मे अत्ता’”ति? ",
"mn146:7.8":	"“नो हेतं, भन्ते”। ",
"mn146:7.9":	"“तं किं मञ्ञथ, भगिनियो, ",
"mn146:7.10":	"सद्दा निच्चा वा अनिच्चा वा”ति? ",
"mn146:7.11":	"“अनिच्चा, भन्ते …पे… ",
"mn146:7.12":	"गन्धा निच्चा वा अनिच्चा वा”ति? ",
"mn146:7.13":	"“अनिच्चा, भन्ते” … ",
"mn146:7.14":	"“रसा निच्चा वा अनिच्चा वा”ति? ",
"mn146:7.15":	"“अनिच्चा, भन्ते” … ",
"mn146:7.16":	"“फोट्ठब्बा निच्चा वा अनिच्चा वा”ति? ",
"mn146:7.17":	"“अनिच्चा, भन्ते” … ",
"mn146:7.18":	"“धम्मा निच्चा वा अनिच्चा वा”ति? ",
"mn146:7.19":	"“अनिच्चा, भन्ते”। ",
"mn146:7.20":	"“यं पनानिच्चं दुक्खं वा तं सुखं वा”ति? ",
"mn146:7.21":	"“दुक्खं, भन्ते”। ",
"mn146:7.22":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"mn146:7.23":	"‘एतं मम, एसोहमस्मि, एसो मे अत्ता’”ति? ",
"mn146:7.24":	"“नो हेतं, भन्ते”। ",
"mn146:7.25":	"“तं किस्स हेतु”? ",
"mn146:7.26":	"“पुब्बेव नो एतं, भन्ते, यथाभूतं सम्मप्पञ्ञाय सुदिट्ठं: ",
"mn146:7.27":	"‘इतिपिमे छ बाहिरा आयतना अनिच्चा’”ति। ",
"mn146:7.28":	"“साधु साधु, भगिनियो। ",
"mn146:7.29":	"एवञ्हेतं, भगिनियो, होति अरियसावकस्स यथाभूतं सम्मप्पञ्ञाय पस्सतो। ",
"mn146:8.1":	"तं किं मञ्ञथ, भगिनियो, ",
"mn146:8.2":	"चक्खुविञ्ञाणं निच्चं वा अनिच्चं वा”ति? ",
"mn146:8.3":	"“अनिच्चं, भन्ते”। ",
"mn146:8.4":	"“यं पनानिच्चं दुक्खं वा तं सुखं वा”ति? ",
"mn146:8.5":	"“दुक्खं, भन्ते”। ",
"mn146:8.6":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"mn146:8.7":	"‘एतं मम, एसोहमस्मि, एसो मे अत्ता’”ति? ",
"mn146:8.8":	"“नो हेतं, भन्ते”। ",
"mn146:8.9":	"“तं किं मञ्ञथ, भगिनियो, सोतविञ्ञाणं निच्चं वा अनिच्चं वा”ति? ",
"mn146:8.10":	"“अनिच्चं, भन्ते …पे… ",
"mn146:8.11":	"घानविञ्ञाणं निच्चं वा अनिच्चं वा”ति? ",
"mn146:8.12":	"“अनिच्चं, भन्ते” … ",
"mn146:8.13":	"“जिव्हाविञ्ञाणं निच्चं वा अनिच्चं वा”ति? ",
"mn146:8.14":	"“अनिच्चं, भन्ते” … ",
"mn146:8.15":	"“कायविञ्ञाणं निच्चं वा अनिच्चं वा”ति? ",
"mn146:8.16":	"“अनिच्चं, भन्ते” … ",
"mn146:8.17":	"“मनोविञ्ञाणं निच्चं वा अनिच्चं वा”ति? ",
"mn146:8.18":	"“अनिच्चं, भन्ते”। ",
"mn146:8.19":	"“यं पनानिच्चं दुक्खं वा तं सुखं वाति”? ",
"mn146:8.20":	"“दुक्खं, भन्ते”। ",
"mn146:8.21":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"mn146:8.22":	"‘एतं मम, एसोहमस्मि, एसो मे अत्ता’”ति? ",
"mn146:8.23":	"“नो हेतं, भन्ते”। ",
"mn146:8.24":	"“तं किस्स हेतु”? ",
"mn146:8.25":	"“पुब्बेव नो एतं, भन्ते, यथाभूतं सम्मप्पञ्ञाय सुदिट्ठं: ",
"mn146:8.26":	"‘इतिपिमे छ विञ्ञाणकाया अनिच्चा’”ति। ",
"mn146:8.27":	"“साधु साधु, भगिनियो। ",
"mn146:8.28":	"एवञ्हेतं, भगिनियो, होति अरियसावकस्स यथाभूतं सम्मप्पञ्ञाय पस्सतो। ",
"mn146:9.1":	"सेय्यथापि, भगिनियो, तेलप्पदीपस्स झायतो तेलम्पि अनिच्चं विपरिणामधम्मं, वट्टिपि अनिच्चा विपरिणामधम्मा, अच्चिपि अनिच्चा विपरिणामधम्मा, आभापि अनिच्चा विपरिणामधम्मा। ",
"mn146:9.2":	"यो नु खो, भगिनियो, एवं वदेय्य: ",
"mn146:9.3":	"‘अमुस्स तेलप्पदीपस्स झायतो तेलम्पि अनिच्चं विपरिणामधम्मं, वट्टिपि अनिच्चा विपरिणामधम्मा, अच्चिपि अनिच्चा विपरिणामधम्मा; ",
"mn146:9.4":	"या च ख्वास्स आभा सा निच्चा धुवा सस्सता अविपरिणामधम्मा’ति; ",
"mn146:9.5":	"सम्मा नु खो सो, भगिनियो, वदमानो वदेय्या”ति? ",
"mn146:9.6":	"“नो हेतं, भन्ते”। ",
"mn146:9.7":	"“तं किस्स हेतु”? ",
"mn146:9.8":	"“अमुस्स हि, भन्ते, तेलप्पदीपस्स झायतो तेलम्पि अनिच्चं विपरिणामधम्मं, वट्टिपि अनिच्चा विपरिणामधम्मा, अच्चिपि अनिच्चा विपरिणामधम्मा; ",
"mn146:9.9":	"पगेवस्स आभा अनिच्चा विपरिणामधम्मा”ति। ",
"mn146:9.10":	"“एवमेव खो, भगिनियो, यो नु खो एवं वदेय्य: ",
"mn146:9.11":	"‘छ खोमे अज्झत्तिका आयतना अनिच्चा; ",
"mn146:9.12":	"यञ्च खो छ अज्झत्तिके आयतने पटिच्च पटिसंवेदेति सुखं वा दुक्खं वा अदुक्खमसुखं वा तं निच्चं धुवं सस्सतं अविपरिणामधम्मन्’ति; ",
"mn146:9.13":	"सम्मा नु खो सो, भगिनियो, वदमानो वदेय्या”ति? ",
"mn146:9.14":	"“नो हेतं, भन्ते”। ",
"mn146:9.15":	"“तं किस्स हेतु”? ",
"mn146:9.16":	"“तज्जं तज्जं, भन्ते, पच्चयं पटिच्च तज्जा तज्जा वेदना उप्पज्जन्ति। ",
"mn146:9.17":	"तज्जस्स तज्जस्स पच्चयस्स निरोधा तज्जा तज्जा वेदना निरुज्झन्ती”ति। ",
"mn146:9.18":	"“साधु साधु, भगिनियो। ",
"mn146:9.19":	"एवञ्हेतं, भगिनियो, होति अरियसावकस्स यथाभूतं सम्मप्पञ्ञाय पस्सतो। ",
"mn146:10.1":	"सेय्यथापि, भगिनियो, महतो रुक्खस्स तिट्ठतो सारवतो मूलम्पि अनिच्चं विपरिणामधम्मं, खन्धोपि अनिच्चो विपरिणामधम्मो, साखापलासम्पि अनिच्चं विपरिणामधम्मं, छायापि अनिच्चा विपरिणामधम्मा। ",
"mn146:10.2":	"यो नु खो, भगिनियो, एवं वदेय्य: ",
"mn146:10.3":	"‘अमुस्स महतो रुक्खस्स तिट्ठतो सारवतो मूलम्पि अनिच्चं विपरिणामधम्मं, खन्धोपि अनिच्चो विपरिणामधम्मो, साखापलासम्पि अनिच्चं विपरिणामधम्मं, या च ख्वास्स छाया सा निच्चा धुवा सस्सता अविपरिणामधम्मा’ति; ",
"mn146:10.4":	"सम्मा नु खो सो, भगिनियो, वदमानो वदेय्या”ति? ",
"mn146:10.5":	"“नो हेतं, भन्ते”। ",
"mn146:10.6":	"“तं किस्स हेतु”? ",
"mn146:10.7":	"“अमुस्स हि, भन्ते, महतो रुक्खस्स तिट्ठतो सारवतो मूलम्पि अनिच्चं विपरिणामधम्मं, खन्धोपि अनिच्चो विपरिणामधम्मो, साखापलासम्पि अनिच्चं विपरिणामधम्मं; ",
"mn146:10.8":	"पगेवस्स छाया अनिच्चा विपरिणामधम्मा”ति। ",
"mn146:10.9":	"“एवमेव खो, भगिनियो, यो नु खो एवं वदेय्य: ",
"mn146:10.10":	"‘छ खोमे बाहिरा आयतना अनिच्चा। ",
"mn146:10.11":	"यञ्च खो छ बाहिरे आयतने पटिच्च पटिसंवेदेति सुखं वा दुक्खं वा अदुक्खमसुखं वा तं निच्चं धुवं सस्सतं अविपरिणामधम्मन्’ति; ",
"mn146:10.12":	"सम्मा नु खो सो, भगिनियो, वदमानो वदेय्या”ति? ",
"mn146:10.13":	"“नो हेतं, भन्ते”। ",
"mn146:10.14":	"“तं किस्स हेतु”? ",
"mn146:10.15":	"“तज्जं तज्जं, भन्ते, पच्चयं पटिच्च तज्जा तज्जा वेदना उप्पज्जन्ति। ",
"mn146:10.16":	"तज्जस्स तज्जस्स पच्चयस्स निरोधा तज्जा तज्जा वेदना निरुज्झन्ती”ति। ",
"mn146:10.17":	"“साधु साधु, भगिनियो। ",
"mn146:10.18":	"एवञ्हेतं, भगिनियो, होति अरियसावकस्स यथाभूतं सम्मप्पञ्ञाय पस्सतो। ",
"mn146:11.1":	"सेय्यथापि, भगिनियो, दक्खो गोघातको वा गोघातकन्तेवासी वा गाविं वधित्वा तिण्हेन गोविकन्तनेन गाविं सङ्कन्तेय्य अनुपहच्च अन्तरं मंसकायं अनुपहच्च बाहिरं चम्मकायं। ",
"mn146:11.2":	"यं यदेव तत्थ अन्तरा विलिमंसं अन्तरा न्हारु अन्तरा बन्धनं तं तदेव तिण्हेन गोविकन्तनेन सञ्छिन्देय्य सङ्कन्तेय्य सम्पकन्तेय्य सम्परिकन्तेय्य। ",
"mn146:11.3":	"सञ्छिन्दित्वा सङ्कन्तित्वा सम्पकन्तित्वा सम्परिकन्तित्वा विधुनित्वा बाहिरं चम्मकायं तेनेव चम्मेन तं गाविं पटिच्छादेत्वा एवं वदेय्य: ",
"mn146:11.4":	"‘तथेवायं गावी संयुत्ता इमिनाव चम्मेना’ति; ",
"mn146:11.5":	"सम्मा नु खो सो, भगिनियो, वदमानो वदेय्या”ति? ",
"mn146:11.6":	"“नो हेतं, भन्ते”। ",
"mn146:11.7":	"“तं किस्स हेतु”? ",
"mn146:11.8":	"“अमु हि, भन्ते, दक्खो गोघातको वा गोघातकन्तेवासी वा गाविं वधित्वा तिण्हेन गोविकन्तनेन गाविं सङ्कन्तेय्य अनुपहच्च अन्तरं मंसकायं अनुपहच्च बाहिरं चम्मकायं। ",
"mn146:11.9":	"यं यदेव तत्थ अन्तरा विलिमंसं अन्तरा न्हारु अन्तरा बन्धनं तं तदेव तिण्हेन गोविकन्तनेन सञ्छिन्देय्य सङ्कन्तेय्य सम्पकन्तेय्य सम्परिकन्तेय्य। ",
"mn146:11.10":	"सञ्छिन्दित्वा सङ्कन्तित्वा सम्पकन्तित्वा सम्परिकन्तित्वा विधुनित्वा बाहिरं चम्मकायं तेनेव चम्मेन तं गाविं पटिच्छादेत्वा किञ्चापि सो एवं वदेय्य: ",
"mn146:11.11":	"‘तथेवायं गावी संयुत्ता इमिनाव चम्मेना’ति; ",
"mn146:11.12":	"अथ खो सा गावी विसंयुत्ता तेनेव चम्मेना”ति। ",
"mn146:12.1":	"“उपमा खो मे अयं, भगिनियो, कता अत्थस्स विञ्ञापनाय। ",
"mn146:12.2":	"अयमेवेत्थ अत्थो; ",
"mn146:12.3":	"‘अन्तरा मंसकायो’ति खो, भगिनियो, छन्नेतं अज्झत्तिकानं आयतनानं अधिवचनं; ",
"mn146:12.4":	"‘बाहिरो चम्मकायो’ति खो, भगिनियो, छन्नेतं बाहिरानं आयतनानं अधिवचनं; ",
"mn146:12.5":	"‘अन्तरा विलिमंसं, अन्तरा न्हारु, अन्तरा बन्धनन्’ति खो, भगिनियो, नन्दीरागस्सेतं अधिवचनं; ",
"mn146:12.6":	"‘तिण्हं गोविकन्तनन्’ति खो, भगिनियो, अरियायेतं पञ्ञाय अधिवचनं; ",
"mn146:12.7":	"यायं अरिया पञ्ञा अन्तरा किलेसं अन्तरा संयोजनं अन्तरा बन्धनं सञ्छिन्दति सङ्कन्तति सम्पकन्तति सम्परिकन्तति। ",
"mn146:13.1":	"सत्त खो पनिमे, भगिनियो, बोज्झङ्गा, येसं भावितत्ता बहुलीकतत्ता भिक्खु आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरति। ",
"mn146:13.2":	"कतमे सत्त? ",
"mn146:13.3":	"इध, भगिनियो, भिक्खु सतिसम्बोज्झङ्गं भावेति विवेकनिस्सितं विरागनिस्सितं निरोधनिस्सितं वोस्सग्गपरिणामिं। ",
"mn146:13.4":	"धम्मविचयसम्बोज्झङ्गं भावेति …पे… ",
"mn146:13.5":	"वीरियसम्बोज्झङ्गं भावेति … ",
"mn146:13.6":	"पीतिसम्बोज्झङ्गं भावेति … ",
"mn146:13.7":	"पस्सद्धिसम्बोज्झङ्गं भावेति … ",
"mn146:13.8":	"समाधिसम्बोज्झङ्गं भावेति … ",
"mn146:13.9":	"उपेक्खासम्बोज्झङ्गं भावेति विवेकनिस्सितं विरागनिस्सितं निरोधनिस्सितं वोस्सग्गपरिणामिं। ",
"mn146:13.10":	"इमे खो, भगिनियो, सत्त बोज्झङ्गा, येसं भावितत्ता बहुलीकतत्ता भिक्खु आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरती”ति। ",
"mn146:14.1":	"अथ खो आयस्मा नन्दको ता भिक्खुनियो इमिना ओवादेन ओवदित्वा उय्योजेसि: ",
"mn146:14.2":	"“गच्छथ, भगिनियो; कालो”ति। ",
"mn146:14.3":	"अथ खो ता भिक्खुनियो आयस्मतो नन्दकस्स भासितं अभिनन्दित्वा अनुमोदित्वा उट्ठायासना आयस्मन्तं नन्दकं अभिवादेत्वा पदक्खिणं कत्वा येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं अट्ठंसु। एकमन्तं ठिता खो ता भिक्खुनियो भगवा एतदवोच: ",
"mn146:14.4":	"“गच्छथ, भिक्खुनियो; कालो”ति। ",
"mn146:14.5":	"अथ खो ता भिक्खुनियो भगवन्तं अभिवादेत्वा पदक्खिणं कत्वा पक्कमिंसु। ",
"mn146:15.1":	"अथ खो भगवा अचिरपक्कन्तीसु तासु भिक्खुनीसु भिक्खू आमन्तेसि: ",
"mn146:15.2":	"“सेय्यथापि, भिक्खवे, तदहुपोसथे चातुद्दसे न होति बहुनो जनस्स कङ्खा वा विमति वा: ",
"mn146:15.3":	"‘ऊनो नु खो चन्दो, पुण्णो नु खो चन्दो’ति, अथ खो ऊनो चन्दो त्वेव होति। ",
"mn146:15.4":	"एवमेव खो, भिक्खवे, ता भिक्खुनियो नन्दकस्स धम्मदेसनाय अत्तमना होन्ति नो च खो परिपुण्णसङ्कप्पा”ति। ",
"mn146:16.1":	"अथ खो भगवा आयस्मन्तं नन्दकं आमन्तेसि: ",
"mn146:16.2":	"“तेन हि त्वं, नन्दक, स्वेपि ता भिक्खुनियो तेनेवोवादेन ओवदेय्यासी”ति। ",
"mn146:16.3":	"“एवं, भन्ते”ति खो आयस्मा नन्दको भगवतो पच्चस्सोसि। ",
"mn146:16.4":	"अथ खो आयस्मा नन्दको तस्सा रत्तिया अच्चयेन पुब्बण्हसमयं निवासेत्वा पत्तचीवरमादाय सावत्थिं पिण्डाय पाविसि। ",
"mn146:16.5":	"सावत्थियं पिण्डाय चरित्वा पच्छाभत्तं पिण्डपातपटिक्कन्तो अत्तदुतियो येन राजकारामो तेनुपसङ्कमि। ",
"mn146:16.6":	"अद्दसंसु खो ता भिक्खुनियो आयस्मन्तं नन्दकं दूरतोव आगच्छन्तं। ",
"mn146:16.7":	"दिस्वान आसनं पञ्ञापेसुं, उदकञ्च पादानं उपट्ठपेसुं। ",
"mn146:16.8":	"निसीदि खो आयस्मा नन्दको पञ्ञत्ते आसने। ",
"mn146:16.9":	"निसज्ज पादे पक्खालेसि। ",
"mn146:16.10":	"तापि खो भिक्खुनियो आयस्मन्तं नन्दकं अभिवादेत्वा एकमन्तं निसीदिंसु। ",
"mn146:16.11":	"एकमन्तं निसिन्ना खो ता भिक्खुनियो आयस्मा नन्दको एतदवोच: ",
"mn146:16.12":	"“पटिपुच्छकथा खो, भगिनियो, भविस्सति। ",
"mn146:16.13":	"तत्थ आजानन्तीहि ‘आजानामा’ तिस्स वचनीयं, न आजानन्तीहि ‘न आजानामा’ तिस्स वचनीयं। ",
"mn146:16.14":	"यस्सा वा पनस्स कङ्खा वा विमति वा, अहमेव तत्थ पटिपुच्छितब्बो: ",
"mn146:16.15":	"‘इदं, भन्ते, कथं; इमस्स क्वत्थो’”ति। ",
"mn146:16.16":	"“एत्तकेनपि मयं, भन्ते, अय्यस्स नन्दकस्स अत्तमना अभिरद्धा यं नो अय्यो नन्दको पवारेती”ति। ",
"mn146:17-18.1":	"“तं किं मञ्ञथ, भगिनियो, चक्खु निच्चं वा अनिच्चं वा”ति? ",
"mn146:17-18.2":	"“अनिच्चं, भन्ते”। ",
"mn146:17-18.3":	"“यं पनानिच्चं दुक्खं वा तं सुखं वा”ति? ",
"mn146:17-18.4":	"“दुक्खं, भन्ते”। ",
"mn146:17-18.5":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"mn146:17-18.6":	"‘एतं मम, एसोहमस्मि, एसो मे अत्ता’”ति? ",
"mn146:17-18.7":	"“नो हेतं, भन्ते”। ",
"mn146:17-18.8":	"“तं किं मञ्ञथ, भगिनियो, सोतं निच्चं वा अनिच्चं वा”ति? ",
"mn146:17-18.9":	"“अनिच्चं, भन्ते …पे… ",
"mn146:17-18.10":	"घानं निच्चं वा अनिच्चं वा”ति? ",
"mn146:17-18.11":	"“अनिच्चं, भन्ते … ",
"mn146:17-18.12":	"जिव्हा … ",
"mn146:17-18.13":	"कायो … ",
"mn146:17-18.14":	"मनो निच्चो वा अनिच्चो वा”ति? ",
"mn146:17-18.15":	"“अनिच्चो, भन्ते”। ",
"mn146:17-18.16":	"“यं पनानिच्चं दुक्खं वा तं सुखं वा”ति? ",
"mn146:17-18.17":	"“दुक्खं, भन्ते”। ",
"mn146:17-18.18":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"mn146:17-18.19":	"‘एतं मम, एसोहमस्मि, एसो मे अत्ता’”ति? ",
"mn146:17-18.20":	"“नो हेतं, भन्ते”। ",
"mn146:17-18.21":	"“तं किस्स हेतु”? ",
"mn146:17-18.22":	"“पुब्बेव नो एतं, भन्ते, यथाभूतं सम्मप्पञ्ञाय सुदिट्ठं: ",
"mn146:17-18.23":	"‘इतिपिमे छ अज्झत्तिका आयतना अनिच्चा’”ति। ",
"mn146:17-18.24":	"“साधु साधु, भगिनियो। ",
"mn146:17-18.25":	"एवञ्हेतं, भगिनियो, होति अरियसावकस्स यथाभूतं सम्मप्पञ्ञाय पस्सतो। ",
"mn146:19-20.1":	"तं किं मञ्ञथ, भगिनियो, रूपा निच्चा वा अनिच्चा वा”ति? ",
"mn146:19-20.2":	"“अनिच्चा, भन्ते”। ",
"mn146:19-20.3":	"“यं पनानिच्चं दुक्खं वा तं सुखं वा”ति? ",
"mn146:19-20.4":	"“दुक्खं, भन्ते”। ",
"mn146:19-20.5":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"mn146:19-20.6":	"‘एतं मम, एसोहमस्मि, एसो मे अत्ता’”ति? ",
"mn146:19-20.7":	"“नो हेतं, भन्ते”। ",
"mn146:19-20.8":	"“तं किं मञ्ञथ, भगिनियो, सद्दा निच्चा वा अनिच्चा वा”ति? ",
"mn146:19-20.9":	"“अनिच्चा, भन्ते …पे… ",
"mn146:19-20.10":	"गन्धा निच्चा वा अनिच्चा वा”ति? ",
"mn146:19-20.11":	"“अनिच्चा, भन्ते … ",
"mn146:19-20.12":	"रसा निच्चा वा अनिच्चा वा”ति? ",
"mn146:19-20.13":	"“अनिच्चा, भन्ते … ",
"mn146:19-20.14":	"फोट्ठब्बा निच्चा वा अनिच्चा वा”ति? ",
"mn146:19-20.15":	"“अनिच्चा, भन्ते … ",
"mn146:19-20.16":	"धम्मा निच्चा वा अनिच्चा वा”ति? ",
"mn146:19-20.17":	"“अनिच्चा, भन्ते”। ",
"mn146:19-20.18":	"“यं पनानिच्चं दुक्खं वा तं सुखं वा”ति? ",
"mn146:19-20.19":	"“दुक्खं, भन्ते”। ",
"mn146:19-20.20":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"mn146:19-20.21":	"‘एतं मम, एसोहमस्मि, एसो मे अत्ता’”ति? ",
"mn146:19-20.22":	"“नो हेतं, भन्ते”। ",
"mn146:19-20.23":	"“तं किस्स हेतु”? ",
"mn146:19-20.24":	"“पुब्बेव नो एतं, भन्ते, यथाभूतं सम्मप्पञ्ञाय सुदिट्ठं: ",
"mn146:19-20.25":	"‘इतिपिमे छ बाहिरा आयतना अनिच्चा’”ति। ",
"mn146:19-20.26":	"“साधु साधु, भगिनियो। ",
"mn146:19-20.27":	"एवञ्हेतं, भगिनियो, होति अरियसावकस्स यथाभूतं सम्मप्पञ्ञाय पस्सतो। ",
"mn146:21.1":	"तं किं मञ्ञथ, भगिनियो, चक्खुविञ्ञाणं निच्चं वा अनिच्चं वा”ति? ",
"mn146:21.2":	"“अनिच्चं, भन्ते …पे… ",
"mn146:21.3":	"सोतविञ्ञाणं निच्चं वा अनिच्चं वा”ति? ",
"mn146:21.4":	"“अनिच्चं, भन्ते … ",
"mn146:21.5":	"घानविञ्ञाणं निच्चं वा अनिच्चं वा”ति? ",
"mn146:21.6":	"“अनिच्चं, भन्ते … ",
"mn146:21.7":	"जिव्हाविञ्ञाणं निच्चं वा अनिच्चं वा”ति? ",
"mn146:21.8":	"“अनिच्चं, भन्ते … ",
"mn146:21.9":	"कायविञ्ञाणं निच्चं वा अनिच्चं वा”ति? ",
"mn146:21.10":	"“अनिच्चं, भन्ते … ",
"mn146:21.11":	"मनोविञ्ञाणं निच्चं वा अनिच्चं वा”ति? ",
"mn146:21.12":	"“अनिच्चं, भन्ते”। ",
"mn146:21.13":	"“यं पनानिच्चं दुक्खं वा तं सुखं वा”ति? ",
"mn146:21.14":	"“दुक्खं, भन्ते”। ",
"mn146:21.15":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"mn146:21.16":	"‘एतं मम, एसोहमस्मि, एसो मे अत्ता’”ति? ",
"mn146:21.17":	"“नो हेतं, भन्ते”। ",
"mn146:21.18":	"“तं किस्स हेतु”? ",
"mn146:21.19":	"“पुब्बेव नो एतं, भन्ते, यथाभूतं सम्मप्पञ्ञाय सुदिट्ठं: ",
"mn146:21.20":	"‘इतिपिमे छ विञ्ञाणकाया अनिच्चा’”ति। ",
"mn146:21.21":	"“साधु साधु, भगिनियो। ",
"mn146:21.22":	"एवञ्हेतं, भगिनियो, होति अरियसावकस्स यथाभूतं सम्मप्पञ्ञाय पस्सतो। ",
"mn146:22.1":	"सेय्यथापि, भगिनियो, तेलप्पदीपस्स झायतो तेलम्पि अनिच्चं विपरिणामधम्मं, वट्टिपि अनिच्चा विपरिणामधम्मा, अच्चिपि अनिच्चा विपरिणामधम्मा, आभापि अनिच्चा विपरिणामधम्मा। ",
"mn146:22.2":	"यो नु खो, भगिनियो, एवं वदेय्य: ",
"mn146:22.3":	"‘अमुस्स तेलप्पदीपस्स झायतो तेलम्पि अनिच्चं विपरिणामधम्मं, वट्टिपि अनिच्चा विपरिणामधम्मा, अच्चिपि अनिच्चा विपरिणामधम्मा; ",
"mn146:22.4":	"या च ख्वास्स आभा सा निच्चा धुवा सस्सता अविपरिणामधम्मा’ति; ",
"mn146:22.5":	"सम्मा नु खो सो, भगिनियो, वदमानो वदेय्या”ति? ",
"mn146:22.6":	"“नो हेतं, भन्ते”। ",
"mn146:22.7":	"“तं किस्स हेतु”? ",
"mn146:22.8":	"“अमुस्स हि, भन्ते, तेलप्पदीपस्स झायतो तेलम्पि अनिच्चं विपरिणामधम्मं, वट्टिपि अनिच्चा विपरिणामधम्मा, अच्चिपि अनिच्चा विपरिणामधम्मा; ",
"mn146:22.9":	"पगेवस्स आभा अनिच्चा विपरिणामधम्मा”ति। ",
"mn146:22.10":	"“एवमेव खो, भगिनियो, यो नु खो एवं वदेय्य: ",
"mn146:22.11":	"‘छ खोमे अज्झत्तिका आयतना अनिच्चा। ",
"mn146:22.12":	"यञ्च खो छ अज्झत्तिके आयतने पटिच्च पटिसंवेदेति सुखं वा दुक्खं वा अदुक्खमसुखं वा तं निच्चं धुवं सस्सतं अविपरिणामधम्मन्’ति; ",
"mn146:22.13":	"सम्मा नु खो सो, भगिनियो, वदमानो वदेय्या”ति? ",
"mn146:22.14":	"“नो हेतं, भन्ते”। ",
"mn146:22.15":	"“तं किस्स हेतु”? ",
"mn146:22.16":	"“तज्जं तज्जं, भन्ते, पच्चयं पटिच्च तज्जा तज्जा वेदना उप्पज्जन्ति। ",
"mn146:22.17":	"तज्जस्स तज्जस्स पच्चयस्स निरोधा तज्जा तज्जा वेदना निरुज्झन्ती”ति। ",
"mn146:22.18":	"“साधु साधु, भगिनियो। ",
"mn146:22.19":	"एवञ्हेतं, भगिनियो, होति अरियसावकस्स यथाभूतं सम्मप्पञ्ञाय पस्सतो। ",
"mn146:23.1":	"सेय्यथापि, भगिनियो, महतो रुक्खस्स तिट्ठतो सारवतो मूलम्पि अनिच्चं विपरिणामधम्मं, खन्धोपि अनिच्चो विपरिणामधम्मो, साखापलासम्पि अनिच्चं विपरिणामधम्मं, छायापि अनिच्चा विपरिणामधम्मा। ",
"mn146:23.2":	"यो नु खो, भगिनियो, एवं वदेय्य: ",
"mn146:23.3":	"‘अमुस्स महतो रुक्खस्स तिट्ठतो सारवतो मूलम्पि अनिच्चं विपरिणामधम्मं, खन्धोपि अनिच्चो विपरिणामधम्मो, साखापलासम्पि अनिच्चं विपरिणामधम्मं; ",
"mn146:23.4":	"या च ख्वास्स छाया सा निच्चा धुवा सस्सता अविपरिणामधम्मा’ति; ",
"mn146:23.5":	"सम्मा नु खो सो भगिनियो, वदमानो वदेय्या”ति? ",
"mn146:23.6":	"“नो हेतं, भन्ते”। ",
"mn146:23.7":	"“तं किस्स हेतु”? ",
"mn146:23.8":	"“अमुस्स हि, भन्ते, महतो रुक्खस्स तिट्ठतो सारवतो मूलम्पि अनिच्चं विपरिणामधम्मं, खन्धोपि अनिच्चो विपरिणामधम्मो, साखापलासम्पि अनिच्चं विपरिणामधम्मं; ",
"mn146:23.9":	"पगेवस्स छाया अनिच्चा विपरिणामधम्मा”ति। ",
"mn146:23.10":	"“एवमेव खो, भगिनियो, यो नु खो एवं वदेय्य: ",
"mn146:23.11":	"‘छ खोमे बाहिरा आयतना अनिच्चा। ",
"mn146:23.12":	"यञ्च खो बाहिरे आयतने पटिच्च पटिसंवेदेति सुखं वा दुक्खं वा अदुक्खमसुखं वा तं निच्चं धुवं सस्सतं अविपरिणामधम्मन्’ति; ",
"mn146:23.13":	"सम्मा नु खो सो, भगिनियो, वदमानो वदेय्या”ति? ",
"mn146:23.14":	"“नो हेतं, भन्ते”। ",
"mn146:23.15":	"“तं किस्स हेतु”? ",
"mn146:23.16":	"“तज्जं तज्जं, भन्ते, पच्चयं पटिच्च तज्जा तज्जा वेदना उप्पज्जन्ति। ",
"mn146:23.17":	"तज्जस्स तज्जस्स पच्चयस्स निरोधा तज्जा तज्जा वेदना निरुज्झन्ती”ति। ",
"mn146:23.18":	"“साधु साधु, भगिनियो। ",
"mn146:23.19":	"एवञ्हेतं, भगिनियो, होति अरियसावकस्स यथाभूतं सम्मप्पञ्ञाय पस्सतो। ",
"mn146:24.1":	"सेय्यथापि, भगिनियो, दक्खो गोघातको वा गोघातकन्तेवासी वा गाविं वधित्वा तिण्हेन गोविकन्तनेन गाविं सङ्कन्तेय्य अनुपहच्च अन्तरं मंसकायं अनुपहच्च बाहिरं चम्मकायं। ",
"mn146:24.2":	"यं यदेव तत्थ अन्तरा विलिमंसं अन्तरा न्हारु अन्तरा बन्धनं तं तदेव तिण्हेन गोविकन्तनेन सञ्छिन्देय्य सङ्कन्तेय्य सम्पकन्तेय्य सम्परिकन्तेय्य। ",
"mn146:24.3":	"सञ्छिन्दित्वा सङ्कन्तित्वा सम्पकन्तित्वा सम्परिकन्तित्वा विधुनित्वा बाहिरं चम्मकायं तेनेव चम्मेन तं गाविं पटिच्छादेत्वा एवं वदेय्य: ",
"mn146:24.4":	"‘तथेवायं गावी संयुत्ता इमिनाव चम्मेना’ति; ",
"mn146:24.5":	"सम्मा नु खो सो, भगिनियो, वदमानो वदेय्या”ति? ",
"mn146:24.6":	"“नो हेतं, भन्ते”। ",
"mn146:24.7":	"“तं किस्स हेतु”? ",
"mn146:24.8":	"“अमु हि, भन्ते, दक्खो गोघातको वा गोघातकन्तेवासी वा गाविं वधित्वा तिण्हेन गोविकन्तनेन गाविं सङ्कन्तेय्य अनुपहच्च अन्तरं मंसकायं अनुपहच्च बाहिरं चम्मकायं। ",
"mn146:24.9":	"यं यदेव तत्थ अन्तरा विलिमंसं अन्तरा न्हारु अन्तरा बन्धनं तं तदेव तिण्हेन गोविकन्तनेन सञ्छिन्देय्य सङ्कन्तेय्य सम्पकन्तेय्य सम्परिकन्तेय्य। ",
"mn146:24.10":	"सञ्छिन्दित्वा सङ्कन्तित्वा सम्पकन्तित्वा सम्परिकन्तित्वा विधुनित्वा बाहिरं चम्मकायं तेनेव चम्मेन तं गाविं पटिच्छादेत्वा किञ्चापि सो एवं वदेय्य: ",
"mn146:24.11":	"‘तथेवायं गावी संयुत्ता इमिनाव चम्मेना’ति; ",
"mn146:24.12":	"अथ खो सा गावी विसंयुत्ता तेनेव चम्मेना”ति। ",
"mn146:25.1":	"“उपमा खो मे अयं, भगिनियो, कता अत्थस्स विञ्ञापनाय अयमेवेत्थ अत्थो। ",
"mn146:25.2":	"‘अन्तरा मंसकायो’ति खो, भगिनियो, छन्नेतं अज्झत्तिकानं आयतनानं अधिवचनं; ",
"mn146:25.3":	"‘बाहिरो चम्मकायो’ति खो, भगिनियो, छन्नेतं बाहिरानं आयतनानं अधिवचनं; ",
"mn146:25.4":	"‘अन्तरा विलिमंसं अन्तरा न्हारु अन्तरा बन्धनन्’ति खो, भगिनियो, नन्दीरागस्सेतं अधिवचनं; ",
"mn146:25.5":	"‘तिण्हं गोविकन्तनन्’ति खो, भगिनियो, अरियायेतं पञ्ञाय अधिवचनं; ",
"mn146:25.6":	"यायं अरिया पञ्ञा अन्तरा किलेसं अन्तरा संयोजनं अन्तरा बन्धनं सञ्छिन्दति सङ्कन्तति सम्पकन्तति सम्परिकन्तति। ",
"mn146:26.1":	"सत्त खो पनिमे, भगिनियो, बोज्झङ्गा, येसं भावितत्ता बहुलीकतत्ता भिक्खु आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरति। ",
"mn146:26.2":	"कतमे सत्त? ",
"mn146:26.3":	"इध, भगिनियो, भिक्खु सतिसम्बोज्झङ्गं भावेति विवेकनिस्सितं विरागनिस्सितं निरोधनिस्सितं वोस्सग्गपरिणामिं। ",
"mn146:26.4":	"धम्मविचयसम्बोज्झङ्गं भावेति …पे… ",
"mn146:26.5":	"वीरियसम्बोज्झङ्गं भावेति … ",
"mn146:26.6":	"पीतिसम्बोज्झङ्गं भावेति … ",
"mn146:26.7":	"पस्सद्धिसम्बोज्झङ्गं भावेति … ",
"mn146:26.8":	"समाधिसम्बोज्झङ्गं भावेति … ",
"mn146:26.9":	"उपेक्खासम्बोज्झङ्गं भावेति विवेकनिस्सितं विरागनिस्सितं निरोधनिस्सितं वोस्सग्गपरिणामिं। ",
"mn146:26.10":	"इमे खो, भगिनियो, सत्त बोज्झङ्गा येसं भावितत्ता बहुलीकतत्ता भिक्खु आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरती”ति। ",
"mn146:26.11":	"अथ खो आयस्मा नन्दको ता भिक्खुनियो इमिना ओवादेन ओवदित्वा उय्योजेसि: ",
"mn146:26.12":	"“गच्छथ, भगिनियो; कालो”ति। ",
"mn146:26.13":	"अथ खो ता भिक्खुनियो आयस्मतो नन्दकस्स भासितं अभिनन्दित्वा अनुमोदित्वा उट्ठायासना आयस्मन्तं नन्दकं अभिवादेत्वा पदक्खिणं कत्वा येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं अट्ठंसु। एकमन्तं ठिता खो ता भिक्खुनियो भगवा एतदवोच: ",
"mn146:26.14":	"“गच्छथ, भिक्खुनियो; कालो”ति। ",
"mn146:26.15":	"अथ खो ता भिक्खुनियो भगवन्तं अभिवादेत्वा पदक्खिणं कत्वा पक्कमिंसु। ",
"mn146:27.1":	"अथ खो भगवा अचिरपक्कन्तीसु तासु भिक्खुनीसु भिक्खू आमन्तेसि: ",
"mn146:27.2":	"“सेय्यथापि, भिक्खवे, तदहुपोसथे पन्नरसे न होति बहुनो जनस्स कङ्खा वा विमति वा: ",
"mn146:27.3":	"‘ऊनो नु खो चन्दो, पुण्णो नु खो चन्दो’ति, अथ खो पुण्णो चन्दो त्वेव होति; ",
"mn146:27.4":	"एवमेव खो, भिक्खवे, ता भिक्खुनियो नन्दकस्स धम्मदेसनाय अत्तमना चेव परिपुण्णसङ्कप्पा च। ",
"mn146:27.5":	"तासं, भिक्खवे, पञ्चन्नं भिक्खुनिसतानं या पच्छिमिका भिक्खुनी सा सोतापन्ना अविनिपातधम्मा नियता सम्बोधिपरायना”ति। ",
"mn146:27.6":	"इदमवोच भगवा। ",
"mn146:27.7":	"अत्तमना ते भिक्खू भगवतो भासितं अभिनन्दुन्ति। ",
"mn146:27.8":	"नन्दकोवादसुत्तं निट्ठितं चतुत्थं। "
}	
