{	
"mn10:0.1":	"मज्झिम निकाय १० ",
"mn10:0.2":	"सतिपट्ठानसुत्त ",
"mn10:1.1":	"एवं मे सुतं—",
"mn10:1.2":	"एकं समयं भगवा कुरूसु विहरति कम्मासधम्मं नाम कुरूनं निगमो। ",
"mn10:1.3":	"तत्र खो भगवा भिक्खू आमन्तेसि: ",
"mn10:1.4":	"“भिक्खवो”ति। ",
"mn10:1.5":	"“भदन्ते”ति ते भिक्खू भगवतो पच्चस्सोसुं। ",
"mn10:1.6":	"भगवा एतदवोच: ",
"mn10:2.1":	"“एकायनो अयं, भिक्खवे, मग्गो सत्तानं विसुद्धिया, सोकपरिदेवानं समतिक्कमाय, दुक्खदोमनस्सानं अत्थङ्गमाय, ञायस्स अधिगमाय, निब्बानस्स सच्छिकिरियाय, यदिदं चत्तारो सतिपट्ठाना। ",
"mn10:3.1":	"कतमे चत्तारो? ",
"mn10:3.2":	"इध, भिक्खवे, भिक्खु काये कायानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं; ",
"mn10:3.3":	"वेदनासु वेदनानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं; ",
"mn10:3.4":	"चित्ते चित्तानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं; ",
"mn10:3.5":	"धम्मेसु धम्मानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं। ",
"mn10:3.6":	"उद्देसो निट्ठितो। ",
"mn10:4.0.1":	"१। कायानुपस्सना ",
"mn10:4.0.2":	"१।१। कायानुपस्सनाआनापानपब्ब ",
"mn10:4.1":	"कथञ्च, भिक्खवे, भिक्खु काये कायानुपस्सी विहरति? ",
"mn10:4.2":	"इध, भिक्खवे, भिक्खु अरञ्ञगतो वा रुक्खमूलगतो वा सुञ्ञागारगतो वा निसीदति, पल्लङ्कं आभुजित्वा, उजुं कायं पणिधाय, परिमुखं सतिं उपट्ठपेत्वा। ",
"mn10:4.3":	"सो सतोव अस्ससति, सतोव पस्ससति। ",
"mn10:4.4":	"दीघं वा अस्ससन्तो ‘दीघं अस्ससामी’ति पजानाति, दीघं वा पस्ससन्तो ‘दीघं पस्ससामी’ति पजानाति, ",
"mn10:4.5":	"रस्सं वा अस्ससन्तो ‘रस्सं अस्ससामी’ति पजानाति, रस्सं वा पस्ससन्तो ‘रस्सं पस्ससामी’ति पजानाति। ",
"mn10:4.6":	"‘सब्बकायपटिसंवेदी अस्ससिस्सामी’ति सिक्खति, ‘सब्बकायपटिसंवेदी पस्ससिस्सामी’ति सिक्खति। ",
"mn10:4.7":	"‘पस्सम्भयं कायसङ्खारं अस्ससिस्सामी’ति सिक्खति, ‘पस्सम्भयं कायसङ्खारं पस्ससिस्सामी’ति सिक्खति। ",
"mn10:4.8":	"सेय्यथापि, भिक्खवे, दक्खो भमकारो वा भमकारन्तेवासी वा दीघं वा अञ्छन्तो ‘दीघं अञ्छामी’ति पजानाति, रस्सं वा अञ्छन्तो ‘रस्सं अञ्छामी’ति पजानाति; ",
"mn10:4.9":	"एवमेव खो, भिक्खवे, भिक्खु दीघं वा अस्ससन्तो ‘दीघं अस्ससामी’ति पजानाति, दीघं वा पस्ससन्तो ‘दीघं पस्ससामी’ति पजानाति, रस्सं वा अस्ससन्तो ‘रस्सं अस्ससामी’ति पजानाति, रस्सं वा पस्ससन्तो ‘रस्सं पस्ससामी’ति पजानाति; ",
"mn10:4.10":	"‘सब्बकायपटिसंवेदी अस्ससिस्सामी’ति सिक्खति, ‘सब्बकायपटिसंवेदी पस्ससिस्सामी’ति सिक्खति; ",
"mn10:4.11":	"‘पस्सम्भयं कायसङ्खारं अस्ससिस्सामी’ति सिक्खति, ‘पस्सम्भयं कायसङ्खारं पस्ससिस्सामी’ति सिक्खति। ",
"mn10:5.1":	"इति अज्झत्तं वा काये कायानुपस्सी विहरति, बहिद्धा वा काये कायानुपस्सी विहरति, अज्झत्तबहिद्धा वा काये कायानुपस्सी विहरति; ",
"mn10:5.2":	"समुदयधम्मानुपस्सी वा कायस्मिं विहरति, वयधम्मानुपस्सी वा कायस्मिं विहरति, समुदयवयधम्मानुपस्सी वा कायस्मिं विहरति। ",
"mn10:5.3":	"‘अत्थि कायो’ति वा पनस्स सति पच्चुपट्ठिता होति। यावदेव ञाणमत्ताय पटिस्सतिमत्ताय अनिस्सितो च विहरति, न च किञ्चि लोके उपादियति। ",
"mn10:5.4":	"एवम्पि खो, भिक्खवे, भिक्खु काये कायानुपस्सी विहरति। ",
"mn10:5.5":	"आनापानपब्बं निट्ठितं। ",
"mn10:6.0":	"१।२। कायानुपस्सनाइरियापथपब्ब ",
"mn10:6.1":	"पुन चपरं, भिक्खवे, भिक्खु गच्छन्तो वा ‘गच्छामी’ति पजानाति, ठितो वा ‘ठितोम्ही’ति पजानाति, निसिन्नो वा ‘निसिन्नोम्ही’ति पजानाति, सयानो वा ‘सयानोम्ही’ति पजानाति। ",
"mn10:6.2":	"यथा यथा वा पनस्स कायो पणिहितो होति तथा तथा नं पजानाति। ",
"mn10:7.1":	"इति अज्झत्तं वा काये कायानुपस्सी विहरति, बहिद्धा वा काये कायानुपस्सी विहरति, अज्झत्तबहिद्धा वा काये कायानुपस्सी विहरति; ",
"mn10:7.2":	"समुदयधम्मानुपस्सी वा कायस्मिं विहरति, वयधम्मानुपस्सी वा कायस्मिं विहरति, समुदयवयधम्मानुपस्सी वा कायस्मिं विहरति। ",
"mn10:7.3":	"‘अत्थि कायो’ति वा पनस्स सति पच्चुपट्ठिता होति। यावदेव ञाणमत्ताय पटिस्सतिमत्ताय अनिस्सितो च विहरति, न च किञ्चि लोके उपादियति। ",
"mn10:7.4":	"एवम्पि खो, भिक्खवे, भिक्खु काये कायानुपस्सी विहरति। ",
"mn10:7.5":	"इरियापथपब्बं निट्ठितं। ",
"mn10:8.0":	"१।३। कायानुपस्सनासम्पजानपब्ब ",
"mn10:8.1":	"पुन चपरं, भिक्खवे, भिक्खु अभिक्कन्ते पटिक्कन्ते सम्पजानकारी होति, आलोकिते विलोकिते सम्पजानकारी होति, समिञ्जिते पसारिते सम्पजानकारी होति, सङ्घाटिपत्तचीवरधारणे सम्पजानकारी होति, असिते पीते खायिते सायिते सम्पजानकारी होति, उच्चारपस्सावकम्मे सम्पजानकारी होति, गते ठिते निसिन्ने सुत्ते जागरिते भासिते तुण्हीभावे सम्पजानकारी होति। ",
"mn10:9.1":	"इति अज्झत्तं वा काये कायानुपस्सी विहरति …पे… ",
"mn10:9.2":	"एवम्पि खो, भिक्खवे, भिक्खु काये कायानुपस्सी विहरति। ",
"mn10:9.3":	"सम्पजानपब्बं निट्ठितं। ",
"mn10:10.0":	"१।४। कायानुपस्सनापटिकूलमनसिकारपब्ब ",
"mn10:10.1":	"पुन चपरं, भिक्खवे, भिक्खु इममेव कायं उद्धं पादतला, अधो केसमत्थका, तचपरियन्तं पूरं नानप्पकारस्स असुचिनो पच्चवेक्खति: ",
"mn10:10.2":	"‘अत्थि इमस्मिं काये केसा लोमा नखा दन्ता तचो मंसं न्हारु अट्ठि अट्ठिमिञ्जं वक्कं हदयं यकनं किलोमकं पिहकं पप्फासं अन्तं अन्तगुणं उदरियं करीसं पित्तं सेम्हं पुब्बो लोहितं सेदो मेदो अस्सु वसा खेळो सिङ्घाणिका लसिका मुत्तन्’ति। ",
"mn10:10.3":	"सेय्यथापि, भिक्खवे, उभतोमुखा पुतोळि पूरा नानाविहितस्स धञ्ञस्स, सेय्यथिदं—सालीनं वीहीनं मुग्गानं मासानं तिलानं तण्डुलानं। तमेनं चक्खुमा पुरिसो मुञ्चित्वा पच्चवेक्खेय्य: ‘इमे साली इमे वीही इमे मुग्गा इमे मासा इमे तिला इमे तण्डुला’ति। ",
"mn10:10.4":	"एवमेव खो, भिक्खवे, भिक्खु इममेव कायं उद्धं पादतला, अधो केसमत्थका, तचपरियन्तं पूरं नानप्पकारस्स असुचिनो पच्चवेक्खति: ",
"mn10:10.5":	"‘अत्थि इमस्मिं काये केसा लोमा …पे… मुत्तन्’ति। ",
"mn10:11.1":	"इति अज्झत्तं वा काये कायानुपस्सी विहरति …पे… ",
"mn10:11.2":	"एवम्पि खो, भिक्खवे, भिक्खु काये कायानुपस्सी विहरति। ",
"mn10:11.3":	"पटिकूलमनसिकारपब्बं निट्ठितं। ",
"mn10:12.0":	"१।५। कायानुपस्सनाधातुमनसिकारपब्ब ",
"mn10:12.1":	"पुन चपरं, भिक्खवे, भिक्खु इममेव कायं यथाठितं यथापणिहितं धातुसो पच्चवेक्खति: ",
"mn10:12.2":	"‘अत्थि इमस्मिं काये पथवीधातु आपोधातु तेजोधातु वायोधातू’ति। ",
"mn10:12.3":	"सेय्यथापि, भिक्खवे, दक्खो गोघातको वा गोघातकन्तेवासी वा गाविं वधित्वा चतुमहापथे बिलसो विभजित्वा निसिन्नो अस्स। ",
"mn10:12.4":	"एवमेव खो, भिक्खवे, भिक्खु इममेव कायं यथाठितं यथापणिहितं धातुसो पच्चवेक्खति: ",
"mn10:12.5":	"‘अत्थि इमस्मिं काये पथवीधातु आपोधातु तेजोधातु वायोधातू’ति। ",
"mn10:13.1":	"इति अज्झत्तं वा काये कायानुपस्सी विहरति …पे… ",
"mn10:13.2":	"एवम्पि खो, भिक्खवे, भिक्खु काये कायानुपस्सी विहरति। ",
"mn10:13.3":	"धातुमनसिकारपब्बं निट्ठितं। ",
"mn10:14.0":	"१।६। कायानुपस्सनानवसिवथिकपब्ब ",
"mn10:14.1":	"पुन चपरं, भिक्खवे, भिक्खु सेय्यथापि पस्सेय्य सरीरं सिवथिकाय छड्डितं एकाहमतं वा द्वीहमतं वा तीहमतं वा उद्धुमातकं विनीलकं विपुब्बकजातं। ",
"mn10:14.2":	"सो इममेव कायं उपसंहरति: ",
"mn10:14.3":	"‘अयम्पि खो कायो एवंधम्मो एवंभावी एवंअनतीतो’ति। ",
"mn10:15.1":	"इति अज्झत्तं वा काये कायानुपस्सी विहरति …पे… ",
"mn10:15.2":	"एवम्पि खो, भिक्खवे, भिक्खु काये कायानुपस्सी विहरति। ",
"mn10:16.1":	"पुन चपरं, भिक्खवे, भिक्खु सेय्यथापि पस्सेय्य सरीरं सिवथिकाय छड्डितं काकेहि वा खज्जमानं कुललेहि वा खज्जमानं गिज्झेहि वा खज्जमानं कङ्केहि वा खज्जमानं सुनखेहि वा खज्जमानं ब्यग्घेहि वा खज्जमानं दीपीहि वा खज्जमानं सिङ्गालेहि वा खज्जमानं विविधेहि वा पाणकजातेहि खज्जमानं। ",
"mn10:16.2":	"सो इममेव कायं उपसंहरति: ",
"mn10:16.3":	"‘अयम्पि खो कायो एवंधम्मो एवंभावी एवंअनतीतो’ति। ",
"mn10:17.1":	"इति अज्झत्तं वा काये कायानुपस्सी विहरति …पे… ",
"mn10:17.2":	"एवम्पि खो, भिक्खवे, भिक्खु काये कायानुपस्सी विहरति। ",
"mn10:18-23.1":	"पुन चपरं, भिक्खवे, भिक्खु सेय्यथापि पस्सेय्य सरीरं सिवथिकाय छड्डितं अट्ठिकसङ्खलिकं समंसलोहितं न्हारुसम्बन्धं …पे… ",
"mn10:18-23.2":	"अट्ठिकसङ्खलिकं निमंसलोहितमक्खितं न्हारुसम्बन्धं …पे… ",
"mn10:18-23.3":	"अट्ठिकसङ्खलिकं अपगतमंसलोहितं न्हारुसम्बन्धं …पे… ",
"mn10:24.1":	"अट्ठिकानि अपगतसम्बन्धानि दिसा विदिसा विक्खित्तानि, अञ्ञेन हत्थट्ठिकं अञ्ञेन पादट्ठिकं अञ्ञेन गोप्फकट्ठिकं अञ्ञेन जङ्घट्ठिकं अञ्ञेन ऊरुट्ठिकं अञ्ञेन कटिट्ठिकं अञ्ञेन फासुकट्ठिकं अञ्ञेन पिट्ठिट्ठिकं अञ्ञेन खन्धट्ठिकं अञ्ञेन गीवट्ठिकं अञ्ञेन हनुकट्ठिकं अञ्ञेन दन्तट्ठिकं अञ्ञेन सीसकटाहं। ",
"mn10:24.2":	"सो इममेव कायं उपसंहरति: ",
"mn10:24.3":	"‘अयम्पि खो कायो एवंधम्मो एवंभावी एवंअनतीतो’ति। ",
"mn10:25.1":	"इति अज्झत्तं वा काये कायानुपस्सी विहरति …पे… ",
"mn10:25.2":	"एवम्पि खो, भिक्खवे, भिक्खु काये कायानुपस्सी विहरति। ",
"mn10:26-28.1":	"पुन चपरं, भिक्खवे, भिक्खु सेय्यथापि पस्सेय्य सरीरं सिवथिकाय छड्डितं, अट्ठिकानि सेतानि सङ्खवण्णपटिभागानि …पे… ",
"mn10:29.1":	"अट्ठिकानि पुञ्जकितानि तेरोवस्सिकानि …पे… ",
"mn10:30.1":	"अट्ठिकानि पूतीनि चुण्णकजातानि। ",
"mn10:30.2":	"सो इममेव कायं उपसंहरति: ",
"mn10:30.3":	"‘अयम्पि खो कायो एवंधम्मो एवंभावी एवंअनतीतो’ति। ",
"mn10:31.1":	"इति अज्झत्तं वा काये कायानुपस्सी विहरति, बहिद्धा वा काये कायानुपस्सी विहरति, अज्झत्तबहिद्धा वा काये कायानुपस्सी विहरति; ",
"mn10:31.2":	"समुदयधम्मानुपस्सी वा कायस्मिं विहरति, वयधम्मानुपस्सी वा कायस्मिं विहरति, समुदयवयधम्मानुपस्सी वा कायस्मिं विहरति। ",
"mn10:31.3":	"‘अत्थि कायो’ति वा पनस्स सति पच्चुपट्ठिता होति। यावदेव ञाणमत्ताय पटिस्सतिमत्ताय अनिस्सितो च विहरति, न च किञ्चि लोके उपादियति। ",
"mn10:31.4":	"एवम्पि खो, भिक्खवे, भिक्खु काये कायानुपस्सी विहरति। ",
"mn10:31.5":	"नवसिवथिकपब्बं निट्ठितं। ",
"mn10:31.6":	"चुद्दसकायानुपस्सना निट्ठिता। ",
"mn10:32.0":	"२। वेदनानुपस्सना ",
"mn10:32.1":	"कथञ्च, भिक्खवे, भिक्खु वेदनासु वेदनानुपस्सी विहरति? ",
"mn10:32.2":	"इध, भिक्खवे, भिक्खु सुखं वा वेदनं वेदयमानो ‘सुखं वेदनं वेदयामी’ति पजानाति। ",
"mn10:32.3":	"दुक्खं वा वेदनं वेदयमानो ‘दुक्खं वेदनं वेदयामी’ति पजानाति। ",
"mn10:32.4":	"अदुक्खमसुखं वा वेदनं वेदयमानो ‘अदुक्खमसुखं वेदनं वेदयामी’ति पजानाति। ",
"mn10:32.5":	"सामिसं वा सुखं वेदनं वेदयमानो ‘सामिसं सुखं वेदनं वेदयामी’ति पजानाति। ",
"mn10:32.6":	"निरामिसं वा सुखं वेदनं वेदयमानो ‘निरामिसं सुखं वेदनं वेदयामी’ति पजानाति। ",
"mn10:32.7":	"सामिसं वा दुक्खं वेदनं वेदयमानो ‘सामिसं दुक्खं वेदनं वेदयामी’ति पजानाति। ",
"mn10:32.8":	"निरामिसं वा दुक्खं वेदनं वेदयमानो ‘निरामिसं दुक्खं वेदनं वेदयामी’ति पजानाति। ",
"mn10:32.9":	"सामिसं वा अदुक्खमसुखं वेदनं वेदयमानो ‘सामिसं अदुक्खमसुखं वेदनं वेदयामी’ति पजानाति। ",
"mn10:32.10":	"निरामिसं वा अदुक्खमसुखं वेदनं वेदयमानो ‘निरामिसं अदुक्खमसुखं वेदनं वेदयामी’ति पजानाति। ",
"mn10:33.1":	"इति अज्झत्तं वा वेदनासु वेदनानुपस्सी विहरति, बहिद्धा वा वेदनासु वेदनानुपस्सी विहरति, अज्झत्तबहिद्धा वा वेदनासु वेदनानुपस्सी विहरति; ",
"mn10:33.2":	"समुदयधम्मानुपस्सी वा वेदनासु विहरति, वयधम्मानुपस्सी वा वेदनासु विहरति, समुदयवयधम्मानुपस्सी वा वेदनासु विहरति। ",
"mn10:33.3":	"‘अत्थि वेदना’ति वा पनस्स सति पच्चुपट्ठिता होति। यावदेव ञाणमत्ताय पटिस्सतिमत्ताय अनिस्सितो च विहरति, न च किञ्चि लोके उपादियति। ",
"mn10:33.4":	"एवम्पि खो, भिक्खवे, भिक्खु वेदनासु वेदनानुपस्सी विहरति। ",
"mn10:33.5":	"वेदनानुपस्सना निट्ठिता। ",
"mn10:34.0":	"३। चित्तानुपस्सना ",
"mn10:34.1":	"कथञ्च, भिक्खवे, भिक्खु चित्ते चित्तानुपस्सी विहरति? ",
"mn10:34.2":	"इध, भिक्खवे, भिक्खु सरागं वा चित्तं ‘सरागं चित्तन्’ति पजानाति। ",
"mn10:34.3":	"वीतरागं वा चित्तं ‘वीतरागं चित्तन्’ति पजानाति। ",
"mn10:34.4":	"सदोसं वा चित्तं ‘सदोसं चित्तन्’ति पजानाति। ",
"mn10:34.5":	"वीतदोसं वा चित्तं ‘वीतदोसं चित्तन्’ति पजानाति। ",
"mn10:34.6":	"समोहं वा चित्तं ‘समोहं चित्तन्’ति पजानाति। ",
"mn10:34.7":	"वीतमोहं वा चित्तं ‘वीतमोहं चित्तन्’ति पजानाति। ",
"mn10:34.8":	"सङ्खित्तं वा चित्तं ‘सङ्खित्तं चित्तन्’ति पजानाति। ",
"mn10:34.9":	"विक्खित्तं वा चित्तं ‘विक्खित्तं चित्तन्’ति पजानाति। ",
"mn10:34.10":	"महग्गतं वा चित्तं ‘महग्गतं चित्तन्’ति पजानाति। ",
"mn10:34.11":	"अमहग्गतं वा चित्तं ‘अमहग्गतं चित्तन्’ति पजानाति। ",
"mn10:34.12":	"सौत्तरं वा चित्तं ‘सौत्तरं चित्तन्’ति पजानाति। ",
"mn10:34.13":	"अनुत्तरं वा चित्तं ‘अनुत्तरं चित्तन्’ति पजानाति। ",
"mn10:34.14":	"समाहितं वा चित्तं ‘समाहितं चित्तन्’ति पजानाति। ",
"mn10:34.15":	"असमाहितं वा चित्तं ‘असमाहितं चित्तन्’ति पजानाति। ",
"mn10:34.16":	"विमुत्तं वा चित्तं ‘विमुत्तं चित्तन्’ति पजानाति। ",
"mn10:34.17":	"अविमुत्तं वा चित्तं ‘अविमुत्तं चित्तन्’ति पजानाति। ",
"mn10:35.1":	"इति अज्झत्तं वा चित्ते चित्तानुपस्सी विहरति, बहिद्धा वा चित्ते चित्तानुपस्सी विहरति, अज्झत्तबहिद्धा वा चित्ते चित्तानुपस्सी विहरति; ",
"mn10:35.2":	"समुदयधम्मानुपस्सी वा चित्तस्मिं विहरति, वयधम्मानुपस्सी वा चित्तस्मिं विहरति, समुदयवयधम्मानुपस्सी वा चित्तस्मिं विहरति। ",
"mn10:35.3":	"‘अत्थि चित्तन्’ति वा पनस्स सति पच्चुपट्ठिता होति। यावदेव ञाणमत्ताय पटिस्सतिमत्ताय अनिस्सितो च विहरति, न च किञ्चि लोके उपादियति। ",
"mn10:35.4":	"एवम्पि खो, भिक्खवे, भिक्खु चित्ते चित्तानुपस्सी विहरति। ",
"mn10:35.5":	"चित्तानुपस्सना निट्ठिता। ",
"mn10:36.0.1":	"४। धम्मानुपस्सना ",
"mn10:36.0.2":	"४।१। धम्मानुपस्सनानीवरणपब्ब ",
"mn10:36.1":	"कथञ्च, भिक्खवे, भिक्खु धम्मेसु धम्मानुपस्सी विहरति? ",
"mn10:36.2":	"इध, भिक्खवे, भिक्खु धम्मेसु धम्मानुपस्सी विहरति पञ्चसु नीवरणेसु। ",
"mn10:36.3":	"कथञ्च पन, भिक्खवे, भिक्खु धम्मेसु धम्मानुपस्सी विहरति पञ्चसु नीवरणेसु? ",
"mn10:36.4":	"इध, भिक्खवे, भिक्खु सन्तं वा अज्झत्तं कामच्छन्दं ‘अत्थि मे अज्झत्तं कामच्छन्दो’ति पजानाति, असन्तं वा अज्झत्तं कामच्छन्दं ‘नत्थि मे अज्झत्तं कामच्छन्दो’ति पजानाति; यथा च अनुप्पन्नस्स कामच्छन्दस्स उप्पादो होति तञ्च पजानाति, यथा च उप्पन्नस्स कामच्छन्दस्स पहानं होति तञ्च पजानाति, यथा च पहीनस्स कामच्छन्दस्स आयतिं अनुप्पादो होति तञ्च पजानाति। ",
"mn10:36.5":	"सन्तं वा अज्झत्तं ब्यापादं ‘अत्थि मे अज्झत्तं ब्यापादो’ति पजानाति, असन्तं वा अज्झत्तं ब्यापादं ‘नत्थि मे अज्झत्तं ब्यापादो’ति पजानाति; यथा च अनुप्पन्नस्स ब्यापादस्स उप्पादो होति तञ्च पजानाति, यथा च उप्पन्नस्स ब्यापादस्स पहानं होति तञ्च पजानाति, यथा च पहीनस्स ब्यापादस्स आयतिं अनुप्पादो होति तञ्च पजानाति। ",
"mn10:36.6":	"सन्तं वा अज्झत्तं थिनमिद्धं ‘अत्थि मे अज्झत्तं थिनमिद्धन्’ति पजानाति, असन्तं वा अज्झत्तं थिनमिद्धं ‘नत्थि मे अज्झत्तं थिनमिद्धन्’ति पजानाति, यथा च अनुप्पन्नस्स थिनमिद्धस्स उप्पादो होति तञ्च पजानाति, यथा च उप्पन्नस्स थिनमिद्धस्स पहानं होति तञ्च पजानाति, यथा च पहीनस्स थिनमिद्धस्स आयतिं अनुप्पादो होति तञ्च पजानाति। ",
"mn10:36.7":	"सन्तं वा अज्झत्तं उद्धच्चकुक्कुच्चं ‘अत्थि मे अज्झत्तं उद्धच्चकुक्कुच्चन्’ति पजानाति, असन्तं वा अज्झत्तं उद्धच्चकुक्कुच्चं ‘नत्थि मे अज्झत्तं उद्धच्चकुक्कुच्चन्’ति पजानाति; यथा च अनुप्पन्नस्स उद्धच्चकुक्कुच्चस्स उप्पादो होति तञ्च पजानाति, यथा च उप्पन्नस्स उद्धच्चकुक्कुच्चस्स पहानं होति तञ्च पजानाति, यथा च पहीनस्स उद्धच्चकुक्कुच्चस्स आयतिं अनुप्पादो होति तञ्च पजानाति। ",
"mn10:36.8":	"सन्तं वा अज्झत्तं विचिकिच्छं ‘अत्थि मे अज्झत्तं विचिकिच्छा’ति पजानाति, असन्तं वा अज्झत्तं विचिकिच्छं ‘नत्थि मे अज्झत्तं विचिकिच्छा’ति पजानाति; यथा च अनुप्पन्नाय विचिकिच्छाय उप्पादो होति तञ्च पजानाति, यथा च उप्पन्नाय विचिकिच्छाय पहानं होति तञ्च पजानाति, यथा च पहीनाय विचिकिच्छाय आयतिं अनुप्पादो होति तञ्च पजानाति। ",
"mn10:37.1":	"इति अज्झत्तं वा धम्मेसु धम्मानुपस्सी विहरति, बहिद्धा वा धम्मेसु धम्मानुपस्सी विहरति, अज्झत्तबहिद्धा वा धम्मेसु धम्मानुपस्सी विहरति; ",
"mn10:37.2":	"समुदयधम्मानुपस्सी वा धम्मेसु विहरति, वयधम्मानुपस्सी वा धम्मेसु विहरति, समुदयवयधम्मानुपस्सी वा धम्मेसु विहरति। ",
"mn10:37.3":	"‘अत्थि धम्मा’ति वा पनस्स सति पच्चुपट्ठिता होति। यावदेव ञाणमत्ताय पटिस्सतिमत्ताय अनिस्सितो च विहरति, न च किञ्चि लोके उपादियति। ",
"mn10:37.4":	"एवम्पि खो, भिक्खवे, भिक्खु धम्मेसु धम्मानुपस्सी विहरति पञ्चसु नीवरणेसु। ",
"mn10:37.5":	"नीवरणपब्बं निट्ठितं। ",
"mn10:38.0":	"४।२। धम्मानुपस्सनाखन्धपब्ब ",
"mn10:38.1":	"पुन चपरं, भिक्खवे, भिक्खु धम्मेसु धम्मानुपस्सी विहरति पञ्चसु उपादानक्खन्धेसु। ",
"mn10:38.2":	"कथञ्च पन, भिक्खवे, भिक्खु धम्मेसु धम्मानुपस्सी विहरति पञ्चसु उपादानक्खन्धेसु? ",
"mn10:38.3":	"इध, भिक्खवे, भिक्खु: ",
"mn10:38.4":	"‘इति रूपं, इति रूपस्स समुदयो, इति रूपस्स अत्थङ्गमो; ",
"mn10:38.5":	"इति वेदना, इति वेदनाय समुदयो, इति वेदनाय अत्थङ्गमो; ",
"mn10:38.6":	"इति सञ्ञा, इति सञ्ञाय समुदयो, इति सञ्ञाय अत्थङ्गमो; ",
"mn10:38.7":	"इति सङ्खारा, इति सङ्खारानं समुदयो, इति सङ्खारानं अत्थङ्गमो; ",
"mn10:38.8":	"इति विञ्ञाणं, इति विञ्ञाणस्स समुदयो, इति विञ्ञाणस्स अत्थङ्गमो’ति; ",
"mn10:39.1":	"इति अज्झत्तं वा धम्मेसु धम्मानुपस्सी विहरति, बहिद्धा वा धम्मेसु धम्मानुपस्सी विहरति, अज्झत्तबहिद्धा वा धम्मेसु धम्मानुपस्सी विहरति; ",
"mn10:39.2":	"समुदयधम्मानुपस्सी वा धम्मेसु विहरति, वयधम्मानुपस्सी वा धम्मेसु विहरति, समुदयवयधम्मानुपस्सी वा धम्मेसु विहरति। ",
"mn10:39.3":	"‘अत्थि धम्मा’ति वा पनस्स सति पच्चुपट्ठिता होति। यावदेव ञाणमत्ताय पटिस्सतिमत्ताय अनिस्सितो च विहरति, न च किञ्चि लोके उपादियति। ",
"mn10:39.4":	"एवम्पि खो, भिक्खवे, भिक्खु धम्मेसु धम्मानुपस्सी विहरति पञ्चसु उपादानक्खन्धेसु। ",
"mn10:39.5":	"खन्धपब्बं निट्ठितं। ",
"mn10:40.0":	"४।३। धम्मानुपस्सनाआयतनपब्ब ",
"mn10:40.1":	"पुन चपरं, भिक्खवे, भिक्खु धम्मेसु धम्मानुपस्सी विहरति छसु अज्झत्तिकबाहिरेसु आयतनेसु। ",
"mn10:40.2":	"कथञ्च पन, भिक्खवे, भिक्खु धम्मेसु धम्मानुपस्सी विहरति छसु अज्झत्तिकबाहिरेसु आयतनेसु? ",
"mn10:40.3":	"इध, भिक्खवे, भिक्खु चक्खुञ्च पजानाति, रूपे च पजानाति, यञ्च तदुभयं पटिच्च उप्पज्जति संयोजनं तञ्च पजानाति, यथा च अनुप्पन्नस्स संयोजनस्स उप्पादो होति तञ्च पजानाति, यथा च उप्पन्नस्स संयोजनस्स पहानं होति तञ्च पजानाति, यथा च पहीनस्स संयोजनस्स आयतिं अनुप्पादो होति तञ्च पजानाति। ",
"mn10:40.4":	"सोतञ्च पजानाति, सद्दे च पजानाति, यञ्च तदुभयं पटिच्च उप्पज्जति संयोजनं तञ्च पजानाति, यथा च अनुप्पन्नस्स संयोजनस्स उप्पादो होति तञ्च पजानाति, यथा च उप्पन्नस्स संयोजनस्स पहानं होति तञ्च पजानाति, यथा च पहीनस्स संयोजनस्स आयतिं अनुप्पादो होति तञ्च पजानाति। ",
"mn10:40.5":	"घानञ्च पजानाति, गन्धे च पजानाति, यञ्च तदुभयं पटिच्च उप्पज्जति संयोजनं तञ्च पजानाति, यथा च अनुप्पन्नस्स संयोजनस्स उप्पादो होति तञ्च पजानाति, यथा च उप्पन्नस्स संयोजनस्स पहानं होति तञ्च पजानाति, यथा च पहीनस्स संयोजनस्स आयतिं अनुप्पादो होति तञ्च पजानाति। ",
"mn10:40.6":	"जिव्हञ्च पजानाति, रसे च पजानाति, यञ्च तदुभयं पटिच्च उप्पज्जति संयोजनं तञ्च पजानाति, यथा च अनुप्पन्नस्स संयोजनस्स उप्पादो होति तञ्च पजानाति, यथा च उप्पन्नस्स संयोजनस्स पहानं होति तञ्च पजानाति, यथा च पहीनस्स संयोजनस्स आयतिं अनुप्पादो होति तञ्च पजानाति। ",
"mn10:40.7":	"कायञ्च पजानाति, फोट्ठब्बे च पजानाति, यञ्च तदुभयं पटिच्च उप्पज्जति संयोजनं तञ्च पजानाति, यथा च अनुप्पन्नस्स संयोजनस्स उप्पादो होति तञ्च पजानाति, यथा च उप्पन्नस्स संयोजनस्स पहानं होति तञ्च पजानाति, यथा च पहीनस्स संयोजनस्स आयतिं अनुप्पादो होति तञ्च पजानाति। ",
"mn10:40.8":	"मनञ्च पजानाति, धम्मे च पजानाति, यञ्च तदुभयं पटिच्च उप्पज्जति संयोजनं तञ्च पजानाति, यथा च अनुप्पन्नस्स संयोजनस्स उप्पादो होति तञ्च पजानाति, यथा च उप्पन्नस्स संयोजनस्स पहानं होति तञ्च पजानाति, यथा च पहीनस्स संयोजनस्स आयतिं अनुप्पादो होति तञ्च पजानाति। ",
"mn10:41.1":	"इति अज्झत्तं वा धम्मेसु धम्मानुपस्सी विहरति, बहिद्धा वा धम्मेसु धम्मानुपस्सी विहरति, अज्झत्तबहिद्धा वा धम्मेसु धम्मानुपस्सी विहरति; ",
"mn10:41.2":	"समुदयधम्मानुपस्सी वा धम्मेसु विहरति, वयधम्मानुपस्सी वा धम्मेसु विहरति, समुदयवयधम्मानुपस्सी वा धम्मेसु विहरति। ",
"mn10:41.3":	"‘अत्थि धम्मा’ति वा पनस्स सति पच्चुपट्ठिता होति। यावदेव ञाणमत्ताय पटिस्सतिमत्ताय अनिस्सितो च विहरति न च किञ्चि लोके उपादियति। ",
"mn10:41.4":	"एवम्पि खो, भिक्खवे, भिक्खु धम्मेसु धम्मानुपस्सी विहरति छसु अज्झत्तिकबाहिरेसु आयतनेसु। ",
"mn10:41.5":	"आयतनपब्बं निट्ठितं। ",
"mn10:42.0":	"४।४। धम्मानुपस्सनाबोज्झङ्गपब्ब ",
"mn10:42.1":	"पुन चपरं, भिक्खवे, भिक्खु धम्मेसु धम्मानुपस्सी विहरति सत्तसु बोज्झङ्गेसु। ",
"mn10:42.2":	"कथञ्च पन, भिक्खवे, भिक्खु धम्मेसु धम्मानुपस्सी विहरति सत्तसु बोज्झङ्गेसु? ",
"mn10:42.3":	"इध, भिक्खवे, भिक्खु सन्तं वा अज्झत्तं सतिसम्बोज्झङ्गं ‘अत्थि मे अज्झत्तं सतिसम्बोज्झङ्गो’ति पजानाति, असन्तं वा अज्झत्तं सतिसम्बोज्झङ्गं ‘नत्थि मे अज्झत्तं सतिसम्बोज्झङ्गो’ति पजानाति, यथा च अनुप्पन्नस्स सतिसम्बोज्झङ्गस्स उप्पादो होति तञ्च पजानाति, यथा च उप्पन्नस्स सतिसम्बोज्झङ्गस्स भावनाय पारिपूरी होति तञ्च पजानाति। ",
"mn10:42.4":	"सन्तं वा अज्झत्तं धम्मविचयसम्बोज्झङ्गं ‘अत्थि मे अज्झत्तं धम्मविचयसम्बोज्झङ्गो’ति पजानाति, असन्तं वा अज्झत्तं धम्मविचयसम्बोज्झङ्गं ‘नत्थि मे अज्झत्तं धम्मविचयसम्बोज्झङ्गो’ति पजानाति, यथा च अनुप्पन्नस्स धम्मविचयसम्बोज्झङ्गस्स उप्पादो होति तञ्च पजानाति, यथा च उप्पन्नस्स धम्मविचयसम्बोज्झङ्गस्स भावनाय पारिपूरी होति तञ्च पजानाति। ",
"mn10:42.5":	"सन्तं वा अज्झत्तं वीरियसम्बोज्झङ्गं ‘अत्थि मे अज्झत्तं वीरियसम्बोज्झङ्गो’ति पजानाति, असन्तं वा अज्झत्तं वीरियसम्बोज्झङ्गं ‘नत्थि मे अज्झत्तं वीरियसम्बोज्झङ्गो’ति पजानाति, यथा च अनुप्पन्नस्स वीरियसम्बोज्झङ्गस्स उप्पादो होति तञ्च पजानाति, यथा च उप्पन्नस्स वीरियसम्बोज्झङ्गस्स भावनाय पारिपूरी होति तञ्च पजानाति। ",
"mn10:42.6":	"सन्तं वा अज्झत्तं पीतिसम्बोज्झङ्गं ‘अत्थि मे अज्झत्तं पीतिसम्बोज्झङ्गो’ति पजानाति, असन्तं वा अज्झत्तं पीतिसम्बोज्झङ्गं ‘नत्थि मे अज्झत्तं पीतिसम्बोज्झङ्गो’ति पजानाति, यथा च अनुप्पन्नस्स पीतिसम्बोज्झङ्गस्स उप्पादो होति तञ्च पजानाति, यथा च उप्पन्नस्स पीतिसम्बोज्झङ्गस्स भावनाय पारिपूरी होति तञ्च पजानाति। ",
"mn10:42.7":	"सन्तं वा अज्झत्तं पस्सद्धिसम्बोज्झङ्गं ‘अत्थि मे अज्झत्तं पस्सद्धिसम्बोज्झङ्गो’ति पजानाति, असन्तं वा अज्झत्तं पस्सद्धिसम्बोज्झङ्गं ‘नत्थि मे अज्झत्तं पस्सद्धिसम्बोज्झङ्गो’ति पजानाति, यथा च अनुप्पन्नस्स पस्सद्धिसम्बोज्झङ्गस्स उप्पादो होति तञ्च पजानाति, यथा च उप्पन्नस्स पस्सद्धिसम्बोज्झङ्गस्स भावनाय पारिपूरी होति तञ्च पजानाति। ",
"mn10:42.8":	"सन्तं वा अज्झत्तं समाधिसम्बोज्झङ्गं ‘अत्थि मे अज्झत्तं समाधिसम्बोज्झङ्गो’ति पजानाति, असन्तं वा अज्झत्तं समाधिसम्बोज्झङ्गं ‘नत्थि मे अज्झत्तं समाधिसम्बोज्झङ्गो’ति पजानाति, यथा च अनुप्पन्नस्स समाधिसम्बोज्झङ्गस्स उप्पादो होति तञ्च पजानाति, यथा च उप्पन्नस्स समाधिसम्बोज्झङ्गस्स भावनाय पारिपूरी होति तञ्च पजानाति। ",
"mn10:42.9":	"सन्तं वा अज्झत्तं उपेक्खासम्बोज्झङ्गं ‘अत्थि मे अज्झत्तं उपेक्खासम्बोज्झङ्गो’ति पजानाति, असन्तं वा अज्झत्तं उपेक्खासम्बोज्झङ्गं ‘नत्थि मे अज्झत्तं उपेक्खासम्बोज्झङ्गो’ति पजानाति, यथा च अनुप्पन्नस्स उपेक्खासम्बोज्झङ्गस्स उप्पादो होति तञ्च पजानाति, यथा च उप्पन्नस्स उपेक्खासम्बोज्झङ्गस्स भावनाय पारिपूरी होति तञ्च पजानाति। ",
"mn10:43.1":	"इति अज्झत्तं वा धम्मेसु धम्मानुपस्सी विहरति, बहिद्धा वा धम्मेसु धम्मानुपस्सी विहरति, अज्झत्तबहिद्धा वा धम्मेसु धम्मानुपस्सी विहरति; ",
"mn10:43.2":	"समुदयधम्मानुपस्सी वा धम्मेसु विहरति, वयधम्मानुपस्सी वा धम्मेसु विहरति, समुदयवयधम्मानुपस्सी वा धम्मेसु विहरति। ",
"mn10:43.3":	"‘अत्थि धम्मा’ति वा पनस्स सति पच्चुपट्ठिता होति। यावदेव ञाणमत्ताय पटिस्सतिमत्ताय अनिस्सितो च विहरति, न च किञ्चि लोके उपादियति। ",
"mn10:43.4":	"एवम्पि खो, भिक्खवे, भिक्खु धम्मेसु धम्मानुपस्सी विहरति सत्तसु बोज्झङ्गेसु। ",
"mn10:43.5":	"बोज्झङ्गपब्बं निट्ठितं। ",
"mn10:44.0":	"४।५। धम्मानुपस्सनासच्चपब्ब ",
"mn10:44.1":	"पुन चपरं, भिक्खवे, भिक्खु धम्मेसु धम्मानुपस्सी विहरति चतूसु अरियसच्चेसु। ",
"mn10:44.2":	"कथञ्च पन, भिक्खवे, भिक्खु धम्मेसु धम्मानुपस्सी विहरति चतूसु अरियसच्चेसु? ",
"mn10:44.3":	"इध, भिक्खवे, भिक्खु ‘इदं दुक्खन्’ति यथाभूतं पजानाति, ‘अयं दुक्खसमुदयो’ति यथाभूतं पजानाति, ‘अयं दुक्खनिरोधो’ति यथाभूतं पजानाति, ‘अयं दुक्खनिरोधगामिनी पटिपदा’ति यथाभूतं पजानाति। ",
"mn10:45.1":	"इति अज्झत्तं वा धम्मेसु धम्मानुपस्सी विहरति, बहिद्धा वा धम्मेसु धम्मानुपस्सी विहरति, अज्झत्तबहिद्धा वा धम्मेसु धम्मानुपस्सी विहरति; ",
"mn10:45.2":	"समुदयधम्मानुपस्सी वा धम्मेसु विहरति, वयधम्मानुपस्सी वा धम्मेसु विहरति, समुदयवयधम्मानुपस्सी वा धम्मेसु विहरति। ",
"mn10:45.3":	"‘अत्थि धम्मा’ति वा पनस्स सति पच्चुपट्ठिता होति। यावदेव ञाणमत्ताय पटिस्सतिमत्ताय अनिस्सितो च विहरति, न च किञ्चि लोके उपादियति। ",
"mn10:45.4":	"एवम्पि खो, भिक्खवे, भिक्खु धम्मेसु धम्मानुपस्सी विहरति चतूसु अरियसच्चेसु। ",
"mn10:45.5":	"सच्चपब्बं निट्ठितं। ",
"mn10:45.6":	"धम्मानुपस्सना निट्ठिता। ",
"mn10:46.1":	"यो हि कोचि, भिक्खवे, इमे चत्तारो सतिपट्ठाने एवं भावेय्य सत्त वस्सानि, तस्स द्विन्नं फलानं अञ्ञतरं फलं पाटिकङ्खं ",
"mn10:46.2":	"दिट्ठेव धम्मे अञ्ञा; सति वा उपादिसेसे अनागामिता। ",
"mn10:46.3":	"तिट्ठन्तु, भिक्खवे, सत्त वस्सानि। ",
"mn10:46.4":	"यो हि कोचि, भिक्खवे, इमे चत्तारो सतिपट्ठाने एवं भावेय्य छ वस्सानि …पे… ",
"mn10:46.5":	"पञ्च वस्सानि … ",
"mn10:46.6":	"चत्तारि वस्सानि … ",
"mn10:46.7":	"तीणि वस्सानि … ",
"mn10:46.8":	"द्वे वस्सानि … ",
"mn10:46.9":	"एकं वस्सं … ",
"mn10:46.10":	"तिट्ठतु, भिक्खवे, एकं वस्सं। ",
"mn10:46.11":	"यो हि कोचि, भिक्खवे, इमे चत्तारो सतिपट्ठाने एवं भावेय्य सत्त मासानि, तस्स द्विन्नं फलानं अञ्ञतरं फलं पाटिकङ्खं ",
"mn10:46.12":	"दिट्ठेव धम्मे अञ्ञा; सति वा उपादिसेसे अनागामिता। ",
"mn10:46.13":	"तिट्ठन्तु, भिक्खवे, सत्त मासानि। ",
"mn10:46.14":	"यो हि कोचि, भिक्खवे, इमे चत्तारो सतिपट्ठाने एवं भावेय्य छ मासानि …पे… ",
"mn10:46.15":	"पञ्च मासानि … ",
"mn10:46.16":	"चत्तारि मासानि … ",
"mn10:46.17":	"तीणि मासानि … ",
"mn10:46.18":	"द्वे मासानि … ",
"mn10:46.19":	"एकं मासं … ",
"mn10:46.20":	"अड्ढमासं … ",
"mn10:46.21":	"तिट्ठतु, भिक्खवे, अड्ढमासो। ",
"mn10:46.22":	"यो हि कोचि, भिक्खवे, इमे चत्तारो सतिपट्ठाने एवं भावेय्य सत्ताहं, तस्स द्विन्नं फलानं अञ्ञतरं फलं पाटिकङ्खं ",
"mn10:46.23":	"दिट्ठेव धम्मे अञ्ञा सति वा उपादिसेसे अनागामिताति। ",
"mn10:47.1":	"‘एकायनो अयं, भिक्खवे, मग्गो सत्तानं विसुद्धिया सोकपरिदेवानं समतिक्कमाय दुक्खदोमनस्सानं अत्थङ्गमाय ञायस्स अधिगमाय निब्बानस्स सच्छिकिरियाय यदिदं चत्तारो सतिपट्ठाना’ति। ",
"mn10:47.2":	"इति यं तं वुत्तं, इदमेतं पटिच्च वुत्तन्”ति। ",
"mn10:47.3":	"इदमवोच भगवा। ",
"mn10:47.4":	"अत्तमना ते भिक्खू भगवतो भासितं अभिनन्दुन्ति। ",
"mn10:47.5":	"सतिपट्ठानसुत्तं निट्ठितं दसमं। ",
"mn10:47.6":	"मूलपरियायवग्गो निट्ठितो पठमो। ",
"mn10:48.0":	"तस्सुद्दानं ",
"mn10:48.1":	"मूलसुसंवरधम्मदायादा, ",
"mn10:48.2":	"भेरवानङ्गणाकङ्खेय्यवत्थं; ",
"mn10:48.3":	"सल्लेखसम्मादिट्ठिसतिपट्ठं, ",
"mn10:48.4":	"वग्गवरो असमो सुसमत्तो। "
}	
