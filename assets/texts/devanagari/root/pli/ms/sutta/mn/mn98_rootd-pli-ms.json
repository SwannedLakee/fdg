{	
"mn98:0.1":	"मज्झिम निकाय ९८ ",
"mn98:0.2":	"वासेट्ठसुत्त ",
"mn98:1.1":	"एवं मे सुतं—",
"mn98:1.2":	"एकं समयं भगवा इच्छानङ्गले विहरति इच्छानङ्गलवनसण्डे। ",
"mn98:2.1":	"तेन खो पन समयेन सम्बहुला अभिञ्ञाता अभिञ्ञाता ब्राह्मणमहासाला इच्छानङ्गले पटिवसन्ति, सेय्यथिदं—",
"mn98:2.2":	"चङ्की ब्राह्मणो, तारुक्खो ब्राह्मणो, पोक्खरसाति ब्राह्मणो, जाणुस्सोणि ब्राह्मणो, तोदेय्यो ब्राह्मणो, अञ्ञे च अभिञ्ञाता अभिञ्ञाता ब्राह्मणमहासाला। ",
"mn98:3.1":	"अथ खो वासेट्ठभारद्वाजानं माणवानं जङ्घाविहारं अनुचङ्कमन्तानं अनुविचरन्तानं अयमन्तराकथा उदपादि: ",
"mn98:3.2":	"“कथं, भो, ब्राह्मणो होती”ति? ",
"mn98:3.3":	"भारद्वाजो माणवो एवमाह: ",
"mn98:3.4":	"“यतो खो, भो, उभतो सुजातो मातितो च पितितो च संसुद्धगहणिको याव सत्तमा पितामहयुगा अक्खित्तो अनुपक्कुट्ठो जातिवादेन—",
"mn98:3.5":	"एत्तावता खो, भो, ब्राह्मणो होती”ति। ",
"mn98:3.6":	"वासेट्ठो माणवो एवमाह: ",
"mn98:3.7":	"“यतो खो, भो, सीलवा च होति वत्तसम्पन्नो च—",
"mn98:3.8":	"एत्तावता खो, भो, ब्राह्मणो होती”ति। ",
"mn98:4.1":	"नेव खो असक्खि भारद्वाजो माणवो वासेट्ठं माणवं सञ्ञापेतुं, न पन असक्खि वासेट्ठो माणवो भारद्वाजं माणवं सञ्ञापेतुं। ",
"mn98:5.1":	"अथ खो वासेट्ठो माणवो भारद्वाजं माणवं आमन्तेसि: ",
"mn98:5.2":	"“अयं खो, भो भारद्वाज, समणो गोतमो सक्यपुत्तो सक्यकुला पब्बजितो इच्छानङ्गले विहरति इच्छानङ्गलवनसण्डे। ",
"mn98:5.3":	"तं खो पन भवन्तं गोतमं एवं कल्याणो कित्तिसद्दो अब्भुग्गतो: ",
"mn98:5.4":	"‘इतिपि सो भगवा अरहं सम्मासम्बुद्धो विज्जाचरणसम्पन्नो सुगतो लोकविदू अनुत्तरो पुरिसदम्मसारथि सत्था देवमनुस्सानं बुद्धो भगवा’ति। ",
"mn98:5.5":	"आयाम, भो भारद्वाज, येन समणो गोतमो तेनुपसङ्कमिस्साम; उपसङ्कमित्वा समणं गोतमं एतमत्थं पुच्छिस्साम। ",
"mn98:5.6":	"यथा नो समणो गोतमो ब्याकरिस्सति तथा नं धारेस्सामा”ति। ",
"mn98:5.7":	"“एवं, भो”ति खो भारद्वाजो माणवो वासेट्ठस्स माणवस्स पच्चस्सोसि। ",
"mn98:6.1":	"अथ खो वासेट्ठभारद्वाजा माणवा येन भगवा तेनुपसङ्कमिंसु; उपसङ्कमित्वा भगवता सद्धिं सम्मोदिंसु। ",
"mn98:6.2":	"सम्मोदनीयं कथं सारणीयं वीतिसारेत्वा एकमन्तं निसीदिंसु। ",
"mn98:6.3":	"एकमन्तं निसिन्नो खो वासेट्ठो माणवो भगवन्तं गाथाहि अज्झभासि: ",
"mn98:7.1":	"“अनुञ्ञातपटिञ्ञाता, ",
"mn98:7.2":	"तेविज्जा मयमस्मुभो; ",
"mn98:7.3":	"अहं पोक्खरसातिस्स, ",
"mn98:7.4":	"तारुक्खस्सायं माणवो। ",
"mn98:7.5":	"तेविज्जानं यदक्खातं, ",
"mn98:7.6":	"तत्र केवलिनोस्मसे; ",
"mn98:7.7":	"पदकस्मा वेय्याकरणा, ",
"mn98:7.8":	"जप्पे आचरियसादिसा; ",
"mn98:7.9":	"तेसं नो जातिवादस्मिं, ",
"mn98:7.10":	"विवादो अत्थि गोतम। ",
"mn98:7.11":	"जातिया ब्राह्मणो होति, ",
"mn98:7.12":	"भारद्वाजो इति भासति; ",
"mn98:7.13":	"अहञ्च कम्मुना ब्रूमि, ",
"mn98:7.14":	"एवं जानाहि चक्खुम। ",
"mn98:7.15":	"ते न सक्कोम ञापेतुं, ",
"mn98:7.16":	"अञ्ञमञ्ञं मयं उभो; ",
"mn98:7.17":	"भवन्तं पुट्ठुमागमा, ",
"mn98:7.18":	"सम्बुद्धं इति विस्सुतं। ",
"mn98:7.19":	"चन्दं यथा खयातीतं, ",
"mn98:7.20":	"पेच्च पञ्जलिका जना; ",
"mn98:7.21":	"वन्दमाना नमस्सन्ति, ",
"mn98:7.22":	"लोकस्मिं गोतमं। ",
"mn98:7.23":	"चक्खुं लोके समुप्पन्नं, ",
"mn98:7.24":	"मयं पुच्छाम गोतमं; ",
"mn98:7.25":	"जातिया ब्राह्मणो होति, ",
"mn98:7.26":	"उदाहु भवति कम्मुना; ",
"mn98:7.27":	"अजानतं नो पब्रूहि, ",
"mn98:7.28":	"यथा जानेमु ब्राह्मणन्”ति। ",
"mn98:8.1":	"“तेसं वो अहं ब्यक्खिस्सं, ",
"mn98:8.2":	"(वासेट्ठाति भगवा) ",
"mn98:8.3":	"अनुपुब्बं यथातथं; ",
"mn98:8.4":	"जातिविभङ्गं पाणानं, ",
"mn98:8.5":	"अञ्ञमञ्ञाहि जातियो। ",
"mn98:8.6":	"तिणरुक्खेपि जानाथ, ",
"mn98:8.7":	"न चापि पटिजानरे; ",
"mn98:8.8":	"लिङ्गं जातिमयं तेसं, ",
"mn98:8.9":	"अञ्ञमञ्ञा हि जातियो। ",
"mn98:8.10":	"ततो कीटे पटङ्गे च, ",
"mn98:8.11":	"याव कुन्थकिपिल्लिके; ",
"mn98:8.12":	"लिङ्गं जातिमयं तेसं, ",
"mn98:8.13":	"अञ्ञमञ्ञा हि जातियो। ",
"mn98:8.14":	"चतुप्पदेपि जानाथ, ",
"mn98:8.15":	"खुद्दके च महल्लके; ",
"mn98:8.16":	"लिङ्गं जातिमयं तेसं, ",
"mn98:8.17":	"अञ्ञमञ्ञा हि जातियो। ",
"mn98:8.18":	"पादुदरेपि जानाथ, ",
"mn98:8.19":	"उरगे दीघपिट्ठिके; ",
"mn98:8.20":	"लिङ्गं जातिमयं तेसं, ",
"mn98:8.21":	"अञ्ञमञ्ञा हि जातियो। ",
"mn98:8.22":	"ततो मच्छेपि जानाथ, ",
"mn98:8.23":	"उदके वारिगोचरे; ",
"mn98:8.24":	"लिङ्गं जातिमयं तेसं, ",
"mn98:8.25":	"अञ्ञमञ्ञा हि जातियो। ",
"mn98:8.26":	"ततो पक्खीपि जानाथ, ",
"mn98:8.27":	"पत्तयाने विहङ्गमे; ",
"mn98:8.28":	"लिङ्गं जातिमयं तेसं, ",
"mn98:8.29":	"अञ्ञमञ्ञा हि जातियो। ",
"mn98:9.1":	"यथा एतासु जातीसु, ",
"mn98:9.2":	"लिङ्गं जातिमयं पुथु; ",
"mn98:9.3":	"एवं नत्थि मनुस्सेसु, ",
"mn98:9.4":	"लिङ्गं जातिमयं पुथु। ",
"mn98:9.5":	"न केसेहि न सीसेहि, ",
"mn98:9.6":	"न कण्णेहि न अक्खीहि; ",
"mn98:9.7":	"न मुखेन न नासाय, ",
"mn98:9.8":	"न ओट्ठेहि भमूहि वा। ",
"mn98:9.9":	"न गीवाय न अंसेहि, ",
"mn98:9.10":	"न उदरेन न पिट्ठिया; ",
"mn98:9.11":	"न सोणिया न उरसा, ",
"mn98:9.12":	"न सम्बाधे न मेथुने। ",
"mn98:9.13":	"न हत्थेहि न पादेहि, ",
"mn98:9.14":	"नङ्गुलीहि नखेहि वा; ",
"mn98:9.15":	"न जङ्घाहि न ऊरूहि, ",
"mn98:9.16":	"न वण्णेन सरेन वा; ",
"mn98:9.17":	"लिङ्गं जातिमयं नेव, ",
"mn98:9.18":	"यथा अञ्ञासु जातिसु। ",
"mn98:9.19":	"पच्चत्तञ्च सरीरेसु, ",
"mn98:9.20":	"मनुस्सेस्वेतं न विज्जति; ",
"mn98:9.21":	"वोकारञ्च मनुस्सेसु, ",
"mn98:9.22":	"समञ्ञाय पवुच्चति। ",
"mn98:10.1":	"यो हि कोचि मनुस्सेसु, ",
"mn98:10.2":	"गोरक्खं उपजीवति; ",
"mn98:10.3":	"एवं वासेट्ठ जानाहि, ",
"mn98:10.4":	"कस्सको सो न ब्राह्मणो। ",
"mn98:10.5":	"यो हि कोचि मनुस्सेसु, ",
"mn98:10.6":	"पुथुसिप्पेन जीवति; ",
"mn98:10.7":	"एवं वासेट्ठ जानाहि, ",
"mn98:10.8":	"सिप्पिको सो न ब्राह्मणो। ",
"mn98:10.9":	"यो हि कोचि मनुस्सेसु, ",
"mn98:10.10":	"वोहारं उपजीवति; ",
"mn98:10.11":	"एवं वासेट्ठ जानाहि, ",
"mn98:10.12":	"वाणिजो सो न ब्राह्मणो। ",
"mn98:10.13":	"यो हि कोचि मनुस्सेसु, ",
"mn98:10.14":	"परपेस्सेन जीवति; ",
"mn98:10.15":	"एवं वासेट्ठ जानाहि, ",
"mn98:10.16":	"पेस्सको सो न ब्राह्मणो। ",
"mn98:10.17":	"यो हि कोचि मनुस्सेसु, ",
"mn98:10.18":	"अदिन्नं उपजीवति; ",
"mn98:10.19":	"एवं वासेट्ठ जानाहि, ",
"mn98:10.20":	"चोरो एसो न ब्राह्मणो। ",
"mn98:10.21":	"यो हि कोचि मनुस्सेसु, ",
"mn98:10.22":	"इस्सत्थं उपजीवति; ",
"mn98:10.23":	"एवं वासेट्ठ जानाहि, ",
"mn98:10.24":	"योधाजीवो न ब्राह्मणो। ",
"mn98:10.25":	"यो हि कोचि मनुस्सेसु, ",
"mn98:10.26":	"पोरोहिच्चेन जीवति; ",
"mn98:10.27":	"एवं वासेट्ठ जानाहि, ",
"mn98:10.28":	"याजको सो न ब्राह्मणो। ",
"mn98:10.29":	"यो हि कोचि मनुस्सेसु, ",
"mn98:10.30":	"गामं रट्ठञ्च भुञ्जति; ",
"mn98:10.31":	"एवं वासेट्ठ जानाहि, ",
"mn98:10.32":	"राजा एसो न ब्राह्मणो। ",
"mn98:11.1":	"न चाहं ब्राह्मणं ब्रूमि, ",
"mn98:11.2":	"योनिजं मत्तिसम्भवं; ",
"mn98:11.3":	"भोवादि नाम सो होति, ",
"mn98:11.4":	"सचे होति सकिञ्चनो; ",
"mn98:11.5":	"अकिञ्चनं अनादानं, ",
"mn98:11.6":	"तमहं ब्रूमि ब्राह्मणं। ",
"mn98:11.7":	"सब्बसंयोजनं छेत्वा, ",
"mn98:11.8":	"यो वे न परितस्सति; ",
"mn98:11.9":	"सङ्गातिगं विसंयुत्तं, ",
"mn98:11.10":	"तमहं ब्रूमि ब्राह्मणं। ",
"mn98:11.11":	"छेत्वा नद्धिं वरत्तञ्च, ",
"mn98:11.12":	"सन्दानं सहनुक्कमं; ",
"mn98:11.13":	"उक्खित्तपलिघं बुद्धं, ",
"mn98:11.14":	"तमहं ब्रूमि ब्राह्मणं। ",
"mn98:11.15":	"अक्कोसं वधबन्धञ्च, ",
"mn98:11.16":	"अदुट्ठो यो तितिक्खति; ",
"mn98:11.17":	"खन्तीबलं बलानीकं, ",
"mn98:11.18":	"तमहं ब्रूमि ब्राह्मणं। ",
"mn98:11.19":	"अक्कोधनं वतवन्तं, ",
"mn98:11.20":	"सीलवन्तं अनुस्सदं; ",
"mn98:11.21":	"दन्तं अन्तिमसारीरं, ",
"mn98:11.22":	"तमहं ब्रूमि ब्राह्मणं। ",
"mn98:11.23":	"वारिपोक्खरपत्तेव, ",
"mn98:11.24":	"आरग्गेरिव सासपो; ",
"mn98:11.25":	"यो न लिम्पति कामेसु, ",
"mn98:11.26":	"तमहं ब्रूमि ब्राह्मणं। ",
"mn98:11.27":	"यो दुक्खस्स पजानाति, ",
"mn98:11.28":	"इधेव खयमत्तनो; ",
"mn98:11.29":	"पन्नभारं विसंयुत्तं, ",
"mn98:11.30":	"तमहं ब्रूमि ब्राह्मणं। ",
"mn98:11.31":	"गम्भीरपञ्ञं मेधाविं, ",
"mn98:11.32":	"मग्गामग्गस्स कोविदं; ",
"mn98:11.33":	"उत्तमत्थमनुप्पत्तं, ",
"mn98:11.34":	"तमहं ब्रूमि ब्राह्मणं। ",
"mn98:11.35":	"असंसट्ठं गहट्ठेहि, ",
"mn98:11.36":	"अनागारेहि चूभयं; ",
"mn98:11.37":	"अनोकसारिमप्पिच्छं, ",
"mn98:11.38":	"तमहं ब्रूमि ब्राह्मणं। ",
"mn98:11.39":	"निधाय दण्डं भूतेसु, ",
"mn98:11.40":	"तसेसु थावरेसु च; ",
"mn98:11.41":	"यो न हन्ति न घातेति, ",
"mn98:11.42":	"तमहं ब्रूमि ब्राह्मणं। ",
"mn98:11.43":	"अविरुद्धं विरुद्धेसु, ",
"mn98:11.44":	"अत्तदण्डेसु निब्बुतं; ",
"mn98:11.45":	"सादानेसु अनादानं, ",
"mn98:11.46":	"तमहं ब्रूमि ब्राह्मणं। ",
"mn98:11.47":	"यस्स रागो च दोसो च, ",
"mn98:11.48":	"मानो मक्खो च ओहितो; ",
"mn98:11.49":	"सासपोरिव आरग्गा, ",
"mn98:11.50":	"तमहं ब्रूमि ब्राह्मणं। ",
"mn98:11.51":	"अकक्कसं विञ्ञापनिं, ",
"mn98:11.52":	"गिरं सच्चं उदीरये; ",
"mn98:11.53":	"याय नाभिसज्जे किञ्चि, ",
"mn98:11.54":	"तमहं ब्रूमि ब्राह्मणं। ",
"mn98:11.55":	"यो च दीघं व रस्सं वा, ",
"mn98:11.56":	"अणुं थूलं सुभासुभं; ",
"mn98:11.57":	"लोके अदिन्नं नादेति, ",
"mn98:11.58":	"तमहं ब्रूमि ब्राह्मणं। ",
"mn98:11.59":	"आसा यस्स न विज्जन्ति, ",
"mn98:11.60":	"अस्मिं लोके परम्हि च; ",
"mn98:11.61":	"निरासासं विसंयुत्तं, ",
"mn98:11.62":	"तमहं ब्रूमि ब्राह्मणं। ",
"mn98:11.63":	"यस्सालया न विज्जन्ति, ",
"mn98:11.64":	"अञ्ञाय अकथङ्कथिं; ",
"mn98:11.65":	"अमतोगधं अनुप्पत्तं, ",
"mn98:11.66":	"तमहं ब्रूमि ब्राह्मणं। ",
"mn98:11.67":	"योधपुञ्ञञ्च पापञ्च, ",
"mn98:11.68":	"उभो सङ्गं उपच्चगा; ",
"mn98:11.69":	"असोकं विरजं सुद्धं, ",
"mn98:11.70":	"तमहं ब्रूमि ब्राह्मणं। ",
"mn98:11.71":	"चन्दं व विमलं सुद्धं, ",
"mn98:11.72":	"विप्पसन्नं अनाविलं; ",
"mn98:11.73":	"नन्दीभवपरिक्खीणं, ",
"mn98:11.74":	"तमहं ब्रूमि ब्राह्मणं। ",
"mn98:11.75":	"यो इमं पलिपथं दुग्गं, ",
"mn98:11.76":	"संसारं मोहमच्चगा; ",
"mn98:11.77":	"तिण्णो पारङ्गतो झायी, ",
"mn98:11.78":	"अनेजो अकथङ्कथी; ",
"mn98:11.79":	"अनुपादाय निब्बुतो, ",
"mn98:11.80":	"तमहं ब्रूमि ब्राह्मणं। ",
"mn98:11.81":	"योधकामे पहन्त्वान, ",
"mn98:11.82":	"अनागारो परिब्बजे; ",
"mn98:11.83":	"कामभवपरिक्खीणं, ",
"mn98:11.84":	"तमहं ब्रूमि ब्राह्मणं। ",
"mn98:11.85":	"योधतण्हं पहन्त्वान, ",
"mn98:11.86":	"अनागारो परिब्बजे; ",
"mn98:11.87":	"तण्हाभवपरिक्खीणं, ",
"mn98:11.88":	"तमहं ब्रूमि ब्राह्मणं। ",
"mn98:11.89":	"हित्वा मानुसकं योगं, ",
"mn98:11.90":	"दिब्बं योगं उपच्चगा; ",
"mn98:11.91":	"सब्बयोगविसंयुत्तं, ",
"mn98:11.92":	"तमहं ब्रूमि ब्राह्मणं। ",
"mn98:11.93":	"हित्वा रतिञ्च अरतिं, ",
"mn98:11.94":	"सीतीभूतं निरूपधिं; ",
"mn98:11.95":	"सब्बलोकाभिभुं वीरं, ",
"mn98:11.96":	"तमहं ब्रूमि ब्राह्मणं। ",
"mn98:11.97":	"चुतिं यो वेदि सत्तानं, ",
"mn98:11.98":	"उपपत्तिञ्च सब्बसो; ",
"mn98:11.99":	"असत्तं सुगतं बुद्धं, ",
"mn98:11.100":	"तमहं ब्रूमि ब्राह्मणं। ",
"mn98:11.101":	"यस्स गतिं न जानन्ति, ",
"mn98:11.102":	"देवा गन्धब्बमानुसा; ",
"mn98:11.103":	"खीणासवं अरहन्तं, ",
"mn98:11.104":	"तमहं ब्रूमि ब्राह्मणं। ",
"mn98:11.105":	"यस्स पुरे च पच्छा च, ",
"mn98:11.106":	"मज्झे च नत्थि किञ्चनं; ",
"mn98:11.107":	"अकिञ्चनं अनादानं, ",
"mn98:11.108":	"तमहं ब्रूमि ब्राह्मणं। ",
"mn98:11.109":	"उसभं पवरं वीरं, ",
"mn98:11.110":	"महेसिं विजिताविनं; ",
"mn98:11.111":	"अनेजं न्हातकं बुद्धं, ",
"mn98:11.112":	"तमहं ब्रूमि ब्राह्मणं। ",
"mn98:11.113":	"पुब्बेनिवासं यो वेदि, ",
"mn98:11.114":	"सग्गापायञ्च पस्सति; ",
"mn98:11.115":	"अथो जातिक्खयं पत्तो, ",
"mn98:11.116":	"तमहं ब्रूमि ब्राह्मणं। ",
"mn98:12.1":	"समञ्ञा हेसा लोकस्मिं, ",
"mn98:12.2":	"नामगोत्तं पकप्पितं; ",
"mn98:12.3":	"सम्मुच्चा समुदागतं, ",
"mn98:12.4":	"तत्थ तत्थ पकप्पितं। ",
"mn98:12.5":	"दीघरत्तानुसयितं, ",
"mn98:12.6":	"दिट्ठिगतमजानतं; ",
"mn98:12.7":	"अजानन्ता नो पब्रुन्ति, ",
"mn98:12.8":	"जातिया होति ब्राह्मणो। ",
"mn98:12.9":	"न जच्चा ब्राह्मणो होति, ",
"mn98:12.10":	"न जच्चा होति अब्राह्मणो; ",
"mn98:12.11":	"कम्मुना ब्राह्मणो होति, ",
"mn98:12.12":	"कम्मुना होति अब्राह्मणो। ",
"mn98:12.13":	"कस्सको कम्मुना होति, ",
"mn98:12.14":	"सिप्पिको होति कम्मुना; ",
"mn98:12.15":	"वाणिजो कम्मुना होति, ",
"mn98:12.16":	"पेस्सको होति कम्मुना। ",
"mn98:12.17":	"चोरोपि कम्मुना होति, ",
"mn98:12.18":	"योधाजीवोपि कम्मुना; ",
"mn98:12.19":	"याजको कम्मुना होति, ",
"mn98:12.20":	"राजापि होति कम्मुना। ",
"mn98:13.1":	"एवमेतं यथाभूतं, ",
"mn98:13.2":	"कम्मं पस्सन्ति पण्डिता; ",
"mn98:13.3":	"पटिच्चसमुप्पाददस्सा, ",
"mn98:13.4":	"कम्मविपाककोविदा। ",
"mn98:13.5":	"कम्मुना वत्तति लोको, ",
"mn98:13.6":	"कम्मुना वत्तति पजा; ",
"mn98:13.7":	"कम्मनिबन्धना सत्ता, ",
"mn98:13.8":	"रथस्साणीव यायतो। ",
"mn98:13.9":	"तपेन ब्रह्मचरियेन, ",
"mn98:13.10":	"संयमेन दमेन च; ",
"mn98:13.11":	"एतेन ब्राह्मणो होति, ",
"mn98:13.12":	"एतं ब्राह्मणमुत्तमं। ",
"mn98:13.13":	"तीहि विज्जाहि सम्पन्नो, ",
"mn98:13.14":	"सन्तो खीणपुनब्भवो; ",
"mn98:13.15":	"एवं वासेट्ठ जानाहि, ",
"mn98:13.16":	"ब्रह्मा सक्को विजानतन्”ति। ",
"mn98:14.1":	"एवं वुत्ते, वासेट्ठभारद्वाजा माणवा भगवन्तं एतदवोचुं: ",
"mn98:14.2":	"“अभिक्कन्तं, भो गोतम, अभिक्कन्तं, भो गोतम। ",
"mn98:14.3":	"सेय्यथापि, भो गोतम, निक्कुज्जितं वा उक्कुज्जेय्य, पटिच्छन्नं वा विवरेय्य, मूळ्हस्स वा मग्गं आचिक्खेय्य, अन्धकारे वा तेलपज्जोतं धारेय्य ‘चक्खुमन्तो रूपानि दक्खन्ती’ति; एवमेवं भोता गोतमेन अनेकपरियायेन धम्मो पकासितो। ",
"mn98:14.4":	"एते मयं भवन्तं गोतमं सरणं गच्छाम धम्मञ्च भिक्खुसङ्घञ्च। ",
"mn98:14.5":	"उपासके नो भवं गोतमो धारेतु अज्जतग्गे पाणुपेतं सरणं गते”ति। ",
"mn98:14.6":	"वासेट्ठसुत्तं निट्ठितं अट्ठमं। "
}	
