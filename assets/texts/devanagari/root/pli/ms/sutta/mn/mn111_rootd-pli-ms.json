{	
"mn111:0.1":	"मज्झिम निकाय १११ ",
"mn111:0.2":	"अनुपदसुत्त ",
"mn111:1.1":	"एवं मे सुतं—",
"mn111:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"mn111:1.3":	"तत्र खो भगवा भिक्खू आमन्तेसि: ",
"mn111:1.4":	"“भिक्खवो”ति। ",
"mn111:1.5":	"“भदन्ते”ति ते भिक्खू भगवतो पच्चस्सोसुं। ",
"mn111:1.6":	"भगवा एतदवोच: ",
"mn111:2.1":	"“पण्डितो, भिक्खवे, सारिपुत्तो; ",
"mn111:2.2":	"महापञ्ञो, भिक्खवे, सारिपुत्तो; ",
"mn111:2.3":	"पुथुपञ्ञो, भिक्खवे, सारिपुत्तो; ",
"mn111:2.4":	"हासपञ्ञो, भिक्खवे, सारिपुत्तो; ",
"mn111:2.5":	"जवनपञ्ञो, भिक्खवे, सारिपुत्तो; ",
"mn111:2.6":	"तिक्खपञ्ञो, भिक्खवे, सारिपुत्तो; ",
"mn111:2.7":	"निब्बेधिकपञ्ञो, भिक्खवे, सारिपुत्तो; ",
"mn111:2.8":	"सारिपुत्तो, भिक्खवे, अड्ढमासं अनुपदधम्मविपस्सनं विपस्सति। ",
"mn111:2.9":	"तत्रिदं, भिक्खवे, सारिपुत्तस्स अनुपदधम्मविपस्सनाय होति। ",
"mn111:3.1":	"इध, भिक्खवे, सारिपुत्तो विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति। ",
"mn111:4.1":	"ये च पठमे झाने धम्मा वितक्को च विचारो च पीति च सुखञ्च चित्तेकग्गता च, फस्सो वेदना सञ्ञा चेतना चित्तं छन्दो अधिमोक्खो वीरियं सति उपेक्खा मनसिकारो—त्यास्स धम्मा अनुपदववत्थिता होन्ति। ",
"mn111:4.2":	"त्यास्स धम्मा विदिता उप्पज्जन्ति, विदिता उपट्ठहन्ति, विदिता अब्भत्थं गच्छन्ति। ",
"mn111:4.3":	"सो एवं पजानाति: ",
"mn111:4.4":	"‘एवं किरमे धम्मा अहुत्वा सम्भोन्ति, हुत्वा पटिवेन्ती’ति। ",
"mn111:4.5":	"सो तेसु धम्मेसु अनुपायो अनपायो अनिस्सितो अप्पटिबद्धो विप्पमुत्तो विसंयुत्तो विमरियादीकतेन चेतसा विहरति। ",
"mn111:4.6":	"सो ‘अत्थि उत्तरि निस्सरणन्’ति पजानाति। ",
"mn111:4.7":	"तब्बहुलीकारा अत्थित्वेवस्स होति। ",
"mn111:5.1":	"पुन चपरं, भिक्खवे, सारिपुत्तो वितक्कविचारानं वूपसमा अज्झत्तं सम्पसादनं चेतसो एकोदिभावं अवितक्कं अविचारं समाधिजं पीतिसुखं दुतियं झानं उपसम्पज्ज विहरति। ",
"mn111:6.1":	"ये च दुतिये झाने धम्मा—अज्झत्तं सम्पसादो च पीति च सुखञ्च चित्तेकग्गता च, फस्सो वेदना सञ्ञा चेतना चित्तं छन्दो अधिमोक्खो वीरियं सति उपेक्खा मनसिकारो—त्यास्स धम्मा अनुपदववत्थिता होन्ति। ",
"mn111:6.2":	"त्यास्स धम्मा विदिता उप्पज्जन्ति, विदिता उपट्ठहन्ति, विदिता अब्भत्थं गच्छन्ति। ",
"mn111:6.3":	"सो एवं पजानाति: ",
"mn111:6.4":	"‘एवं किरमे धम्मा अहुत्वा सम्भोन्ति, हुत्वा पटिवेन्ती’ति। ",
"mn111:6.5":	"सो तेसु धम्मेसु अनुपायो अनपायो अनिस्सितो अप्पटिबद्धो विप्पमुत्तो विसंयुत्तो विमरियादीकतेन चेतसा विहरति। ",
"mn111:6.6":	"सो ‘अत्थि उत्तरि निस्सरणन्’ति पजानाति। ",
"mn111:6.7":	"तब्बहुलीकारा अत्थित्वेवस्स होति। ",
"mn111:7.1":	"पुन चपरं, भिक्खवे, सारिपुत्तो पीतिया च विरागा उपेक्खको च विहरति सतो च सम्पजानो, सुखञ्च कायेन पटिसंवेदेति। यं तं अरिया आचिक्खन्ति: ‘उपेक्खको सतिमा सुखविहारी’ति ततियं झानं उपसम्पज्ज विहरति। ",
"mn111:8.1":	"ये च ततिये झाने धम्मा—सुखञ्च सति च सम्पजञ्ञञ्च चित्तेकग्गता च, फस्सो वेदना सञ्ञा चेतना चित्तं छन्दो अधिमोक्खो वीरियं सति उपेक्खा मनसिकारो—",
"mn111:8.2":	"त्यास्स धम्मा अनुपदववत्थिता होन्ति, त्यास्स धम्मा विदिता उप्पज्जन्ति, विदिता उपट्ठहन्ति, विदिता अब्भत्थं गच्छन्ति। ",
"mn111:8.3":	"सो एवं पजानाति: ",
"mn111:8.4":	"‘एवं किरमे धम्मा अहुत्वा सम्भोन्ति, हुत्वा पटिवेन्ती’ति। ",
"mn111:8.5":	"सो तेसु धम्मेसु अनुपायो अनपायो अनिस्सितो अप्पटिबद्धो विप्पमुत्तो विसंयुत्तो विमरियादीकतेन चेतसा विहरति। ",
"mn111:8.6":	"सो ‘अत्थि उत्तरि निस्सरणन्’ति पजानाति। ",
"mn111:8.7":	"तब्बहुलीकारा अत्थित्वेवस्स होति। ",
"mn111:9.1":	"पुन चपरं, भिक्खवे, सारिपुत्तो सुखस्स च पहाना दुक्खस्स च पहाना पुब्बेव सोमनस्सदोमनस्सानं अत्थङ्गमा अदुक्खमसुखं उपेक्खासतिपारिसुद्धिं चतुत्थं झानं उपसम्पज्ज विहरति। ",
"mn111:10.1":	"ये च चतुत्थे झाने धम्मा—उपेक्खा अदुक्खमसुखा वेदना पस्सद्धत्ता चेतसो अनाभोगो सतिपारिसुद्धि चित्तेकग्गता च, फस्सो वेदना सञ्ञा चेतना चित्तं छन्दो अधिमोक्खो वीरियं सति उपेक्खा मनसिकारो—त्यास्स धम्मा अनुपदववत्थिता होन्ति। ",
"mn111:10.2":	"त्यास्स धम्मा विदिता उप्पज्जन्ति, विदिता उपट्ठहन्ति, विदिता अब्भत्थं गच्छन्ति। ",
"mn111:10.3":	"सो एवं पजानाति: ",
"mn111:10.4":	"‘एवं किरमे धम्मा अहुत्वा सम्भोन्ति, हुत्वा पटिवेन्ती’ति। ",
"mn111:10.5":	"सो तेसु धम्मेसु अनुपायो अनपायो अनिस्सितो अप्पटिबद्धो विप्पमुत्तो विसंयुत्तो विमरियादीकतेन चेतसा विहरति। ",
"mn111:10.6":	"सो ‘अत्थि उत्तरि निस्सरणन्’ति पजानाति। ",
"mn111:10.7":	"तब्बहुलीकारा अत्थित्वेवस्स होति। ",
"mn111:11.1":	"पुन चपरं, भिक्खवे, सारिपुत्तो सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा ‘अनन्तो आकासो’ति आकासानञ्चायतनं उपसम्पज्ज विहरति। ",
"mn111:12.1":	"ये च आकासानञ्चायतने धम्मा—आकासानञ्चायतनसञ्ञा च चित्तेकग्गता च फस्सो वेदना सञ्ञा चेतना चित्तं छन्दो अधिमोक्खो वीरियं सति उपेक्खा मनसिकारो—त्यास्स धम्मा अनुपदववत्थिता होन्ति। ",
"mn111:12.2":	"त्यास्स धम्मा विदिता उप्पज्जन्ति, विदिता उपट्ठहन्ति, विदिता अब्भत्थं गच्छन्ति। ",
"mn111:12.3":	"सो एवं पजानाति: ",
"mn111:12.4":	"‘एवं किरमे धम्मा अहुत्वा सम्भोन्ति, हुत्वा पटिवेन्ती’ति। ",
"mn111:12.5":	"सो तेसु धम्मेसु अनुपायो अनपायो अनिस्सितो अप्पटिबद्धो विप्पमुत्तो विसंयुत्तो विमरियादीकतेन चेतसा विहरति। ",
"mn111:12.6":	"सो ‘अत्थि उत्तरि निस्सरणन्’ति पजानाति। ",
"mn111:12.7":	"तब्बहुलीकारा अत्थित्वेवस्स होति। ",
"mn111:13.1":	"पुन चपरं, भिक्खवे, सारिपुत्तो सब्बसो आकासानञ्चायतनं समतिक्कम्म ‘अनन्तं विञ्ञाणन्’ति विञ्ञाणञ्चायतनं उपसम्पज्ज विहरति। ",
"mn111:14.1":	"ये च विञ्ञाणञ्चायतने धम्मा—विञ्ञाणञ्चायतनसञ्ञा च चित्तेकग्गता च, फस्सो वेदना सञ्ञा चेतना चित्तं छन्दो अधिमोक्खो वीरियं सति उपेक्खा मनसिकारो—त्यास्स धम्मा अनुपदववत्थिता होन्ति। ",
"mn111:14.2":	"त्यास्स धम्मा विदिता उप्पज्जन्ति, विदिता उपट्ठहन्ति, विदिता अब्भत्थं गच्छन्ति। ",
"mn111:14.3":	"सो एवं पजानाति: ",
"mn111:14.4":	"‘एवं किरमे धम्मा अहुत्वा सम्भोन्ति, हुत्वा पटिवेन्ती’ति। ",
"mn111:14.5":	"सो तेसु धम्मेसु अनुपायो अनपायो अनिस्सितो अप्पटिबद्धो विप्पमुत्तो विसंयुत्तो विमरियादीकतेन चेतसा विहरति। ",
"mn111:14.6":	"सो ‘अत्थि उत्तरि निस्सरणन्’ति पजानाति। ",
"mn111:14.7":	"तब्बहुलीकारा अत्थित्वेवस्स होति। ",
"mn111:15.1":	"पुन चपरं, भिक्खवे, सारिपुत्तो सब्बसो विञ्ञाणञ्चायतनं समतिक्कम्म ‘नत्थि किञ्ची’ति आकिञ्चञ्ञायतनं उपसम्पज्ज विहरति। ",
"mn111:16.1":	"ये च आकिञ्चञ्ञायतने धम्मा—आकिञ्चञ्ञायतनसञ्ञा च चित्तेकग्गता च, फस्सो वेदना सञ्ञा चेतना चित्तं छन्दो अधिमोक्खो वीरियं सति उपेक्खा मनसिकारो—त्यास्स धम्मा अनुपदववत्थिता होन्ति। ",
"mn111:16.2":	"त्यास्स धम्मा विदिता उप्पज्जन्ति, विदिता उपट्ठहन्ति, विदिता अब्भत्थं गच्छन्ति। ",
"mn111:16.3":	"सो एवं पजानाति: ",
"mn111:16.4":	"‘एवं किरमे धम्मा अहुत्वा सम्भोन्ति, हुत्वा पटिवेन्ती’ति। ",
"mn111:16.5":	"सो तेसु धम्मेसु अनुपायो अनपायो अनिस्सितो अप्पटिबद्धो विप्पमुत्तो विसंयुत्तो विमरियादीकतेन चेतसा विहरति। ",
"mn111:16.6":	"सो ‘अत्थि उत्तरि निस्सरणन्’ति पजानाति। ",
"mn111:16.7":	"तब्बहुलीकारा अत्थित्वेवस्स होति। ",
"mn111:17.1":	"पुन चपरं, भिक्खवे, सारिपुत्तो सब्बसो आकिञ्चञ्ञायतनं समतिक्कम्म नेवसञ्ञानासञ्ञायतनं उपसम्पज्ज विहरति। ",
"mn111:18.1":	"सो ताय समापत्तिया सतो वुट्ठहति। ",
"mn111:18.2":	"सो ताय समापत्तिया सतो वुट्ठहित्वा ये धम्मा अतीता निरुद्धा विपरिणता ते धम्मे समनुपस्सति: ",
"mn111:18.3":	"‘एवं किरमे धम्मा अहुत्वा सम्भोन्ति, हुत्वा पटिवेन्ती’ति। ",
"mn111:18.4":	"सो तेसु धम्मेसु अनुपायो अनपायो अनिस्सितो अप्पटिबद्धो विप्पमुत्तो विसंयुत्तो विमरियादीकतेन चेतसा विहरति। ",
"mn111:18.5":	"सो ‘अत्थि उत्तरि निस्सरणन्’ति पजानाति। ",
"mn111:18.6":	"तब्बहुलीकारा अत्थित्वेवस्स होति। ",
"mn111:19.1":	"पुन चपरं, भिक्खवे, सारिपुत्तो सब्बसो नेवसञ्ञानासञ्ञायतनं समतिक्कम्म सञ्ञावेदयितनिरोधं उपसम्पज्ज विहरति। पञ्ञाय चस्स दिस्वा आसवा परिक्खीणा होन्ति। ",
"mn111:20.1":	"सो ताय समापत्तिया सतो वुट्ठहति। ",
"mn111:20.2":	"सो ताय समापत्तिया सतो वुट्ठहित्वा ये धम्मा अतीता निरुद्धा विपरिणता ते धम्मे समनुपस्सति: ",
"mn111:20.3":	"‘एवं किरमे धम्मा अहुत्वा सम्भोन्ति, हुत्वा पटिवेन्ती’ति। ",
"mn111:20.4":	"सो तेसु धम्मेसु अनुपायो अनपायो अनिस्सितो अप्पटिबद्धो विप्पमुत्तो विसंयुत्तो विमरियादीकतेन चेतसा विहरति। ",
"mn111:20.5":	"सो ‘नत्थि उत्तरि निस्सरणन्’ति पजानाति। ",
"mn111:20.6":	"तब्बहुलीकारा नत्थि त्वेवस्स होति। ",
"mn111:21.1":	"यं खो तं, भिक्खवे, सम्मा वदमानो वदेय्य: ",
"mn111:21.2":	"‘वसिप्पत्तो पारमिप्पत्तो अरियस्मिं सीलस्मिं, वसिप्पत्तो पारमिप्पत्तो अरियस्मिं समाधिस्मिं, वसिप्पत्तो पारमिप्पत्तो अरियाय पञ्ञाय, वसिप्पत्तो पारमिप्पत्तो अरियाय विमुत्तिया’ति, सारिपुत्तमेव तं सम्मा वदमानो वदेय्य: ",
"mn111:21.3":	"‘वसिप्पत्तो पारमिप्पत्तो अरियस्मिं सीलस्मिं, वसिप्पत्तो पारमिप्पत्तो अरियस्मिं समाधिस्मिं, वसिप्पत्तो पारमिप्पत्तो अरियाय पञ्ञाय, वसिप्पत्तो पारमिप्पत्तो अरियाय विमुत्तिया’ति। ",
"mn111:22.1":	"यं खो तं, भिक्खवे, सम्मा वदमानो वदेय्य: ",
"mn111:22.2":	"‘भगवतो पुत्तो ओरसो मुखतो जातो धम्मजो धम्मनिम्मितो धम्मदायादो नो आमिसदायादो’ति, सारिपुत्तमेव तं सम्मा वदमानो वदेय्य: ",
"mn111:22.3":	"‘भगवतो पुत्तो ओरसो मुखतो जातो धम्मजो धम्मनिम्मितो धम्मदायादो नो आमिसदायादो’ति। ",
"mn111:23.1":	"सारिपुत्तो, भिक्खवे, तथागतेन अनुत्तरं धम्मचक्कं पवत्तितं सम्मदेव अनुप्पवत्तेती”ति। ",
"mn111:23.2":	"इदमवोच भगवा। ",
"mn111:23.3":	"अत्तमना ते भिक्खू भगवतो भासितं अभिनन्दुन्ति। ",
"mn111:23.4":	"अनुपदसुत्तं निट्ठितं पठमं। "
}	
