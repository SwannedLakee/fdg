{	
"mn30:0.1":	"मज्झिम निकाय ३० ",
"mn30:0.2":	"चूळसारोपमसुत्त ",
"mn30:1.1":	"एवं मे सुतं—",
"mn30:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"mn30:2.1":	"अथ खो पिङ्गलकोच्छो ब्राह्मणो येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"mn30:2.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो पिङ्गलकोच्छो ब्राह्मणो भगवन्तं एतदवोच: ",
"mn30:2.3":	"“येमे, भो गोतम, समणब्राह्मणा सङ्घिनो गणिनो गणाचरिया ञाता यसस्सिनो तित्थकरा साधुसम्मता, बहुजनस्स, ",
"mn30:2.4":	"सेय्यथिदं—पूरणो कस्सपो, मक्खलि गोसालो, अजितो केसकम्बलो, पकुधो कच्चायनो, सञ्चयो बेलट्ठपुत्तो, निगण्ठो नाटपुत्तो, ",
"mn30:2.5":	"सब्बेते सकाय पटिञ्ञाय अब्भञ्ञंसु सब्बेव नाब्भञ्ञंसु, उदाहु एकच्चे अब्भञ्ञंसु एकच्चे नाब्भञ्ञंसू”ति? ",
"mn30:2.6":	"“अलं, ब्राह्मण, तिट्ठतेतं—",
"mn30:2.7":	"सब्बेते सकाय पटिञ्ञाय अब्भञ्ञंसु सब्बेव नाब्भञ्ञंसु, उदाहु एकच्चे अब्भञ्ञंसु एकच्चे नाब्भञ्ञंसूति। ",
"mn30:2.8":	"धम्मं ते, ब्राह्मण, देसेस्सामि, ",
"mn30:2.9":	"तं सुणाहि, साधुकं मनसि करोहि, भासिस्सामी”ति। ",
"mn30:2.10":	"“एवं, भो”ति खो पिङ्गलकोच्छो ब्राह्मणो भगवतो पच्चस्सोसि। ",
"mn30:2.11":	"भगवा एतदवोच: ",
"mn30:3.1":	"“सेय्यथापि, ब्राह्मण, पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो अतिक्कम्मेव सारं अतिक्कम्म फेग्गुं अतिक्कम्म तचं अतिक्कम्म पपटिकं, साखापलासं छेत्वा आदाय पक्कमेय्य ‘सारन्’ति मञ्ञमानो। ",
"mn30:3.2":	"तमेनं चक्खुमा पुरिसो दिस्वा एवं वदेय्य: ",
"mn30:3.3":	"‘न वतायं भवं पुरिसो अञ्ञासि सारं, न अञ्ञासि फेग्गुं, न अञ्ञासि तचं, न अञ्ञासि पपटिकं, न अञ्ञासि साखापलासं। ",
"mn30:3.4":	"तथा हयं भवं पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो अतिक्कम्मेव सारं अतिक्कम्म फेग्गुं अतिक्कम्म तचं अतिक्कम्म पपटिकं, साखापलासं छेत्वा आदाय पक्कन्तो “सारन्”ति मञ्ञमानो। ",
"mn30:3.5":	"यञ्चस्स सारेन सारकरणीयं तञ्चस्स अत्थं नानुभविस्सती’ति। ",
"mn30:4.1":	"सेय्यथापि वा पन, ब्राह्मण, पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो अतिक्कम्मेव सारं अतिक्कम्म फेग्गुं अतिक्कम्म तचं, पपटिकं छेत्वा आदाय पक्कमेय्य ‘सारन्’ति मञ्ञमानो। ",
"mn30:4.2":	"तमेनं चक्खुमा पुरिसो दिस्वा एवं वदेय्य: ",
"mn30:4.3":	"‘न वतायं भवं पुरिसो अञ्ञासि सारं, न अञ्ञासि फेग्गुं, न अञ्ञासि तचं, न अञ्ञासि पपटिकं, न अञ्ञासि साखापलासं। ",
"mn30:4.4":	"तथा हयं भवं पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो अतिक्कम्मेव सारं अतिक्कम्म फेग्गुं अतिक्कम्म तचं पपटिकं छेत्वा आदाय पक्कन्तो “सारन्”ति मञ्ञमानो। ",
"mn30:4.5":	"यञ्चस्स सारेन सारकरणीयं तञ्चस्स अत्थं नानुभविस्सती’ति। ",
"mn30:5.1":	"सेय्यथापि वा पन, ब्राह्मण, पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो अतिक्कम्मेव सारं अतिक्कम्म फेग्गुं, तचं छेत्वा आदाय पक्कमेय्य ‘सारन्’ति मञ्ञमानो। ",
"mn30:5.2":	"तमेनं चक्खुमा पुरिसो दिस्वा एवं वदेय्य: ",
"mn30:5.3":	"‘न वतायं भवं पुरिसो अञ्ञासि सारं, न अञ्ञासि फेग्गुं, न अञ्ञासि तचं, न अञ्ञासि पपटिकं, न अञ्ञासि साखापलासं। ",
"mn30:5.4":	"तथा हयं भवं पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो अतिक्कम्मेव सारं अतिक्कम्म फेग्गुं, तचं छेत्वा आदाय पक्कन्तो “सारन्”ति मञ्ञमानो। ",
"mn30:5.5":	"यञ्चस्स सारेन सारकरणीयं तञ्चस्स अत्थं नानुभविस्सती’ति। ",
"mn30:6.1":	"सेय्यथापि वा पन, ब्राह्मण, पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो अतिक्कम्मेव सारं, फेग्गुं छेत्वा आदाय पक्कमेय्य ‘सारन्’ति मञ्ञमानो। ",
"mn30:6.2":	"तमेनं चक्खुमा पुरिसो दिस्वा एवं वदेय्य: ",
"mn30:6.3":	"‘न वतायं भवं पुरिसो अञ्ञासि सारं, न अञ्ञासि फेग्गुं, न अञ्ञासि तचं, न अञ्ञासि पपटिकं, न अञ्ञासि साखापलासं। ",
"mn30:6.4":	"तथा हयं भवं पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो अतिक्कम्मेव सारं, फेग्गुं छेत्वा आदाय पक्कन्तो “सारन्”ति मञ्ञमानो। ",
"mn30:6.5":	"यञ्चस्स सारेन सारकरणीयं तञ्चस्स अत्थं नानुभविस्सती’ति। ",
"mn30:7.1":	"सेय्यथापि वा पन, ब्राह्मण, पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो सारञ्ञेव छेत्वा आदाय पक्कमेय्य ‘सारन्’ति जानमानो। ",
"mn30:7.2":	"तमेनं चक्खुमा पुरिसो दिस्वा एवं वदेय्य: ",
"mn30:7.3":	"‘अञ्ञासि वतायं भवं पुरिसो सारं, अञ्ञासि फेग्गुं, अञ्ञासि तचं, अञ्ञासि पपटिकं, अञ्ञासि साखापलासं। ",
"mn30:7.4":	"तथा हयं भवं पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो सारञ्ञेव छेत्वा आदाय पक्कन्तो “सारन्”ति जानमानो। ",
"mn30:7.5":	"यञ्चस्स सारेन सारकरणीयं तञ्चस्स अत्थं अनुभविस्सती’ति। ",
"mn30:8.1":	"एवमेव खो, ब्राह्मण, इधेकच्चो पुग्गलो सद्धा अगारस्मा अनगारियं पब्बजितो होति: ",
"mn30:8.2":	"‘ओतिण्णोम्हि जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, दुक्खोतिण्णो दुक्खपरेतो, ",
"mn30:8.3":	"अप्पेव नाम इमस्स केवलस्स दुक्खक्खन्धस्स अन्तकिरिया पञ्ञायेथा’ति। ",
"mn30:8.4":	"सो एवं पब्बजितो समानो लाभसक्कारसिलोकं अभिनिब्बत्तेति। ",
"mn30:8.5":	"सो तेन लाभसक्कारसिलोकेन अत्तमनो होति परिपुण्णसङ्कप्पो। ",
"mn30:8.6":	"सो तेन लाभसक्कारसिलोकेन अत्तानुक्कंसेति, परं वम्भेति: ",
"mn30:8.7":	"‘अहमस्मि लाभसक्कारसिलोकवा, इमे पनञ्ञे भिक्खू अप्पञ्ञाता अप्पेसक्खा’ति। ",
"mn30:8.8":	"लाभसक्कारसिलोकेन च ये अञ्ञे धम्मा उत्तरितरा च पणीततरा च तेसं धम्मानं सच्छिकिरियाय न छन्दं जनेति, न वायमति, ओलीनवुत्तिको च होति साथलिको। ",
"mn30:8.9":	"सेय्यथापि सो, ब्राह्मण, पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो अतिक्कम्मेव सारं अतिक्कम्म फेग्गुं अतिक्कम्म तचं अतिक्कम्म पपटिकं, साखापलासं छेत्वा आदाय पक्कन्तो ‘सारन्’ति मञ्ञमानो। ",
"mn30:8.10":	"यञ्चस्स सारेन सारकरणीयं तञ्चस्स अत्थं नानुभविस्सति। ",
"mn30:8.11":	"तथूपमाहं, ब्राह्मण, इमं पुग्गलं वदामि। ",
"mn30:9.1":	"इध पन, ब्राह्मण, एकच्चो पुग्गलो सद्धा अगारस्मा अनगारियं पब्बजितो होति: ",
"mn30:9.2":	"‘ओतिण्णोम्हि जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, दुक्खोतिण्णो दुक्खपरेतो, ",
"mn30:9.3":	"अप्पेव नाम इमस्स केवलस्स दुक्खक्खन्धस्स अन्तकिरिया पञ्ञायेथा’ति। ",
"mn30:9.4":	"सो एवं पब्बजितो समानो लाभसक्कारसिलोकं अभिनिब्बत्तेति। ",
"mn30:9.5":	"सो तेन लाभसक्कारसिलोकेन न अत्तमनो होति न परिपुण्णसङ्कप्पो। ",
"mn30:9.6":	"सो तेन लाभसक्कारसिलोकेन न अत्तानुक्कंसेति, न परं वम्भेति। ",
"mn30:9.7":	"लाभसक्कारसिलोकेन च ये अञ्ञे धम्मा उत्तरितरा च पणीततरा च तेसं धम्मानं सच्छिकिरियाय छन्दं जनेति, वायमति, अनोलीनवुत्तिको च होति असाथलिको। ",
"mn30:9.8":	"सो सीलसम्पदं आराधेति। ",
"mn30:9.9":	"सो ताय सीलसम्पदाय अत्तमनो होति, परिपुण्णसङ्कप्पो। ",
"mn30:9.10":	"सो ताय सीलसम्पदाय अत्तानुक्कंसेति, परं वम्भेति: ",
"mn30:9.11":	"‘अहमस्मि सीलवा कल्याणधम्मो, इमे पनञ्ञे भिक्खू दुस्सीला पापधम्मा’ति। ",
"mn30:9.12":	"सीलसम्पदाय च ये अञ्ञे धम्मा उत्तरितरा च पणीततरा च तेसं धम्मानं सच्छिकिरियाय न छन्दं जनेति, न वायमति, ओलीनवुत्तिको च होति साथलिको। ",
"mn30:9.13":	"सेय्यथापि सो, ब्राह्मण, पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो अतिक्कम्मेव सारं अतिक्कम्म फेग्गुं अतिक्कम्म तचं, पपटिकं छेत्वा आदाय पक्कन्तो ‘सारन्’ति मञ्ञमानो। ",
"mn30:9.14":	"यञ्चस्स सारेन सारकरणीयं, तञ्चस्स अत्थं नानुभविस्सति। ",
"mn30:9.15":	"तथूपमाहं, ब्राह्मण, इमं पुग्गलं वदामि। ",
"mn30:10.1":	"इध पन, ब्राह्मण, एकच्चो पुग्गलो सद्धा अगारस्मा अनगारियं पब्बजितो होति: ",
"mn30:10.2":	"‘ओतिण्णोम्हि जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, दुक्खोतिण्णो दुक्खपरेतो, ",
"mn30:10.3":	"अप्पेव नाम इमस्स केवलस्स दुक्खक्खन्धस्स अन्तकिरिया पञ्ञायेथा’ति। ",
"mn30:10.4":	"सो एवं पब्बजितो समानो लाभसक्कारसिलोकं अभिनिब्बत्तेति। ",
"mn30:10.5":	"सो तेन लाभसक्कारसिलोकेन न अत्तमनो होति, न परिपुण्णसङ्कप्पो। ",
"mn30:10.6":	"सो तेन लाभसक्कारसिलोकेन न अत्तानुक्कंसेति, न परं वम्भेति। ",
"mn30:10.7":	"लाभसक्कारसिलोकेन च ये अञ्ञे धम्मा उत्तरितरा च पणीततरा च तेसं धम्मानं सच्छिकिरियाय छन्दं जनेति, वायमति, अनोलीनवुत्तिको च होति असाथलिको। ",
"mn30:10.8":	"सो सीलसम्पदं आराधेति। ",
"mn30:10.9":	"सो ताय सीलसम्पदाय अत्तमनो होति नो च खो परिपुण्णसङ्कप्पो। ",
"mn30:10.10":	"सो ताय सीलसम्पदाय न अत्तानुक्कंसेति, न परं वम्भेति। ",
"mn30:10.11":	"सीलसम्पदाय च ये अञ्ञे धम्मा उत्तरितरा च पणीततरा च तेसं धम्मानं सच्छिकिरियाय छन्दं जनेति, वायमति, अनोलीनवुत्तिको च होति असाथलिको। ",
"mn30:10.12":	"सो समाधिसम्पदं आराधेति। ",
"mn30:10.13":	"सो ताय समाधिसम्पदाय अत्तमनो होति, परिपुण्णसङ्कप्पो। ",
"mn30:10.14":	"सो ताय समाधिसम्पदाय अत्तानुक्कंसेति, परं वम्भेति: ",
"mn30:10.15":	"‘अहमस्मि समाहितो एकग्गचित्तो, इमे पनञ्ञे भिक्खू असमाहिता विब्भन्तचित्ता’ति। ",
"mn30:10.16":	"समाधिसम्पदाय च ये अञ्ञे धम्मा उत्तरितरा च पणीततरा च, तेसं धम्मानं सच्छिकिरियाय न छन्दं जनेति, न वायमति, ओलीनवुत्तिको च होति साथलिको। ",
"mn30:10.17":	"सेय्यथापि सो, ब्राह्मण, पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो अतिक्कम्मेव सारं अतिक्कम्म फेग्गुं, तचं छेत्वा आदाय पक्कन्तो ‘सारन्’ति मञ्ञमानो। ",
"mn30:10.18":	"यञ्चस्स सारेन सारकरणीयं तञ्चस्स अत्थं नानुभविस्सति। ",
"mn30:10.19":	"तथूपमाहं, ब्राह्मण, इमं पुग्गलं वदामि। ",
"mn30:11.1":	"इध पन, ब्राह्मण, एकच्चो पुग्गलो सद्धा अगारस्मा अनगारियं पब्बजितो होति: ",
"mn30:11.2":	"‘ओतिण्णोम्हि जातिया जराय मरणेन …पे… ",
"mn30:11.3":	"अन्तकिरिया पञ्ञायेथा’ति। ",
"mn30:11.4":	"सो एवं पब्बजितो समानो लाभसक्कारसिलोकं अभिनिब्बत्तेति। ",
"mn30:11.5":	"सो तेन लाभसक्कारसिलोकेन न अत्तमनो होति न परिपुण्णसङ्कप्पो। ",
"mn30:11.6":	"सो तेन लाभसक्कारसिलोकेन न अत्तानुक्कंसेति, न परं वम्भेति। ",
"mn30:11.7":	"लाभसक्कारसिलोकेन च ये अञ्ञे धम्मा उत्तरितरा च पणीततरा च तेसं धम्मानं सच्छिकिरियाय छन्दं जनेति, वायमति, अनोलीनवुत्तिको च होति असाथलिको। ",
"mn30:11.8":	"सो सीलसम्पदं आराधेति। ",
"mn30:11.9":	"सो ताय सीलसम्पदाय अत्तमनो होति, नो च खो परिपुण्णसङ्कप्पो। ",
"mn30:11.10":	"सो ताय सीलसम्पदाय न अत्तानुक्कंसेति, न परं वम्भेति। ",
"mn30:11.11":	"सीलसम्पदाय च ये अञ्ञे धम्मा उत्तरितरा च पणीततरा च तेसं धम्मानं सच्छिकिरियाय छन्दं जनेति, वायमति, अनोलीनवुत्तिको च होति असाथलिको। ",
"mn30:11.12":	"सो समाधिसम्पदं आराधेति। ",
"mn30:11.13":	"सो ताय समाधिसम्पदाय अत्तमनो होति, नो च खो परिपुण्णसङ्कप्पो। ",
"mn30:11.14":	"सो ताय समाधिसम्पदाय न अत्तानुक्कंसेति, न परं वम्भेति। ",
"mn30:11.15":	"समाधिसम्पदाय च ये अञ्ञे धम्मा उत्तरितरा च पणीततरा च तेसं धम्मानं सच्छिकिरियाय छन्दं जनेति, वायमति, अनोलीनवुत्तिको च होति असाथलिको। ",
"mn30:11.16":	"सो ञाणदस्सनं आराधेति। ",
"mn30:11.17":	"सो तेन ञाणदस्सनेन अत्तमनो होति, परिपुण्णसङ्कप्पो। ",
"mn30:11.18":	"सो तेन ञाणदस्सनेन अत्तानुक्कंसेति, परं वम्भेति: ",
"mn30:11.19":	"‘अहमस्मि जानं पस्सं विहरामि, इमे पनञ्ञे भिक्खू अजानं अपस्सं विहरन्ती’ति। ",
"mn30:11.20":	"ञाणदस्सनेन च ये अञ्ञे धम्मा उत्तरितरा च पणीततरा च तेसं धम्मानं सच्छिकिरियाय न छन्दं जनेति, न वायमति, ओलीनवुत्तिको च होति साथलिको। ",
"mn30:11.21":	"सेय्यथापि सो, ब्राह्मण, पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो अतिक्कम्मेव सारं, फेग्गुं छेत्वा आदाय पक्कन्तो ‘सारन्’ति मञ्ञमानो। ",
"mn30:11.22":	"यञ्चस्स सारेन सारकरणीयं तञ्चस्स अत्थं नानुभविस्सति। ",
"mn30:11.23":	"तथूपमाहं, ब्राह्मण, इमं पुग्गलं वदामि। ",
"mn30:12.1":	"इध पन, ब्राह्मण, एकच्चो पुग्गलो सद्धा अगारस्मा अनगारियं पब्बजितो होति: ",
"mn30:12.2":	"‘ओतिण्णोम्हि जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, दुक्खोतिण्णो दुक्खपरेतो, ",
"mn30:12.3":	"अप्पेव नाम इमस्स केवलस्स दुक्खक्खन्धस्स अन्तकिरिया पञ्ञायेथा’ति। ",
"mn30:12.4":	"सो एवं पब्बजितो समानो लाभसक्कारसिलोकं अभिनिब्बत्तेति। ",
"mn30:12.5":	"सो तेन लाभसक्कारसिलोकेन न अत्तमनो होति, न परिपुण्णसङ्कप्पो। ",
"mn30:12.6":	"सो तेन लाभसक्कारसिलोकेन न अत्तानुक्कंसेति, न परं वम्भेति। ",
"mn30:12.7":	"लाभसक्कारसिलोकेन च ये अञ्ञे धम्मा उत्तरितरा च पणीततरा च तेसं धम्मानं सच्छिकिरियाय छन्दं जनेति, वायमति, अनोलीनवुत्तिको च होति असाथलिको। ",
"mn30:12.8":	"सो सीलसम्पदं आराधेति। ",
"mn30:12.9":	"सो ताय सीलसम्पदाय अत्तमनो होति, नो च खो परिपुण्णसङ्कप्पो। ",
"mn30:12.10":	"सो ताय सीलसम्पदाय न अत्तानुक्कंसेति, न परं वम्भेति। ",
"mn30:12.11":	"सीलसम्पदाय च ये अञ्ञे धम्मा उत्तरितरा च पणीततरा च तेसं धम्मानं सच्छिकिरियाय छन्दं जनेति, वायमति, अनोलीनवुत्तिको च होति असाथलिको। ",
"mn30:12.12":	"सो समाधिसम्पदं आराधेति। ",
"mn30:12.13":	"सो ताय समाधिसम्पदाय अत्तमनो होति, नो च खो परिपुण्णसङ्कप्पो। ",
"mn30:12.14":	"सो ताय समाधिसम्पदाय न अत्तानुक्कंसेति, न परं वम्भेति। ",
"mn30:12.15":	"समाधिसम्पदाय च ये अञ्ञे धम्मा उत्तरितरा च पणीततरा च तेसं धम्मानं सच्छिकिरियाय छन्दं जनेति, वायमति, अनोलीनवुत्तिको च होति असाथलिको। ",
"mn30:12.16":	"सो ञाणदस्सनं आराधेति। ",
"mn30:12.17":	"सो तेन ञाणदस्सनेन अत्तमनो होति, नो च खो परिपुण्णसङ्कप्पो। ",
"mn30:12.18":	"सो तेन ञाणदस्सनेन न अत्तानुक्कंसेति, न परं वम्भेति। ",
"mn30:12.19":	"ञाणदस्सनेन च ये अञ्ञे धम्मा उत्तरितरा च पणीततरा च तेसं धम्मानं सच्छिकिरियाय छन्दं जनेति, वायमति, अनोलीनवुत्तिको च होति असाथलिको। ",
"mn30:12.20":	"कतमे च, ब्राह्मण, धम्मा ञाणदस्सनेन उत्तरितरा च पणीततरा च? ",
"mn30:13.1":	"इध, ब्राह्मण, भिक्खु विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति। ",
"mn30:13.2":	"अयम्पि खो, ब्राह्मण, धम्मो ञाणदस्सनेन उत्तरितरो च पणीततरो च। ",
"mn30:14.1":	"पुन चपरं, ब्राह्मण, भिक्खु वितक्कविचारानं वूपसमा अज्झत्तं सम्पसादनं चेतसो एकोदिभावं अवितक्कं अविचारं समाधिजं पीतिसुखं दुतियं झानं उपसम्पज्ज विहरति। ",
"mn30:14.2":	"अयम्पि खो, ब्राह्मण, धम्मो ञाणदस्सनेन उत्तरितरो च पणीततरो च। ",
"mn30:15.1":	"पुन चपरं, ब्राह्मण, भिक्खु पीतिया च विरागा उपेक्खको च विहरति, सतो च सम्पजानो सुखञ्च कायेन पटिसंवेदेति, यं तं अरिया आचिक्खन्ति: ‘उपेक्खको सतिमा सुखविहारी’ति ततियं झानं उपसम्पज्ज विहरति। ",
"mn30:15.2":	"अयम्पि खो, ब्राह्मण, धम्मो ञाणदस्सनेन उत्तरितरो च पणीततरो च। ",
"mn30:16.1":	"पुन चपरं, ब्राह्मण, भिक्खु सुखस्स च पहाना दुक्खस्स च पहाना पुब्बेव सोमनस्सदोमनस्सानं अत्थङ्गमा अदुक्खमसुखं उपेक्खासतिपारिसुद्धिं चतुत्थं झानं उपसम्पज्ज विहरति। ",
"mn30:16.2":	"अयम्पि खो, ब्राह्मण, धम्मो ञाणदस्सनेन उत्तरितरो च पणीततरो च। ",
"mn30:17.1":	"पुन चपरं, ब्राह्मण, भिक्खु सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा ‘अनन्तो आकासो’ति आकासानञ्चायतनं उपसम्पज्ज विहरति। ",
"mn30:17.2":	"अयम्पि खो, ब्राह्मण, धम्मो ञाणदस्सनेन उत्तरितरो च पणीततरो च। ",
"mn30:18.1":	"पुन चपरं, ब्राह्मण, भिक्खु सब्बसो आकासानञ्चायतनं समतिक्कम्म ‘अनन्तं विञ्ञाणन्’ति विञ्ञाणञ्चायतनं उपसम्पज्ज विहरति। ",
"mn30:18.2":	"अयम्पि खो, ब्राह्मण, धम्मो ञाणदस्सनेन उत्तरितरो च पणीततरो च। ",
"mn30:19.1":	"पुन चपरं, ब्राह्मण, भिक्खु सब्बसो विञ्ञाणञ्चायतनं समतिक्कम्म ‘नत्थि किञ्ची’ति आकिञ्चञ्ञायतनं उपसम्पज्ज विहरति। ",
"mn30:19.2":	"अयम्पि खो, ब्राह्मण, धम्मो ञाणदस्सनेन उत्तरितरो च पणीततरो च। ",
"mn30:20.1":	"पुन चपरं, ब्राह्मण, भिक्खु सब्बसो आकिञ्चञ्ञायतनं समतिक्कम्म नेवसञ्ञानासञ्ञायतनं उपसम्पज्ज विहरति। ",
"mn30:20.2":	"अयम्पि खो, ब्राह्मण, धम्मो ञाणदस्सनेन उत्तरितरो च पणीततरो च। ",
"mn30:21.1":	"पुन चपरं, ब्राह्मण, भिक्खु सब्बसो नेवसञ्ञानासञ्ञायतनं समतिक्कम्म सञ्ञावेदयितनिरोधं उपसम्पज्ज विहरति, पञ्ञाय चस्स दिस्वा आसवा परिक्खीणा होन्ति। ",
"mn30:21.2":	"अयम्पि खो, ब्राह्मण, धम्मो ञाणदस्सनेन उत्तरितरो च पणीततरो च। ",
"mn30:21.3":	"इमे खो, ब्राह्मण, धम्मा ञाणदस्सनेन उत्तरितरा च पणीततरा च। ",
"mn30:22.1":	"सेय्यथापि सो, ब्राह्मण, पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो सारंयेव छेत्वा आदाय पक्कन्तो ‘सारन्’ति जानमानो। ",
"mn30:22.2":	"यञ्चस्स सारेन सारकरणीयं तञ्चस्स अत्थं अनुभविस्सति। ",
"mn30:22.3":	"तथूपमाहं, ब्राह्मण, इमं पुग्गलं वदामि। ",
"mn30:23.1":	"इति खो, ब्राह्मण, नयिदं ब्रह्मचरियं लाभसक्कारसिलोकानिसंसं, न सीलसम्पदानिसंसं, न समाधिसम्पदानिसंसं, न ञाणदस्सनानिसंसं। ",
"mn30:23.2":	"या च खो अयं, ब्राह्मण, अकुप्पा चेतोविमुत्ति—",
"mn30:23.3":	"एतदत्थमिदं, ब्राह्मण, ब्रह्मचरियं, एतं सारं एतं परियोसानन्”ति। ",
"mn30:24.1":	"एवं वुत्ते, पिङ्गलकोच्छो ब्राह्मणो भगवन्तं एतदवोच: ",
"mn30:24.2":	"“अभिक्कन्तं, भो गोतम, अभिक्कन्तं, भो गोतम …पे… ",
"mn30:24.3":	"उपासकं मं भवं गोतमो धारेतु अज्जतग्गे पाणुपेतं सरणं गतन्”ति। ",
"mn30:24.4":	"चूळसारोपमसुत्तं निट्ठितं दसमं। ",
"mn30:24.5":	"ओपम्मवग्गो निट्ठितो ततियो। ",
"mn30:25.0":	"तस्सुद्दानं ",
"mn30:25.1":	"मोळियफग्गुनरिट्ठञ्च नामो, ",
"mn30:25.2":	"अन्धवने कथिपुण्णं निवापो; ",
"mn30:25.3":	"रासिकणेरुमहागजनामो, ",
"mn30:25.4":	"सारूपमो पुन पिङ्गलकोच्छो। "
}	
