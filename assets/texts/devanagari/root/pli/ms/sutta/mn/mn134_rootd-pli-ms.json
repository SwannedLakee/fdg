{	
"mn134:0.1":	"मज्झिम निकाय १३४ ",
"mn134:0.2":	"लोमसकङ्गियभद्देकरत्तसुत्त ",
"mn134:1.1":	"एवं मे सुतं—",
"mn134:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"mn134:1.3":	"तेन खो पन समयेन आयस्मा लोमसकङ्गियो सक्केसु विहरति कपिलवत्थुस्मिं निग्रोधारामे। ",
"mn134:2.1":	"अथ खो चन्दनो देवपुत्तो अभिक्कन्ताय रत्तिया अभिक्कन्तवण्णो केवलकप्पं निग्रोधारामं ओभासेत्वा येनायस्मा लोमसकङ्गियो तेनुपसङ्कमि; उपसङ्कमित्वा एकमन्तं अट्ठासि। एकमन्तं ठितो खो चन्दनो देवपुत्तो आयस्मन्तं लोमसकङ्गियं एतदवोच: ",
"mn134:2.2":	"“धारेसि त्वं, भिक्खु, भद्देकरत्तस्स उद्देसञ्च विभङ्गञ्चा”ति? ",
"mn134:2.3":	"“न खो अहं, आवुसो, धारेमि भद्देकरत्तस्स उद्देसञ्च विभङ्गञ्च। ",
"mn134:2.4":	"त्वं पनावुसो, धारेसि भद्देकरत्तस्स उद्देसञ्च विभङ्गञ्चा”ति? ",
"mn134:2.5":	"“अहम्पि खो, भिक्खु, न धारेमि भद्देकरत्तस्स उद्देसञ्च विभङ्गञ्च। ",
"mn134:2.6":	"धारेसि पन त्वं, भिक्खु, भद्देकरत्तियो गाथा”ति? ",
"mn134:2.7":	"“न खो अहं, आवुसो, धारेमि भद्देकरत्तियो गाथा। ",
"mn134:2.8":	"त्वं पनावुसो, धारेसि भद्देकरत्तियो गाथा”ति? ",
"mn134:2.9":	"“धारेमि खो अहं, भिक्खु, भद्देकरत्तियो गाथा”ति। ",
"mn134:2.10":	"“यथा कथं पन त्वं, आवुसो, धारेसि भद्देकरत्तियो गाथा”ति? ",
"mn134:2.11":	"“एकमिदं, भिक्खु, समयं भगवा देवेसु तावतिंसेसु विहरति पारिच्छत्तकमूले पण्डुकम्बलसिलायं। ",
"mn134:2.12":	"तत्र भगवा देवानं तावतिंसानं भद्देकरत्तस्स उद्देसञ्च विभङ्गञ्च अभासि: ",
"mn134:3.1":	"‘अतीतं नान्वागमेय्य, ",
"mn134:3.2":	"नप्पटिकङ्खे अनागतं; ",
"mn134:3.3":	"यदतीतं पहीनं तं, ",
"mn134:3.4":	"अप्पत्तञ्च अनागतं। ",
"mn134:3.5":	"पच्चुप्पन्नञ्च यो धम्मं, ",
"mn134:3.6":	"तत्थ तत्थ विपस्सति; ",
"mn134:3.7":	"असंहीरं असङ्कुप्पं, ",
"mn134:3.8":	"तं विद्वा मनुब्रूहये। ",
"mn134:3.9":	"अज्जेव किच्चमातप्पं, ",
"mn134:3.10":	"को जञ्ञा मरणं सुवे; ",
"mn134:3.11":	"न हि नो सङ्गरं तेन, ",
"mn134:3.12":	"महासेनेन मच्चुना। ",
"mn134:3.13":	"एवंविहारिं आतापिं, ",
"mn134:3.14":	"अहोरत्तमतन्दितं; ",
"mn134:3.15":	"तं वे भद्देकरत्तोति, ",
"mn134:3.16":	"सन्तो आचिक्खते मुनी’ति। ",
"mn134:4.1":	"एवं खो अहं, भिक्खु, धारेमि भद्देकरत्तियो गाथा। ",
"mn134:4.2":	"उग्गण्हाहि त्वं, भिक्खु, भद्देकरत्तस्स उद्देसञ्च विभङ्गञ्च; ",
"mn134:4.3":	"परियापुणाहि त्वं, भिक्खु, भद्देकरत्तस्स उद्देसञ्च विभङ्गञ्च; ",
"mn134:4.4":	"धारेहि त्वं, भिक्खु, भद्देकरत्तस्स उद्देसञ्च विभङ्गञ्च। ",
"mn134:4.5":	"अत्थसंहितो, भिक्खु, भद्देकरत्तस्स उद्देसो च विभङ्गो च आदिब्रह्मचरियको”ति। ",
"mn134:4.6":	"इदमवोच चन्दनो देवपुत्तो। ",
"mn134:4.7":	"इदं वत्वा तत्थेवन्तरधायि। ",
"mn134:5.1":	"अथ खो आयस्मा लोमसकङ्गियो तस्सा रत्तिया अच्चयेन सेनासनं संसामेत्वा पत्तचीवरमादाय येन सावत्थि तेन चारिकं पक्कामि। ",
"mn134:5.2":	"अनुपुब्बेन चारिकं चरमानो येन सावत्थि जेतवनं अनाथपिण्डिकस्स आरामो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा लोमसकङ्गियो भगवन्तं एतदवोच: ",
"mn134:5.3":	"“एकमिदाहं, भन्ते, समयं सक्केसु विहरामि कपिलवत्थुस्मिं निग्रोधारामे। ",
"mn134:5.4":	"अथ खो, भन्ते, अञ्ञतरो देवपुत्तो अभिक्कन्ताय रत्तिया अभिक्कन्तवण्णो केवलकप्पं निग्रोधारामं ओभासेत्वा येनाहं तेनुपसङ्कमि; उपसङ्कमित्वा एकमन्तं अट्ठासि। एकमन्तं ठितो खो, भन्ते, सो देवपुत्तो मं एतदवोच: ",
"mn134:5.5":	"‘धारेसि त्वं, भिक्खु, भद्देकरत्तस्स उद्देसञ्च विभङ्गञ्चा’ति? ",
"mn134:5.6":	"एवं वुत्ते, अहं, भन्ते, तं देवपुत्तं एतदवोचं: ",
"mn134:5.7":	"‘न खो अहं, आवुसो, धारेमि भद्देकरत्तस्स उद्देसञ्च विभङ्गञ्च। ",
"mn134:5.8":	"त्वं पनावुसो, धारेसि भद्देकरत्तस्स उद्देसञ्च विभङ्गञ्चा’ति? ",
"mn134:5.9":	"‘अहम्पि खो, भिक्खु, न धारेमि भद्देकरत्तस्स उद्देसञ्च विभङ्गञ्च। ",
"mn134:5.10":	"धारेसि पन त्वं, भिक्खु, भद्देकरत्तियो गाथा’ति? ",
"mn134:5.11":	"‘न खो अहं, आवुसो, धारेमि भद्देकरत्तियो गाथा। ",
"mn134:5.12":	"त्वं पनावुसो, धारेसि भद्देकरत्तियो गाथा’ति? ",
"mn134:5.13":	"‘धारेमि खो अहं, भिक्खु, भद्देकरत्तियो गाथा’ति। ",
"mn134:5.14":	"‘यथा कथं पन त्वं, आवुसो, धारेसि भद्देकरत्तियो गाथा’ति? ",
"mn134:5.15":	"‘एकमिदं, भिक्खु, समयं भगवा देवेसु तावतिंसेसु विहरति पारिच्छत्तकमूले पण्डुकम्बलसिलायं। ",
"mn134:5.16":	"तत्र खो भगवा देवानं तावतिंसानं भद्देकरत्तस्स उद्देसञ्च विभङ्गञ्च अभासि: ",
"mn134:5.17":	"“अतीतं नान्वागमेय्य, ",
"mn134:5.18":	"…पे… ",
"mn134:5.19":	"तं वे भद्देकरत्तोति, ",
"mn134:5.20":	"सन्तो आचिक्खते मुनी”ति। ",
"mn134:5.21":	"एवं खो अहं, भिक्खु, धारेमि भद्देकरत्तियो गाथा। ",
"mn134:5.22":	"उग्गण्हाहि त्वं, भिक्खु, भद्देकरत्तस्स उद्देसञ्च विभङ्गञ्च; ",
"mn134:5.23":	"परियापुणाहि त्वं, भिक्खु, भद्देकरत्तस्स उद्देसञ्च विभङ्गञ्च; ",
"mn134:5.24":	"धारेहि त्वं, भिक्खु, भद्देकरत्तस्स उद्देसञ्च विभङ्गञ्च। ",
"mn134:5.25":	"अत्थसंहितो, भिक्खु, भद्देकरत्तस्स उद्देसो च विभङ्गो च आदिब्रह्मचरियको’ति। ",
"mn134:5.26":	"इदमवोच, भन्ते, सो देवपुत्तो। ",
"mn134:5.27":	"इदं वत्वा तत्थेवन्तरधायि। ",
"mn134:5.28":	"साधु मे, भन्ते, भगवा भद्देकरत्तस्स उद्देसञ्च विभङ्गञ्च देसेतू”ति। ",
"mn134:6.1":	"“जानासि पन त्वं, भिक्खु, तं देवपुत्तन्”ति? ",
"mn134:6.2":	"“न खो अहं, भन्ते, जानामि तं देवपुत्तन्”ति। ",
"mn134:6.3":	"“चन्दनो नाम सो, भिक्खु, देवपुत्तो। ",
"mn134:6.4":	"चन्दनो, भिक्खु, देवपुत्तो अट्ठिं कत्वा मनसिकत्वा सब्बचेतसा समन्नाहरित्वा ओहितसोतो धम्मं सुणाति। ",
"mn134:6.5":	"तेन हि, भिक्खु, सुणाहि, साधुकं मनसि करोहि; भासिस्सामी”ति। ",
"mn134:6.6":	"“एवं, भन्ते”ति खो आयस्मा लोमसकङ्गियो भगवतो पच्चस्सोसि। ",
"mn134:6.7":	"भगवा एतदवोच: ",
"mn134:7.1":	"“अतीतं नान्वागमेय्य, ",
"mn134:7.2":	"नप्पटिकङ्खे अनागतं; ",
"mn134:7.3":	"यदतीतं पहीनं तं, ",
"mn134:7.4":	"अप्पत्तञ्च अनागतं। ",
"mn134:7.5":	"पच्चुप्पन्नञ्च यो धम्मं, ",
"mn134:7.6":	"तत्थ तत्थ विपस्सति; ",
"mn134:7.7":	"असंहीरं असङ्कुप्पं, ",
"mn134:7.8":	"तं विद्वा मनुब्रूहये। ",
"mn134:7.9":	"अज्जेव किच्चमातप्पं, ",
"mn134:7.10":	"को जञ्ञा मरणं सुवे; ",
"mn134:7.11":	"न हि नो सङ्गरं तेन, ",
"mn134:7.12":	"महासेनेन मच्चुना। ",
"mn134:7.13":	"एवंविहारिं आतापिं, ",
"mn134:7.14":	"अहोरत्तमतन्दितं; ",
"mn134:7.15":	"तं वे भद्देकरत्तोति, ",
"mn134:7.16":	"सन्तो आचिक्खते मुनि। ",
"mn134:8-13.1":	"कथञ्च, भिक्खु, अतीतं अन्वागमेति …पे… ",
"mn134:8-13.2":	"एवं खो, भिक्खु, अतीतं अन्वागमेति। ",
"mn134:8-13.3":	"कथञ्च, भिक्खु, अतीतं नान्वागमेति …पे… ",
"mn134:8-13.4":	"एवं खो, भिक्खु, अतीतं नान्वागमेति। ",
"mn134:8-13.5":	"कथञ्च, भिक्खु, अनागतं पटिकङ्खति …पे… ",
"mn134:8-13.6":	"एवं खो, भिक्खु, अनागतं पटिकङ्खति। ",
"mn134:8-13.7":	"कथञ्च, भिक्खु, अनागतं नप्पटिकङ्खति …पे… ",
"mn134:8-13.8":	"एवं खो, भिक्खु, अनागतं नप्पटिकङ्खति। ",
"mn134:8-13.9":	"कथञ्च, भिक्खु, पच्चुप्पन्नेसु धम्मेसु संहीरति …पे… ",
"mn134:8-13.10":	"एवं खो, भिक्खु, पच्चुप्पन्नेसु धम्मेसु संहीरति। ",
"mn134:8-13.11":	"कथञ्च, भिक्खु, पच्चुप्पन्नेसु धम्मेसु न संहीरति …पे… ",
"mn134:8-13.12":	"एवं खो, भिक्खु, पच्चुप्पन्नेसु धम्मेसु न संहीरति। ",
"mn134:14.1":	"अतीतं नान्वागमेय्य, ",
"mn134:14.2":	"नप्पटिकङ्खे अनागतं; ",
"mn134:14.3":	"यदतीतं पहीनं तं, ",
"mn134:14.4":	"अप्पत्तञ्च अनागतं। ",
"mn134:14.5":	"पच्चुप्पन्नञ्च यो धम्मं, ",
"mn134:14.6":	"तत्थ तत्थ विपस्सति; ",
"mn134:14.7":	"असंहीरं असङ्कुप्पं, ",
"mn134:14.8":	"तं विद्वा मनुब्रूहये। ",
"mn134:14.9":	"अज्जेव किच्चमातप्पं, ",
"mn134:14.10":	"को जञ्ञा मरणं सुवे; ",
"mn134:14.11":	"न हि नो सङ्गरं तेन, ",
"mn134:14.12":	"महासेनेन मच्चुना। ",
"mn134:14.13":	"एवंविहारिं आतापिं, ",
"mn134:14.14":	"अहोरत्तमतन्दितं; ",
"mn134:14.15":	"तं वे भद्देकरत्तोति, ",
"mn134:14.16":	"सन्तो आचिक्खते मुनी”ति। ",
"mn134:14.17":	"इदमवोच भगवा। ",
"mn134:14.18":	"अत्तमनो आयस्मा लोमसकङ्गियो भगवतो भासितं अभिनन्दीति। ",
"mn134:14.19":	"लोमसकङ्गियभद्देकरत्तसुत्तं निट्ठितं चतुत्थं। "
}	
