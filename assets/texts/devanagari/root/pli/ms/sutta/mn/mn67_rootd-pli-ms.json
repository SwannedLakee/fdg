{	
"mn67:0.1":	"मज्झिम निकाय ६७ ",
"mn67:0.2":	"चातुमसुत्त ",
"mn67:1.1":	"एवं मे सुतं—",
"mn67:1.2":	"एकं समयं भगवा चातुमायं विहरति आमलकीवने। ",
"mn67:2.1":	"तेन खो पन समयेन सारिपुत्तमोग्गल्लानप्पमुखानि पञ्चमत्तानि भिक्खुसतानि चातुमं अनुप्पत्तानि होन्ति भगवन्तं दस्सनाय। ",
"mn67:2.2":	"ते च आगन्तुका भिक्खू नेवासिकेहि भिक्खूहि सद्धिं पटिसम्मोदमाना सेनासनानि पञ्ञापयमाना पत्तचीवरानि पटिसामयमाना उच्चासद्दा महासद्दा अहेसुं। ",
"mn67:3.1":	"अथ खो भगवा आयस्मन्तं आनन्दं आमन्तेसि: ",
"mn67:3.2":	"“के पनेते, आनन्द, उच्चासद्दा महासद्दा, केवट्टा मञ्ञे मच्छविलोपे”ति? ",
"mn67:3.3":	"“एतानि, भन्ते, सारिपुत्तमोग्गल्लानप्पमुखानि पञ्चमत्तानि भिक्खुसतानि चातुमं अनुप्पत्तानि भगवन्तं दस्सनाय। ",
"mn67:3.4":	"ते आगन्तुका भिक्खू नेवासिकेहि भिक्खूहि सद्धिं पटिसम्मोदमाना सेनासनानि पञ्ञापयमाना पत्तचीवरानि पटिसामयमाना उच्चासद्दा महासद्दा”ति। ",
"mn67:4.1":	"“तेनहानन्द, मम वचनेन ते भिक्खू आमन्तेहि: ",
"mn67:4.2":	"‘सत्था आयस्मन्ते आमन्तेती’”ति। ",
"mn67:4.3":	"“एवं, भन्ते”ति खो आयस्मा आनन्दो भगवतो पटिस्सुत्वा येन ते भिक्खू तेनुपसङ्कमि; उपसङ्कमित्वा ते भिक्खू एतदवोच: ",
"mn67:4.4":	"“सत्था आयस्मन्ते आमन्तेती”ति। ",
"mn67:4.5":	"“एवमावुसो”ति खो ते भिक्खू आयस्मतो आनन्दस्स पटिस्सुत्वा येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ने खो ते भिक्खू भगवा एतदवोच: ",
"mn67:4.6":	"“किं नु तुम्हे, भिक्खवे, उच्चासद्दा महासद्दा, केवट्टा मञ्ञे मच्छविलोपे”ति? ",
"mn67:4.7":	"“इमानि, भन्ते, सारिपुत्तमोग्गल्लानप्पमुखानि पञ्चमत्तानि भिक्खुसतानि चातुमं अनुप्पत्तानि भगवन्तं दस्सनाय। ",
"mn67:4.8":	"तेमे आगन्तुका भिक्खू नेवासिकेहि भिक्खूहि सद्धिं पटिसम्मोदमाना सेनासनानि पञ्ञापयमाना पत्तचीवरानि पटिसामयमाना उच्चासद्दा महासद्दा”ति। ",
"mn67:5.1":	"“गच्छथ, भिक्खवे, पणामेमि वो, न वो मम सन्तिके वत्थब्बन्”ति। ",
"mn67:5.2":	"“एवं, भन्ते”ति खो ते भिक्खू भगवतो पटिस्सुत्वा उट्ठायासना भगवन्तं अभिवादेत्वा पदक्खिणं कत्वा सेनासनं संसामेत्वा पत्तचीवरमादाय पक्कमिंसु। ",
"mn67:6.1":	"तेन खो पन समयेन चातुमेय्यका सक्या सन्थागारे सन्निपतिता होन्ति केनचिदेव करणीयेन। ",
"mn67:6.2":	"अद्दसंसु खो चातुमेय्यका सक्या ते भिक्खू दूरतोव आगच्छन्ते; ",
"mn67:6.3":	"दिस्वान येन ते भिक्खू तेनुपसङ्कमिंसु; उपसङ्कमित्वा ते भिक्खू एतदवोचुं: ",
"mn67:6.4":	"“हन्द कहं पन तुम्हे आयस्मन्तो गच्छथा”ति? ",
"mn67:6.5":	"“भगवता खो, आवुसो, भिक्खुसङ्घो पणामितो”ति। ",
"mn67:6.6":	"“तेनहायस्मन्तो मुहुत्तं निसीदथ, अप्पेव नाम मयं सक्कुणेय्याम भगवन्तं पसादेतुन्”ति। ",
"mn67:6.7":	"“एवमावुसो”ति खो ते भिक्खू चातुमेय्यकानं सक्यानं पच्चस्सोसुं। ",
"mn67:7.1":	"अथ खो चातुमेय्यका सक्या येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो चातुमेय्यका सक्या भगवन्तं एतदवोचुं: ",
"mn67:7.2":	"“अभिनन्दतु, भन्ते, भगवा भिक्खुसङ्घं; ",
"mn67:7.3":	"अभिवदतु, भन्ते, भगवा भिक्खुसङ्घं। ",
"mn67:7.4":	"सेय्यथापि, भन्ते, भगवता पुब्बे भिक्खुसङ्घो अनुग्गहितो; एवमेव भगवा एतरहि अनुग्गण्हातु भिक्खुसङ्घं। ",
"mn67:7.5":	"सन्तेत्थ, भन्ते, भिक्खू नवा अचिरपब्बजिता अधुनागता इमं धम्मविनयं। ",
"mn67:7.6":	"तेसं भगवन्तं दस्सनाय अलभन्तानं सिया अञ्ञथत्तं, सिया विपरिणामो। ",
"mn67:7.7":	"सेय्यथापि, भन्ते, बीजानं तरुणानं उदकं अलभन्तानं सिया अञ्ञथत्तं सिया विपरिणामो; ",
"mn67:7.8":	"एवमेव खो, भन्ते, सन्तेत्थ भिक्खू नवा अचिरपब्बजिता अधुनागता इमं धम्मविनयं, तेसं भगवन्तं दस्सनाय अलभन्तानं सिया अञ्ञथत्तं, सिया विपरिणामो। ",
"mn67:7.9":	"सेय्यथापि, भन्ते, वच्छस्स तरुणस्स मातरं अपस्सन्तस्स सिया अञ्ञथत्तं, सिया विपरिणामो; ",
"mn67:7.10":	"एवमेव खो, भन्ते, सन्तेत्थ भिक्खू नवा अचिरपब्बजिता अधुनागता इमं धम्मविनयं, तेसं भगवन्तं अपस्सन्तानं सिया अञ्ञथत्तं, सिया विपरिणामो। ",
"mn67:7.11":	"अभिनन्दतु, भन्ते, भगवा भिक्खुसङ्घं; ",
"mn67:7.12":	"अभिवदतु, भन्ते, भगवा भिक्खुसङ्घं। ",
"mn67:7.13":	"सेय्यथापि, भन्ते, भगवता पुब्बे भिक्खुसङ्घो अनुग्गहितो; एवमेव भगवा एतरहि अनुग्गण्हातु भिक्खुसङ्घन्”ति। ",
"mn67:8.1":	"अथ खो ब्रह्मा सहम्पति भगवतो चेतसा चेतोपरिवितक्कमञ्ञाय—सेय्यथापि नाम बलवा पुरिसो समिञ्जितं वा बाहं पसारेय्य, पसारितं वा बाहं समिञ्जेय्य; एवमेव—ब्रह्मलोके अन्तरहितो भगवतो पुरतो पातुरहोसि। ",
"mn67:8.2":	"अथ खो ब्रह्मा सहम्पति एकंसं उत्तरासङ्गं करित्वा येन भगवा तेनञ्जलिं पणामेत्वा भगवन्तं एतदवोच: ",
"mn67:9.1":	"“अभिनन्दतु, भन्ते, भगवा भिक्खुसङ्घं; ",
"mn67:9.2":	"अभिवदतु, भन्ते, भगवा भिक्खुसङ्घं। ",
"mn67:9.3":	"सेय्यथापि, भन्ते, भगवता पुब्बे भिक्खुसङ्घो अनुग्गहितो; एवमेव भगवा एतरहि अनुग्गण्हातु भिक्खुसङ्घं। ",
"mn67:9.4":	"सन्तेत्थ, भन्ते, भिक्खू नवा अचिरपब्बजिता अधुनागता इमं धम्मविनयं, तेसं भगवन्तं दस्सनाय अलभन्तानं सिया अञ्ञथत्तं, सिया विपरिणामो। ",
"mn67:9.5":	"सेय्यथापि, भन्ते, बीजानं तरुणानं उदकं अलभन्तानं सिया अञ्ञथत्तं, सिया विपरिणामो; ",
"mn67:9.6":	"एवमेव खो, भन्ते, सन्तेत्थ भिक्खू नवा अचिरपब्बजिता अधुनागता इमं धम्मविनयं, तेसं भगवन्तं दस्सनाय अलभन्तानं सिया अञ्ञथत्तं, सिया विपरिणामो। ",
"mn67:9.7":	"सेय्यथापि, भन्ते, वच्छस्स तरुणस्स मातरं अपस्सन्तस्स सिया अञ्ञथत्तं, सिया विपरिणामो; ",
"mn67:9.8":	"एवमेव खो, भन्ते, सन्तेत्थ भिक्खू नवा अचिरपब्बजिता अधुनागता इमं धम्मविनयं, तेसं भगवन्तं अपस्सन्तानं सिया अञ्ञथत्तं, सिया विपरिणामो। ",
"mn67:9.9":	"अभिनन्दतु, भन्ते, भगवा भिक्खुसङ्घं; ",
"mn67:9.10":	"अभिवदतु, भन्ते, भगवा भिक्खुसङ्घं। ",
"mn67:9.11":	"सेय्यथापि, भन्ते, भगवता पुब्बे भिक्खुसङ्घो अनुग्गहितो; एवमेव भगवा एतरहि अनुग्गण्हातु भिक्खुसङ्घन्”ति। ",
"mn67:10.1":	"असक्खिंसु खो चातुमेय्यका च सक्या ब्रह्मा च सहम्पति भगवन्तं पसादेतुं बीजूपमेन च तरुणूपमेन च। ",
"mn67:11.1":	"अथ खो आयस्मा महामोग्गल्लानो भिक्खू आमन्तेसि: ",
"mn67:11.2":	"“उट्ठेथावुसो, गण्हथ पत्तचीवरं। ",
"mn67:11.3":	"पसादितो भगवा चातुमेय्यकेहि च सक्येहि ब्रह्मुना च सहम्पतिना बीजूपमेन च तरुणूपमेन चा”ति। ",
"mn67:12.1":	"“एवमावुसो”ति खो ते भिक्खू आयस्मतो महामोग्गल्लानस्स पटिस्सुत्वा उट्ठायासना पत्तचीवरमादाय येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्नं खो आयस्मन्तं सारिपुत्तं भगवा एतदवोच: ",
"mn67:12.2":	"“किन्ति ते, सारिपुत्त, अहोसि मया भिक्खुसङ्घे पणामिते”ति? ",
"mn67:12.3":	"“एवं खो मे, भन्ते, अहोसि: ",
"mn67:12.4":	"‘भगवता भिक्खुसङ्घो पणामितो। ",
"mn67:12.5":	"अप्पोस्सुक्को दानि भगवा दिट्ठधम्मसुखविहारं अनुयुत्तो विहरिस्सति, मयम्पि दानि अप्पोस्सुक्का दिट्ठधम्मसुखविहारमनुयुत्ता विहरिस्सामा’”ति। ",
"mn67:12.6":	"“आगमेहि त्वं, सारिपुत्त, आगमेहि त्वं, सारिपुत्त, दिट्ठधम्मसुखविहारन्”ति। ",
"mn67:13.1":	"अथ खो भगवा आयस्मन्तं महामोग्गल्लानं आमन्तेसि: ",
"mn67:13.2":	"“किन्ति ते, मोग्गल्लान, अहोसि मया भिक्खुसङ्घे पणामिते”ति? ",
"mn67:13.3":	"“एवं खो मे, भन्ते, अहोसि: ",
"mn67:13.4":	"‘भगवता भिक्खुसङ्घो पणामितो। ",
"mn67:13.5":	"अप्पोस्सुक्को दानि भगवा दिट्ठधम्मसुखविहारं अनुयुत्तो विहरिस्सति, अहञ्च दानि आयस्मा च सारिपुत्तो भिक्खुसङ्घं परिहरिस्सामा’”ति। ",
"mn67:13.6":	"“साधु साधु, मोग्गल्लान। ",
"mn67:13.7":	"अहं वा हि, मोग्गल्लान, भिक्खुसङ्घं परिहरेय्यं सारिपुत्तमोग्गल्लाना वा”ति। ",
"mn67:14.1":	"अथ खो भगवा भिक्खू आमन्तेसि: ",
"mn67:14.2":	"“चत्तारिमानि, भिक्खवे, भयानि उदकोरोहन्ते पाटिकङ्खितब्बानि। ",
"mn67:14.3":	"कतमानि चत्तारि? ",
"mn67:14.4":	"ऊमिभयं, कुम्भीलभयं, आवट्टभयं, सुसुकाभयं—",
"mn67:14.5":	"इमानि, भिक्खवे, चत्तारि भयानि उदकोरोहन्ते पाटिकङ्खितब्बानि। ",
"mn67:15.1":	"एवमेव खो, भिक्खवे, चत्तारिमानि भयानि इधेकच्चे पुग्गले इमस्मिं धम्मविनये अगारस्मा अनगारियं पब्बजिते पाटिकङ्खितब्बानि। ",
"mn67:15.2":	"कतमानि चत्तारि? ",
"mn67:15.3":	"ऊमिभयं, कुम्भीलभयं, आवट्टभयं, सुसुकाभयं। ",
"mn67:16.1":	"कतमञ्च, भिक्खवे, ऊमिभयं? ",
"mn67:16.2":	"इध, भिक्खवे, एकच्चो कुलपुत्तो सद्धा अगारस्मा अनगारियं पब्बजितो होति: ",
"mn67:16.3":	"‘ओतिण्णोम्हि जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि दुक्खोतिण्णो दुक्खपरेतो; ",
"mn67:16.4":	"अप्पेव नाम इमस्स केवलस्स दुक्खक्खन्धस्स अन्तकिरिया पञ्ञायेथा’ति। ",
"mn67:16.5":	"तमेनं तथा पब्बजितं समानं सब्रह्मचारी ओवदन्ति, अनुसासन्ति: ",
"mn67:16.6":	"‘एवं ते अभिक्कमितब्बं, एवं ते पटिक्कमितब्बं, एवं ते आलोकितब्बं, एवं ते विलोकितब्बं, एवं ते समिञ्जितब्बं, एवं ते पसारितब्बं, एवं ते सङ्घाटिपत्तचीवरं धारेतब्बन्’ति। ",
"mn67:16.7":	"तस्स एवं होति: ",
"mn67:16.8":	"‘मयं खो पुब्बे अगारियभूता समाना अञ्ञे ओवदाम, अनुसासाम। ",
"mn67:16.9":	"इमे पनम्हाकं पुत्तमत्ता मञ्ञे, नत्तमत्ता मञ्ञे, अम्हे ओवदितब्बं अनुसासितब्बं मञ्ञन्ती’ति। ",
"mn67:16.10":	"सो सिक्खं पच्चक्खाय हीनायावत्तति। ",
"mn67:16.11":	"अयं वुच्चति, भिक्खवे, ऊमिभयस्स भीतो सिक्खं पच्चक्खाय हीनायावत्तो। ",
"mn67:16.12":	"‘ऊमिभयन्’ति खो, भिक्खवे, कोधुपायासस्सेतं अधिवचनं। ",
"mn67:17.1":	"कतमञ्च, भिक्खवे, कुम्भीलभयं? ",
"mn67:17.2":	"इध, भिक्खवे, एकच्चो कुलपुत्तो सद्धा अगारस्मा अनगारियं पब्बजितो होति: ",
"mn67:17.3":	"‘ओतिण्णोम्हि जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि दुक्खोतिण्णो दुक्खपरेतो; ",
"mn67:17.4":	"अप्पेव नाम इमस्स केवलस्स दुक्खक्खन्धस्स अन्तकिरिया पञ्ञायेथा’ति। ",
"mn67:17.5":	"तमेनं तथा पब्बजितं समानं सब्रह्मचारी ओवदन्ति अनुसासन्ति: ",
"mn67:17.6":	"‘इदं ते खादितब्बं, इदं ते न खादितब्बं; इदं ते भुञ्जितब्बं, इदं ते न भुञ्जितब्बं; इदं ते सायितब्बं, इदं ते न सायितब्बं; इदं ते पातब्बं, इदं ते न पातब्बं; कप्पियं ते खादितब्बं, अकप्पियं ते न खादितब्बं; कप्पियं ते भुञ्जितब्बं, अकप्पियं ते न भुञ्जितब्बं; कप्पियं ते सायितब्बं, अकप्पियं ते न सायितब्बं; कप्पियं ते पातब्बं, अकप्पियं ते न पातब्बं; काले ते खादितब्बं, विकाले ते न खादितब्बं; काले ते भुञ्जितब्बं, विकाले ते न भुञ्जितब्बं; काले ते सायितब्बं, विकाले ते न सायितब्बं; काले ते पातब्बं, विकाले ते न पातब्बन्’ति। ",
"mn67:17.7":	"तस्स एवं होति: ‘मयं खो पुब्बे अगारियभूता समाना यं इच्छाम तं खादाम, यं न इच्छाम न तं खादाम; यं इच्छाम तं भुञ्जाम, यं न इच्छाम न तं भुञ्जाम; यं इच्छाम तं सायाम, यं न इच्छाम न तं सायाम; यं इच्छाम तं पिवाम, यं न इच्छाम न तं पिवाम; ",
"mn67:17.8":	"कप्पियम्पि खादाम, अकप्पियम्पि खादाम; कप्पियम्पि भुञ्जाम, अकप्पियम्पि भुञ्जाम; कप्पियम्पि सायाम, अकप्पियम्पि सायाम; कप्पियम्पि पिवाम, अकप्पियम्पि पिवाम; कालेपि खादाम, विकालेपि खादाम; कालेपि भुञ्जाम विकालेपि भुञ्जाम; कालेपि सायाम, विकालेपि सायाम; कालेपि पिवाम, विकालेपि पिवाम। ",
"mn67:17.9":	"यम्पि नो सद्धा गहपतिका दिवा विकाले पणीतं खादनीयं भोजनीयं देन्ति तत्थपिमे मुखावरणं मञ्ञे करोन्ती’ति। ",
"mn67:17.10":	"सो सिक्खं पच्चक्खाय हीनायावत्तति। ",
"mn67:17.11":	"अयं वुच्चति, भिक्खवे, कुम्भीलभयस्स भीतो सिक्खं पच्चक्खाय हीनायावत्तो। ",
"mn67:17.12":	"‘कुम्भीलभयन्’ति खो, भिक्खवे, ओदरिकत्तस्सेतं अधिवचनं। ",
"mn67:18.1":	"कतमञ्च, भिक्खवे, आवट्टभयं? ",
"mn67:18.2":	"इध, भिक्खवे, एकच्चो कुलपुत्तो सद्धा अगारस्मा अनगारियं पब्बजितो होति: ",
"mn67:18.3":	"‘ओतिण्णोम्हि जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि दुक्खोतिण्णो दुक्खपरेतो; ",
"mn67:18.4":	"अप्पेव नाम इमस्स केवलस्स दुक्खक्खन्धस्स अन्तकिरिया पञ्ञायेथा’ति। ",
"mn67:18.5":	"सो एवं पब्बजितो समानो पुब्बण्हसमयं निवासेत्वा पत्तचीवरमादाय गामं वा निगमं वा पिण्डाय पविसति। ",
"mn67:18.6":	"अरक्खितेनेव कायेन अरक्खिताय वाचाय अनुपट्ठिताय सतिया असंवुतेहि इन्द्रियेहि सो तत्थ पस्सति गहपतिं वा गहपतिपुत्तं वा पञ्चहि कामगुणेहि समप्पितं समङ्गीभूतं परिचारयमानं। ",
"mn67:18.7":	"तस्स एवं होति: ",
"mn67:18.8":	"‘मयं खो पुब्बे अगारियभूता समाना पञ्चहि कामगुणेहि समप्पिता समङ्गीभूता परिचारिम्हा। ",
"mn67:18.9":	"संविज्जन्ति खो पन मे कुले भोगा। ",
"mn67:18.10":	"सक्का भोगे च भुञ्जितुं पुञ्ञानि च कातुन्’ति। ",
"mn67:18.11":	"सो सिक्खं पच्चक्खाय हीनायावत्तति। ",
"mn67:18.12":	"अयं वुच्चति, भिक्खवे, आवट्टभयस्स भीतो सिक्खं पच्चक्खाय हीनायावत्तो। ",
"mn67:18.13":	"‘आवट्टभयन्’ति खो, भिक्खवे, पञ्चन्नेतं कामगुणानं अधिवचनं। ",
"mn67:19.1":	"कतमञ्च, भिक्खवे, सुसुकाभयं? ",
"mn67:19.2":	"इध, भिक्खवे, एकच्चो कुलपुत्तो सद्धा अगारस्मा अनगारियं पब्बजितो होति: ",
"mn67:19.3":	"‘ओतिण्णोम्हि जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि दुक्खोतिण्णो दुक्खपरेतो; ",
"mn67:19.4":	"अप्पेव नाम इमस्स केवलस्स दुक्खक्खन्धस्स अन्तकिरिया पञ्ञायेथा’ति। ",
"mn67:19.5":	"सो एवं पब्बजितो समानो पुब्बण्हसमयं निवासेत्वा पत्तचीवरमादाय गामं वा निगमं वा पिण्डाय पविसति। ",
"mn67:19.6":	"अरक्खितेनेव कायेन अरक्खिताय वाचाय अनुपट्ठिताय सतिया असंवुतेहि इन्द्रियेहि सो तत्थ पस्सति मातुगामं दुन्निवत्थं वा दुप्पारुतं वा। ",
"mn67:19.7":	"तस्स मातुगामं दिस्वा दुन्निवत्थं वा दुप्पारुतं वा रागो चित्तं अनुद्धंसेति। ",
"mn67:19.8":	"सो रागानुद्धंसेन चित्तेन सिक्खं पच्चक्खाय हीनायावत्तति। ",
"mn67:19.9":	"अयं वुच्चति, भिक्खवे, सुसुकाभयस्स भीतो सिक्खं पच्चक्खाय हीनायावत्तो। ",
"mn67:19.10":	"‘सुसुकाभयन्’ति खो, भिक्खवे, मातुगामस्सेतं अधिवचनं। ",
"mn67:20.1":	"इमानि खो, भिक्खवे, चत्तारि भयानि, इधेकच्चे पुग्गले इमस्मिं धम्मविनये अगारस्मा अनगारियं पब्बजिते पाटिकङ्खितब्बानी”ति। ",
"mn67:20.2":	"इदमवोच भगवा। ",
"mn67:20.3":	"अत्तमना ते भिक्खू भगवतो भासितं अभिनन्दुन्ति। ",
"mn67:20.4":	"चातुमसुत्तं निट्ठितं सत्तमं। "
}	
