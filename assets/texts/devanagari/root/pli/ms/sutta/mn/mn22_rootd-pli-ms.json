{	
"mn22:0.1":	"मज्झिम निकाय २२ ",
"mn22:0.2":	"अलगद्दूपमसुत्त ",
"mn22:1.1":	"एवं मे सुतं—",
"mn22:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"mn22:2.1":	"तेन खो पन समयेन अरिट्ठस्स नाम भिक्खुनो गद्धबाधिपुब्बस्स एवरूपं पापकं दिट्ठिगतं उप्पन्नं होति: ",
"mn22:2.2":	"“तथाहं भगवता धम्मं देसितं आजानामि यथा येमे अन्तरायिका धम्मा वुत्ता भगवता ते पटिसेवतो नालं अन्तरायाया”ति। ",
"mn22:2.3":	"अस्सोसुं खो सम्बहुला भिक्खू: ",
"mn22:2.4":	"“अरिट्ठस्स किर नाम भिक्खुनो गद्धबाधिपुब्बस्स एवरूपं पापकं दिट्ठिगतं उप्पन्नं: ",
"mn22:2.5":	"‘तथाहं भगवता धम्मं देसितं आजानामि यथा येमे अन्तरायिका धम्मा वुत्ता भगवता ते पटिसेवतो नालं अन्तरायाया’”ति। ",
"mn22:3.1":	"अथ खो ते भिक्खू येन अरिट्ठो भिक्खु गद्धबाधिपुब्बो तेनुपसङ्कमिंसु; उपसङ्कमित्वा अरिट्ठं भिक्खुं गद्धबाधिपुब्बं एतदवोचुं: ",
"mn22:3.2":	"“सच्चं किर ते, आवुसो अरिट्ठ, एवरूपं पापकं दिट्ठिगतं उप्पन्नं: ",
"mn22:3.3":	"‘तथाहं भगवता धम्मं देसितं आजानामि यथा येमे अन्तरायिका धम्मा वुत्ता भगवता ते पटिसेवतो नालं अन्तरायाया’”ति। ",
"mn22:3.4":	"“एवं ब्या खो अहं, आवुसो, भगवता धम्मं देसितं आजानामि यथा येमे अन्तरायिका धम्मा वुत्ता भगवता ते पटिसेवतो नालं अन्तरायाया”ति। ",
"mn22:3.5":	"अथ खो तेपि भिक्खू अरिट्ठं भिक्खुं गद्धबाधिपुब्बं एतस्मा पापका दिट्ठिगता विवेचेतुकामा समनुयुञ्जन्ति समनुगाहन्ति समनुभासन्ति: ",
"mn22:3.6":	"“मा हेवं, आवुसो अरिट्ठ, अवच, मा भगवन्तं अब्भाचिक्खि; न हि साधु भगवतो अब्भक्खानं, न हि भगवा एवं वदेय्य। ",
"mn22:3.7":	"अनेकपरियायेनावुसो अरिट्ठ, अन्तरायिका धम्मा अन्तरायिका वुत्ता भगवता, अलञ्च पन ते पटिसेवतो अन्तरायाय। ",
"mn22:3.8":	"अप्पस्सादा कामा वुत्ता भगवता बहुदुक्खा बहुपायासा, आदीनवो एत्थ भिय्यो। ",
"mn22:3.9":	"अट्ठिकङ्कलूपमा कामा वुत्ता भगवता … ",
"mn22:3.10":	"मंसपेसूपमा कामा वुत्ता भगवता … ",
"mn22:3.11":	"तिणुक्कूपमा कामा वुत्ता भगवता … ",
"mn22:3.12":	"अङ्गारकासूपमा कामा वुत्ता भगवता … ",
"mn22:3.13":	"सुपिनकूपमा कामा वुत्ता भगवता … ",
"mn22:3.14":	"याचितकूपमा कामा वुत्ता भगवता … ",
"mn22:3.15":	"रुक्खफलूपमा कामा वुत्ता भगवता … ",
"mn22:3.16":	"असिसूनूपमा कामा वुत्ता भगवता … ",
"mn22:3.17":	"सत्तिसूलूपमा कामा वुत्ता भगवता … ",
"mn22:3.18":	"सप्पसिरूपमा कामा वुत्ता भगवता बहुदुक्खा बहुपायासा, आदीनवो एत्थ भिय्यो”ति। ",
"mn22:3.19":	"एवम्पि खो अरिट्ठो भिक्खु गद्धबाधिपुब्बो तेहि भिक्खूहि समनुयुञ्जियमानो समनुगाहियमानो समनुभासियमानो तदेव पापकं दिट्ठिगतं थामसा परामासा अभिनिविस्स वोहरति: ",
"mn22:3.20":	"“एवं ब्या खो अहं, आवुसो, भगवता धम्मं देसितं आजानामि यथा येमे अन्तरायिका धम्मा वुत्ता भगवता ते पटिसेवतो नालं अन्तरायाया”ति। ",
"mn22:3.21":	"यतो खो ते भिक्खू नासक्खिंसु अरिट्ठं भिक्खुं गद्धबाधिपुब्बं एतस्मा पापका दिट्ठिगता विवेचेतुं, अथ खो ते भिक्खू येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो ते भिक्खू भगवन्तं एतदवोचुं: ",
"mn22:3.22":	"“अरिट्ठस्स नाम, भन्ते, भिक्खुनो गद्धबाधिपुब्बस्स एवरूपं पापकं दिट्ठिगतं उप्पन्नं: ",
"mn22:3.23":	"‘तथाहं भगवता धम्मं देसितं आजानामि यथा येमे अन्तरायिका धम्मा वुत्ता भगवता ते पटिसेवतो नालं अन्तरायाया’ति। ",
"mn22:3.24":	"अस्सुम्ह खो मयं, भन्ते: ",
"mn22:3.25":	"‘अरिट्ठस्स किर नाम भिक्खुनो गद्धबाधिपुब्बस्स एवरूपं पापकं दिट्ठिगतं उप्पन्नं—",
"mn22:3.26":	"तथाहं भगवता धम्मं देसितं आजानामि यथा येमे अन्तरायिका धम्मा वुत्ता भगवता ते पटिसेवतो नालं अन्तरायाया’ति। ",
"mn22:3.27":	"अथ खो मयं, भन्ते, येन अरिट्ठो भिक्खु गद्धबाधिपुब्बो तेनुपसङ्कमिम्ह; उपसङ्कमित्वा अरिट्ठं भिक्खुं गद्धबाधिपुब्बं एतदवोचुम्ह: ",
"mn22:3.28":	"‘सच्चं किर ते, आवुसो अरिट्ठ, एवरूपं पापकं दिट्ठिगतं उप्पन्नं—",
"mn22:3.29":	"तथाहं भगवता धम्मं देसितं आजानामि यथा येमे अन्तरायिका धम्मा वुत्ता भगवता ते पटिसेवतो नालं अन्तरायाया’ति? ",
"mn22:3.30":	"एवं वुत्ते, भन्ते, अरिट्ठो भिक्खु गद्धबाधिपुब्बो अम्हे एतदवोच: ",
"mn22:3.31":	"‘एवं ब्या खो अहं, आवुसो, भगवता धम्मं देसितं आजानामि यथा येमे अन्तरायिका धम्मा वुत्ता भगवता ते पटिसेवतो नालं अन्तरायाया’ति। ",
"mn22:3.32":	"अथ खो मयं, भन्ते, अरिट्ठं भिक्खुं गद्धबाधिपुब्बं एतस्मा पापका दिट्ठिगता विवेचेतुकामा समनुयुञ्जिम्ह समनुगाहिम्ह समनुभासिम्ह: ",
"mn22:3.33":	"‘मा हेवं, आवुसो अरिट्ठ, अवच, मा भगवन्तं अब्भाचिक्खि; न हि साधु भगवतो अब्भक्खानं, न हि भगवा एवं वदेय्य। ",
"mn22:3.34":	"अनेकपरियायेनावुसो अरिट्ठ, अन्तरायिका धम्मा अन्तरायिका वुत्ता भगवता, अलञ्च पन ते पटिसेवतो अन्तरायाय। ",
"mn22:3.35":	"अप्पस्सादा कामा वुत्ता भगवता बहुदुक्खा बहुपायासा, आदीनवो एत्थ भिय्यो। ",
"mn22:3.36":	"अट्ठिकङ्कलूपमा कामा वुत्ता भगवता …पे… ",
"mn22:3.37":	"सप्पसिरूपमा कामा वुत्ता भगवता बहुदुक्खा बहुपायासा, आदीनवो एत्थ भिय्यो’ति। ",
"mn22:3.38":	"एवम्पि खो, भन्ते, अरिट्ठो भिक्खु गद्धबाधिपुब्बो अम्हेहि समनुयुञ्जियमानो समनुगाहियमानो समनुभासियमानो तदेव पापकं दिट्ठिगतं थामसा परामासा अभिनिविस्स वोहरति: ",
"mn22:3.39":	"‘एवं ब्या खो अहं, आवुसो, भगवता धम्मं देसितं आजानामि यथा येमे अन्तरायिका धम्मा वुत्ता भगवता ते पटिसेवतो नालं अन्तरायाया’ति। ",
"mn22:4.1":	"यतो खो मयं, भन्ते, नासक्खिम्ह अरिट्ठं भिक्खुं गद्धबाधिपुब्बं एतस्मा पापका दिट्ठिगता विवेचेतुं, अथ मयं एतमत्थं भगवतो आरोचेमा”ति। ",
"mn22:5.1":	"अथ खो भगवा अञ्ञतरं भिक्खुं आमन्तेसि: ",
"mn22:5.2":	"“एहि त्वं, भिक्खु, मम वचनेन अरिट्ठं भिक्खुं गद्धबाधिपुब्बं आमन्तेहि: ",
"mn22:5.3":	"‘सत्था तं, आवुसो अरिट्ठ, आमन्तेती’”ति। ",
"mn22:5.4":	"“एवं, भन्ते”ति खो सो भिक्खु भगवतो पटिस्सुत्वा, येन अरिट्ठो भिक्खु गद्धबाधिपुब्बो तेनुपसङ्कमि; उपसङ्कमित्वा अरिट्ठं भिक्खुं गद्धबाधिपुब्बं एतदवोच: ",
"mn22:5.5":	"“सत्था तं, आवुसो अरिट्ठ, आमन्तेती”ति। ",
"mn22:5.6":	"“एवमावुसो”ति खो अरिट्ठो भिक्खु गद्धबाधिपुब्बो तस्स भिक्खुनो पटिस्सुत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो अरिट्ठं भिक्खुं गद्धबाधिपुब्बं भगवा एतदवोच: ",
"mn22:5.7":	"“सच्चं किर ते, अरिट्ठ, एवरूपं पापकं दिट्ठिगतं उप्पन्नं: ",
"mn22:5.8":	"‘तथाहं भगवता धम्मं देसितं आजानामि यथा येमे अन्तरायिका धम्मा वुत्ता भगवता ते पटिसेवतो नालं अन्तरायाया’”ति? ",
"mn22:5.9":	"“एवं ब्या खो अहं, भन्ते, भगवता धम्मं देसितं आजानामि: ‘यथा येमे अन्तरायिका धम्मा वुत्ता भगवता ते पटिसेवतो नालं अन्तरायाया’”ति। ",
"mn22:6.1":	"“कस्स खो नाम त्वं, मोघपुरिस, मया एवं धम्मं देसितं आजानासि? ",
"mn22:6.2":	"ननु मया, मोघपुरिस, अनेकपरियायेन अन्तरायिका धम्मा अन्तरायिका वुत्ता? अलञ्च पन ते पटिसेवतो अन्तरायाय। ",
"mn22:6.3":	"अप्पस्सादा कामा वुत्ता मया, बहुदुक्खा बहुपायासा, आदीनवो एत्थ भिय्यो। ",
"mn22:6.4":	"अट्ठिकङ्कलूपमा कामा वुत्ता मया … ",
"mn22:6.5":	"मंसपेसूपमा कामा वुत्ता मया … ",
"mn22:6.6":	"तिणुक्कूपमा कामा वुत्ता मया … ",
"mn22:6.7":	"अङ्गारकासूपमा कामा वुत्ता मया … ",
"mn22:6.8":	"सुपिनकूपमा कामा वुत्ता मया … ",
"mn22:6.9":	"याचितकूपमा कामा वुत्ता मया … ",
"mn22:6.10":	"रुक्खफलूपमा कामा वुत्ता मया … ",
"mn22:6.11":	"असिसूनूपमा कामा वुत्ता मया … ",
"mn22:6.12":	"सत्तिसूलूपमा कामा वुत्ता मया … ",
"mn22:6.13":	"सप्पसिरूपमा कामा वुत्ता मया, बहुदुक्खा बहुपायासा, आदीनवो एत्थ भिय्यो। ",
"mn22:6.14":	"अथ च पन त्वं, मोघपुरिस, अत्तना दुग्गहितेन अम्हे चेव अब्भाचिक्खसि, अत्तानञ्च खनसि, बहुञ्च अपुञ्ञं पसवसि। ",
"mn22:6.15":	"तञ्हि ते, मोघपुरिस, भविस्सति दीघरत्तं अहिताय दुक्खाया”ति। ",
"mn22:7.1":	"अथ खो भगवा भिक्खू आमन्तेसि: ",
"mn22:7.2":	"“तं किं मञ्ञथ, भिक्खवे, ",
"mn22:7.3":	"अपि नायं अरिट्ठो भिक्खु गद्धबाधिपुब्बो उस्मीकतोपि इमस्मिं धम्मविनये”ति? ",
"mn22:7.4":	"“किञ्हि सिया, भन्ते; ",
"mn22:7.5":	"नो हेतं, भन्ते”ति। ",
"mn22:7.6":	"एवं वुत्ते, अरिट्ठो भिक्खु गद्धबाधिपुब्बो तुण्हीभूतो मङ्कुभूतो पत्तक्खन्धो अधोमुखो पज्झायन्तो अप्पटिभानो निसीदि। ",
"mn22:7.7":	"अथ खो भगवा अरिट्ठं भिक्खुं गद्धबाधिपुब्बं तुण्हीभूतं मङ्कुभूतं पत्तक्खन्धं अधोमुखं पज्झायन्तं अप्पटिभानं विदित्वा अरिट्ठं भिक्खुं गद्धबाधिपुब्बं एतदवोच: ",
"mn22:7.8":	"“पञ्ञायिस्ससि खो त्वं, मोघपुरिस, एतेन सकेन पापकेन दिट्ठिगतेन। ",
"mn22:7.9":	"इधाहं भिक्खू पटिपुच्छिस्सामी”ति। ",
"mn22:8.1":	"अथ खो भगवा भिक्खू आमन्तेसि: ",
"mn22:8.2":	"“तुम्हेपि मे, भिक्खवे, एवं धम्मं देसितं आजानाथ यथायं अरिट्ठो भिक्खु गद्धबाधिपुब्बो अत्तना दुग्गहितेन अम्हे चेव अब्भाचिक्खति, अत्तानञ्च खनति, बहुञ्च अपुञ्ञं पसवती”ति? ",
"mn22:8.3":	"“नो हेतं, भन्ते। ",
"mn22:8.4":	"अनेकपरियायेन हि नो, भन्ते, अन्तरायिका धम्मा अन्तरायिका वुत्ता भगवता; ",
"mn22:8.5":	"अलञ्च पन ते पटिसेवतो अन्तरायाय। ",
"mn22:8.6":	"अप्पस्सादा कामा वुत्ता भगवता बहुदुक्खा बहुपायासा, आदीनवो एत्थ भिय्यो। ",
"mn22:8.7":	"अट्ठिकङ्कलूपमा कामा वुत्ता भगवता …पे… ",
"mn22:8.8":	"सप्पसिरूपमा कामा वुत्ता भगवता बहुदुक्खा बहुपायासा, आदीनवो एत्थ भिय्यो”ति। ",
"mn22:8.9":	"“साधु साधु, भिक्खवे, साधु, खो मे तुम्हे, भिक्खवे, एवं धम्मं देसितं आजानाथ। ",
"mn22:8.10":	"अनेकपरियायेन हि खो, भिक्खवे, अन्तरायिका धम्मा वुत्ता मया, अलञ्च पन ते पटिसेवतो अन्तरायाय। ",
"mn22:8.11":	"अप्पस्सादा कामा वुत्ता मया, बहुदुक्खा बहुपायासा, आदीनवो एत्थ भिय्यो। ",
"mn22:8.12":	"अट्ठिकङ्कलूपमा कामा वुत्ता मया …पे… ",
"mn22:8.13":	"सप्पसिरूपमा कामा वुत्ता मया, बहुदुक्खा बहुपायासा, आदीनवो एत्थ भिय्यो। ",
"mn22:8.14":	"अथ च पनायं अरिट्ठो भिक्खु गद्धबाधिपुब्बो अत्तना दुग्गहितेन अम्हे चेव अब्भाचिक्खति, अत्तानञ्च खनति, बहुञ्च अपुञ्ञं पसवति। ",
"mn22:8.15":	"तञ्हि तस्स मोघपुरिसस्स भविस्सति दीघरत्तं अहिताय दुक्खाय। ",
"mn22:9.1":	"सो वत, भिक्खवे, अञ्ञत्रेव कामेहि अञ्ञत्र कामसञ्ञाय अञ्ञत्र कामवितक्केहि कामे पटिसेविस्सतीति—नेतं ठानं विज्जति। ",
"mn22:10.1":	"इध, भिक्खवे, एकच्चे मोघपुरिसा धम्मं परियापुणन्ति—",
"mn22:10.2":	"सुत्तं, गेय्यं, वेय्याकरणं, गाथं, उदानं, इतिवुत्तकं, जातकं, अब्भुतधम्मं, वेदल्लं। ",
"mn22:10.3":	"ते तं धम्मं परियापुणित्वा तेसं धम्मानं पञ्ञाय अत्थं न उपपरिक्खन्ति। ",
"mn22:10.4":	"तेसं ते धम्मा पञ्ञाय अत्थं अनुपपरिक्खतं न निज्झानं खमन्ति। ",
"mn22:10.5":	"ते उपारम्भानिसंसा चेव धम्मं परियापुणन्ति इतिवादप्पमोक्खानिसंसा च। ",
"mn22:10.6":	"यस्स चत्थाय धम्मं परियापुणन्ति तञ्चस्स अत्थं नानुभोन्ति। ",
"mn22:10.7":	"तेसं ते धम्मा दुग्गहिता दीघरत्तं अहिताय दुक्खाय संवत्तन्ति। ",
"mn22:10.8":	"तं किस्स हेतु? ",
"mn22:10.9":	"दुग्गहितत्ता, भिक्खवे, धम्मानं। ",
"mn22:10.10":	"सेय्यथापि, भिक्खवे, पुरिसो अलगद्दत्थिको अलगद्दगवेसी अलगद्दपरियेसनं चरमानो। ",
"mn22:10.11":	"सो पस्सेय्य महन्तं अलगद्दं। ",
"mn22:10.12":	"तमेनं भोगे वा नङ्गुट्ठे वा गण्हेय्य। ",
"mn22:10.13":	"तस्स सो अलगद्दो पटिपरिवत्तित्वा हत्थे वा बाहाय वा अञ्ञतरस्मिं वा अङ्गपच्चङ्गे डंसेय्य। ",
"mn22:10.14":	"सो ततोनिदानं मरणं वा निगच्छेय्य मरणमत्तं वा दुक्खं। ",
"mn22:10.15":	"तं किस्स हेतु? ",
"mn22:10.16":	"दुग्गहितत्ता, भिक्खवे, अलगद्दस्स। ",
"mn22:10.17":	"एवमेव खो, भिक्खवे, इधेकच्चे मोघपुरिसा धम्मं परियापुणन्ति—",
"mn22:10.18":	"सुत्तं, गेय्यं, वेय्याकरणं, गाथं, उदानं, इतिवुत्तकं, जातकं, अब्भुतधम्मं, वेदल्लं। ",
"mn22:10.19":	"ते तं धम्मं परियापुणित्वा तेसं धम्मानं पञ्ञाय अत्थं न उपपरिक्खन्ति। ",
"mn22:10.20":	"तेसं ते धम्मा पञ्ञाय अत्थं अनुपपरिक्खतं न निज्झानं खमन्ति। ",
"mn22:10.21":	"ते उपारम्भानिसंसा चेव धम्मं परियापुणन्ति इतिवादप्पमोक्खानिसंसा च। ",
"mn22:10.22":	"यस्स चत्थाय धम्मं परियापुणन्ति तञ्चस्स अत्थं नानुभोन्ति। ",
"mn22:10.23":	"तेसं ते धम्मा दुग्गहिता दीघरत्तं अहिताय दुक्खाय संवत्तन्ति। ",
"mn22:10.24":	"तं किस्स हेतु? ",
"mn22:10.25":	"दुग्गहितत्ता, भिक्खवे, धम्मानं। ",
"mn22:11.1":	"इध पन, भिक्खवे, एकच्चे कुलपुत्ता धम्मं परियापुणन्ति—",
"mn22:11.2":	"सुत्तं, गेय्यं, वेय्याकरणं, गाथं, उदानं, इतिवुत्तकं, जातकं, अब्भुतधम्मं, वेदल्लं। ",
"mn22:11.3":	"ते तं धम्मं परियापुणित्वा तेसं धम्मानं पञ्ञाय अत्थं उपपरिक्खन्ति। ",
"mn22:11.4":	"तेसं ते धम्मा पञ्ञाय अत्थं उपपरिक्खतं निज्झानं खमन्ति। ",
"mn22:11.5":	"ते न चेव उपारम्भानिसंसा धम्मं परियापुणन्ति न इतिवादप्पमोक्खानिसंसा च। ",
"mn22:11.6":	"यस्स चत्थाय धम्मं परियापुणन्ति तञ्चस्स अत्थं अनुभोन्ति। ",
"mn22:11.7":	"तेसं ते धम्मा सुग्गहिता दीघरत्तं हिताय सुखाय संवत्तन्ति। ",
"mn22:11.8":	"तं किस्स हेतु? ",
"mn22:11.9":	"सुग्गहितत्ता भिक्खवे धम्मानं। ",
"mn22:11.10":	"सेय्यथापि, भिक्खवे, पुरिसो अलगद्दत्थिको अलगद्दगवेसी अलगद्दपरियेसनं चरमानो। ",
"mn22:11.11":	"सो पस्सेय्य महन्तं अलगद्दं। ",
"mn22:11.12":	"तमेनं अजपदेन दण्डेन सुनिग्गहितं निग्गण्हेय्य। ",
"mn22:11.13":	"अजपदेन दण्डेन सुनिग्गहितं निग्गहित्वा, गीवाय सुग्गहितं गण्हेय्य। ",
"mn22:11.14":	"किञ्चापि सो, भिक्खवे, अलगद्दो तस्स पुरिसस्स हत्थं वा बाहं वा अञ्ञतरं वा अङ्गपच्चङ्गं भोगेहि पलिवेठेय्य, अथ खो सो नेव ततोनिदानं मरणं वा निगच्छेय्य मरणमत्तं वा दुक्खं। ",
"mn22:11.15":	"तं किस्स हेतु? ",
"mn22:11.16":	"सुग्गहितत्ता, भिक्खवे, अलगद्दस्स। ",
"mn22:11.17":	"एवमेव खो, भिक्खवे, इधेकच्चे कुलपुत्ता धम्मं परियापुणन्ति—",
"mn22:11.18":	"सुत्तं, गेय्यं, वेय्याकरणं, गाथं, उदानं, इतिवुत्तकं, जातकं, अब्भुतधम्मं, वेदल्लं। ",
"mn22:11.19":	"ते तं धम्मं परियापुणित्वा तेसं धम्मानं पञ्ञाय अत्थं उपपरिक्खन्ति। ",
"mn22:11.20":	"तेसं ते धम्मा पञ्ञाय अत्थं उपपरिक्खतं निज्झानं खमन्ति। ",
"mn22:11.21":	"ते न चेव उपारम्भानिसंसा धम्मं परियापुणन्ति, न इतिवादप्पमोक्खानिसंसा च। ",
"mn22:11.22":	"यस्स चत्थाय धम्मं परियापुणन्ति, तञ्चस्स अत्थं अनुभोन्ति। ",
"mn22:11.23":	"तेसं ते धम्मा सुग्गहिता दीघरत्तं अत्थाय हिताय सुखाय संवत्तन्ति। ",
"mn22:11.24":	"तं किस्स हेतु? ",
"mn22:11.25":	"सुग्गहितत्ता, भिक्खवे, धम्मानं। ",
"mn22:12.1":	"तस्मातिह, भिक्खवे, यस्स मे भासितस्स अत्थं आजानेय्याथ, तथा नं धारेय्याथ। ",
"mn22:12.2":	"यस्स च पन मे भासितस्स अत्थं न आजानेय्याथ, अहं वो तत्थ पटिपुच्छितब्बो, ये वा पनास्सु वियत्ता भिक्खू। ",
"mn22:13.1":	"कुल्लूपमं वो, भिक्खवे, धम्मं देसेस्सामि नित्थरणत्थाय, नो गहणत्थाय। ",
"mn22:13.2":	"तं सुणाथ, साधुकं मनसिकरोथ, भासिस्सामी”ति। ",
"mn22:13.3":	"“एवं, भन्ते”ति खो ते भिक्खू भगवतो पच्चस्सोसुं। ",
"mn22:13.4":	"भगवा एतदवोच: ",
"mn22:13.5":	"“सेय्यथापि, भिक्खवे, पुरिसो अद्धानमग्गप्पटिपन्नो। ",
"mn22:13.6":	"सो पस्सेय्य महन्तं उदकण्णवं, ओरिमं तीरं सासङ्कं सप्पटिभयं, पारिमं तीरं खेमं अप्पटिभयं; ",
"mn22:13.7":	"न चस्स नावा सन्तारणी उत्तरसेतु वा अपारा पारं गमनाय। ",
"mn22:13.8":	"तस्स एवमस्स: ",
"mn22:13.9":	"‘अयं खो महाउदकण्णवो, ओरिमं तीरं सासङ्कं सप्पटिभयं, पारिमं तीरं खेमं अप्पटिभयं; ",
"mn22:13.10":	"नत्थि च नावा सन्तारणी उत्तरसेतु वा अपारा पारं गमनाय। ",
"mn22:13.11":	"यन्नूनाहं तिणकट्ठसाखापलासं सङ्कड्ढित्वा, कुल्लं बन्धित्वा, तं कुल्लं निस्साय हत्थेहि च पादेहि च वायममानो सोत्थिना पारं उत्तरेय्यन्’ति। ",
"mn22:13.12":	"अथ खो सो, भिक्खवे, पुरिसो तिणकट्ठसाखापलासं सङ्कड्ढित्वा, कुल्लं बन्धित्वा तं कुल्लं निस्साय हत्थेहि च पादेहि च वायममानो सोत्थिना पारं उत्तरेय्य। ",
"mn22:13.13":	"तस्स पुरिसस्स उत्तिण्णस्स पारङ्गतस्स एवमस्स: ",
"mn22:13.14":	"‘बहुकारो खो मे अयं कुल्लो; ",
"mn22:13.15":	"इमाहं कुल्लं निस्साय हत्थेहि च पादेहि च वायममानो सोत्थिना पारं उत्तिण्णो। ",
"mn22:13.16":	"यन्नूनाहं इमं कुल्लं सीसे वा आरोपेत्वा खन्धे वा उच्चारेत्वा येन कामं पक्कमेय्यन्’ति। ",
"mn22:13.17":	"तं किं मञ्ञथ, भिक्खवे, ",
"mn22:13.18":	"अपि नु सो पुरिसो एवङ्कारी तस्मिं कुल्ले किच्चकारी अस्सा”ति? ",
"mn22:13.19":	"“नो हेतं, भन्ते”। ",
"mn22:13.20":	"“कथङ्कारी च सो, भिक्खवे, पुरिसो तस्मिं कुल्ले किच्चकारी अस्स? ",
"mn22:13.21":	"इध, भिक्खवे, तस्स पुरिसस्स उत्तिण्णस्स पारङ्गतस्स एवमस्स: ",
"mn22:13.22":	"‘बहुकारो खो मे अयं कुल्लो; ",
"mn22:13.23":	"इमाहं कुल्लं निस्साय हत्थेहि च पादेहि च वायममानो सोत्थिना पारं उत्तिण्णो। ",
"mn22:13.24":	"यन्नूनाहं इमं कुल्लं थले वा उस्सादेत्वा उदके वा ओपिलापेत्वा येन कामं पक्कमेय्यन्’ति। ",
"mn22:13.25":	"एवङ्कारी खो सो, भिक्खवे, पुरिसो तस्मिं कुल्ले किच्चकारी अस्स। ",
"mn22:13.26":	"एवमेव खो, भिक्खवे, कुल्लूपमो मया धम्मो देसितो नित्थरणत्थाय, नो गहणत्थाय। ",
"mn22:14.1":	"कुल्लूपमं वो, भिक्खवे, धम्मं देसितं, आजानन्तेहि धम्मापि वो पहातब्बा पगेव अधम्मा। ",
"mn22:15.1":	"छयिमानि, भिक्खवे, दिट्ठिट्ठानानि। ",
"mn22:15.2":	"कतमानि छ? ",
"mn22:15.3":	"इध, भिक्खवे, अस्सुतवा पुथुज्जनो अरियानं अदस्सावी अरियधम्मस्स अकोविदो अरियधम्मे अविनीतो, सप्पुरिसानं अदस्सावी सप्पुरिसधम्मस्स अकोविदो सप्पुरिसधम्मे अविनीतो, ",
"mn22:15.4":	"रूपं ‘एतं मम, एसोहमस्मि, एसो मे अत्ता’ति समनुपस्सति; ",
"mn22:15.5":	"वेदनं ‘एतं मम, एसोहमस्मि, एसो मे अत्ता’ति समनुपस्सति; ",
"mn22:15.6":	"सञ्ञं ‘एतं मम, एसोहमस्मि, एसो मे अत्ता’ति समनुपस्सति; ",
"mn22:15.7":	"सङ्खारे ‘एतं मम, एसोहमस्मि, एसो मे अत्ता’ति समनुपस्सति; ",
"mn22:15.8":	"यम्पि तं दिट्ठं सुतं मुतं विञ्ञातं पत्तं परियेसितं, अनुविचरितं मनसा तम्पि ‘एतं मम, एसोहमस्मि, एसो मे अत्ता’ति समनुपस्सति; ",
"mn22:15.9":	"यम्पि तं दिट्ठिट्ठानं—",
"mn22:15.10":	"सो लोको सो अत्ता, सो पेच्च भविस्सामि निच्चो धुवो सस्सतो अविपरिणामधम्मो, सस्सतिसमं तथेव ठस्सामीति—",
"mn22:15.11":	"तम्पि ‘एतं मम, एसोहमस्मि, एसो मे अत्ता’ति समनुपस्सति। ",
"mn22:16.1":	"सुतवा च खो, भिक्खवे, अरियसावको अरियानं दस्सावी अरियधम्मस्स कोविदो अरियधम्मे सुविनीतो, सप्पुरिसानं दस्सावी सप्पुरिसधम्मस्स कोविदो सप्पुरिसधम्मे सुविनीतो, ",
"mn22:16.2":	"रूपं ‘नेतं मम, नेसोहमस्मि, न मेसो अत्ता’ति समनुपस्सति; ",
"mn22:16.3":	"वेदनं ‘नेतं मम, नेसोहमस्मि, न मेसो अत्ता’ति समनुपस्सति; ",
"mn22:16.4":	"सञ्ञं ‘नेतं मम, नेसोहमस्मि, न मेसो अत्ता’ति समनुपस्सति; ",
"mn22:16.5":	"सङ्खारे ‘नेतं मम, नेसोहमस्मि, न मेसो अत्ता’ति समनुपस्सति; ",
"mn22:16.6":	"यम्पि तं दिट्ठं सुतं मुतं विञ्ञातं पत्तं परियेसितं, अनुविचरितं मनसा, तम्पि ‘नेतं मम, नेसोहमस्मि, न मेसो अत्ता’ति समनुपस्सति; ",
"mn22:16.7":	"यम्पि तं दिट्ठिट्ठानं—",
"mn22:16.8":	"सो लोको सो अत्ता, सो पेच्च भविस्सामि निच्चो धुवो सस्सतो अविपरिणामधम्मो, सस्सतिसमं तथेव ठस्सामीति—",
"mn22:16.9":	"तम्पि ‘नेतं मम, नेसोहमस्मि, न मेसो अत्ता’ति समनुपस्सति। ",
"mn22:17.1":	"सो एवं समनुपस्सन्तो असति न परितस्सती”ति। ",
"mn22:18.1":	"एवं वुत्ते, अञ्ञतरो भिक्खु भगवन्तं एतदवोच: ",
"mn22:18.2":	"“सिया नु खो, भन्ते, बहिद्धा असति परितस्सना”ति? ",
"mn22:18.3":	"“सिया, भिक्खू”ति—भगवा अवोच। ",
"mn22:18.4":	"“इध भिक्खु एकच्चस्स एवं होति: ",
"mn22:18.5":	"‘अहु वत मे, तं वत मे नत्थि; ",
"mn22:18.6":	"सिया वत मे, तं वताहं न लभामी’ति। ",
"mn22:18.7":	"सो सोचति किलमति परिदेवति उरत्ताळिं कन्दति सम्मोहं आपज्जति। ",
"mn22:18.8":	"एवं खो, भिक्खु, बहिद्धा असति परितस्सना होती”ति। ",
"mn22:19.1":	"“सिया पन, भन्ते, बहिद्धा असति अपरितस्सना”ति? ",
"mn22:19.2":	"“सिया, भिक्खू”ति—भगवा अवोच। ",
"mn22:19.3":	"“इध भिक्खु एकच्चस्स न एवं होति: ",
"mn22:19.4":	"‘अहु वत मे, तं वत मे नत्थि; ",
"mn22:19.5":	"सिया वत मे, तं वताहं न लभामी’ति। ",
"mn22:19.6":	"सो न सोचति न किलमति न परिदेवति न उरत्ताळिं कन्दति न सम्मोहं आपज्जति। ",
"mn22:19.7":	"एवं खो, भिक्खु, बहिद्धा असति अपरितस्सना होती”ति। ",
"mn22:20.1":	"“सिया नु खो, भन्ते, अज्झत्तं असति परितस्सना”ति? ",
"mn22:20.2":	"“सिया, भिक्खू”ति—भगवा अवोच। ",
"mn22:20.3":	"“इध, भिक्खु, एकच्चस्स एवं दिट्ठि होति: ",
"mn22:20.4":	"‘सो लोको सो अत्ता, सो पेच्च भविस्सामि निच्चो धुवो सस्सतो अविपरिणामधम्मो, सस्सतिसमं तथेव ठस्सामी’ति। ",
"mn22:20.5":	"सो सुणाति तथागतस्स वा तथागतसावकस्स वा सब्बेसं दिट्ठिट्ठानाधिट्ठानपरियुट्ठानाभिनिवेसानुसयानं समुग्घाताय सब्बसङ्खारसमथाय सब्बूपधिपटिनिस्सग्गाय तण्हाक्खयाय विरागाय निरोधाय निब्बानाय धम्मं देसेन्तस्स। ",
"mn22:20.6":	"तस्स एवं होति: ",
"mn22:20.7":	"‘उच्छिज्जिस्सामि नामस्सु, विनस्सिस्सामि नामस्सु, नस्सु नाम भविस्सामी’ति। ",
"mn22:20.8":	"सो सोचति किलमति परिदेवति उरत्ताळिं कन्दति सम्मोहं आपज्जति। ",
"mn22:20.9":	"एवं खो, भिक्खु, अज्झत्तं असति परितस्सना होती”ति। ",
"mn22:21.1":	"“सिया पन, भन्ते, अज्झत्तं असति अपरितस्सना”ति? ",
"mn22:21.2":	"“सिया, भिक्खू”ति भगवा अवोच। ",
"mn22:21.3":	"“इध, भिक्खु, एकच्चस्स न एवं दिट्ठि होति: ",
"mn22:21.4":	"‘सो लोको सो अत्ता, सो पेच्च भविस्सामि निच्चो धुवो सस्सतो अविपरिणामधम्मो, सस्सतिसमं तथेव ठस्सामी’ति। ",
"mn22:21.5":	"सो सुणाति तथागतस्स वा तथागतसावकस्स वा सब्बेसं दिट्ठिट्ठानाधिट्ठानपरियुट्ठानाभिनिवेसानुसयानं समुग्घाताय सब्बसङ्खारसमथाय सब्बूपधिपटिनिस्सग्गाय तण्हाक्खयाय विरागाय निरोधाय निब्बानाय धम्मं देसेन्तस्स। ",
"mn22:21.6":	"तस्स न एवं होति: ",
"mn22:21.7":	"‘उच्छिज्जिस्सामि नामस्सु, विनस्सिस्सामि नामस्सु, नस्सु नाम भविस्सामी’ति। ",
"mn22:21.8":	"सो न सोचति न किलमति न परिदेवति न उरत्ताळिं कन्दति न सम्मोहं आपज्जति। ",
"mn22:21.9":	"एवं खो, भिक्खु, अज्झत्तं असति अपरितस्सना होति। ",
"mn22:22.1":	"तं, भिक्खवे, परिग्गहं परिग्गण्हेय्याथ, य्वास्स परिग्गहो निच्चो धुवो सस्सतो अविपरिणामधम्मो, सस्सतिसमं तथेव तिट्ठेय्य। ",
"mn22:22.2":	"पस्सथ नो तुम्हे, भिक्खवे, तं परिग्गहं य्वास्स परिग्गहो निच्चो धुवो सस्सतो अविपरिणामधम्मो, सस्सतिसमं तथेव तिट्ठेय्या”ति? ",
"mn22:22.3":	"“नो हेतं, भन्ते”। ",
"mn22:22.4":	"“साधु, भिक्खवे। ",
"mn22:22.5":	"अहम्पि खो तं, भिक्खवे, परिग्गहं न समनुपस्सामि य्वास्स परिग्गहो निच्चो धुवो सस्सतो अविपरिणामधम्मो सस्सतिसमं तथेव तिट्ठेय्य। ",
"mn22:23.1":	"तं, भिक्खवे, अत्तवादुपादानं उपादियेथ, यंस अत्तवादुपादानं उपादियतो न उप्पज्जेय्युं सोकपरिदेवदुक्खदोमनस्सुपायासा। ",
"mn22:23.2":	"पस्सथ नो तुम्हे, भिक्खवे, तं अत्तवादुपादानं यंस अत्तवादुपादानं उपादियतो न उप्पज्जेय्युं सोकपरिदेवदुक्खदोमनस्सुपायासा”ति? ",
"mn22:23.3":	"“नो हेतं, भन्ते”। ",
"mn22:23.4":	"“साधु, भिक्खवे। ",
"mn22:23.5":	"अहम्पि खो तं, भिक्खवे, अत्तवादुपादानं न समनुपस्सामि यंस अत्तवादुपादानं उपादियतो न उप्पज्जेय्युं सोकपरिदेवदुक्खदोमनस्सुपायासा। ",
"mn22:24.1":	"तं, भिक्खवे, दिट्ठिनिस्सयं निस्सयेथ यंस दिट्ठिनिस्सयं निस्सयतो न उप्पज्जेय्युं सोकपरिदेवदुक्खदोमनस्सुपायासा। ",
"mn22:24.2":	"पस्सथ नो तुम्हे, भिक्खवे, तं दिट्ठिनिस्सयं यंस दिट्ठिनिस्सयं निस्सयतो न उप्पज्जेय्युं सोकपरिदेवदुक्खदोमनस्सुपायासा”ति? ",
"mn22:24.3":	"“नो हेतं, भन्ते”। ",
"mn22:24.4":	"“साधु, भिक्खवे। ",
"mn22:24.5":	"अहम्पि खो तं, भिक्खवे, दिट्ठिनिस्सयं न समनुपस्सामि यंस दिट्ठिनिस्सयं निस्सयतो न उप्पज्जेय्युं सोकपरिदेवदुक्खदोमनस्सुपायासा। ",
"mn22:25.1":	"अत्तनि वा, भिक्खवे, सति ‘अत्तनियं मे’ति अस्सा”ति? ",
"mn22:25.2":	"“एवं, भन्ते”। ",
"mn22:25.3":	"“अत्तनिये वा, भिक्खवे, सति ‘अत्ता मे’ति अस्सा”ति? ",
"mn22:25.4":	"“एवं, भन्ते”। ",
"mn22:25.5":	"“अत्तनि च, भिक्खवे, अत्तनिये च सच्चतो थेततो अनुपलब्भमाने, यम्पि तं दिट्ठिट्ठानं: ",
"mn22:25.6":	"‘सो लोको सो अत्ता, सो पेच्च भविस्सामि निच्चो धुवो सस्सतो अविपरिणामधम्मो, सस्सतिसमं तथेव ठस्सामी’ति—",
"mn22:25.7":	"ननायं, भिक्खवे, केवलो परिपूरो बालधम्मो”ति? ",
"mn22:25.8":	"“किञ्हि नो सिया, भन्ते, केवलो हि, भन्ते, परिपूरो बालधम्मो”ति। ",
"mn22:26.1":	"“तं किं मञ्ञथ, भिक्खवे, ",
"mn22:26.2":	"रूपं निच्चं वा अनिच्चं वा”ति? ",
"mn22:26.3":	"“अनिच्चं, भन्ते”। ",
"mn22:26.4":	"“यं पनानिच्चं दुक्खं वा तं सुखं वा”ति? ",
"mn22:26.5":	"“दुक्खं, भन्ते”। ",
"mn22:26.6":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं—",
"mn22:26.7":	"एतं मम, एसोहमस्मि, एसो मे अत्ता”ति? ",
"mn22:26.8":	"“नो हेतं, भन्ते”। ",
"mn22:26.9":	"“तं किं मञ्ञथ, भिक्खवे, ",
"mn22:26.10":	"वेदना …पे… ",
"mn22:26.11":	"सञ्ञा … ",
"mn22:26.12":	"सङ्खारा … ",
"mn22:26.13":	"विञ्ञाणं निच्चं वा अनिच्चं वा”ति? ",
"mn22:26.14":	"“अनिच्चं, भन्ते”। ",
"mn22:26.15":	"“यं पनानिच्चं दुक्खं वा तं सुखं वा”ति? ",
"mn22:26.16":	"“दुक्खं, भन्ते”। ",
"mn22:26.17":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं—",
"mn22:26.18":	"एतं मम, एसोहमस्मि, एसो मे अत्ता”ति? ",
"mn22:26.19":	"“नो हेतं, भन्ते”। ",
"mn22:27.1":	"“तस्मातिह, भिक्खवे, यं किञ्चि रूपं अतीतानागतपच्चुप्पन्नं, अज्झत्तं वा बहिद्धा वा, ओळारिकं वा सुखुमं वा, हीनं वा पणीतं वा, यं दूरे सन्तिके वा, सब्बं रूपं ‘नेतं मम, नेसोहमस्मि, न मेसो अत्ता’ति—एवमेतं यथाभूतं सम्मप्पञ्ञाय दट्ठब्बं। ",
"mn22:27.2":	"या काचि वेदना …पे… ",
"mn22:27.3":	"या काचि सञ्ञा … ",
"mn22:27.4":	"ये केचि सङ्खारा … ",
"mn22:27.5":	"यं किञ्चि विञ्ञाणं अतीतानागतपच्चुप्पन्नं, अज्झत्तं वा बहिद्धा वा, ओळारिकं वा सुखुमं वा, हीनं वा पणीतं वा, यं दूरे सन्तिके वा, सब्बं विञ्ञाणं ‘नेतं मम, नेसोहमस्मि, न मेसो अत्ता’ति—एवमेतं यथाभूतं सम्मप्पञ्ञाय दट्ठब्बं। ",
"mn22:28.1":	"एवं पस्सं, भिक्खवे, सुतवा अरियसावको रूपस्मिं निब्बिन्दति, वेदनाय निब्बिन्दति, सञ्ञाय निब्बिन्दति, सङ्खारेसु निब्बिन्दति, विञ्ञाणस्मिं निब्बिन्दति, ",
"mn22:29.1":	"निब्बिदा विरज्जति, विरागा विमुच्चति, विमुत्तस्मिं विमुत्तमिति ञाणं होति। ",
"mn22:29.2":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाति। ",
"mn22:30.1":	"अयं वुच्चति, भिक्खवे, भिक्खु उक्खित्तपलिघो इतिपि, सङ्किण्णपरिक्खो इतिपि, अब्बूळ्हेसिको इतिपि, निरग्गळो इतिपि, अरियो पन्नद्धजो पन्नभारो विसंयुत्तो इतिपि। ",
"mn22:31.1":	"कथञ्च, भिक्खवे, भिक्खु उक्खित्तपलिघो होति? ",
"mn22:31.2":	"इध, भिक्खवे, भिक्खुनो अविज्जा पहीना होति, उच्छिन्नमूला तालावत्थुकता अनभावङ्कता, आयतिं अनुप्पादधम्मा। ",
"mn22:31.3":	"एवं खो, भिक्खवे, भिक्खु उक्खित्तपलिघो होति। ",
"mn22:32.1":	"कथञ्च, भिक्खवे, भिक्खु सङ्किण्णपरिक्खो होति? ",
"mn22:32.2":	"इध, भिक्खवे, भिक्खुनो पोनोब्भविको जातिसंसारो पहीनो होति, उच्छिन्नमूलो तालावत्थुकतो अनभावङ्कतो, आयतिं अनुप्पादधम्मो। ",
"mn22:32.3":	"एवं खो, भिक्खवे, भिक्खु सङ्किण्णपरिक्खो होति। ",
"mn22:33.1":	"कथञ्च, भिक्खवे, भिक्खु अब्बूळ्हेसिको होति? ",
"mn22:33.2":	"इध, भिक्खवे, भिक्खुनो तण्हा पहीना होति, उच्छिन्नमूला तालावत्थुकता अनभावङ्कता, आयतिं अनुप्पादधम्मा। ",
"mn22:33.3":	"एवं खो, भिक्खवे, भिक्खु अब्बूळ्हेसिको होति। ",
"mn22:34.1":	"कथञ्च, भिक्खवे, भिक्खु निरग्गळो होति? ",
"mn22:34.2":	"इध, भिक्खवे, भिक्खुनो पञ्च ओरम्भागियानि संयोजनानि पहीनानि होन्ति, उच्छिन्नमूलानि तालावत्थुकतानि अनभावङ्कतानि, आयतिं अनुप्पादधम्मानि। ",
"mn22:34.3":	"एवं खो, भिक्खवे, भिक्खु निरग्गळो होति। ",
"mn22:35.1":	"कथञ्च, भिक्खवे, भिक्खु अरियो पन्नद्धजो पन्नभारो विसंयुत्तो होति? ",
"mn22:35.2":	"इध, भिक्खवे, भिक्खुनो अस्मिमानो पहीनो होति, उच्छिन्नमूलो तालावत्थुकतो अनभावङ्कतो, आयतिं अनुप्पादधम्मो। ",
"mn22:35.3":	"एवं खो, भिक्खवे, भिक्खु अरियो पन्नद्धजो पन्नभारो विसंयुत्तो होति। ",
"mn22:36.1":	"एवं विमुत्तचित्तं खो, भिक्खवे, भिक्खुं सैन्दा देवा सब्रह्मका सपजापतिका अन्वेसं नाधिगच्छन्ति: ",
"mn22:36.2":	"‘इदं निस्सितं तथागतस्स विञ्ञाणन्’ति। ",
"mn22:36.3":	"तं किस्स हेतु? ",
"mn22:36.4":	"दिट्ठेवाहं, भिक्खवे, धम्मे तथागतं अननुविज्जोति वदामि। ",
"mn22:37.1":	"एवंवादिं खो मं, भिक्खवे, एवमक्खायिं एके समणब्राह्मणा असता तुच्छा मुसा अभूतेन अब्भाचिक्खन्ति: ",
"mn22:37.2":	"‘वेनयिको समणो गोतमो, सतो सत्तस्स उच्छेदं विनासं विभवं पञ्ञापेती’ति। ",
"mn22:37.3":	"यथा चाहं न, भिक्खवे, यथा चाहं न वदामि, तथा मं ते भोन्तो समणब्राह्मणा असता तुच्छा मुसा अभूतेन अब्भाचिक्खन्ति: ",
"mn22:37.4":	"‘वेनयिको समणो गोतमो, सतो सत्तस्स उच्छेदं विनासं विभवं पञ्ञापेती’ति। ",
"mn22:37.5":	"पुब्बे चाहं, भिक्खवे, एतरहि च दुक्खञ्चेव पञ्ञापेमि, दुक्खस्स च निरोधं। ",
"mn22:37.6":	"तत्र चे, भिक्खवे, परे तथागतं अक्कोसन्ति परिभासन्ति रोसेन्ति विहेसेन्ति, तत्र, भिक्खवे, तथागतस्स न होति आघातो न अप्पच्चयो न चेतसो अनभिरद्धि। ",
"mn22:38.1":	"तत्र चे, भिक्खवे, परे तथागतं सक्करोन्ति गरुं करोन्ति मानेन्ति पूजेन्ति, तत्र, भिक्खवे, तथागतस्स न होति आनन्दो न सोमनस्सं न चेतसो उप्पिलावितत्तं। ",
"mn22:38.2":	"तत्र चे, भिक्खवे, परे वा तथागतं सक्करोन्ति गरुं करोन्ति मानेन्ति पूजेन्ति, तत्र, भिक्खवे, तथागतस्स एवं होति: ",
"mn22:38.3":	"‘यं खो इदं पुब्बे परिञ्ञातं तत्थ मे एवरूपा कारा करीयन्ती’ति। ",
"mn22:39.1":	"तस्मातिह, भिक्खवे, तुम्हे चेपि परे अक्कोसेय्युं परिभासेय्युं रोसेय्युं विहेसेय्युं, तत्र तुम्हे हि न आघातो न अप्पच्चयो न चेतसो अनभिरद्धि करणीया। ",
"mn22:39.2":	"तस्मातिह, भिक्खवे, तुम्हे चेपि परे सक्करेय्युं गरुं करेय्युं मानेय्युं पूजेय्युं, तत्र तुम्हेहि न आनन्दो न सोमनस्सं न चेतसो उप्पिलावितत्तं करणीयं। ",
"mn22:39.3":	"तस्मातिह, भिक्खवे, तुम्हे चेपि परे सक्करेय्युं गरुं करेय्युं मानेय्युं पूजेय्युं, तत्र तुम्हाकं एवमस्स: ",
"mn22:39.4":	"‘यं खो इदं पुब्बे परिञ्ञातं, तत्थ मे एवरूपा कारा करीयन्ती’ति। ",
"mn22:40.1":	"तस्मातिह, भिक्खवे, यं न तुम्हाकं तं पजहथ; ",
"mn22:40.2":	"तं वो पहीनं दीघरत्तं हिताय सुखाय भविस्सति। ",
"mn22:41.1":	"किञ्च, भिक्खवे, न तुम्हाकं? ",
"mn22:41.2":	"रूपं, भिक्खवे, न तुम्हाकं, तं पजहथ; ",
"mn22:41.3":	"तं वो पहीनं दीघरत्तं हिताय सुखाय भविस्सति। ",
"mn22:41.4":	"वेदना, भिक्खवे, न तुम्हाकं, तं पजहथ; ",
"mn22:41.5":	"सा वो पहीना दीघरत्तं हिताय सुखाय भविस्सति। ",
"mn22:41.6":	"सञ्ञा, भिक्खवे, न तुम्हाकं, तं पजहथ; ",
"mn22:41.7":	"सा वो पहीना दीघरत्तं हिताय सुखाय भविस्सति। ",
"mn22:41.8":	"सङ्खारा, भिक्खवे, न तुम्हाकं, ते पजहथ; ",
"mn22:41.9":	"ते वो पहीना दीघरत्तं हिताय सुखाय भविस्सन्ति। ",
"mn22:41.10":	"विञ्ञाणं, भिक्खवे, न तुम्हाकं, तं पजहथ; ",
"mn22:41.11":	"तं वो पहीनं दीघरत्तं हिताय सुखाय भविस्सति। ",
"mn22:41.12":	"तं किं मञ्ञथ, भिक्खवे, ",
"mn22:41.13":	"यं इमस्मिं जेतवने तिणकट्ठसाखापलासं, तं जनो हरेय्य वा दहेय्य वा यथापच्चयं वा करेय्य। ",
"mn22:41.14":	"अपि नु तुम्हाकं एवमस्स: ",
"mn22:41.15":	"‘अम्हे जनो हरति वा दहति वा यथापच्चयं वा करोती’”ति? ",
"mn22:41.16":	"“नो हेतं, भन्ते”। ",
"mn22:41.17":	"“तं किस्स हेतु”? ",
"mn22:41.18":	"“न हि नो एतं, भन्ते, अत्ता वा अत्तनियं वा”ति। ",
"mn22:41.19":	"“एवमेव खो, भिक्खवे, यं न तुम्हाकं तं पजहथ; ",
"mn22:41.20":	"तं वो पहीनं दीघरत्तं हिताय सुखाय भविस्सति। ",
"mn22:41.21":	"किञ्च, भिक्खवे, न तुम्हाकं? ",
"mn22:41.22":	"रूपं, भिक्खवे, न तुम्हाकं, तं पजहथ; ",
"mn22:41.23":	"तं वो पहीनं दीघरत्तं हिताय सुखाय भविस्सति। ",
"mn22:41.24":	"वेदना, भिक्खवे …पे… ",
"mn22:41.25":	"सञ्ञा, भिक्खवे … ",
"mn22:41.26":	"सङ्खारा, भिक्खवे …पे… ",
"mn22:41.27":	"विञ्ञाणं, भिक्खवे, न तुम्हाकं, तं पजहथ; ",
"mn22:41.28":	"तं वो पहीनं दीघरत्तं हिताय सुखाय भविस्सति। ",
"mn22:42.1":	"एवं स्वाक्खातो, भिक्खवे, मया धम्मो उत्तानो विवटो पकासितो छिन्नपिलोतिको। ",
"mn22:42.2":	"एवं स्वाक्खाते, भिक्खवे, मया धम्मे उत्ताने विवटे पकासिते छिन्नपिलोतिके ये ते भिक्खू अरहन्तो खीणासवा वुसितवन्तो कतकरणीया ओहितभारा अनुप्पत्तसदत्था परिक्खीणभवसंयोजना सम्मदञ्ञाविमुत्ता, वट्टं तेसं नत्थि पञ्ञापनाय। ",
"mn22:43.1":	"एवं स्वाक्खातो, भिक्खवे, मया धम्मो उत्तानो विवटो पकासितो छिन्नपिलोतिको। ",
"mn22:43.2":	"एवं स्वाक्खाते, भिक्खवे, मया धम्मे उत्ताने विवटे पकासिते छिन्नपिलोतिके येसं भिक्खूनं पञ्चोरम्भागियानि संयोजनानि पहीनानि, सब्बे ते ओपपातिका, तत्थ परिनिब्बायिनो, अनावत्तिधम्मा तस्मा लोका। ",
"mn22:44.1":	"एवं स्वाक्खातो, भिक्खवे, मया धम्मो उत्तानो विवटो पकासितो छिन्नपिलोतिको। ",
"mn22:44.2":	"एवं स्वाक्खाते, भिक्खवे, मया धम्मे उत्ताने विवटे पकासिते छिन्नपिलोतिके येसं भिक्खूनं तीणि संयोजनानि पहीनानि, रागदोसमोहा तनुभूता, सब्बे ते सकदागामिनो, सकिदेव इमं लोकं आगन्त्वा दुक्खस्सन्तं करिस्सन्ति। ",
"mn22:45.1":	"एवं स्वाक्खातो, भिक्खवे, मया धम्मो उत्तानो विवटो पकासितो छिन्नपिलोतिको। ",
"mn22:45.2":	"एवं स्वाक्खाते, भिक्खवे, मया धम्मे उत्ताने विवटे पकासिते छिन्नपिलोतिके येसं भिक्खूनं तीणि संयोजनानि पहीनानि, सब्बे ते सोतापन्ना, अविनिपातधम्मा, नियता सम्बोधिपरायना। ",
"mn22:46.1":	"एवं स्वाक्खातो, भिक्खवे, मया धम्मो उत्तानो विवटो पकासितो छिन्नपिलोतिको। ",
"mn22:46.2":	"एवं स्वाक्खाते, भिक्खवे, मया धम्मे उत्ताने विवटे पकासिते छिन्नपिलोतिके ये ते भिक्खू धम्मानुसारिनो सद्धानुसारिनो सब्बे ते सम्बोधिपरायना। ",
"mn22:47.1":	"एवं स्वाक्खातो, भिक्खवे, मया धम्मो उत्तानो विवटो पकासितो छिन्नपिलोतिको। ",
"mn22:47.2":	"एवं स्वाक्खाते, भिक्खवे, मया धम्मे उत्ताने विवटे पकासिते छिन्नपिलोतिके येसं मयि सद्धामत्तं पेममत्तं सब्बे ते सग्गपरायना”ति। ",
"mn22:47.3":	"इदमवोच भगवा। ",
"mn22:47.4":	"अत्तमना ते भिक्खू भगवतो भासितं अभिनन्दुन्ति। ",
"mn22:47.5":	"अलगद्दूपमसुत्तं निट्ठितं दुतियं। "
}	
