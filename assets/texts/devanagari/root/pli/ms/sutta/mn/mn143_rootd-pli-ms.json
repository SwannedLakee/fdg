{	
"mn143:0.1":	"मज्झिम निकाय १४३ ",
"mn143:0.2":	"अनाथपिण्डिकोवादसुत्त ",
"mn143:1.1":	"एवं मे सुतं—",
"mn143:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"mn143:2.1":	"तेन खो पन समयेन अनाथपिण्डिको गहपति आबाधिको होति दुक्खितो बाळ्हगिलानो। ",
"mn143:2.2":	"अथ खो अनाथपिण्डिको गहपति अञ्ञतरं पुरिसं आमन्तेसि: ",
"mn143:2.3":	"“एहि त्वं, अम्भो पुरिस, येन भगवा तेनुपसङ्कम; उपसङ्कमित्वा मम वचनेन भगवतो पादे सिरसा वन्दाहि: ",
"mn143:2.4":	"‘अनाथपिण्डिको, भन्ते, गहपति आबाधिको दुक्खितो बाळ्हगिलानो। ",
"mn143:2.5":	"सो भगवतो पादे सिरसा वन्दती’ति। ",
"mn143:2.6":	"येन चायस्मा सारिपुत्तो तेनुपसङ्कम; उपसङ्कमित्वा मम वचनेन आयस्मतो सारिपुत्तस्स पादे सिरसा वन्दाहि: ",
"mn143:2.7":	"‘अनाथपिण्डिको, भन्ते, गहपति आबाधिको दुक्खितो बाळ्हगिलानो। ",
"mn143:2.8":	"सो आयस्मतो सारिपुत्तस्स पादे सिरसा वन्दती’ति। ",
"mn143:2.9":	"एवञ्च वदेहि: ",
"mn143:2.10":	"‘साधु किर, भन्ते, आयस्मा सारिपुत्तो येन अनाथपिण्डिकस्स गहपतिस्स निवेसनं तेनुपसङ्कमतु अनुकम्पं उपादाया’”ति। ",
"mn143:2.11":	"“एवं, भन्ते”ति खो सो पुरिसो अनाथपिण्डिकस्स गहपतिस्स पटिस्सुत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो सो पुरिसो भगवन्तं एतदवोच: ",
"mn143:2.12":	"“अनाथपिण्डिको, भन्ते, गहपति आबाधिको दुक्खितो बाळ्हगिलानो। ",
"mn143:2.13":	"सो भगवतो पादे सिरसा वन्दती”ति। ",
"mn143:2.14":	"येन चायस्मा सारिपुत्तो तेनुपसङ्कमि; उपसङ्कमित्वा आयस्मन्तं सारिपुत्तं अभिवादेत्वा एकमन्तं निसीदि। एकमन्तं निसिन्नो खो सो पुरिसो आयस्मन्तं सारिपुत्तं एतदवोच: ",
"mn143:2.15":	"“अनाथपिण्डिको, भन्ते, गहपति आबाधिको दुक्खितो बाळ्हगिलानो। ",
"mn143:2.16":	"सो आयस्मतो सारिपुत्तस्स पादे सिरसा वन्दति; ",
"mn143:2.17":	"एवञ्च वदेति: ",
"mn143:2.18":	"‘साधु किर, भन्ते, आयस्मा सारिपुत्तो येन अनाथपिण्डिकस्स गहपतिस्स निवेसनं तेनुपसङ्कमतु अनुकम्पं उपादाया’”ति। ",
"mn143:2.19":	"अधिवासेसि खो आयस्मा सारिपुत्तो तुण्हीभावेन। ",
"mn143:3.1":	"अथ खो आयस्मा सारिपुत्तो निवासेत्वा पत्तचीवरमादाय आयस्मता आनन्देन पच्छासमणेन येन अनाथपिण्डिकस्स गहपतिस्स निवेसनं तेनुपसङ्कमि; उपसङ्कमित्वा पञ्ञत्ते आसने निसीदि। निसज्ज खो आयस्मा सारिपुत्तो अनाथपिण्डिकं गहपतिं एतदवोच: ",
"mn143:3.2":	"“कच्चि ते, गहपति, खमनीयं, कच्चि यापनीयं? कच्चि ते दुक्खा वेदना पटिक्कमन्ति, नो अभिक्कमन्ति; पटिक्कमोसानं पञ्ञायति, नो अभिक्कमो”ति? ",
"mn143:4.1":	"“न मे, भन्ते सारिपुत्त, खमनीयं न यापनीयं। बाळ्हा मे दुक्खा वेदना अभिक्कमन्ति, नो पटिक्कमन्ति; अभिक्कमोसानं पञ्ञायति, नो पटिक्कमो। ",
"mn143:4.2":	"सेय्यथापि, भन्ते सारिपुत्त, बलवा पुरिसो तिण्हेन सिखरेन मुद्धनि अभिमत्थेय्य; एवमेव खो मे, भन्ते सारिपुत्त, अधिमत्ता वाता मुद्धनि ऊहनन्ति। ",
"mn143:4.3":	"न मे, भन्ते सारिपुत्त, खमनीयं न यापनीयं। बाळ्हा मे दुक्खा वेदना अभिक्कमन्ति, नो पटिक्कमन्ति; अभिक्कमोसानं पञ्ञायति, नो पटिक्कमो। ",
"mn143:4.4":	"सेय्यथापि, भन्ते सारिपुत्त, बलवा पुरिसो दळ्हेन वरत्तखण्डेन सीसे सीसवेठं ददेय्य; एवमेव खो मे, भन्ते सारिपुत्त, अधिमत्ता सीसे सीसवेदना। ",
"mn143:4.5":	"न मे, भन्ते सारिपुत्त, खमनीयं न यापनीयं। बाळ्हा मे दुक्खा वेदना अभिक्कमन्ति, नो पटिक्कमन्ति; अभिक्कमोसानं पञ्ञायति, नो पटिक्कमो। ",
"mn143:4.6":	"सेय्यथापि, भन्ते सारिपुत्त, दक्खो गोघातको वा गोघातकन्तेवासी वा तिण्हेन गोविकन्तनेन कुच्छिं परिकन्तेय्य; एवमेव खो मे, भन्ते सारिपुत्त, अधिमत्ता वाता कुच्छिं परिकन्तन्ति। ",
"mn143:4.7":	"न मे, भन्ते सारिपुत्त, खमनीयं न यापनीयं। बाळ्हा मे दुक्खा वेदना अभिक्कमन्ति, नो पटिक्कमन्ति; अभिक्कमोसानं पञ्ञायति, नो पटिक्कमो। ",
"mn143:4.8":	"सेय्यथापि, भन्ते सारिपुत्त, द्वे बलवन्तो पुरिसा दुब्बलतरं पुरिसं नानाबाहासु गहेत्वा अङ्गारकासुया सन्तापेय्युं, सम्परितापेय्युं; एवमेव खो मे, भन्ते सारिपुत्त, अधिमत्तो कायस्मिं डाहो। ",
"mn143:4.9":	"न मे, भन्ते सारिपुत्त, खमनीयं न यापनीयं। बाळ्हा मे दुक्खा वेदना अभिक्कमन्ति, नो पटिक्कमन्ति; अभिक्कमोसानं पञ्ञायति, नो पटिक्कमो”ति। ",
"mn143:5.1":	"“तस्मातिह ते, गहपति, एवं सिक्खितब्बं: ",
"mn143:5.2":	"‘न चक्खुं उपादियिस्सामि, न च मे चक्खुनिस्सितं विञ्ञाणं भविस्सती’ति। ",
"mn143:5.3":	"एवञ्हि ते, गहपति, सिक्खितब्बं। ",
"mn143:5.4":	"तस्मातिह ते, गहपति, एवं सिक्खितब्बं: ",
"mn143:5.5":	"‘न सोतं उपादियिस्सामि, न च मे सोतनिस्सितं विञ्ञाणं भविस्सती’ति। ",
"mn143:5.6":	"एवञ्हि ते, गहपति, सिक्खितब्बं। ",
"mn143:5.7":	"तस्मातिह ते, गहपति, एवं सिक्खितब्बं: ",
"mn143:5.8":	"‘न घानं उपादियिस्सामि, न च मे घाननिस्सितं विञ्ञाणं भविस्सती’ति। ",
"mn143:5.9":	"एवञ्हि ते, गहपति, सिक्खितब्बं। ",
"mn143:5.10":	"तस्मातिह ते, गहपति, एवं सिक्खितब्बं: ",
"mn143:5.11":	"‘न जिव्हं उपादियिस्सामि, न च मे जिव्हानिस्सितं विञ्ञाणं भविस्सती’ति। ",
"mn143:5.12":	"एवञ्हि ते, गहपति, सिक्खितब्बं। ",
"mn143:5.13":	"तस्मातिह ते, गहपति, एवं सिक्खितब्बं: ",
"mn143:5.14":	"‘न कायं उपादियिस्सामि, न च मे कायनिस्सितं विञ्ञाणं भविस्सती’ति। ",
"mn143:5.15":	"एवञ्हि ते, गहपति, सिक्खितब्बं। ",
"mn143:5.16":	"तस्मातिह ते, गहपति, एवं सिक्खितब्बं: ",
"mn143:5.17":	"‘न मनं उपादियिस्सामि, न च मे मनोनिस्सितं विञ्ञाणं भविस्सती’ति। ",
"mn143:5.18":	"एवञ्हि ते, गहपति, सिक्खितब्बं। ",
"mn143:6.1":	"तस्मातिह ते, गहपति, एवं सिक्खितब्बं: ",
"mn143:6.2":	"‘न रूपं उपादियिस्सामि, न च मे रूपनिस्सितं विञ्ञाणं भविस्सती’ति। ",
"mn143:6.3":	"एवञ्हि ते, गहपति, सिक्खितब्बं। ",
"mn143:6.4":	"तस्मातिह ते, गहपति, एवं सिक्खितब्बं: ",
"mn143:6.5":	"‘न सद्दं उपादियिस्सामि …पे… ",
"mn143:6.6":	"न गन्धं उपादियिस्सामि … ",
"mn143:6.7":	"न रसं उपादियिस्सामि … ",
"mn143:6.8":	"न फोट्ठब्बं उपादियिस्सामि … ",
"mn143:6.9":	"न धम्मं उपादियिस्सामि, न च मे धम्मनिस्सितं विञ्ञाणं भविस्सती’ति। ",
"mn143:6.10":	"एवञ्हि ते, गहपति, सिक्खितब्बं। ",
"mn143:7.1":	"तस्मातिह ते, गहपति, एवं सिक्खितब्बं: ",
"mn143:7.2":	"‘न चक्खुविञ्ञाणं उपादियिस्सामि, न च मे चक्खुविञ्ञाणनिस्सितं विञ्ञाणं भविस्सती’ति। ",
"mn143:7.3":	"एवञ्हि ते, गहपति, सिक्खितब्बं। ",
"mn143:7.4":	"तस्मातिह ते, गहपति, एवं सिक्खितब्बं: ",
"mn143:7.5":	"‘न सोतविञ्ञाणं उपादियिस्सामि … ",
"mn143:7.6":	"न घानविञ्ञाणं उपादियिस्सामि … ",
"mn143:7.7":	"न जिव्हाविञ्ञाणं उपादियिस्सामि … ",
"mn143:7.8":	"न कायविञ्ञाणं उपादियिस्सामि … ",
"mn143:7.9":	"न मनोविञ्ञाणं उपादियिस्सामि, न च मे मनोविञ्ञाणनिस्सितं विञ्ञाणं भविस्सती’ति। ",
"mn143:7.10":	"एवञ्हि ते, गहपति, सिक्खितब्बं। ",
"mn143:8.1":	"तस्मातिह ते, गहपति, एवं सिक्खितब्बं: ",
"mn143:8.2":	"‘न चक्खुसम्फस्सं उपादियिस्सामि, न च मे चक्खुसम्फस्सनिस्सितं विञ्ञाणं भविस्सती’ति। ",
"mn143:8.3":	"एवञ्हि ते, गहपति, सिक्खितब्बं। ",
"mn143:8.4":	"तस्मातिह ते, गहपति, एवं सिक्खितब्बं: ",
"mn143:8.5":	"‘न सोतसम्फस्सं उपादियिस्सामि … ",
"mn143:8.6":	"न घानसम्फस्सं उपादियिस्सामि … ",
"mn143:8.7":	"न जिव्हासम्फस्सं उपादियिस्सामि … ",
"mn143:8.8":	"न कायसम्फस्सं उपादियिस्सामि … ",
"mn143:8.9":	"न मनोसम्फस्सं उपादियिस्सामि, न च मे मनोसम्फस्सनिस्सितं विञ्ञाणं भविस्सती’ति। ",
"mn143:8.10":	"एवञ्हि ते, गहपति, सिक्खितब्बं। ",
"mn143:9.1":	"तस्मातिह ते, गहपति, एवं सिक्खितब्बं: ",
"mn143:9.2":	"‘न चक्खुसम्फस्सजं वेदनं उपादियिस्सामि, न च मे चक्खुसम्फस्सजावेदनानिस्सितं विञ्ञाणं भविस्सती’ति। ",
"mn143:9.3":	"एवञ्हि ते, गहपति, सिक्खितब्बं। ",
"mn143:9.4":	"तस्मातिह ते, गहपति, एवं सिक्खितब्बं: ",
"mn143:9.5":	"‘न सोतसम्फस्सजं वेदनं उपादियिस्सामि … ",
"mn143:9.6":	"न घानसम्फस्सजं वेदनं उपादियिस्सामि … ",
"mn143:9.7":	"न जिव्हासम्फस्सजं वेदनं उपादियिस्सामि … ",
"mn143:9.8":	"न कायसम्फस्सजं वेदनं उपादियिस्सामि … ",
"mn143:9.9":	"न मनोसम्फस्सजं वेदनं उपादियिस्सामि, न च मे मनोसम्फस्सजावेदनानिस्सितं विञ्ञाणं भविस्सती’ति। ",
"mn143:9.10":	"एवञ्हि ते, गहपति, सिक्खितब्बं। ",
"mn143:10.1":	"तस्मातिह ते, गहपति, एवं सिक्खितब्बं: ",
"mn143:10.2":	"‘न पथवीधातुं उपादियिस्सामि, न च मे पथवीधातुनिस्सितं विञ्ञाणं भविस्सती’ति। ",
"mn143:10.3":	"एवञ्हि ते, गहपति, सिक्खितब्बं। ",
"mn143:10.4":	"तस्मातिह ते, गहपति, एवं सिक्खितब्बं: ",
"mn143:10.5":	"‘न आपोधातुं उपादियिस्सामि … ",
"mn143:10.6":	"न तेजोधातुं उपादियिस्सामि … ",
"mn143:10.7":	"न वायोधातुं उपादियिस्सामि … ",
"mn143:10.8":	"न आकासधातुं उपादियिस्सामि … ",
"mn143:10.9":	"न विञ्ञाणधातुं उपादियिस्सामि, न च मे विञ्ञाणधातुनिस्सितं विञ्ञाणं भविस्सती’ति। ",
"mn143:10.10":	"एवञ्हि ते, गहपति, सिक्खितब्बं। ",
"mn143:11.1":	"तस्मातिह ते, गहपति, एवं सिक्खितब्बं: ",
"mn143:11.2":	"‘न रूपं उपादियिस्सामि, न च मे रूपनिस्सितं विञ्ञाणं भविस्सती’ति। ",
"mn143:11.3":	"एवञ्हि ते, गहपति, सिक्खितब्बं। ",
"mn143:11.4":	"तस्मातिह ते, गहपति, एवं सिक्खितब्बं: ",
"mn143:11.5":	"‘न वेदनं उपादियिस्सामि … ",
"mn143:11.6":	"न सञ्ञं उपादियिस्सामि … ",
"mn143:11.7":	"न सङ्खारे उपादियिस्सामि … ",
"mn143:11.8":	"न विञ्ञाणं उपादियिस्सामि, न च मे विञ्ञाणनिस्सितं विञ्ञाणं भविस्सती’ति। ",
"mn143:11.9":	"एवञ्हि ते, गहपति, सिक्खितब्बं। ",
"mn143:12.1":	"तस्मातिह ते, गहपति, एवं सिक्खितब्बं: ",
"mn143:12.2":	"‘न आकासानञ्चायतनं उपादियिस्सामि, न च मे आकासानञ्चायतननिस्सितं विञ्ञाणं भविस्सती’ति। ",
"mn143:12.3":	"एवञ्हि ते, गहपति, सिक्खितब्बं। ",
"mn143:12.4":	"तस्मातिह ते, गहपति, एवं सिक्खितब्बं: ",
"mn143:12.5":	"‘न विञ्ञाणञ्चायतनं उपादियिस्सामि … ",
"mn143:12.6":	"न आकिञ्चञ्ञायतनं उपादियिस्सामि … ",
"mn143:12.7":	"न नेवसञ्ञानासञ्ञायतनं उपादियिस्सामि, न च मे नेवसञ्ञानासञ्ञायतननिस्सितं विञ्ञाणं भविस्सती’ति। ",
"mn143:12.8":	"एवञ्हि ते, गहपति, सिक्खितब्बं। ",
"mn143:13.1":	"तस्मातिह ते, गहपति, एवं सिक्खितब्बं: ",
"mn143:13.2":	"‘न इधलोकं उपादियिस्सामि, न च मे इधलोकनिस्सितं विञ्ञाणं भविस्सती’ति। ",
"mn143:13.3":	"एवञ्हि ते, गहपति, सिक्खितब्बं। ",
"mn143:14.1":	"तस्मातिह ते, गहपति, एवं सिक्खितब्बं: ",
"mn143:14.2":	"‘न परलोकं उपादियिस्सामि, न च मे परलोकनिस्सितं विञ्ञाणं भविस्सती’ति। ",
"mn143:14.3":	"एवञ्हि ते, गहपति, सिक्खितब्बं। ",
"mn143:14.4":	"तस्मातिह ते, गहपति, एवं सिक्खितब्बं: ",
"mn143:14.5":	"‘यम्पि मे दिट्ठं सुतं मुतं विञ्ञातं पत्तं परियेसितं अनुपरियेसितं अनुचरितं मनसा तम्पि न उपादियिस्सामि, न च मे तन्निस्सितं विञ्ञाणं भविस्सती’ति। ",
"mn143:14.6":	"एवञ्हि ते, गहपति, सिक्खितब्बन्”ति। ",
"mn143:15.1":	"एवं वुत्ते, अनाथपिण्डिको गहपति परोदि, अस्सूनि पवत्तेसि। ",
"mn143:15.2":	"अथ खो आयस्मा आनन्दो अनाथपिण्डिकं गहपतिं एतदवोच: ",
"mn143:15.3":	"“ओलीयसि खो त्वं, गहपति, संसीदसि खो त्वं, गहपती”ति? ",
"mn143:15.4":	"“नाहं, भन्ते आनन्द, ओलीयामि, नपि संसीदामि; ",
"mn143:15.5":	"अपि च मे दीघरत्तं सत्था पयिरुपासितो मनोभावनीया च भिक्खू; ",
"mn143:15.6":	"न च मे एवरूपी धम्मी कथा सुतपुब्बा”ति। ",
"mn143:15.7":	"“न खो, गहपति, गिहीनं ओदातवसनानं एवरूपी धम्मी कथा पटिभाति; ",
"mn143:15.8":	"पब्बजितानं खो, गहपति, एवरूपी धम्मी कथा पटिभाती”ति। ",
"mn143:15.9":	"“तेन हि, भन्ते सारिपुत्त, गिहीनम्पि ओदातवसनानं एवरूपी धम्मी कथा पटिभातु। ",
"mn143:15.10":	"सन्ति हि, भन्ते, कुलपुत्ता अप्परजक्खजातिका, अस्सवनता धम्मस्स परिहायन्ति; ",
"mn143:15.11":	"भविस्सन्ति धम्मस्स अञ्ञातारो”ति। ",
"mn143:16.1":	"अथ खो आयस्मा च सारिपुत्तो आयस्मा च आनन्दो अनाथपिण्डिकं गहपतिं इमिना ओवादेन ओवदित्वा उट्ठायासना पक्कमिंसु। ",
"mn143:16.2":	"अथ खो अनाथपिण्डिको गहपति, अचिरपक्कन्ते आयस्मन्ते च सारिपुत्ते आयस्मन्ते च आनन्दे, कालमकासि तुसितं कायं उपपज्जि। ",
"mn143:17.1":	"अथ खो अनाथपिण्डिको देवपुत्तो अभिक्कन्ताय रत्तिया अभिक्कन्तवण्णो केवलकप्पं जेतवनं ओभासेत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं अट्ठासि। ",
"mn143:17.2":	"एकमन्तं ठितो खो अनाथपिण्डिको देवपुत्तो भगवन्तं गाथाहि अज्झभासि: ",
"mn143:17.3":	"“इदञ्हि तं जेतवनं, ",
"mn143:17.4":	"इसिसङ्घनिसेवितं; ",
"mn143:17.5":	"आवुत्थं धम्मराजेन, ",
"mn143:17.6":	"पीतिसञ्जननं मम। ",
"mn143:17.7":	"कम्मं विज्जा च धम्मो च, ",
"mn143:17.8":	"सीलं जीवितमुत्तमं; ",
"mn143:17.9":	"एतेन मच्चा सुज्झन्ति, ",
"mn143:17.10":	"न गोत्तेन धनेन वा। ",
"mn143:17.11":	"तस्मा हि पण्डितो पोसो, ",
"mn143:17.12":	"सम्पस्सं अत्थमत्तनो; ",
"mn143:17.13":	"योनिसो विचिने धम्मं, ",
"mn143:17.14":	"एवं तत्थ विसुज्झति। ",
"mn143:17.15":	"सारिपुत्तोव पञ्ञाय, ",
"mn143:17.16":	"सीलेन उपसमेन च; ",
"mn143:17.17":	"योपि पारङ्गतो भिक्खु, ",
"mn143:17.18":	"एतावपरमो सिया”ति। ",
"mn143:18.1":	"इदमवोच अनाथपिण्डिको देवपुत्तो। ",
"mn143:18.2":	"समनुञ्ञो सत्था अहोसि। ",
"mn143:18.3":	"अथ खो अनाथपिण्डिको देवपुत्तो: ",
"mn143:18.4":	"“समनुञ्ञो मे सत्था”ति भगवन्तं अभिवादेत्वा पदक्खिणं कत्वा तत्थेवन्तरधायि। ",
"mn143:19.1":	"अथ खो भगवा तस्सा रत्तिया अच्चयेन भिक्खू आमन्तेसि: ",
"mn143:19.2":	"“इमं, भिक्खवे, रत्तिं अञ्ञतरो देवपुत्तो अभिक्कन्ताय रत्तिया अभिक्कन्तवण्णो केवलकप्पं जेतवनं ओभासेत्वा येनाहं तेनुपसङ्कमि; उपसङ्कमित्वा मं अभिवादेत्वा एकमन्तं अट्ठासि। ",
"mn143:19.3":	"एकमन्तं ठितो खो सो देवपुत्तो मं गाथाहि अज्झभासि: ",
"mn143:19.4":	"‘इदञ्हि तं जेतवनं, ",
"mn143:19.5":	"इसिसङ्घनिसेवितं; ",
"mn143:19.6":	"आवुत्थं धम्मराजेन, ",
"mn143:19.7":	"पीतिसञ्जननं मम। ",
"mn143:19.8":	"कम्मं विज्जा च धम्मो च, ",
"mn143:19.9":	"सीलं जीवितमुत्तमं; ",
"mn143:19.10":	"एतेन मच्चा सुज्झन्ति, ",
"mn143:19.11":	"न गोत्तेन धनेन वा। ",
"mn143:19.12":	"तस्मा हि पण्डितो पोसो, ",
"mn143:19.13":	"सम्पस्सं अत्थमत्तनो; ",
"mn143:19.14":	"योनिसो विचिने धम्मं, ",
"mn143:19.15":	"एवं तत्थ विसुज्झति। ",
"mn143:19.16":	"सारिपुत्तोव पञ्ञाय, ",
"mn143:19.17":	"सीलेन उपसमेन च; ",
"mn143:19.18":	"योपि पारङ्गतो भिक्खु, ",
"mn143:19.19":	"एतावपरमो सिया’ति। ",
"mn143:19.20":	"इदमवोच, भिक्खवे, सो देवपुत्तो। ",
"mn143:19.21":	"‘समनुञ्ञो मे सत्था’ति मं अभिवादेत्वा पदक्खिणं कत्वा तत्थेवन्तरधायी”ति। ",
"mn143:20.1":	"एवं वुत्ते, आयस्मा आनन्दो भगवन्तं एतदवोच: ",
"mn143:20.2":	"“सो हि नून सो, भन्ते, अनाथपिण्डिको देवपुत्तो भविस्सति। ",
"mn143:20.3":	"अनाथपिण्डिको, भन्ते, गहपति आयस्मन्ते सारिपुत्ते अभिप्पसन्नो अहोसी”ति। ",
"mn143:20.4":	"“साधु साधु, आनन्द। ",
"mn143:20.5":	"यावतकं खो, आनन्द, तक्काय पत्तब्बं, अनुप्पत्तं तं तया। ",
"mn143:20.6":	"अनाथपिण्डिको सो, आनन्द, देवपुत्तो”ति। ",
"mn143:20.7":	"इदमवोच भगवा। ",
"mn143:20.8":	"अत्तमनो आयस्मा आनन्दो भगवतो भासितं अभिनन्दीति। ",
"mn143:20.9":	"अनाथपिण्डिकोवादसुत्तं निट्ठितं पठमं। "
}	
