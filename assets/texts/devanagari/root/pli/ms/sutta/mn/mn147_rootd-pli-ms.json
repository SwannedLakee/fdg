{	
"mn147:0.1":	"मज्झिम निकाय १४७ ",
"mn147:0.2":	"चूळराहुलोवादसुत्त ",
"mn147:1.1":	"एवं मे सुतं—",
"mn147:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"mn147:1.3":	"अथ खो भगवतो रहोगतस्स पटिसल्लीनस्स एवं चेतसो परिवितक्को उदपादि: ",
"mn147:1.4":	"“परिपक्का खो राहुलस्स विमुत्तिपरिपाचनीया धम्मा। ",
"mn147:1.5":	"यन्नूनाहं राहुलं उत्तरिं आसवानं खये विनेय्यन्”ति। ",
"mn147:1.6":	"अथ खो भगवा पुब्बण्हसमयं निवासेत्वा पत्तचीवरमादाय सावत्थिं पिण्डाय पाविसि। ",
"mn147:1.7":	"सावत्थियं पिण्डाय चरित्वा पच्छाभत्तं पिण्डपातपटिक्कन्तो आयस्मन्तं राहुलं आमन्तेसि: ",
"mn147:1.8":	"“गण्हाहि, राहुल, निसीदनं; ",
"mn147:1.9":	"येन अन्धवनं तेनुपसङ्कमिस्साम दिवाविहाराया”ति। ",
"mn147:1.10":	"“एवं, भन्ते”ति खो आयस्मा राहुलो भगवतो पटिस्सुत्वा निसीदनं आदाय भगवन्तं पिट्ठितो पिट्ठितो अनुबन्धि। ",
"mn147:2.1":	"तेन खो पन समयेन अनेकानि देवतासहस्सानि भगवन्तं अनुबन्धानि होन्ति: ",
"mn147:2.2":	"“अज्ज भगवा आयस्मन्तं राहुलं उत्तरिं आसवानं खये विनेस्सती”ति। ",
"mn147:2.3":	"अथ खो भगवा अन्धवनं अज्झोगाहेत्वा अञ्ञतरस्मिं रुक्खमूले पञ्ञत्ते आसने निसीदि। ",
"mn147:2.4":	"आयस्मापि खो राहुलो भगवन्तं अभिवादेत्वा एकमन्तं निसीदि। ",
"mn147:2.5":	"एकमन्तं निसिन्नं खो आयस्मन्तं राहुलं भगवा एतदवोच: ",
"mn147:2.6":	"“तं किं मञ्ञसि, राहुल, ",
"mn147:2.7":	"चक्खु निच्चं वा अनिच्चं वा”ति? ",
"mn147:2.8":	"“अनिच्चं, भन्ते”। ",
"mn147:2.9":	"“यं पनानिच्चं दुक्खं वा तं सुखं वा”ति? ",
"mn147:2.10":	"“दुक्खं, भन्ते”। ",
"mn147:2.11":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"mn147:2.12":	"‘एतं मम, एसोहमस्मि, एसो मे अत्ता’”ति? ",
"mn147:2.13":	"“नो हेतं, भन्ते”। ",
"mn147:3.1":	"“तं किं मञ्ञसि, राहुल, ",
"mn147:3.2":	"रूपा निच्चा वा अनिच्चा वा”ति? ",
"mn147:3.3":	"“अनिच्चा, भन्ते”। ",
"mn147:3.4":	"“यं पनानिच्चं दुक्खं वा तं सुखं वा”ति? ",
"mn147:3.5":	"“दुक्खं, भन्ते”। ",
"mn147:3.6":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"mn147:3.7":	"‘एतं मम, एसोहमस्मि, एसो मे अत्ता’”ति? ",
"mn147:3.8":	"“नो हेतं, भन्ते”। ",
"mn147:3.9":	"“तं किं मञ्ञसि, राहुल, ",
"mn147:3.10":	"चक्खुविञ्ञाणं निच्चं वा अनिच्चं वा”ति? ",
"mn147:3.11":	"“अनिच्चं, भन्ते”। ",
"mn147:3.12":	"“यं पनानिच्चं दुक्खं वा तं सुखं वा”ति? ",
"mn147:3.13":	"“दुक्खं, भन्ते”। ",
"mn147:3.14":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"mn147:3.15":	"‘एतं मम, एसोहमस्मि, एसो मे अत्ता’”ति? ",
"mn147:3.16":	"“नो हेतं, भन्ते”। ",
"mn147:3.17":	"“तं किं मञ्ञसि, राहुल, ",
"mn147:3.18":	"चक्खुसम्फस्सो निच्चो वा अनिच्चो वा”ति? ",
"mn147:3.19":	"“अनिच्चो, भन्ते”। ",
"mn147:3.20":	"“यं पनानिच्चं दुक्खं वा तं सुखं वा”ति? ",
"mn147:3.21":	"“दुक्खं, भन्ते”। ",
"mn147:3.22":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"mn147:3.23":	"‘एतं मम, एसोहमस्मि, एसो मे अत्ता’”ति? ",
"mn147:3.24":	"“नो हेतं, भन्ते”। ",
"mn147:3.25":	"“तं किं मञ्ञसि, राहुल, ",
"mn147:3.26":	"यमिदं चक्खुसम्फस्सपच्चया उप्पज्जति वेदनागतं सञ्ञागतं सङ्खारगतं विञ्ञाणगतं तम्पि निच्चं वा अनिच्चं वा”ति? ",
"mn147:3.27":	"“अनिच्चं, भन्ते”। ",
"mn147:3.28":	"“यं पनानिच्चं दुक्खं वा तं सुखं वा”ति? ",
"mn147:3.29":	"“दुक्खं, भन्ते”। ",
"mn147:3.30":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"mn147:3.31":	"‘एतं मम, एसोहमस्मि, एसो मे अत्ता’”ति? ",
"mn147:3.32":	"“नो हेतं, भन्ते”। ",
"mn147:4-8.1":	"“तं किं मञ्ञसि राहुल, सोतं निच्चं वा अनिच्चं वा”ति? ",
"mn147:4-8.2":	"“अनिच्चं, भन्ते …पे… ",
"mn147:4-8.3":	"घानं निच्चं वा अनिच्चं वा”ति? ",
"mn147:4-8.4":	"“अनिच्चं, भन्ते …पे… ",
"mn147:4-8.5":	"जिव्हा निच्चा वा अनिच्चा वा”ति? ",
"mn147:4-8.6":	"“अनिच्चा, भन्ते … ",
"mn147:4-8.7":	"कायो निच्चो वा अनिच्चो वा”ति? ",
"mn147:4-8.8":	"“अनिच्चो, भन्ते … ",
"mn147:4-8.9":	"मनो निच्चो वा अनिच्चो वा”ति? ",
"mn147:4-8.10":	"“अनिच्चो, भन्ते”। ",
"mn147:4-8.11":	"“यं पनानिच्चं दुक्खं वा तं सुखं वा”ति? ",
"mn147:4-8.12":	"“दुक्खं, भन्ते”। ",
"mn147:4-8.13":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"mn147:4-8.14":	"‘एतं मम, एसोहमस्मि, एसो मे अत्ता’”ति? ",
"mn147:4-8.15":	"“नो हेतं, भन्ते”। ",
"mn147:4-8.16":	"“तं किं मञ्ञसि राहुल, धम्मा निच्चा वा अनिच्चा वा”ति? ",
"mn147:4-8.17":	"“अनिच्चा, भन्ते”। ",
"mn147:4-8.18":	"“यं पनानिच्चं दुक्खं वा तं सुखं वा”ति? ",
"mn147:4-8.19":	"“दुक्खं, भन्ते”। ",
"mn147:4-8.20":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"mn147:4-8.21":	"‘एतं मम, एसोहमस्मि, एसो मे अत्ता’”ति? ",
"mn147:4-8.22":	"“नो हेतं, भन्ते”। ",
"mn147:4-8.23":	"“तं किं मञ्ञसि राहुल, मनोविञ्ञाणं निच्चं वा अनिच्चं वा”ति? ",
"mn147:4-8.24":	"“अनिच्चं, भन्ते”। ",
"mn147:4-8.25":	"“यं पनानिच्चं दुक्खं वा तं सुखं वा”ति? ",
"mn147:4-8.26":	"“दुक्खं, भन्ते”। ",
"mn147:4-8.27":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"mn147:4-8.28":	"‘एतं मम, एसोहमस्मि, एसो मे अत्ता’”ति? ",
"mn147:4-8.29":	"“नो हेतं, भन्ते”। ",
"mn147:4-8.30":	"“तं किं मञ्ञसि राहुल, मनोसम्फस्सो निच्चो वा अनिच्चो वा”ति? ",
"mn147:4-8.31":	"“अनिच्चो, भन्ते”। ",
"mn147:4-8.32":	"“यं पनानिच्चं दुक्खं वा तं सुखं वा”ति? ",
"mn147:4-8.33":	"“दुक्खं, भन्ते”। ",
"mn147:4-8.34":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"mn147:4-8.35":	"‘एतं मम, एसोहमस्मि, एसो मे अत्ता’”ति? ",
"mn147:4-8.36":	"“नो हेतं, भन्ते”। ",
"mn147:4-8.37":	"“तं किं मञ्ञसि, राहुल, ",
"mn147:4-8.38":	"यमिदं मनोसम्फस्सपच्चया उप्पज्जति वेदनागतं सञ्ञागतं सङ्खारगतं विञ्ञाणगतं, तम्पि निच्चं वा अनिच्चं वा”ति? ",
"mn147:4-8.39":	"“अनिच्चं, भन्ते”। ",
"mn147:4-8.40":	"“यं पनानिच्चं दुक्खं वा तं सुखं वा”ति? ",
"mn147:4-8.41":	"“दुक्खं, भन्ते”। ",
"mn147:4-8.42":	"“यं पनानिच्चं दुक्खं विपरिणामधम्मं कल्लं नु तं समनुपस्सितुं: ",
"mn147:4-8.43":	"‘एतं मम, एसोहमस्मि, एसो मे अत्ता’”ति? ",
"mn147:4-8.44":	"“नो हेतं, भन्ते”। ",
"mn147:9.1":	"“एवं पस्सं, राहुल, सुतवा अरियसावको चक्खुस्मिं निब्बिन्दति, रूपेसु निब्बिन्दति, चक्खुविञ्ञाणे निब्बिन्दति, चक्खुसम्फस्से निब्बिन्दति, यमिदं चक्खुसम्फस्सपच्चया उप्पज्जति वेदनागतं सञ्ञागतं सङ्खारगतं विञ्ञाणगतं तस्मिम्पि निब्बिन्दति। ",
"mn147:9.2":	"सोतस्मिं निब्बिन्दति, सद्देसु निब्बिन्दति …पे… ",
"mn147:9.3":	"घानस्मिं निब्बिन्दति, गन्धेसु निब्बिन्दति … ",
"mn147:9.4":	"जिव्हाय निब्बिन्दति, रसेसु निब्बिन्दति … ",
"mn147:9.5":	"कायस्मिं निब्बिन्दति, फोट्ठब्बेसु निब्बिन्दति … ",
"mn147:9.6":	"मनस्मिं निब्बिन्दति, धम्मेसु निब्बिन्दति, मनोविञ्ञाणे निब्बिन्दति, मनोसम्फस्से निब्बिन्दति, यमिदं मनोसम्फस्सपच्चया उप्पज्जति वेदनागतं सञ्ञागतं सङ्खारगतं विञ्ञाणगतं तस्मिम्पि निब्बिन्दति। ",
"mn147:9.7":	"निब्बिन्दं विरज्जति, विरागा विमुच्चति। विमुत्तस्मिं विमुत्तमिति ञाणं होति। ",
"mn147:9.8":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाती”ति। ",
"mn147:9.9":	"इदमवोच भगवा। ",
"mn147:9.10":	"अत्तमनो आयस्मा राहुलो भगवतो भासितं अभिनन्दीति। ",
"mn147:9.11":	"इमस्मिञ्च पन वेय्याकरणस्मिं भञ्ञमाने आयस्मतो राहुलस्स अनुपादाय आसवेहि चित्तं विमुच्चि। ",
"mn147:9.12":	"तासञ्च अनेकानं देवतासहस्सानं विरजं वीतमलं धम्मचक्खुं उदपादि: ",
"mn147:9.13":	"“यं किञ्चि समुदयधम्मं सब्बं तं निरोधधम्मन्”ति। ",
"mn147:9.14":	"चूळराहुलोवादसुत्तं निट्ठितं पञ्चमं। "
}	
