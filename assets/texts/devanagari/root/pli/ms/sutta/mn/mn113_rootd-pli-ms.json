{	
"mn113:0.1":	"मज्झिम निकाय ११३ ",
"mn113:0.2":	"सप्पुरिससुत्त ",
"mn113:1.1":	"एवं मे सुतं—",
"mn113:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"mn113:1.3":	"तत्र खो भगवा भिक्खू आमन्तेसि: ",
"mn113:1.4":	"“भिक्खवो”ति। ",
"mn113:1.5":	"“भदन्ते”ति ते भिक्खू भगवतो पच्चस्सोसुं। ",
"mn113:1.6":	"भगवा एतदवोच: ",
"mn113:2.1":	"“सप्पुरिसधम्मञ्च वो, भिक्खवे, देसेस्सामि असप्पुरिसधम्मञ्च। ",
"mn113:2.2":	"तं सुणाथ, साधुकं मनसि करोथ, भासिस्सामी”ति। ",
"mn113:2.3":	"“एवं, भन्ते”ति खो ते भिक्खू भगवतो पच्चस्सोसुं। ",
"mn113:2.4":	"भगवा एतदवोच: ",
"mn113:3.1":	"“कतमो च, भिक्खवे, असप्पुरिसधम्मो? ",
"mn113:3.2":	"इध, भिक्खवे, असप्पुरिसो उच्चाकुला पब्बजितो होति। ",
"mn113:3.3":	"सो इति पटिसञ्चिक्खति: ",
"mn113:3.4":	"‘अहं खोम्हि उच्चाकुला पब्बजितो, इमे पनञ्ञे भिक्खू न उच्चाकुला पब्बजिता’ति। ",
"mn113:3.5":	"सो ताय उच्चाकुलीनताय अत्तानुक्कंसेति, परं वम्भेति। ",
"mn113:3.6":	"अयं, भिक्खवे, असप्पुरिसधम्मो। ",
"mn113:3.7":	"सप्पुरिसो च खो, भिक्खवे, इति पटिसञ्चिक्खति: ",
"mn113:3.8":	"‘न खो उच्चाकुलीनताय लोभधम्मा वा परिक्खयं गच्छन्ति, दोसधम्मा वा परिक्खयं गच्छन्ति, मोहधम्मा वा परिक्खयं गच्छन्ति। ",
"mn113:3.9":	"नो चेपि उच्चाकुला पब्बजितो होति; ",
"mn113:3.10":	"सो च होति धम्मानुधम्मप्पटिपन्नो सामीचिप्पटिपन्नो अनुधम्मचारी, सो तत्थ पुज्जो, सो तत्थ पासंसो’ति। ",
"mn113:3.11":	"सो पटिपदंयेव अन्तरं करित्वा ताय उच्चाकुलीनताय नेवत्तानुक्कंसेति न परं वम्भेति। ",
"mn113:3.12":	"अयं, भिक्खवे, सप्पुरिसधम्मो। ",
"mn113:4-6.1":	"पुन चपरं, भिक्खवे, असप्पुरिसो महाकुला पब्बजितो होति …पे… ",
"mn113:4-6.2":	"महाभोगकुला पब्बजितो होति …पे… ",
"mn113:4-6.3":	"उळारभोगकुला पब्बजितो होति। ",
"mn113:4-6.4":	"सो इति पटिसञ्चिक्खति: ",
"mn113:4-6.5":	"‘अहं खोम्हि उळारभोगकुला पब्बजितो, इमे पनञ्ञे भिक्खू न उळारभोगकुला पब्बजिता’ति। ",
"mn113:4-6.6":	"सो ताय उळारभोगताय अत्तानुक्कंसेति, परं वम्भेति। ",
"mn113:4-6.7":	"अयम्पि, भिक्खवे, असप्पुरिसधम्मो। ",
"mn113:4-6.8":	"सप्पुरिसो च खो, भिक्खवे, इति पटिसञ्चिक्खति: ",
"mn113:4-6.9":	"‘न खो उळारभोगताय लोभधम्मा वा परिक्खयं गच्छन्ति, दोसधम्मा वा परिक्खयं गच्छन्ति, मोहधम्मा वा परिक्खयं गच्छन्ति। ",
"mn113:4-6.10":	"नो चेपि उळारभोगकुला पब्बजितो होति; ",
"mn113:4-6.11":	"सो च होति धम्मानुधम्मप्पटिपन्नो सामीचिप्पटिपन्नो अनुधम्मचारी, सो तत्थ पुज्जो, सो तत्थ पासंसो’ति। ",
"mn113:4-6.12":	"सो पटिपदंयेव अन्तरं करित्वा ताय उळारभोगताय नेवत्तानुक्कंसेति, न परं वम्भेति। ",
"mn113:4-6.13":	"अयम्पि, भिक्खवे, सप्पुरिसधम्मो। ",
"mn113:7.1":	"पुन चपरं, भिक्खवे, असप्पुरिसो ञातो होति यसस्सी। ",
"mn113:7.2":	"सो इति पटिसञ्चिक्खति: ",
"mn113:7.3":	"‘अहं खोम्हि ञातो यसस्सी, इमे पनञ्ञे भिक्खू अप्पञ्ञाता अप्पेसक्खा’ति। ",
"mn113:7.4":	"सो तेन ञत्तेन अत्तानुक्कंसेति, परं वम्भेति। ",
"mn113:7.5":	"अयम्पि, भिक्खवे, असप्पुरिसधम्मो। ",
"mn113:7.6":	"सप्पुरिसो च खो, भिक्खवे, इति पटिसञ्चिक्खति: ",
"mn113:7.7":	"‘न खो ञत्तेन लोभधम्मा वा परिक्खयं गच्छन्ति, दोसधम्मा वा परिक्खयं गच्छन्ति, मोहधम्मा वा परिक्खयं गच्छन्ति। ",
"mn113:7.8":	"नो चेपि ञातो होति यसस्सी; ",
"mn113:7.9":	"सो च होति धम्मानुधम्मप्पटिपन्नो सामीचिप्पटिपन्नो अनुधम्मचारी, सो तत्थ पुज्जो, सो तत्थ पासंसो’ति। ",
"mn113:7.10":	"सो पटिपदंयेव अन्तरं करित्वा तेन ञत्तेन नेवत्तानुक्कंसेति, न परं वम्भेति। ",
"mn113:7.11":	"अयम्पि, भिक्खवे, सप्पुरिसधम्मो। ",
"mn113:8.1":	"पुन चपरं, भिक्खवे, असप्पुरिसो लाभी होति चीवरपिण्डपातसेनासनगिलानप्पच्चयभेसज्जपरिक्खारानं। ",
"mn113:8.2":	"सो इति पटिसञ्चिक्खति: ",
"mn113:8.3":	"‘अहं खोम्हि लाभी चीवरपिण्डपातसेनासनगिलानप्पच्चयभेसज्जपरिक्खारानं, इमे पनञ्ञे भिक्खू न लाभिनो चीवरपिण्डपातसेनासनगिलानप्पच्चयभेसज्जपरिक्खारानन्’ति। ",
"mn113:8.4":	"सो तेन लाभेन अत्तानुक्कंसेति, परं वम्भेति। ",
"mn113:8.5":	"अयम्पि, भिक्खवे, असप्पुरिसधम्मो। ",
"mn113:8.6":	"सप्पुरिसो च खो, भिक्खवे, इति पटिसञ्चिक्खति: ",
"mn113:8.7":	"‘न खो लाभेन लोभधम्मा वा परिक्खयं गच्छन्ति, दोसधम्मा वा परिक्खयं गच्छन्ति, मोहधम्मा वा परिक्खयं गच्छन्ति। ",
"mn113:8.8":	"नो चेपि लाभी होति चीवरपिण्डपातसेनासनगिलानप्पच्चयभेसज्जपरिक्खारानं; ",
"mn113:8.9":	"सो च होति धम्मानुधम्मप्पटिपन्नो सामीचिप्पटिपन्नो अनुधम्मचारी, सो तत्थ पुज्जो, सो तत्थ पासंसो’ति। ",
"mn113:8.10":	"सो पटिपदंयेव अन्तरं करित्वा तेन लाभेन नेवत्तानुक्कंसेति, न परं वम्भेति। ",
"mn113:8.11":	"अयम्पि, भिक्खवे, सप्पुरिसधम्मो। ",
"mn113:9.1":	"पुन चपरं, भिक्खवे, असप्पुरिसो बहुस्सुतो होति। ",
"mn113:9.2":	"सो इति पटिसञ्चिक्खति: ",
"mn113:9.3":	"‘अहं खोम्हि बहुस्सुतो, इमे पनञ्ञे भिक्खू न बहुस्सुता’ति। ",
"mn113:9.4":	"सो तेन बाहुसच्चेन अत्तानुक्कंसेति, परं वम्भेति। ",
"mn113:9.5":	"अयम्पि, भिक्खवे, असप्पुरिसधम्मो। ",
"mn113:9.6":	"सप्पुरिसो च खो, भिक्खवे, इति पटिसञ्चिक्खति: ",
"mn113:9.7":	"‘न खो बाहुसच्चेन लोभधम्मा वा परिक्खयं गच्छन्ति, दोसधम्मा वा परिक्खयं गच्छन्ति, मोहधम्मा वा परिक्खयं गच्छन्ति। ",
"mn113:9.8":	"नो चेपि बहुस्सुतो होति; ",
"mn113:9.9":	"सो च होति धम्मानुधम्मप्पटिपन्नो सामीचिप्पटिपन्नो अनुधम्मचारी, सो तत्थ पुज्जो, सो तत्थ पासंसो’ति। ",
"mn113:9.10":	"सो पटिपदंयेव अन्तरं करित्वा तेन बाहुसच्चेन नेवत्तानुक्कंसेति, न परं वम्भेति। ",
"mn113:9.11":	"अयम्पि, भिक्खवे, सप्पुरिसधम्मो। ",
"mn113:10.1":	"पुन चपरं, भिक्खवे, असप्पुरिसो विनयधरो होति। ",
"mn113:10.2":	"सो इति पटिसञ्चिक्खति: ",
"mn113:10.3":	"‘अहं खोम्हि विनयधरो, इमे पनञ्ञे भिक्खू न विनयधरा’ति। ",
"mn113:10.4":	"सो तेन विनयधरत्तेन अत्तानुक्कंसेति, परं वम्भेति। ",
"mn113:10.5":	"अयम्पि, भिक्खवे, असप्पुरिसधम्मो। ",
"mn113:10.6":	"सप्पुरिसो च खो, भिक्खवे, इति पटिसञ्चिक्खति: ",
"mn113:10.7":	"‘न खो विनयधरत्तेन लोभधम्मा वा परिक्खयं गच्छन्ति, दोसधम्मा वा परिक्खयं गच्छन्ति, मोहधम्मा वा परिक्खयं गच्छन्ति। ",
"mn113:10.8":	"नो चेपि विनयधरो होति; ",
"mn113:10.9":	"सो च होति धम्मानुधम्मप्पटिपन्नो सामीचिप्पटिपन्नो अनुधम्मचारी, सो तत्थ पुज्जो, सो तत्थ पासंसो’ति। ",
"mn113:10.10":	"सो पटिपदंयेव अन्तरं करित्वा तेन विनयधरत्तेन नेवत्तानुक्कंसेति, न परं वम्भेति। ",
"mn113:10.11":	"अयम्पि, भिक्खवे, सप्पुरिसधम्मो। ",
"mn113:11.1":	"पुन चपरं, भिक्खवे, असप्पुरिसो धम्मकथिको होति। ",
"mn113:11.2":	"सो इति पटिसञ्चिक्खति: ",
"mn113:11.3":	"‘अहं खोम्हि धम्मकथिको, इमे पनञ्ञे भिक्खू न धम्मकथिका’ति। ",
"mn113:11.4":	"सो तेन धम्मकथिकत्तेन अत्तानुक्कंसेति, परं वम्भेति। ",
"mn113:11.5":	"अयम्पि, भिक्खवे, असप्पुरिसधम्मो। ",
"mn113:11.6":	"सप्पुरिसो च खो, भिक्खवे, इति पटिसञ्चिक्खति: ",
"mn113:11.7":	"‘न खो धम्मकथिकत्तेन लोभधम्मा वा परिक्खयं गच्छन्ति, दोसधम्मा वा परिक्खयं गच्छन्ति, मोहधम्मा वा परिक्खयं गच्छन्ति। ",
"mn113:11.8":	"नो चेपि धम्मकथिको होति; ",
"mn113:11.9":	"सो च होति धम्मानुधम्मप्पटिपन्नो सामीचिप्पटिपन्नो अनुधम्मचारी, सो तत्थ पुज्जो, सो तत्थ पासंसो’ति। ",
"mn113:11.10":	"सो पटिपदंयेव अन्तरं करित्वा तेन धम्मकथिकत्तेन नेवत्तानुक्कंसेति, न परं वम्भेति। ",
"mn113:11.11":	"अयम्पि, भिक्खवे, सप्पुरिसधम्मो। ",
"mn113:12.1":	"पुन चपरं, भिक्खवे, असप्पुरिसो आरञ्ञिको होति। ",
"mn113:12.2":	"सो इति पटिसञ्चिक्खति: ",
"mn113:12.3":	"‘अहं खोम्हि आरञ्ञिको इमे पनञ्ञे भिक्खू न आरञ्ञिका’ति। ",
"mn113:12.4":	"सो तेन आरञ्ञिकत्तेन अत्तानुक्कंसेति, परं वम्भेति। ",
"mn113:12.5":	"अयम्पि, भिक्खवे, असप्पुरिसधम्मो। ",
"mn113:12.6":	"सप्पुरिसो च खो, भिक्खवे, इति पटिसञ्चिक्खति: ",
"mn113:12.7":	"‘न खो आरञ्ञिकत्तेन लोभधम्मा वा परिक्खयं गच्छन्ति, दोसधम्मा वा परिक्खयं गच्छन्ति, मोहधम्मा वा परिक्खयं गच्छन्ति। ",
"mn113:12.8":	"नो चेपि आरञ्ञिको होति; ",
"mn113:12.9":	"सो च होति धम्मानुधम्मप्पटिपन्नो सामीचिप्पटिपन्नो अनुधम्मचारी, सो तत्थ पुज्जो, सो तत्थ पासंसो’ति। ",
"mn113:12.10":	"सो पटिपदंयेव अन्तरं करित्वा तेन आरञ्ञिकत्तेन नेवत्तानुक्कंसेति, न परं वम्भेति। ",
"mn113:12.11":	"अयम्पि, भिक्खवे, सप्पुरिसधम्मो। ",
"mn113:13.1":	"पुन चपरं, भिक्खवे, असप्पुरिसो पंसुकूलिको होति। ",
"mn113:13.2":	"सो इति पटिसञ्चिक्खति: ",
"mn113:13.3":	"‘अहं खोम्हि पंसुकूलिको, इमे पनञ्ञे भिक्खू न पंसुकूलिका’ति। ",
"mn113:13.4":	"सो तेन पंसुकूलिकत्तेन अत्तानुक्कंसेति, परं वम्भेति। ",
"mn113:13.5":	"अयम्पि, भिक्खवे, असप्पुरिसधम्मो। ",
"mn113:13.6":	"सप्पुरिसो च खो, भिक्खवे, इति पटिसञ्चिक्खति: ",
"mn113:13.7":	"‘न खो पंसुकूलिकत्तेन लोभधम्मा वा परिक्खयं गच्छन्ति, दोसधम्मा वा परिक्खयं गच्छन्ति, मोहधम्मा वा परिक्खयं गच्छन्ति। ",
"mn113:13.8":	"नो चेपि पंसुकूलिको होति; ",
"mn113:13.9":	"सो च होति धम्मानुधम्मप्पटिपन्नो सामीचिप्पटिपन्नो अनुधम्मचारी, सो तत्थ पुज्जो, सो तत्थ पासंसो’ति। ",
"mn113:13.10":	"सो पटिपदंयेव अन्तरं करित्वा तेन पंसुकूलिकत्तेन नेवत्तानुक्कंसेति, न परं वम्भेति। ",
"mn113:13.11":	"अयम्पि, भिक्खवे, सप्पुरिसधम्मो। ",
"mn113:14.1":	"पुन चपरं, भिक्खवे, असप्पुरिसो पिण्डपातिको होति। ",
"mn113:14.2":	"सो इति पटिसञ्चिक्खति: ",
"mn113:14.3":	"‘अहं खोम्हि पिण्डपातिको, इमे पनञ्ञे भिक्खू न पिण्डपातिका’ति। ",
"mn113:14.4":	"सो तेन पिण्डपातिकत्तेन अत्तानुक्कंसेति, परं वम्भेति। ",
"mn113:14.5":	"अयम्पि, भिक्खवे, असप्पुरिसधम्मो। ",
"mn113:14.6":	"सप्पुरिसो च खो, भिक्खवे, इति पटिसञ्चिक्खति: ",
"mn113:14.7":	"‘न खो पिण्डपातिकत्तेन लोभधम्मा वा परिक्खयं गच्छन्ति, दोसधम्मा वा परिक्खयं गच्छन्ति, मोहधम्मा वा परिक्खयं गच्छन्ति। ",
"mn113:14.8":	"नो चेपि पिण्डपातिको होति; ",
"mn113:14.9":	"सो च होति धम्मानुधम्मप्पटिपन्नो सामीचिप्पटिपन्नो अनुधम्मचारी, सो तत्थ पुज्जो, सो तत्थ पासंसो’ति। ",
"mn113:14.10":	"सो पटिपदंयेव अन्तरं करित्वा तेन पिण्डपातिकत्तेन नेवत्तानुक्कंसेति, न परं वम्भेति। ",
"mn113:14.11":	"अयम्पि, भिक्खवे, सप्पुरिसधम्मो। ",
"mn113:15.1":	"पुन चपरं, भिक्खवे, असप्पुरिसो रुक्खमूलिको होति। ",
"mn113:15.2":	"सो इति पटिसञ्चिक्खति: ",
"mn113:15.3":	"‘अहं खोम्हि रुक्खमूलिको, इमे पनञ्ञे भिक्खू न रुक्खमूलिका’ति। ",
"mn113:15.4":	"सो तेन रुक्खमूलिकत्तेन अत्तानुक्कंसेति, परं वम्भेति। ",
"mn113:15.5":	"अयम्पि, भिक्खवे, असप्पुरिसधम्मो। ",
"mn113:15.6":	"सप्पुरिसो च खो, भिक्खवे, इति पटिसञ्चिक्खति: ",
"mn113:15.7":	"‘न खो रुक्खमूलिकत्तेन लोभधम्मा वा परिक्खयं गच्छन्ति, दोसधम्मा वा परिक्खयं गच्छन्ति, मोहधम्मा वा परिक्खयं गच्छन्ति। ",
"mn113:15.8":	"नो चेपि रुक्खमूलिको होति; ",
"mn113:15.9":	"सो च होति धम्मानुधम्मप्पटिपन्नो सामीचिप्पटिपन्नो अनुधम्मचारी, सो तत्थ पुज्जो, सो तत्थ पासंसो’ति। ",
"mn113:15.10":	"सो पटिपदंयेव अन्तरं करित्वा तेन रुक्खमूलिकत्तेन नेवत्तानुक्कंसेति, न परं वम्भेति। ",
"mn113:15.11":	"अयम्पि, भिक्खवे, सप्पुरिसधम्मो। ",
"mn113:16-20.1":	"पुन चपरं, भिक्खवे, असप्पुरिसो सोसानिको होति …पे… ",
"mn113:16-20.2":	"अब्भोकासिको होति … ",
"mn113:16-20.3":	"नेसज्जिको होति …पे… ",
"mn113:16-20.4":	"यथासन्थतिको होति …पे… ",
"mn113:16-20.5":	"एकासनिको होति। ",
"mn113:16-20.6":	"सो इति पटिसञ्चिक्खति: ",
"mn113:16-20.7":	"‘अहं खोम्हि एकासनिको, इमे पनञ्ञे भिक्खू न एकासनिका’ति। ",
"mn113:16-20.8":	"सो तेन एकासनिकत्तेन अत्तानुक्कंसेति, परं वम्भेति। ",
"mn113:16-20.9":	"अयम्पि, भिक्खवे, असप्पुरिसधम्मो। ",
"mn113:16-20.10":	"सप्पुरिसो च खो, भिक्खवे, इति पटिसञ्चिक्खति: ",
"mn113:16-20.11":	"‘न खो एकासनिकत्तेन लोभधम्मा वा परिक्खयं गच्छन्ति, दोसधम्मा वा परिक्खयं गच्छन्ति, मोहधम्मा वा परिक्खयं गच्छन्ति। ",
"mn113:16-20.12":	"नो चेपि एकासनिको होति; ",
"mn113:16-20.13":	"सो च होति धम्मानुधम्मप्पटिपन्नो सामीचिप्पटिपन्नो अनुधम्मचारी, सो तत्थ पुज्जो, सो तत्थ पासंसो’ति। ",
"mn113:16-20.14":	"सो पटिपदंयेव अन्तरं करित्वा तेन एकासनिकत्तेन नेवत्तानुक्कंसेति, न परं वम्भेति। ",
"mn113:16-20.15":	"अयम्पि, भिक्खवे, सप्पुरिसधम्मो। ",
"mn113:21.1":	"पुन चपरं, भिक्खवे, असप्पुरिसो विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति। ",
"mn113:21.2":	"सो इति पटिसञ्चिक्खति: ",
"mn113:21.3":	"‘अहं खोम्हि पठमज्झानसमापत्तिया लाभी, इमे पनञ्ञे भिक्खू पठमज्झानसमापत्तिया न लाभिनो’ति। ",
"mn113:21.4":	"सो ताय पठमज्झानसमापत्तिया अत्तानुक्कंसेति, परं वम्भेति। ",
"mn113:21.5":	"अयम्पि, भिक्खवे, असप्पुरिसधम्मो। ",
"mn113:21.6":	"सप्पुरिसो च खो, भिक्खवे, इति पटिसञ्चिक्खति: ",
"mn113:21.7":	"‘पठमज्झानसमापत्तियापि खो अतम्मयता वुत्ता भगवता। ",
"mn113:21.8":	"येन येन हि मञ्ञन्ति ततो तं होति अञ्ञथा’ति। ",
"mn113:21.9":	"सो अतम्मयतञ्ञेव अन्तरं करित्वा ताय पठमज्झानसमापत्तिया नेवत्तानुक्कंसेति, न परं वम्भेति। ",
"mn113:21.10":	"अयम्पि, भिक्खवे, सप्पुरिसधम्मो। ",
"mn113:22-24.1":	"पुन चपरं, भिक्खवे, असप्पुरिसो वितक्कविचारानं वूपसमा अज्झत्तं सम्पसादनं चेतसो एकोदिभावं अवितक्कं अविचारं समाधिजं पीतिसुखं दुतियं झानं …पे… ",
"mn113:22-24.2":	"ततियं झानं … ",
"mn113:22-24.3":	"चतुत्थं झानं उपसम्पज्ज विहरति। ",
"mn113:22-24.4":	"सो इति पटिसञ्चिक्खति: ",
"mn113:22-24.5":	"‘अहं खोम्हि चतुत्थज्झानसमापत्तिया लाभी, इमे पनञ्ञे भिक्खू चतुत्थज्झानसमापत्तिया न लाभिनो’ति। ",
"mn113:22-24.6":	"सो ताय चतुत्थज्झानसमापत्तिया अत्तानुक्कंसेति, परं वम्भेति। ",
"mn113:22-24.7":	"अयम्पि, भिक्खवे, असप्पुरिसधम्मो। ",
"mn113:22-24.8":	"सप्पुरिसो च खो, भिक्खवे, इति पटिसञ्चिक्खति: ",
"mn113:22-24.9":	"‘चतुत्थज्झानसमापत्तियापि खो अतम्मयता वुत्ता भगवता। ",
"mn113:22-24.10":	"येन येन हि मञ्ञन्ति ततो तं होति अञ्ञथा’ति। ",
"mn113:22-24.11":	"सो अतम्मयतञ्ञेव अन्तरं करित्वा ताय चतुत्थज्झानसमापत्तिया नेवत्तानुक्कंसेति, न परं वम्भेति। ",
"mn113:22-24.12":	"अयम्पि, भिक्खवे, सप्पुरिसधम्मो। ",
"mn113:25.1":	"पुन चपरं, भिक्खवे, असप्पुरिसो सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा ‘अनन्तो आकासो’ति आकासानञ्चायतनं उपसम्पज्ज विहरति। ",
"mn113:25.2":	"सो इति पटिसञ्चिक्खति: ",
"mn113:25.3":	"‘अहं खोम्हि आकासानञ्चायतनसमापत्तिया लाभी, इमे पनञ्ञे भिक्खू आकासानञ्चायतनसमापत्तिया न लाभिनो’ति। ",
"mn113:25.4":	"सो ताय आकासानञ्चायतनसमापत्तिया अत्तानुक्कंसेति, परं वम्भेति। ",
"mn113:25.5":	"अयम्पि, भिक्खवे, असप्पुरिसधम्मो। ",
"mn113:25.6":	"सप्पुरिसो च खो, भिक्खवे, इति पटिसञ्चिक्खति: ",
"mn113:25.7":	"‘आकासानञ्चायतनसमापत्तियापि खो अतम्मयता वुत्ता भगवता। ",
"mn113:25.8":	"येन येन हि मञ्ञन्ति ततो तं होति अञ्ञथा’ति। ",
"mn113:25.9":	"सो अतम्मयतञ्ञेव अन्तरं करित्वा ताय आकासानञ्चायतनसमापत्तिया नेवत्तानुक्कंसेति, न परं वम्भेति। ",
"mn113:25.10":	"अयम्पि, भिक्खवे, सप्पुरिसधम्मो। ",
"mn113:26.1":	"पुन चपरं, भिक्खवे, असप्पुरिसो सब्बसो आकासानञ्चायतनं समतिक्कम्म ‘अनन्तं विञ्ञाणन्’ति विञ्ञाणञ्चायतनं उपसम्पज्ज विहरति। ",
"mn113:26.2":	"सो इति पटिसञ्चिक्खति: ",
"mn113:26.3":	"‘अहं खोम्हि विञ्ञाणञ्चायतनसमापत्तिया लाभी, इमे पनञ्ञे भिक्खू विञ्ञाणञ्चायतनसमापत्तिया न लाभिनो’ति। ",
"mn113:26.4":	"सो ताय विञ्ञाणञ्चायतनसमापत्तिया अत्तानुक्कंसेति, परं वम्भेति। ",
"mn113:26.5":	"अयम्पि, भिक्खवे, असप्पुरिसधम्मो। ",
"mn113:26.6":	"सप्पुरिसो च खो, भिक्खवे, इति पटिसञ्चिक्खति: ",
"mn113:26.7":	"‘विञ्ञाणञ्चायतनसमापत्तियापि खो अतम्मयता वुत्ता भगवता। ",
"mn113:26.8":	"येन येन हि मञ्ञन्ति ततो तं होति अञ्ञथा’ति। ",
"mn113:26.9":	"सो अतम्मयतञ्ञेव अन्तरं करित्वा ताय विञ्ञाणञ्चायतनसमापत्तिया नेवत्तानुक्कंसेति, न परं वम्भेति। ",
"mn113:26.10":	"अयम्पि, भिक्खवे, सप्पुरिसधम्मो। ",
"mn113:27.1":	"पुन चपरं, भिक्खवे, असप्पुरिसो सब्बसो विञ्ञाणञ्चायतनं समतिक्कम्म ‘नत्थि किञ्ची’ति आकिञ्चञ्ञायतनं उपसम्पज्ज विहरति। ",
"mn113:27.2":	"सो इति पटिसञ्चिक्खति: ",
"mn113:27.3":	"‘अहं खोम्हि आकिञ्चञ्ञायतनसमापत्तिया लाभी, इमे पनञ्ञे भिक्खू आकिञ्चञ्ञायतनसमापत्तिया न लाभिनो’ति। ",
"mn113:27.4":	"सो ताय आकिञ्चञ्ञायतनसमापत्तिया अत्तानुक्कंसेति, परं वम्भेति। ",
"mn113:27.5":	"अयम्पि, भिक्खवे, असप्पुरिसधम्मो। ",
"mn113:27.6":	"सप्पुरिसो च खो, भिक्खवे, इति पटिसञ्चिक्खति: ",
"mn113:27.7":	"‘आकिञ्चञ्ञायतनसमापत्तियापि खो अतम्मयता वुत्ता भगवता। ",
"mn113:27.8":	"येन येन हि मञ्ञन्ति ततो तं होति अञ्ञथा’ति। ",
"mn113:27.9":	"सो अतम्मयतञ्ञेव अन्तरं करित्वा ताय आकिञ्चञ्ञायतनसमापत्तिया नेवत्तानुक्कंसेति, न परं वम्भेति। ",
"mn113:27.10":	"अयम्पि, भिक्खवे, सप्पुरिसधम्मो। ",
"mn113:28.1":	"पुन चपरं, भिक्खवे, असप्पुरिसो सब्बसो आकिञ्चञ्ञायतनं समतिक्कम्म नेवसञ्ञानासञ्ञायतनं उपसम्पज्ज विहरति। ",
"mn113:28.2":	"सो इति पटिसञ्चिक्खति: ",
"mn113:28.3":	"‘अहं खोम्हि नेवसञ्ञानासञ्ञायतनसमापत्तिया लाभी, इमे पनञ्ञे भिक्खू नेवसञ्ञानासञ्ञायतनसमापत्तिया न लाभिनो’ति। ",
"mn113:28.4":	"सो ताय नेवसञ्ञानासञ्ञायतनसमापत्तिया अत्तानुक्कंसेति, परं वम्भेति। ",
"mn113:28.5":	"अयम्पि, भिक्खवे, असप्पुरिसधम्मो। ",
"mn113:28.6":	"सप्पुरिसो च खो, भिक्खवे, इति पटिसञ्चिक्खति: ",
"mn113:28.7":	"‘नेवसञ्ञानासञ्ञायतनसमापत्तियापि खो अतम्मयता वुत्ता भगवता। ",
"mn113:28.8":	"येन येन हि मञ्ञन्ति ततो तं होति अञ्ञथा’ति। ",
"mn113:28.9":	"सो अतम्मयतञ्ञेव अन्तरं करित्वा ताय नेवसञ्ञानासञ्ञायतनसमापत्तिया नेवत्तानुक्कंसेति, न परं वम्भेति। ",
"mn113:28.10":	"अयम्पि, भिक्खवे, सप्पुरिसधम्मो। ",
"mn113:29.1":	"पुन चपरं, भिक्खवे, सप्पुरिसो सब्बसो नेवसञ्ञानासञ्ञायतनं समतिक्कम्म सञ्ञावेदयितनिरोधं उपसम्पज्ज विहरति। पञ्ञाय चस्स दिस्वा आसवा परिक्खीणा होन्ति। ",
"mn113:29.2":	"अयं, भिक्खवे, भिक्खु न किञ्चि मञ्ञति, न कुहिञ्चि मञ्ञति, न केनचि मञ्ञती”ति। ",
"mn113:29.3":	"इदमवोच भगवा। ",
"mn113:29.4":	"अत्तमना ते भिक्खू भगवतो भासितं अभिनन्दुन्ति। ",
"mn113:29.5":	"सप्पुरिससुत्तं निट्ठितं ततियं। "
}	
