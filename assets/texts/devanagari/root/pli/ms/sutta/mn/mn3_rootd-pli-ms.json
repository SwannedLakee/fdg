{	
"mn3:0.1":	"मज्झिम निकाय ३ ",
"mn3:0.2":	"धम्मदायादसुत्त ",
"mn3:1.1":	"एवं मे सुतं—",
"mn3:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"mn3:1.3":	"तत्र खो भगवा भिक्खू आमन्तेसि: ",
"mn3:1.4":	"“भिक्खवो”ति। ",
"mn3:1.5":	"“भदन्ते”ति ते भिक्खू भगवतो पच्चस्सोसुं। ",
"mn3:1.6":	"भगवा एतदवोच: ",
"mn3:2.1":	"“धम्मदायादा मे, भिक्खवे, भवथ, मा आमिसदायादा। ",
"mn3:2.2":	"अत्थि मे तुम्हेसु अनुकम्पा: ",
"mn3:2.3":	"‘किन्ति मे सावका धम्मदायादा भवेय्युं, नो आमिसदायादा’ति। ",
"mn3:2.4":	"तुम्हे च मे, भिक्खवे, आमिसदायादा भवेय्याथ नो धम्मदायादा, तुम्हेपि तेन आदिया भवेय्याथ: ",
"mn3:2.5":	"‘आमिसदायादा सत्थुसावका विहरन्ति, नो धम्मदायादा’ति; ",
"mn3:2.6":	"अहम्पि तेन आदियो भवेय्यं: ",
"mn3:2.7":	"‘आमिसदायादा सत्थुसावका विहरन्ति, नो धम्मदायादा’ति। ",
"mn3:2.8":	"तुम्हे च मे, भिक्खवे, धम्मदायादा भवेय्याथ, नो आमिसदायादा, तुम्हेपि तेन न आदिया भवेय्याथ: ",
"mn3:2.9":	"‘धम्मदायादा सत्थुसावका विहरन्ति, नो आमिसदायादा’ति; ",
"mn3:2.10":	"अहम्पि तेन न आदियो भवेय्यं: ",
"mn3:2.11":	"‘धम्मदायादा सत्थुसावका विहरन्ति, नो आमिसदायादा’ति। ",
"mn3:2.12":	"तस्मातिह मे, भिक्खवे, धम्मदायादा भवथ, मा आमिसदायादा। ",
"mn3:2.13":	"अत्थि मे तुम्हेसु अनुकम्पा: ",
"mn3:2.14":	"‘किन्ति मे सावका धम्मदायादा भवेय्युं, नो आमिसदायादा’ति। ",
"mn3:3.1":	"इधाहं, भिक्खवे, भुत्तावी अस्सं पवारितो परिपुण्णो परियोसितो सुहितो यावदत्थो; ",
"mn3:3.2":	"सिया च मे पिण्डपातो अतिरेकधम्मो छड्डनीयधम्मो। ",
"mn3:3.3":	"अथ द्वे भिक्खू आगच्छेय्युं जिघच्छादुब्बल्यपरेता। ",
"mn3:3.4":	"त्याहं एवं वदेय्यं: ",
"mn3:3.5":	"‘अहं खोम्हि, भिक्खवे, भुत्तावी पवारितो परिपुण्णो परियोसितो सुहितो यावदत्थो; ",
"mn3:3.6":	"अत्थि च मे अयं पिण्डपातो अतिरेकधम्मो छड्डनीयधम्मो। ",
"mn3:3.7":	"सचे आकङ्खथ, भुञ्जथ, नो चे तुम्हे भुञ्जिस्सथ, इदानाहं अप्पहरिते वा छड्डेस्सामि, अप्पाणके वा उदके ओपिलापेस्सामी’ति। ",
"mn3:3.8":	"तत्रेकस्स भिक्खुनो एवमस्स: ",
"mn3:3.9":	"‘भगवा खो भुत्तावी पवारितो परिपुण्णो परियोसितो सुहितो यावदत्थो; ",
"mn3:3.10":	"अत्थि चायं भगवतो पिण्डपातो अतिरेकधम्मो छड्डनीयधम्मो। ",
"mn3:3.11":	"सचे मयं न भुञ्जिस्साम, इदानि भगवा अप्पहरिते वा छड्डेस्सति, अप्पाणके वा उदके ओपिलापेस्सति। ",
"mn3:3.12":	"वुत्तं खो पनेतं भगवता: ",
"mn3:3.13":	"“धम्मदायादा मे, भिक्खवे, भवथ, मा आमिसदायादा”ति। ",
"mn3:3.14":	"आमिसञ्ञतरं खो पनेतं, यदिदं पिण्डपातो। ",
"mn3:3.15":	"यन्नूनाहं इमं पिण्डपातं अभुञ्जित्वा इमिनाव जिघच्छादुब्बल्येन एवं इमं रत्तिन्दिवं वीतिनामेय्यन्’ति। ",
"mn3:3.16":	"सो तं पिण्डपातं अभुञ्जित्वा तेनेव जिघच्छादुब्बल्येन एवं तं रत्तिन्दिवं वीतिनामेय्य। ",
"mn3:3.17":	"अथ दुतियस्स भिक्खुनो एवमस्स: ",
"mn3:3.18":	"‘भगवा खो भुत्तावी पवारितो परिपुण्णो परियोसितो सुहितो यावदत्थो; ",
"mn3:3.19":	"अत्थि चायं भगवतो पिण्डपातो अतिरेकधम्मो छड्डनीयधम्मो। ",
"mn3:3.20":	"सचे मयं न भुञ्जिस्साम, इदानि भगवा अप्पहरिते वा छड्डेस्सति, अप्पाणके वा उदके ओपिलापेस्सति। ",
"mn3:3.21":	"यन्नूनाहं इमं पिण्डपातं भुञ्जित्वा जिघच्छादुब्बल्यं पटिविनोदेत्वा एवं इमं रत्तिन्दिवं वीतिनामेय्यन्’ति। ",
"mn3:3.22":	"सो तं पिण्डपातं भुञ्जित्वा जिघच्छादुब्बल्यं पटिविनोदेत्वा एवं तं रत्तिन्दिवं वीतिनामेय्य। ",
"mn3:3.23":	"किञ्चापि सो, भिक्खवे, भिक्खु तं पिण्डपातं भुञ्जित्वा जिघच्छादुब्बल्यं पटिविनोदेत्वा एवं तं रत्तिन्दिवं वीतिनामेय्य, अथ खो असुयेव मे पुरिमो भिक्खु पुज्जतरो च पासंसतरो च। ",
"mn3:3.24":	"तं किस्स हेतु? ",
"mn3:3.25":	"तञ्हि तस्स, भिक्खवे, भिक्खुनो दीघरत्तं अप्पिच्छताय सन्तुट्ठिया सल्लेखाय सुभरताय वीरियारम्भाय संवत्तिस्सति। ",
"mn3:3.26":	"तस्मातिह मे, भिक्खवे, धम्मदायादा भवथ, मा आमिसदायादा। ",
"mn3:3.27":	"अत्थि मे तुम्हेसु अनुकम्पा: ",
"mn3:3.28":	"‘किन्ति मे सावका धम्मदायादा भवेय्युं, नो आमिसदायादा’”ति। ",
"mn3:4.1":	"इदमवोच भगवा। ",
"mn3:4.2":	"इदं वत्वान सुगतो उट्ठायासना विहारं पाविसि। ",
"mn3:4.3":	"तत्र खो आयस्मा सारिपुत्तो अचिरपक्कन्तस्स भगवतो भिक्खू आमन्तेसि: ",
"mn3:4.4":	"“आवुसो भिक्खवे”ति। ",
"mn3:4.5":	"“आवुसो”ति खो ते भिक्खू आयस्मतो सारिपुत्तस्स पच्चस्सोसुं। ",
"mn3:4.6":	"आयस्मा सारिपुत्तो एतदवोच: ",
"mn3:5.1":	"“कित्तावता नु खो, आवुसो, सत्थु पविवित्तस्स विहरतो सावका विवेकं नानुसिक्खन्ति, कित्तावता च पन सत्थु पविवित्तस्स विहरतो सावका विवेकमनुसिक्खन्ती”ति? ",
"mn3:5.2":	"“दूरतोपि खो मयं, आवुसो, आगच्छाम आयस्मतो सारिपुत्तस्स सन्तिके एतस्स भासितस्स अत्थमञ्ञातुं। ",
"mn3:5.3":	"साधु वतायस्मन्तंयेव सारिपुत्तं पटिभातु एतस्स भासितस्स अत्थो; ",
"mn3:5.4":	"आयस्मतो सारिपुत्तस्स सुत्वा भिक्खू धारेस्सन्ती”ति। ",
"mn3:5.5":	"“तेन हावुसो, सुणाथ, साधुकं मनसि करोथ, भासिस्सामी”ति। ",
"mn3:5.6":	"“एवमावुसो”ति खो ते भिक्खू आयस्मतो सारिपुत्तस्स पच्चस्सोसुं। ",
"mn3:5.7":	"आयस्मा सारिपुत्तो एतदवोच: ",
"mn3:6.1":	"“कित्तावता नु खो, आवुसो, सत्थु पविवित्तस्स विहरतो सावका विवेकं नानुसिक्खन्ति? ",
"mn3:6.2":	"इधावुसो, सत्थु पविवित्तस्स विहरतो सावका विवेकं नानुसिक्खन्ति, ",
"mn3:6.3":	"येसञ्च धम्मानं सत्था पहानमाह, ते च धम्मे नप्पजहन्ति, ",
"mn3:6.4":	"बाहुलिका च होन्ति, साथलिका, ओक्कमने पुब्बङ्गमा, पविवेके निक्खित्तधुरा। ",
"mn3:6.5":	"तत्रावुसो, थेरा भिक्खू तीहि ठानेहि गारय्हा भवन्ति। ",
"mn3:6.6":	"‘सत्थु पविवित्तस्स विहरतो सावका विवेकं नानुसिक्खन्ती’ति—",
"mn3:6.7":	"इमिना पठमेन ठानेन थेरा भिक्खू गारय्हा भवन्ति। ",
"mn3:6.8":	"‘येसञ्च धम्मानं सत्था पहानमाह ते च धम्मे नप्पजहन्ती’ति—",
"mn3:6.9":	"इमिना दुतियेन ठानेन थेरा भिक्खू गारय्हा भवन्ति। ",
"mn3:6.10":	"‘बाहुलिका च, साथलिका, ओक्कमने पुब्बङ्गमा, पविवेके निक्खित्तधुरा’ति—",
"mn3:6.11":	"इमिना ततियेन ठानेन थेरा भिक्खू गारय्हा भवन्ति। ",
"mn3:6.12":	"थेरा, आवुसो, भिक्खू इमेहि तीहि ठानेहि गारय्हा भवन्ति। ",
"mn3:6.13":	"तत्रावुसो, मज्झिमा भिक्खू …पे… ",
"mn3:6.14":	"नवा भिक्खू तीहि ठानेहि गारय्हा भवन्ति। ",
"mn3:6.15":	"‘सत्थु पविवित्तस्स विहरतो सावका विवेकं नानुसिक्खन्ती’ति—",
"mn3:6.16":	"इमिना पठमेन ठानेन नवा भिक्खू गारय्हा भवन्ति। ",
"mn3:6.17":	"‘येसञ्च धम्मानं सत्था पहानमाह ते च धम्मे नप्पजहन्ती’ति—",
"mn3:6.18":	"इमिना दुतियेन ठानेन नवा भिक्खू गारय्हा भवन्ति। ",
"mn3:6.19":	"‘बाहुलिका च होन्ति, साथलिका, ओक्कमने पुब्बङ्गमा, पविवेके निक्खित्तधुरा’ति—",
"mn3:6.20":	"इमिना ततियेन ठानेन नवा भिक्खू गारय्हा भवन्ति। ",
"mn3:6.21":	"नवा, आवुसो, भिक्खू इमेहि तीहि ठानेहि गारय्हा भवन्ति। ",
"mn3:6.22":	"एत्तावता खो, आवुसो, सत्थु पविवित्तस्स विहरतो सावका विवेकं नानुसिक्खन्ति। ",
"mn3:7.1":	"कित्तावता च पनावुसो, सत्थु पविवित्तस्स विहरतो सावका विवेकमनुसिक्खन्ति? ",
"mn3:7.2":	"इधावुसो, सत्थु पविवित्तस्स विहरतो सावका विवेकमनुसिक्खन्ति—",
"mn3:7.3":	"येसञ्च धम्मानं सत्था पहानमाह ते च धम्मे पजहन्ति; ",
"mn3:7.4":	"न च बाहुलिका होन्ति, न साथलिका ओक्कमने निक्खित्तधुरा पविवेके पुब्बङ्गमा। ",
"mn3:7.5":	"तत्रावुसो, थेरा भिक्खू तीहि ठानेहि पासंसा भवन्ति। ",
"mn3:7.6":	"‘सत्थु पविवित्तस्स विहरतो सावका विवेकमनुसिक्खन्ती’ति—",
"mn3:7.7":	"इमिना पठमेन ठानेन थेरा भिक्खू पासंसा भवन्ति। ",
"mn3:7.8":	"‘येसञ्च धम्मानं सत्था पहानमाह ते च धम्मे पजहन्ती’ति—",
"mn3:7.9":	"इमिना दुतियेन ठानेन थेरा भिक्खू पासंसा भवन्ति। ",
"mn3:7.10":	"‘न च बाहुलिका, न साथलिका ओक्कमने निक्खित्तधुरा पविवेके पुब्बङ्गमा’ति—",
"mn3:7.11":	"इमिना ततियेन ठानेन थेरा भिक्खू पासंसा भवन्ति। ",
"mn3:7.12":	"थेरा, आवुसो, भिक्खू इमेहि तीहि ठानेहि पासंसा भवन्ति। ",
"mn3:7.13":	"तत्रावुसो, मज्झिमा भिक्खू …पे… ",
"mn3:7.14":	"नवा भिक्खू तीहि ठानेहि पासंसा भवन्ति। ",
"mn3:7.15":	"‘सत्थु पविवित्तस्स विहरतो सावका विवेकमनुसिक्खन्ती’ति—",
"mn3:7.16":	"इमिना पठमेन ठानेन नवा भिक्खू पासंसा भवन्ति। ",
"mn3:7.17":	"‘येसञ्च धम्मानं सत्था पहानमाह ते च धम्मे पजहन्ती’ति—",
"mn3:7.18":	"इमिना दुतियेन ठानेन नवा भिक्खू पासंसा भवन्ति। ",
"mn3:7.19":	"‘न च बाहुलिका, न साथलिका ओक्कमने निक्खित्तधुरा पविवेके पुब्बङ्गमा’ति—",
"mn3:7.20":	"इमिना ततियेन ठानेन नवा भिक्खू पासंसा भवन्ति। ",
"mn3:7.21":	"नवा, आवुसो, भिक्खू इमेहि तीहि ठानेहि पासंसा भवन्ति। ",
"mn3:7.22":	"एत्तावता खो, आवुसो, सत्थु पविवित्तस्स विहरतो सावका विवेकमनुसिक्खन्ति। ",
"mn3:8.1":	"तत्रावुसो, लोभो च पापको दोसो च पापको। ",
"mn3:8.2":	"लोभस्स च पहानाय दोसस्स च पहानाय अत्थि मज्झिमा पटिपदा चक्खुकरणी ञाणकरणी उपसमाय अभिञ्ञाय सम्बोधाय निब्बानाय संवत्तति। ",
"mn3:8.3":	"कतमा च सा, आवुसो, मज्झिमा पटिपदा चक्खुकरणी ञाणकरणी उपसमाय अभिञ्ञाय सम्बोधाय निब्बानाय संवत्तति? ",
"mn3:8.4":	"अयमेव अरियो अट्ठङ्गिको मग्गो, सेय्यथिदं—",
"mn3:8.5":	"सम्मादिट्ठि सम्मासङ्कप्पो सम्मावाचा सम्माकम्मन्तो सम्माआजीवो सम्मावायामो सम्मासति सम्मासमाधि। ",
"mn3:8.6":	"अयं खो सा, आवुसो, मज्झिमा पटिपदा चक्खुकरणी ञाणकरणी उपसमाय अभिञ्ञाय सम्बोधाय निब्बानाय संवत्तति। ",
"mn3:9-15.1":	"तत्रावुसो, कोधो च पापको उपनाहो च पापको …पे… ",
"mn3:9-15.2":	"मक्खो च पापको पळासो च पापको, ",
"mn3:9-15.3":	"इस्सा च पापिका मच्छेरञ्च पापकं, ",
"mn3:9-15.4":	"माया च पापिका साठेय्यञ्च पापकं, ",
"mn3:9-15.5":	"थम्भो च पापको सारम्भो च पापको, ",
"mn3:9-15.6":	"मानो च पापको अतिमानो च पापको, ",
"mn3:9-15.7":	"मदो च पापको पमादो च पापको। ",
"mn3:9-15.8":	"मदस्स च पहानाय पमादस्स च पहानाय अत्थि मज्झिमा पटिपदा चक्खुकरणी ञाणकरणी उपसमाय अभिञ्ञाय सम्बोधाय निब्बानाय संवत्तति। ",
"mn3:9-15.9":	"कतमा च सा, आवुसो, मज्झिमा पटिपदा चक्खुकरणी ञाणकरणी उपसमाय अभिञ्ञाय सम्बोधाय निब्बानाय संवत्तति? ",
"mn3:9-15.10":	"अयमेव अरियो अट्ठङ्गिको मग्गो, सेय्यथिदं—",
"mn3:9-15.11":	"सम्मादिट्ठि सम्मासङ्कप्पो सम्मावाचा सम्माकम्मन्तो सम्माआजीवो सम्मावायामो सम्मासति सम्मासमाधि। ",
"mn3:9-15.12":	"अयं खो सा, आवुसो, मज्झिमा पटिपदा चक्खुकरणी ञाणकरणी उपसमाय अभिञ्ञाय सम्बोधाय निब्बानाय संवत्तती”ति। ",
"mn3:9-15.13":	"इदमवोचायस्मा सारिपुत्तो। ",
"mn3:9-15.14":	"अत्तमना ते भिक्खू आयस्मतो सारिपुत्तस्स भासितं अभिनन्दुन्ति। ",
"mn3:9-15.15":	"धम्मदायादसुत्तं निट्ठितं ततियं। "
}	
