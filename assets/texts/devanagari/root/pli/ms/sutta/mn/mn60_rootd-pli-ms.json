{	
"mn60:0.1":	"मज्झिम निकाय ६० ",
"mn60:0.2":	"अपण्णकसुत्त ",
"mn60:1.1":	"एवं मे सुतं—",
"mn60:1.2":	"एकं समयं भगवा कोसलेसु चारिकं चरमानो महता भिक्खुसङ्घेन सद्धिं येन साला नाम कोसलानं ब्राह्मणगामो तदवसरि। ",
"mn60:2.1":	"अस्सोसुं खो सालेय्यका ब्राह्मणगहपतिका: ",
"mn60:2.2":	"“समणो खलु भो गोतमो सक्यपुत्तो सक्यकुला पब्बजितो कोसलेसु चारिकं चरमानो महता भिक्खुसङ्घेन सद्धिं सालं अनुप्पत्तो। ",
"mn60:2.3":	"तं खो पन भवन्तं गोतमं एवं कल्याणो कित्तिसद्दो अब्भुग्गतो: ",
"mn60:2.4":	"‘इतिपि सो भगवा अरहं सम्मासम्बुद्धो विज्जाचरणसम्पन्नो सुगतो लोकविदू अनुत्तरो पुरिसदम्मसारथि सत्था देवमनुस्सानं बुद्धो भगवा’ति। ",
"mn60:2.5":	"सो इमं लोकं सदेवकं समारकं सब्रह्मकं सस्समणब्राह्मणिं पजं सदेवमनुस्सं सयं अभिञ्ञा सच्छिकत्वा पवेदेति। ",
"mn60:2.6":	"सो धम्मं देसेति आदिकल्याणं मज्झेकल्याणं परियोसानकल्याणं सात्थं सब्यञ्जनं, केवलपरिपुण्णं परिसुद्धं ब्रह्मचरियं पकासेति। ",
"mn60:2.7":	"साधु खो पन तथारूपानं अरहतं दस्सनं होती”ति। ",
"mn60:3.1":	"अथ खो सालेय्यका ब्राह्मणगहपतिका येन भगवा तेनुपसङ्कमिंसु; उपसङ्कमित्वा अप्पेकच्चे भगवन्तं अभिवादेत्वा एकमन्तं निसीदिंसु। अप्पेकच्चे भगवता सद्धिं सम्मोदिंसु; सम्मोदनीयं कथं सारणीयं वीतिसारेत्वा एकमन्तं निसीदिंसु। अप्पेकच्चे येन भगवा तेनञ्जलिं पणामेत्वा एकमन्तं निसीदिंसु। अप्पेकच्चे भगवतो सन्तिके नामगोत्तं सावेत्वा एकमन्तं निसीदिंसु। अप्पेकच्चे तुण्हीभूता एकमन्तं निसीदिंसु। एकमन्तं निसिन्ने खो सालेय्यके ब्राह्मणगहपतिके भगवा एतदवोच: ",
"mn60:4.1":	"“अत्थि पन वो, गहपतयो, कोचि मनापो सत्था यस्मिं वो आकारवती सद्धा पटिलद्धा”ति? ",
"mn60:4.2":	"“नत्थि खो नो, भन्ते, कोचि मनापो सत्था यस्मिं नो आकारवती सद्धा पटिलद्धा”ति। ",
"mn60:4.3":	"“मनापं वो, गहपतयो, सत्थारं अलभन्तेहि अयं अपण्णको धम्मो समादाय वत्तितब्बो। ",
"mn60:4.4":	"अपण्णको हि, गहपतयो, धम्मो समत्तो समादिन्नो, सो वो भविस्सति दीघरत्तं हिताय सुखाय। ",
"mn60:4.5":	"कतमो च, गहपतयो, अपण्णको धम्मो? ",
"mn60:5.1":	"सन्ति, गहपतयो, एके समणब्राह्मणा एवंवादिनो एवंदिट्ठिनो: ",
"mn60:5.2":	"‘नत्थि दिन्नं, नत्थि यिट्ठं, नत्थि हुतं; नत्थि सुकतदुक्कटानं कम्मानं फलं विपाको, नत्थि अयं लोको, नत्थि परो लोको; नत्थि माता, नत्थि पिता; नत्थि सत्ता ओपपातिका; नत्थि लोके समणब्राह्मणा सम्मग्गता सम्मा पटिपन्ना ये इमञ्च लोकं परञ्च लोकं सयं अभिञ्ञा सच्छिकत्वा पवेदेन्ती’ति। ",
"mn60:6.1":	"तेसंयेव खो, गहपतयो, समणब्राह्मणानं एके समणब्राह्मणा उजुविपच्चनीकवादा। ",
"mn60:6.2":	"ते एवमाहंसु: ",
"mn60:6.3":	"‘अत्थि दिन्नं, अत्थि यिट्ठं, अत्थि हुतं; अत्थि सुकतदुक्कटानं कम्मानं फलं विपाको; अत्थि अयं लोको, अत्थि परो लोको; अत्थि माता, अत्थि पिता; अत्थि सत्ता ओपपातिका; अत्थि लोके समणब्राह्मणा सम्मग्गता सम्मा पटिपन्ना ये इमञ्च लोकं परञ्च लोकं सयं अभिञ्ञा सच्छिकत्वा पवेदेन्ती’ति। ",
"mn60:6.4":	"तं किं मञ्ञथ, गहपतयो: ",
"mn60:6.5":	"‘ननुमे समणब्राह्मणा अञ्ञमञ्ञस्स उजुविपच्चनीकवादा’”ति? ",
"mn60:6.6":	"“एवं, भन्ते”। ",
"mn60:7.1":	"“तत्र, गहपतयो, ये ते समणब्राह्मणा एवंवादिनो एवंदिट्ठिनो: ",
"mn60:7.2":	"‘नत्थि दिन्नं, नत्थि यिट्ठं …पे… ये इमञ्च लोकं परञ्च लोकं सयं अभिञ्ञा सच्छिकत्वा पवेदेन्ती’ति ",
"mn60:7.3":	"तेसमेतं पाटिकङ्खं—यमिदं कायसुचरितं, वचीसुचरितं, मनोसुचरितं—इमे तयो कुसले धम्मे अभिनिवज्जेत्वा यमिदं कायदुच्चरितं, वचीदुच्चरितं, मनोदुच्चरितं—इमे तयो अकुसले धम्मे समादाय वत्तिस्सन्ति। ",
"mn60:7.4":	"तं किस्स हेतु? ",
"mn60:7.5":	"न हि ते भोन्तो समणब्राह्मणा पस्सन्ति अकुसलानं धम्मानं आदीनवं ओकारं सङ्किलेसं, कुसलानं धम्मानं नेक्खम्मे आनिसंसं वोदानपक्खं। ",
"mn60:8.1":	"सन्तंयेव पन परं लोकं ‘नत्थि परो लोको’ तिस्स दिट्ठि होति; सास्स होति मिच्छादिट्ठि। ",
"mn60:8.2":	"सन्तंयेव खो पन परं लोकं ‘नत्थि परो लोको’ति सङ्कप्पेति; स्वास्स होति मिच्छासङ्कप्पो। ",
"mn60:8.3":	"सन्तंयेव खो पन परं लोकं ‘नत्थि परो लोको’ति वाचं भासति; सास्स होति मिच्छावाचा। ",
"mn60:8.4":	"सन्तंयेव खो पन परं लोकं ‘नत्थि परो लोको’ति आह; ये ते अरहन्तो परलोकविदुनो तेसमयं पच्चनीकं करोति। ",
"mn60:8.5":	"सन्तंयेव खो पन परं लोकं ‘नत्थि परो लोको’ति परं सञ्ञापेति; सास्स होति असद्धम्मसञ्ञत्ति। ",
"mn60:8.6":	"ताय च पन असद्धम्मसञ्ञत्तिया अत्तानुक्कंसेति, परं वम्भेति। ",
"mn60:8.7":	"इति पुब्बेव खो पनस्स सुसील्यं पहीनं होति, दुस्सील्यं पच्चुपट्ठितं—",
"mn60:8.8":	"अयञ्च मिच्छादिट्ठि मिच्छासङ्कप्पो मिच्छावाचा अरियानं पच्चनीकता असद्धम्मसञ्ञत्ति अत्तुक्कंसना परवम्भना। एवमस्सिमे अनेके पापका अकुसला धम्मा सम्भवन्ति मिच्छादिट्ठिपच्चया। ",
"mn60:9.1":	"तत्र, गहपतयो, विञ्ञू पुरिसो इति पटिसञ्चिक्खति: ",
"mn60:9.2":	"‘सचे खो नत्थि परो लोको एवमयं भवं पुरिसपुग्गलो कायस्स भेदा सोत्थिमत्तानं करिस्सति; ",
"mn60:9.3":	"सचे खो अत्थि परो लोको, एवमयं भवं पुरिसपुग्गलो कायस्स भेदा परं मरणा अपायं दुग्गतिं विनिपातं निरयं उपपज्जिस्सति। ",
"mn60:9.4":	"कामं खो पन माहु परो लोको, होतु नेसं भवतं समणब्राह्मणानं सच्चं वचनं; ",
"mn60:9.5":	"अथ च पनायं भवं पुरिसपुग्गलो दिट्ठेव धम्मे विञ्ञूनं गारय्हो—दुस्सीलो पुरिसपुग्गलो मिच्छादिट्ठि नत्थिकवादो’ति। ",
"mn60:9.6":	"सचे खो अत्थेव परो लोको, एवं इमस्स भोतो पुरिसपुग्गलस्स उभयत्थ कलिग्गहो—",
"mn60:9.7":	"यञ्च दिट्ठेव धम्मे विञ्ञूनं गारय्हो, यञ्च कायस्स भेदा परं मरणा अपायं दुग्गतिं विनिपातं निरयं उपपज्जिस्सति। ",
"mn60:9.8":	"एवमस्सायं अपण्णको धम्मो दुस्समत्तो समादिन्नो, एकंसं फरित्वा तिट्ठति, रिञ्चति कुसलं ठानं। ",
"mn60:10.1":	"तत्र, गहपतयो, ये ते समणब्राह्मणा एवंवादिनो एवंदिट्ठिनो: ",
"mn60:10.2":	"‘अत्थि दिन्नं …पे… ये इमञ्च लोकं परञ्च लोकं सयं अभिञ्ञा सच्छिकत्वा पवेदेन्ती’ति ",
"mn60:10.3":	"तेसमेतं पाटिकङ्खं—यमिदं कायदुच्चरितं, वचीदुच्चरितं, मनोदुच्चरितं—इमे तयो अकुसले धम्मे अभिनिवज्जेत्वा यमिदं कायसुचरितं, वचीसुचरितं, मनोसुचरितं—इमे तयो कुसले धम्मे समादाय वत्तिस्सन्ति। ",
"mn60:10.4":	"तं किस्स हेतु? ",
"mn60:10.5":	"पस्सन्ति हि ते भोन्तो समणब्राह्मणा अकुसलानं धम्मानं आदीनवं ओकारं सङ्किलेसं, कुसलानं धम्मानं नेक्खम्मे आनिसंसं वोदानपक्खं। ",
"mn60:11.1":	"सन्तंयेव खो पन परं लोकं ‘अत्थि परो लोको’ तिस्स दिट्ठि होति; सास्स होति सम्मादिट्ठि। ",
"mn60:11.2":	"सन्तंयेव खो पन परं लोकं ‘अत्थि परो लोको’ति सङ्कप्पेति; स्वास्स होति सम्मासङ्कप्पो। ",
"mn60:11.3":	"सन्तंयेव खो पन परं लोकं ‘अत्थि परो लोको’ति वाचं भासति; सास्स होति सम्मावाचा। ",
"mn60:11.4":	"सन्तंयेव खो पन परं लोकं ‘अत्थि परो लोको’ति आह; ये ते अरहन्तो परलोकविदुनो तेसमयं न पच्चनीकं करोति। ",
"mn60:11.5":	"सन्तंयेव खो पन परं लोकं ‘अत्थि परो लोको’ति परं सञ्ञापेति; सास्स होति सद्धम्मसञ्ञत्ति। ",
"mn60:11.6":	"ताय च पन सद्धम्मसञ्ञत्तिया नेवत्तानुक्कंसेति, न परं वम्भेति। ",
"mn60:11.7":	"इति पुब्बेव खो पनस्स दुस्सील्यं पहीनं होति, सुसील्यं पच्चुपट्ठितं—",
"mn60:11.8":	"अयञ्च सम्मादिट्ठि सम्मासङ्कप्पो सम्मावाचा अरियानं अपच्चनीकता सद्धम्मसञ्ञत्ति अनत्तुक्कंसना अपरवम्भना। एवमस्सिमे अनेके कुसला धम्मा सम्भवन्ति सम्मादिट्ठिपच्चया। ",
"mn60:12.1":	"तत्र, गहपतयो, विञ्ञू पुरिसो इति पटिसञ्चिक्खति: ",
"mn60:12.2":	"‘सचे खो अत्थि परो लोको, एवमयं भवं पुरिसपुग्गलो कायस्स भेदा परं मरणा सुगतिं सग्गं लोकं उपपज्जिस्सति। ",
"mn60:12.3":	"कामं खो पन माहु परो लोको, होतु नेसं भवतं समणब्राह्मणानं सच्चं वचनं; ",
"mn60:12.4":	"अथ च पनायं भवं पुरिसपुग्गलो दिट्ठेव धम्मे विञ्ञूनं पासंसो—सीलवा पुरिसपुग्गलो सम्मादिट्ठि अत्थिकवादो’ति। ",
"mn60:12.5":	"सचे खो अत्थेव परो लोको, एवं इमस्स भोतो पुरिसपुग्गलस्स उभयत्थ कटग्गहो—",
"mn60:12.6":	"यञ्च दिट्ठेव धम्मे विञ्ञूनं पासंसो, यञ्च कायस्स भेदा परं मरणा सुगतिं सग्गं लोकं उपपज्जिस्सति। ",
"mn60:12.7":	"एवमस्सायं अपण्णको धम्मो सुसमत्तो समादिन्नो उभयंसं फरित्वा तिट्ठति, रिञ्चति अकुसलं ठानं। ",
"mn60:13.1":	"सन्ति, गहपतयो, एके समणब्राह्मणा एवंवादिनो एवंदिट्ठिनो: ",
"mn60:13.2":	"‘करोतो कारयतो, छिन्दतो छेदापयतो, पचतो पाचापयतो, सोचयतो सोचापयतो, किलमतो किलमापयतो, फन्दतो फन्दापयतो, पाणमतिपातयतो, अदिन्नं आदियतो, सन्धिं छिन्दतो, निल्लोपं हरतो, एकागारिकं करोतो, परिपन्थे तिट्ठतो, परदारं गच्छतो, मुसा भणतो; करोतो न करीयति पापं। ",
"mn60:13.3":	"खुरपरियन्तेन चेपि चक्केन यो इमिस्सा पथविया पाणे एकं मंसखलं एकं मंसपुञ्जं करेय्य, नत्थि ततोनिदानं पापं, नत्थि पापस्स आगमो। ",
"mn60:13.4":	"दक्खिणञ्चेपि गङ्गाय तीरं गच्छेय्य हनन्तो घातेन्तो, छिन्दन्तो छेदापेन्तो, पचन्तो पाचेन्तो; नत्थि ततोनिदानं पापं, नत्थि पापस्स आगमो। ",
"mn60:13.5":	"उत्तरञ्चेपि गङ्गाय तीरं गच्छेय्य ददन्तो दापेन्तो, यजन्तो यजापेन्तो; नत्थि ततोनिदानं पुञ्ञं, नत्थि पुञ्ञस्स आगमो। ",
"mn60:13.6":	"दानेन दमेन संयमेन सच्चवज्जेन नत्थि पुञ्ञं, नत्थि पुञ्ञस्स आगमो’ति। ",
"mn60:14.1":	"तेसंयेव खो, गहपतयो, समणब्राह्मणानं एके समणब्राह्मणा उजुविपच्चनीकवादा ते एवमाहंसु: ",
"mn60:14.2":	"‘करोतो कारयतो, छिन्दतो छेदापयतो, पचतो पाचापयतो, सोचयतो सोचापयतो, किलमतो किलमापयतो, फन्दतो फन्दापयतो, पाणमतिपातयतो, अदिन्नं आदियतो, सन्धिं छिन्दतो, निल्लोपं हरतो, एकागारिकं करोतो, परिपन्थे तिट्ठतो, परदारं गच्छतो, मुसा भणतो; करोतो करीयति पापं। ",
"mn60:14.3":	"खुरपरियन्तेन चेपि चक्केन यो इमिस्सा पथविया पाणे एकं मंसखलं एकं मंसपुञ्जं करेय्य, अत्थि ततोनिदानं पापं, अत्थि पापस्स आगमो। ",
"mn60:14.4":	"दक्खिणञ्चेपि गङ्गाय तीरं गच्छेय्य हनन्तो घातेन्तो, छिन्दन्तो छेदापेन्तो, पचन्तो पाचेन्तो; अत्थि ततोनिदानं पापं, अत्थि पापस्स आगमो। ",
"mn60:14.5":	"उत्तरञ्चेपि गङ्गाय तीरं गच्छेय्य ददन्तो दापेन्तो, यजन्तो यजापेन्तो; अत्थि ततोनिदानं पुञ्ञं, अत्थि पुञ्ञस्स आगमो। ",
"mn60:14.6":	"दानेन दमेन संयमेन सच्चवज्जेन अत्थि पुञ्ञं, अत्थि पुञ्ञस्स आगमो’ति। ",
"mn60:14.7":	"तं किं मञ्ञथ, गहपतयो, ",
"mn60:14.8":	"ननुमे समणब्राह्मणा अञ्ञमञ्ञस्स उजुविपच्चनीकवादा”ति? ",
"mn60:14.9":	"“एवं, भन्ते”। ",
"mn60:15.1":	"“तत्र, गहपतयो, ये ते समणब्राह्मणा एवंवादिनो एवंदिट्ठिनो: ",
"mn60:15.2":	"‘करोतो कारयतो, छिन्दतो छेदापयतो, पचतो पाचापयतो, सोचयतो सोचापयतो, किलमतो किलमापयतो, फन्दतो फन्दापयतो, पाणमतिपातयतो, अदिन्नं आदियतो, सन्धिं छिन्दतो, निल्लोपं हरतो, एकागारिकं करोतो, परिपन्थे तिट्ठतो, परदारं गच्छतो, मुसा भणतो; करोतो न करीयति पापं। ",
"mn60:15.3":	"खुरपरियन्तेन चेपि चक्केन यो इमिस्सा पथविया पाणे एकं मंसखलं एकं मंसपुञ्जं करेय्य, नत्थि ततोनिदानं पापं, नत्थि पापस्स आगमो। ",
"mn60:15.4":	"दक्खिणञ्चेपि गङ्गाय तीरं गच्छेय्य हनन्तो घातेन्तो …पे… दानेन दमेन संयमेन सच्चवज्जेन नत्थि पुञ्ञं, नत्थि पुञ्ञस्स आगमो’ति ",
"mn60:15.5":	"तेसमेतं पाटिकङ्खं—यमिदं कायसुचरितं, वचीसुचरितं, मनोसुचरितं—इमे तयो कुसले धम्मे अभिनिवज्जेत्वा यमिदं कायदुच्चरितं, वचीदुच्चरितं, मनोदुच्चरितं—इमे तयो अकुसले धम्मे समादाय वत्तिस्सन्ति। ",
"mn60:15.6":	"तं किस्स हेतु? ",
"mn60:15.7":	"न हि ते भोन्तो समणब्राह्मणा पस्सन्ति अकुसलानं धम्मानं आदीनवं ओकारं सङ्किलेसं, कुसलानं धम्मानं नेक्खम्मे आनिसंसं वोदानपक्खं। ",
"mn60:16.1":	"सन्तंयेव खो पन किरियं ‘नत्थि किरिया’ तिस्स दिट्ठि होति; सास्स होति मिच्छादिट्ठि। ",
"mn60:16.2":	"सन्तंयेव खो पन किरियं ‘नत्थि किरिया’ति सङ्कप्पेति; स्वास्स होति मिच्छासङ्कप्पो। ",
"mn60:16.3":	"सन्तंयेव खो पन किरियं ‘नत्थि किरिया’ति वाचं भासति; सास्स होति मिच्छावाचा। ",
"mn60:16.4":	"सन्तंयेव खो पन किरियं ‘नत्थि किरिया’ति आह, ये ते अरहन्तो किरियवादा तेसमयं पच्चनीकं करोति। ",
"mn60:16.5":	"सन्तंयेव खो पन किरियं ‘नत्थि किरिया’ति परं सञ्ञापेति; सास्स होति असद्धम्मसञ्ञत्ति। ",
"mn60:16.6":	"ताय च पन असद्धम्मसञ्ञत्तिया अत्तानुक्कंसेति, परं वम्भेति। ",
"mn60:16.7":	"इति पुब्बेव खो पनस्स सुसील्यं पहीनं होति, दुस्सील्यं पच्चुपट्ठितं—",
"mn60:16.8":	"अयञ्च मिच्छादिट्ठि मिच्छासङ्कप्पो मिच्छावाचा अरियानं पच्चनीकता असद्धम्मसञ्ञत्ति अत्तुक्कंसना परवम्भना। एवमस्सिमे अनेके पापका अकुसला धम्मा सम्भवन्ति मिच्छादिट्ठिपच्चया। ",
"mn60:17.1":	"तत्र, गहपतयो, विञ्ञू पुरिसो इति पटिसञ्चिक्खति: ",
"mn60:17.2":	"‘सचे खो नत्थि किरिया, एवमयं भवं पुरिसपुग्गलो कायस्स भेदा सोत्थिमत्तानं करिस्सति; ",
"mn60:17.3":	"सचे खो अत्थि किरिया एवमयं भवं पुरिसपुग्गलो कायस्स भेदा परं मरणा अपायं दुग्गतिं विनिपातं निरयं उपपज्जिस्सति। ",
"mn60:17.4":	"कामं खो पन माहु किरिया, होतु नेसं भवतं समणब्राह्मणानं सच्चं वचनं; ",
"mn60:17.5":	"अथ च पनायं भवं पुरिसपुग्गलो दिट्ठेव धम्मे विञ्ञूनं गारय्हो—दुस्सीलो पुरिसपुग्गलो मिच्छादिट्ठि अकिरियवादो’ति। ",
"mn60:17.6":	"सचे खो अत्थेव किरिया, एवं इमस्स भोतो पुरिसपुग्गलस्स उभयत्थ कलिग्गहो—",
"mn60:17.7":	"यञ्च दिट्ठेव धम्मे विञ्ञूनं गारय्हो, यञ्च कायस्स भेदा परं मरणा अपायं दुग्गतिं विनिपातं निरयं उपपज्जिस्सति। ",
"mn60:17.8":	"एवमस्सायं अपण्णको धम्मो दुस्समत्तो समादिन्नो, एकंसं फरित्वा तिट्ठति, रिञ्चति कुसलं ठानं। ",
"mn60:18.1":	"तत्र, गहपतयो, ये ते समणब्राह्मणा एवंवादिनो एवंदिट्ठिनो: ",
"mn60:18.2":	"‘करोतो कारयतो, छिन्दतो छेदापयतो, पचतो पाचापयतो, सोचयतो सोचापयतो, किलमतो किलमापयतो, फन्दतो फन्दापयतो, पाणमतिपातयतो, अदिन्नं आदियतो, सन्धिं छिन्दतो, निल्लोपं हरतो, एकागारिकं करोतो, परिपन्थे तिट्ठतो, परदारं गच्छतो, मुसा भणतो; करोतो करीयति पापं। ",
"mn60:18.3":	"खुरपरियन्तेन चेपि चक्केन यो इमिस्सा पथविया पाणे एकं मंसखलं एकं मंसपुञ्जं करेय्य, अत्थि ततोनिदानं पापं, अत्थि पापस्स आगमो। ",
"mn60:18.4":	"दक्खिणञ्चेपि गङ्गाय तीरं गच्छेय्य हनन्तो घातेन्तो, छिन्दन्तो छेदापेन्तो, पचन्तो पाचेन्तो, अत्थि ततोनिदानं पापं, अत्थि पापस्स आगमो। ",
"mn60:18.5":	"उत्तरञ्चेपि गङ्गाय तीरं गच्छेय्य ददन्तो दापेन्तो, यजन्तो यजापेन्तो, अत्थि ततोनिदानं पुञ्ञं, अत्थि पुञ्ञस्स आगमो। दानेन दमेन संयमेन सच्चवज्जेन अत्थि पुञ्ञं, अत्थि पुञ्ञस्स आगमो’ति ",
"mn60:18.6":	"तेसमेतं पाटिकङ्खं यमिदं कायदुच्चरितं, वचीदुच्चरितं, मनोदुच्चरितं—इमे तयो अकुसले धम्मे अभिनिवज्जेत्वा यमिदं कायसुचरितं, वचीसुचरितं, मनोसुचरितं—इमे तयो कुसले धम्मे समादाय वत्तिस्सन्ति। ",
"mn60:18.7":	"तं किस्स हेतु? ",
"mn60:18.8":	"पस्सन्ति हि ते भोन्तो समणब्राह्मणा अकुसलानं धम्मानं आदीनवं ओकारं सङ्किलेसं, कुसलानं धम्मानं नेक्खम्मे आनिसंसं वोदानपक्खं। ",
"mn60:19.1":	"सन्तंयेव खो पन किरियं ‘अत्थि किरिया’ तिस्स दिट्ठि होति; सास्स होति सम्मादिट्ठि। ",
"mn60:19.2":	"सन्तंयेव खो पन किरियं ‘अत्थि किरिया’ति सङ्कप्पेति; स्वास्स होति सम्मासङ्कप्पो। ",
"mn60:19.3":	"सन्तंयेव खो पन किरियं ‘अत्थि किरिया’ति वाचं भासति; सास्स होति सम्मावाचा। ",
"mn60:19.4":	"सन्तंयेव खो पन किरियं ‘अत्थि किरिया’ति आह; ये ते अरहन्तो किरियवादा तेसमयं न पच्चनीकं करोति। ",
"mn60:19.5":	"सन्तंयेव खो पन किरियं ‘अत्थि किरिया’ति परं सञ्ञापेति; सास्स होति सद्धम्मसञ्ञत्ति। ",
"mn60:19.6":	"ताय च पन सद्धम्मसञ्ञत्तिया नेवत्तानुक्कंसेति, न परं वम्भेति। ",
"mn60:19.7":	"इति पुब्बेव खो पनस्स दुस्सील्यं पहीनं होति, सुसील्यं पच्चुपट्ठितं—",
"mn60:19.8":	"अयञ्च सम्मादिट्ठि सम्मासङ्कप्पो सम्मावाचा अरियानं अपच्चनीकता सद्धम्मसञ्ञत्ति अनत्तुक्कंसना अपरवम्भना। एवमस्सिमे अनेके कुसला धम्मा सम्भवन्ति सम्मादिट्ठिपच्चया। ",
"mn60:20.1":	"तत्र, गहपतयो, विञ्ञू पुरिसो इति पटिसञ्चिक्खति: ",
"mn60:20.2":	"‘सचे खो अत्थि किरिया, एवमयं भवं पुरिसपुग्गलो कायस्स भेदा परं मरणा सुगतिं सग्गं लोकं उपपज्जिस्सति। ",
"mn60:20.3":	"कामं खो पन माहु किरिया, होतु नेसं भवतं समणब्राह्मणानं सच्चं वचनं; ",
"mn60:20.4":	"अथ च पनायं भवं पुरिसपुग्गलो दिट्ठेव धम्मे विञ्ञूनं पासंसो—सीलवा पुरिसपुग्गलो सम्मादिट्ठि किरियवादो’ति। ",
"mn60:20.5":	"सचे खो अत्थेव किरिया, एवं इमस्स भोतो पुरिसपुग्गलस्स उभयत्थ कटग्गहो—",
"mn60:20.6":	"यञ्च दिट्ठेव धम्मे विञ्ञूनं पासंसो, यञ्च कायस्स भेदा परं मरणा सुगतिं सग्गं लोकं उपपज्जिस्सति। ",
"mn60:20.7":	"एवमस्सायं अपण्णको धम्मो सुसमत्तो समादिन्नो, उभयंसं फरित्वा तिट्ठति, रिञ्चति अकुसलं ठानं। ",
"mn60:21.1":	"सन्ति, गहपतयो, एके समणब्राह्मणा एवंवादिनो एवंदिट्ठिनो: ",
"mn60:21.2":	"‘नत्थि हेतु, नत्थि पच्चयो सत्तानं सङ्किलेसाय; ",
"mn60:21.3":	"अहेतू अप्पच्चया सत्ता सङ्किलिस्सन्ति। ",
"mn60:21.4":	"नत्थि हेतु, नत्थि पच्चयो सत्तानं विसुद्धिया; ",
"mn60:21.5":	"अहेतू अप्पच्चया सत्ता विसुज्झन्ति। ",
"mn60:21.6":	"नत्थि बलं, नत्थि वीरियं, नत्थि पुरिसथामो, नत्थि पुरिसपरक्कमो; ",
"mn60:21.7":	"सब्बे सत्ता सब्बे पाणा सब्बे भूता सब्बे जीवा अवसा अबला अवीरिया नियतिसङ्गतिभावपरिणता छस्वेवाभिजातीसु सुखदुक्खं पटिसंवेदेन्ती’ति। ",
"mn60:22.1":	"तेसंयेव खो, गहपतयो, समणब्राह्मणानं एके समणब्राह्मणा उजुविपच्चनीकवादा। ",
"mn60:22.2":	"ते एवमाहंसु: ",
"mn60:22.3":	"‘अत्थि हेतु, अत्थि पच्चयो सत्तानं सङ्किलेसाय; ",
"mn60:22.4":	"सहेतू सप्पच्चया सत्ता सङ्किलिस्सन्ति। ",
"mn60:22.5":	"अत्थि हेतु, अत्थि पच्चयो सत्तानं विसुद्धिया; ",
"mn60:22.6":	"सहेतू सप्पच्चया सत्ता विसुज्झन्ति। ",
"mn60:22.7":	"अत्थि बलं, अत्थि वीरियं, अत्थि पुरिसथामो, अत्थि पुरिसपरक्कमो; ",
"mn60:22.8":	"न सब्बे सत्ता सब्बे पाणा सब्बे भूता सब्बे जीवा अवसा अबला अवीरिया नियतिसङ्गतिभावपरिणता छस्वेवाभिजातीसु सुखदुक्खं पटिसंवेदेन्ती’ति। ",
"mn60:22.9":	"तं किं मञ्ञथ, गहपतयो, ",
"mn60:22.10":	"ननुमे समणब्राह्मणा अञ्ञमञ्ञस्स उजुविपच्चनीकवादा”ति? ",
"mn60:22.11":	"“एवं, भन्ते”। ",
"mn60:23.1":	"“तत्र, गहपतयो, ये ते समणब्राह्मणा एवंवादिनो एवंदिट्ठिनो: ",
"mn60:23.2":	"‘नत्थि हेतु, नत्थि पच्चयो सत्तानं सङ्किलेसाय; ",
"mn60:23.3":	"अहेतू अप्पच्चया सत्ता सङ्किलिस्सन्ति। ",
"mn60:23.4":	"नत्थि हेतु, नत्थि पच्चयो सत्तानं विसुद्धिया; ",
"mn60:23.5":	"अहेतू अप्पच्चया सत्ता विसुज्झन्ति। ",
"mn60:23.6":	"नत्थि बलं, नत्थि वीरियं, नत्थि पुरिसथामो, नत्थि पुरिसपरक्कमो; सब्बे सत्ता सब्बे पाणा सब्बे भूता सब्बे जीवा अवसा अबला अवीरिया नियतिसङ्गतिभावपरिणता छस्वेवाभिजातीसु सुखदुक्खं पटिसंवेदेन्ती’ति ",
"mn60:23.7":	"तेसमेतं पाटिकङ्खं—यमिदं कायसुचरितं, वचीसुचरितं, मनोसुचरितं—इमे तयो कुसले धम्मे अभिनिवज्जेत्वा यमिदं कायदुच्चरितं, वचीदुच्चरितं, मनोदुच्चरितं—इमे तयो अकुसले धम्मे समादाय वत्तिस्सन्ति। ",
"mn60:23.8":	"तं किस्स हेतु? ",
"mn60:23.9":	"न हि ते भोन्तो समणब्राह्मणा पस्सन्ति अकुसलानं धम्मानं आदीनवं ओकारं सङ्किलेसं, कुसलानं धम्मानं नेक्खम्मे आनिसंसं वोदानपक्खं। ",
"mn60:24.1":	"सन्तंयेव खो पन हेतुं ‘नत्थि हेतू’ तिस्स दिट्ठि होति; सास्स होति मिच्छादिट्ठि। ",
"mn60:24.2":	"सन्तंयेव खो पन हेतुं ‘नत्थि हेतू’ति सङ्कप्पेति; स्वास्स होति मिच्छासङ्कप्पो। ",
"mn60:24.3":	"सन्तंयेव खो पन हेतुं ‘नत्थि हेतू’ति वाचं भासति; सास्स होति मिच्छावाचा। ",
"mn60:24.4":	"सन्तंयेव खो पन हेतुं ‘नत्थि हेतू’ति आह; ये ते अरहन्तो हेतुवादा तेसमयं पच्चनीकं करोति। ",
"mn60:24.5":	"सन्तंयेव खो पन हेतुं ‘नत्थि हेतू’ति परं सञ्ञापेति; सास्स होति असद्धम्मसञ्ञत्ति। ",
"mn60:24.6":	"ताय च पन असद्धम्मसञ्ञत्तिया अत्तानुक्कंसेति, परं वम्भेति। ",
"mn60:24.7":	"इति पुब्बेव खो पनस्स सुसील्यं पहीनं होति, दुस्सील्यं पच्चुपट्ठितं—",
"mn60:24.8":	"अयञ्च मिच्छादिट्ठि मिच्छासङ्कप्पो मिच्छावाचा अरियानं पच्चनीकता असद्धम्मसञ्ञत्ति अत्तानुक्कंसना परवम्भना। एवमस्सिमे अनेके पापका अकुसला धम्मा सम्भवन्ति मिच्छादिट्ठिपच्चया। ",
"mn60:25.1":	"तत्र, गहपतयो, विञ्ञू पुरिसो इति पटिसञ्चिक्खति: ",
"mn60:25.2":	"‘सचे खो नत्थि हेतु, एवमयं भवं पुरिसपुग्गलो कायस्स भेदा परं मरणा सोत्थिमत्तानं करिस्सति; ",
"mn60:25.3":	"सचे खो अत्थि हेतु, एवमयं भवं पुरिसपुग्गलो कायस्स भेदा परं मरणा अपायं दुग्गतिं विनिपातं निरयं उपपज्जिस्सति। ",
"mn60:25.4":	"कामं खो पन माहु हेतु, होतु नेसं भवतं समणब्राह्मणानं सच्चं वचनं; ",
"mn60:25.5":	"अथ च पनायं भवं पुरिसपुग्गलो दिट्ठेव धम्मे विञ्ञूनं गारय्हो—दुस्सीलो पुरिसपुग्गलो मिच्छादिट्ठि अहेतुकवादो’ति। ",
"mn60:25.6":	"सचे खो अत्थेव हेतु, एवं इमस्स भोतो पुरिसपुग्गलस्स उभयत्थ कलिग्गहो—",
"mn60:25.7":	"यञ्च दिट्ठेव धम्मे विञ्ञूनं गारय्हो, यञ्च कायस्स भेदा परं मरणा अपायं दुग्गतिं विनिपातं निरयं उपपज्जिस्सति। ",
"mn60:25.8":	"एवमस्सायं अपण्णको धम्मो दुस्समत्तो समादिन्नो, एकंसं फरित्वा तिट्ठति, रिञ्चति कुसलं ठानं। ",
"mn60:26.1":	"तत्र, गहपतयो, ये ते समणब्राह्मणा एवंवादिनो एवंदिट्ठिनो: ",
"mn60:26.2":	"‘अत्थि हेतु, अत्थि पच्चयो सत्तानं सङ्किलेसाय; ",
"mn60:26.3":	"सहेतू सप्पच्चया सत्ता सङ्किलिस्सन्ति। ",
"mn60:26.4":	"अत्थि हेतु, अत्थि पच्चयो सत्तानं विसुद्धिया; ",
"mn60:26.5":	"सहेतू सप्पच्चया सत्ता विसुज्झन्ति। ",
"mn60:26.6":	"अत्थि बलं, अत्थि वीरियं, अत्थि पुरिसथामो, अत्थि पुरिसपरक्कमो; न सब्बे सत्ता सब्बे पाणा सब्बे भूता सब्बे जीवा अवसा अबला अवीरिया नियतिसङ्गतिभावपरिणता छस्वेवाभिजातीसु सुखदुक्खं पटिसंवेदेन्ती’ति ",
"mn60:26.7":	"तेसमेतं पाटिकङ्खं—यमिदं कायदुच्चरितं, वचीदुच्चरितं, मनोदुच्चरितं—इमे तयो अकुसले धम्मे अभिनिवज्जेत्वा यमिदं कायसुचरितं, वचीसुचरितं, मनोसुचरितं—इमे तयो कुसले धम्मे समादाय वत्तिस्सन्ति। ",
"mn60:26.8":	"तं किस्स हेतु? ",
"mn60:26.9":	"पस्सन्ति हि ते भोन्तो समणब्राह्मणा अकुसलानं धम्मानं आदीनवं ओकारं सङ्किलेसं, कुसलानं धम्मानं नेक्खम्मे आनिसंसं वोदानपक्खं। ",
"mn60:27.1":	"सन्तंयेव खो पन हेतुं ‘अत्थि हेतू’ तिस्स दिट्ठि होति; सास्स होति सम्मादिट्ठि। ",
"mn60:27.2":	"सन्तंयेव खो पन हेतुं ‘अत्थि हेतू’ति सङ्कप्पेति; स्वास्स होति सम्मासङ्कप्पो। ",
"mn60:27.3":	"सन्तंयेव खो पन हेतुं ‘अत्थि हेतू’ति वाचं भासति; सास्स होति सम्मावाचा। ",
"mn60:27.4":	"सन्तंयेव खो पन हेतुं ‘अत्थि हेतू’ति आह, ये ते अरहन्तो हेतुवादा तेसमयं न पच्चनीकं करोति। ",
"mn60:27.5":	"सन्तंयेव खो पन हेतुं ‘अत्थि हेतू’ति परं सञ्ञापेति; सास्स होति सद्धम्मसञ्ञत्ति। ",
"mn60:27.6":	"ताय च पन सद्धम्मसञ्ञत्तिया नेवत्तानुक्कंसेति, न परं वम्भेति। ",
"mn60:27.7":	"इति पुब्बेव खो पनस्स दुस्सील्यं पहीनं होति, सुसील्यं पच्चुपट्ठितं—",
"mn60:27.8":	"अयञ्च सम्मादिट्ठि सम्मासङ्कप्पो सम्मावाचा अरियानं अपच्चनीकता सद्धम्मसञ्ञत्ति अनत्तुक्कंसना अपरवम्भना। एवमस्सिमे अनेके कुसला धम्मा सम्भवन्ति सम्मादिट्ठिपच्चया। ",
"mn60:28.1":	"तत्र, गहपतयो, विञ्ञू पुरिसो इति पटिसञ्चिक्खति: ‘सचे खो अत्थि हेतु, एवमयं भवं पुरिसपुग्गलो कायस्स भेदा परं मरणा सुगतिं सग्गं लोकं उपपज्जिस्सति। ",
"mn60:28.2":	"कामं खो पन माहु हेतु, होतु नेसं भवतं समणब्राह्मणानं सच्चं वचनं; ",
"mn60:28.3":	"अथ च पनायं भवं पुरिसपुग्गलो दिट्ठेव धम्मे विञ्ञूनं पासंसो—सीलवा पुरिसपुग्गलो सम्मादिट्ठि हेतुवादो’ति। ",
"mn60:28.4":	"सचे खो अत्थि हेतु, एवं इमस्स भोतो पुरिसपुग्गलस्स उभयत्थ कटग्गहो—",
"mn60:28.5":	"यञ्च दिट्ठेव धम्मे विञ्ञूनं पासंसो, यञ्च कायस्स भेदा परं मरणा सुगतिं सग्गं लोकं उपपज्जिस्सति। ",
"mn60:28.6":	"एवमस्सायं अपण्णको धम्मो सुसमत्तो समादिन्नो, उभयंसं फरित्वा तिट्ठति, रिञ्चति अकुसलं ठानं। ",
"mn60:29.1":	"सन्ति, गहपतयो, एके समणब्राह्मणा एवंवादिनो एवंदिट्ठिनो: ",
"mn60:29.2":	"‘नत्थि सब्बसो आरुप्पा’ति। ",
"mn60:30.1":	"तेसंयेव खो, गहपतयो, समणब्राह्मणानं एके समणब्राह्मणा उजुविपच्चनीकवादा। ",
"mn60:30.2":	"ते एवमाहंसु: ",
"mn60:30.3":	"‘अत्थि सब्बसो आरुप्पा’ति। ",
"mn60:30.4":	"तं किं मञ्ञथ, गहपतयो, ",
"mn60:30.5":	"ननुमे समणब्राह्मणा अञ्ञमञ्ञस्स उजुविपच्चनीकवादा”ति? ",
"mn60:30.6":	"“एवं, भन्ते”। ",
"mn60:31.1":	"“तत्र, गहपतयो, विञ्ञू पुरिसो इति पटिसञ्चिक्खति—",
"mn60:31.2":	"ये खो ते भोन्तो समणब्राह्मणा एवंवादिनो एवंदिट्ठिनो: ",
"mn60:31.3":	"‘नत्थि सब्बसो आरुप्पा’ति, इदं मे अदिट्ठं; ",
"mn60:31.4":	"येपि ते भोन्तो समणब्राह्मणा एवंवादिनो एवंदिट्ठिनो: ",
"mn60:31.5":	"‘अत्थि सब्बसो आरुप्पा’ति, इदं मे अविदितं। ",
"mn60:31.6":	"अहञ्चेव खो पन अजानन्तो अपस्सन्तो एकंसेन आदाय वोहरेय्यं—",
"mn60:31.7":	"इदमेव सच्चं, मोघमञ्ञन्ति, न मेतं अस्स पतिरूपं। ",
"mn60:31.8":	"ये खो ते भोन्तो समणब्राह्मणा एवंवादिनो एवंदिट्ठिनो: ",
"mn60:31.9":	"‘नत्थि सब्बसो आरुप्पा’ति, सचे तेसं भवतं समणब्राह्मणानं सच्चं वचनं, ठानमेतं विज्जति—",
"mn60:31.10":	"ये ते देवा रूपिनो मनोमया, अपण्णकं मे तत्रूपपत्ति भविस्सति। ",
"mn60:31.11":	"ये पन ते भोन्तो समणब्राह्मणा एवंवादिनो एवंदिट्ठिनो: ",
"mn60:31.12":	"‘अत्थि सब्बसो आरुप्पा’ति, सचे तेसं भवतं समणब्राह्मणानं सच्चं वचनं, ठानमेतं विज्जति—",
"mn60:31.13":	"ये ते देवा अरूपिनो सञ्ञामया, अपण्णकं मे तत्रूपपत्ति भविस्सति। ",
"mn60:31.14":	"दिस्सन्ति खो पन रूपाधिकरणं दण्डादानसत्थादानकलहविग्गहविवादतुवंतुवंपेसुञ्ञमुसावादा। ",
"mn60:31.15":	"‘नत्थि खो पनेतं सब्बसो अरूपे’ति। ",
"mn60:31.16":	"सो इति पटिसङ्खाय रूपानंयेव निब्बिदाय विरागाय निरोधाय पटिपन्नो होति। ",
"mn60:32.1":	"सन्ति, गहपतयो, एके समणब्राह्मणा एवंवादिनो एवंदिट्ठिनो: ",
"mn60:32.2":	"‘नत्थि सब्बसो भवनिरोधो’ति। ",
"mn60:33.1":	"तेसंयेव खो, गहपतयो, समणब्राह्मणानं एके समणब्राह्मणा उजुविपच्चनीकवादा। ",
"mn60:33.2":	"ते एवमाहंसु: ",
"mn60:33.3":	"‘अत्थि सब्बसो भवनिरोधो’ति। ",
"mn60:33.4":	"तं किं मञ्ञथ, गहपतयो, ",
"mn60:33.5":	"ननुमे समणब्राह्मणा अञ्ञमञ्ञस्स उजुविपच्चनीकवादा”ति? ",
"mn60:33.6":	"“एवं, भन्ते”। ",
"mn60:34.1":	"“तत्र, गहपतयो, विञ्ञू पुरिसो इति पटिसञ्चिक्खति—",
"mn60:34.2":	"ये खो ते भोन्तो समणब्राह्मणा एवंवादिनो एवंदिट्ठिनो: ",
"mn60:34.3":	"‘नत्थि सब्बसो भवनिरोधो’ति, इदं मे अदिट्ठं; ",
"mn60:34.4":	"येपि ते भोन्तो समणब्राह्मणा एवंवादिनो एवंदिट्ठिनो: ",
"mn60:34.5":	"‘अत्थि सब्बसो भवनिरोधो’ति, इदं मे अविदितं। ",
"mn60:34.6":	"अहञ्चेव खो पन अजानन्तो अपस्सन्तो एकंसेन आदाय वोहरेय्यं—",
"mn60:34.7":	"इदमेव सच्चं, मोघमञ्ञन्ति, न मेतं अस्स पतिरूपं। ",
"mn60:34.8":	"ये खो ते भोन्तो समणब्राह्मणा एवंवादिनो एवंदिट्ठिनो: ",
"mn60:34.9":	"‘नत्थि सब्बसो भवनिरोधो’ति, सचे तेसं भवतं समणब्राह्मणानं सच्चं वचनं, ठानमेतं विज्जति—",
"mn60:34.10":	"ये ते देवा अरूपिनो सञ्ञामया अपण्णकं मे तत्रूपपत्ति भविस्सति। ",
"mn60:34.11":	"ये पन ते भोन्तो समणब्राह्मणा एवंवादिनो एवंदिट्ठिनो: ",
"mn60:34.12":	"‘अत्थि सब्बसो भवनिरोधो’ति, सचे तेसं भवतं समणब्राह्मणानं सच्चं वचनं, ठानमेतं विज्जति—",
"mn60:34.13":	"यं दिट्ठेव धम्मे परिनिब्बायिस्सामि। ",
"mn60:34.14":	"ये खो ते भोन्तो समणब्राह्मणा एवंवादिनो एवंदिट्ठिनो: ",
"mn60:34.15":	"‘नत्थि सब्बसो भवनिरोधो’ति, तेसमयं दिट्ठि सारागाय सन्तिके, संयोगाय सन्तिके, अभिनन्दनाय सन्तिके, अज्झोसानाय सन्तिके, उपादानाय सन्तिके। ",
"mn60:34.16":	"ये पन ते भोन्तो समणब्राह्मणा एवंवादिनो एवंदिट्ठिनो: ",
"mn60:34.17":	"‘अत्थि सब्बसो भवनिरोधो’ति, तेसमयं दिट्ठि असारागाय सन्तिके, असंयोगाय सन्तिके, अनभिनन्दनाय सन्तिके, अनज्झोसानाय सन्तिके, अनुपादानाय सन्तिकेति। ",
"mn60:34.18":	"सो इति पटिसङ्खाय भवानंयेव निब्बिदाय विरागाय निरोधाय पटिपन्नो होति। ",
"mn60:35.1":	"चत्तारोमे, गहपतयो, पुग्गला सन्तो संविज्जमाना लोकस्मिं। ",
"mn60:35.2":	"कतमे चत्तारो? ",
"mn60:35.3":	"इध, गहपतयो, एकच्चो पुग्गलो अत्तन्तपो होति अत्तपरितापनानुयोगमनुयुत्तो। ",
"mn60:35.4":	"इध, गहपतयो, एकच्चो पुग्गलो परन्तपो होति परपरितापनानुयोगमनुयुत्तो। ",
"mn60:35.5":	"इध, गहपतयो, एकच्चो पुग्गलो अत्तन्तपो च होति अत्तपरितापनानुयोगमनुयुत्तो परन्तपो च परपरितापनानुयोगमनुयुत्तो। ",
"mn60:35.6":	"इध, गहपतयो, एकच्चो पुग्गलो नेवत्तन्तपो होति नात्तपरितापनानुयोगमनुयुत्तो न परन्तपो न परपरितापनानुयोगमनुयुत्तो; ",
"mn60:35.7":	"सो अनत्तन्तपो अपरन्तपो दिट्ठेव धम्मे निच्छातो निब्बुतो सीतीभूतो सुखप्पटिसंवेदी ब्रह्मभूतेन अत्तना विहरति। ",
"mn60:36.1":	"कतमो च, गहपतयो, पुग्गलो अत्तन्तपो अत्तपरितापनानुयोगमनुयुत्तो? ",
"mn60:36.2":	"इध, गहपतयो, एकच्चो पुग्गलो अचेलको होति मुत्ताचारो हत्थापलेखनो …पे… ",
"mn60:36.3":	"इति एवरूपं अनेकविहितं कायस्स आतापनपरितापनानुयोगमनुयुत्तो विहरति। ",
"mn60:36.4":	"अयं वुच्चति, गहपतयो, पुग्गलो अत्तन्तपो अत्तपरितापनानुयोगमनुयुत्तो। ",
"mn60:37.1":	"कतमो च, गहपतयो, पुग्गलो परन्तपो परपरितापनानुयोगमनुयुत्तो? ",
"mn60:37.2":	"इध, गहपतयो, एकच्चो पुग्गलो ओरब्भिको होति सूकरिको …पे… ये वा पनञ्ञेपि केचि कुरूरकम्मन्ता। ",
"mn60:37.3":	"अयं वुच्चति, गहपतयो, पुग्गलो परन्तपो परपरितापनानुयोगमनुयुत्तो। ",
"mn60:38.1":	"कतमो च, गहपतयो, पुग्गलो अत्तन्तपो च अत्तपरितापनानुयोगमनुयुत्तो परन्तपो च परपरितापनानुयोगमनुयुत्तो? ",
"mn60:38.2":	"इध, गहपतयो, एकच्चो पुग्गलो राजा वा होति खत्तियो मुद्धावसित्तो …पे… ",
"mn60:38.3":	"तेपि दण्डतज्जिता भयतज्जिता अस्सुमुखा रुदमाना परिकम्मानि करोन्ति। ",
"mn60:38.4":	"अयं वुच्चति, गहपतयो, पुग्गलो अत्तन्तपो च अत्तपरितापनानुयोगमनुयुत्तो परन्तपो च परपरितापनानुयोगमनुयुत्तो। ",
"mn60:39.1":	"कतमो च, गहपतयो, पुग्गलो नेवत्तन्तपो नात्तपरितापनानुयोगमनुयुत्तो न परन्तपो न परपरितापनानुयोगमनुयुत्तो; ",
"mn60:39.2":	"सो अनत्तन्तपो अपरन्तपो दिट्ठेव धम्मे निच्छातो निब्बुतो सीतीभूतो सुखप्पटिसंवेदी ब्रह्मभूतेन अत्तना विहरति? ",
"mn60:40-54.1":	"इध, गहपतयो, तथागतो लोके उप्पज्जति अरहं सम्मासम्बुद्धो … ",
"mn60:40-54.2":	"पे… ",
"mn60:40-54.3":	"सो इमे पञ्च नीवरणे पहाय चेतसो उपक्किलेसे पञ्ञाय दुब्बलीकरणे ",
"mn60:40-54.4":	"विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति। ",
"mn60:40-54.5":	"वितक्कविचारानं वूपसमा अज्झत्तं सम्पसादनं चेतसो एकोदिभावं अवितक्कं अविचारं समाधिजं पीतिसुखं दुतियं झानं …पे… ",
"mn60:40-54.6":	"ततियं झानं …पे… ",
"mn60:40-54.7":	"चतुत्थं झानं उपसम्पज्ज विहरति। ",
"mn60:55.1":	"सो एवं समाहिते चित्ते परिसुद्धे परियोदाते अनङ्गणे विगतूपक्किलेसे मुदुभूते कम्मनिये ठिते आनेञ्जप्पत्ते पुब्बेनिवासानुस्सतिञाणाय चित्तं अभिनिन्नामेति। ",
"mn60:55.2":	"सो अनेकविहितं पुब्बेनिवासं अनुस्सरति सेय्यथिदं—एकम्पि जातिं द्वेपि जातियो …पे… इति साकारं सौद्देसं अनेकविहितं पुब्बेनिवासं अनुस्सरति। ",
"mn60:55.3":	"सो एवं समाहिते चित्ते परिसुद्धे परियोदाते अनङ्गणे विगतूपक्किलेसे मुदुभूते कम्मनिये ठिते आनेञ्जप्पत्ते सत्तानं चुतूपपातञाणाय चित्तं अभिनिन्नामेति। ",
"mn60:55.4":	"सो दिब्बेन चक्खुना विसुद्धेन अतिक्कन्तमानुसकेन सत्ते पस्सति चवमाने उपपज्जमाने हीने पणीते सुवण्णे दुब्बण्णे, सुगते दुग्गते …पे… यथाकम्मूपगे सत्ते पजानाति। ",
"mn60:55.5":	"सो एवं समाहिते चित्ते परिसुद्धे परियोदाते अनङ्गणे विगतूपक्किलेसे मुदुभूते कम्मनिये ठिते आनेञ्जप्पत्ते आसवानं खयञाणाय चित्तं अभिनिन्नामेति। ",
"mn60:55.6":	"सो ‘इदं दुक्खन्’ति यथाभूतं पजानाति …पे… ",
"mn60:55.7":	"‘अयं आसवनिरोधगामिनी पटिपदा’ति यथाभूतं पजानाति। ",
"mn60:55.8":	"तस्स एवं जानतो एवं पस्सतो कामासवापि चित्तं विमुच्चति, भवासवापि चित्तं विमुच्चति, अविज्जासवापि चित्तं विमुच्चति। ",
"mn60:55.9":	"विमुत्तस्मिं विमुत्तमिति ञाणं होति। ",
"mn60:55.10":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाति। ",
"mn60:56.1":	"अयं वुच्चति, गहपतयो, पुग्गलो नेवत्तन्तपो नात्तपरितापनानुयोगमनुयुत्तो न परन्तपो न परपरितापनानुयोगमनुयुत्तो; ",
"mn60:56.2":	"सो अनत्तन्तपो अपरन्तपो दिट्ठेव धम्मे निच्छातो निब्बुतो सीतीभूतो सुखप्पटिसंवेदी ब्रह्मभूतेन अत्तना विहरती”ति। ",
"mn60:57.1":	"एवं वुत्ते, सालेय्यका ब्राह्मणगहपतिका भगवन्तं एतदवोचुं: ",
"mn60:57.2":	"“अभिक्कन्तं, भो गोतम, अभिक्कन्तं, भो गोतम। ",
"mn60:57.3":	"सेय्यथापि, भो गोतम, निक्कुज्जितं वा उक्कुज्जेय्य, पटिच्छन्नं वा विवरेय्य, मूळ्हस्स वा मग्गं आचिक्खेय्य, अन्धकारे वा तेलपज्जोतं धारेय्य ‘चक्खुमन्तो रूपानि दक्खन्ती’ति; एवमेवं भोता गोतमेन अनेकपरियायेन धम्मो पकासितो। ",
"mn60:57.4":	"एते मयं भवन्तं गोतमं सरणं गच्छाम धम्मञ्च भिक्खुसङ्घञ्च। ",
"mn60:57.5":	"उपासके नो भवं गोतमो धारेतु अज्जतग्गे पाणुपेतं सरणं गते”ति। ",
"mn60:57.6":	"अपण्णकसुत्तं निट्ठितं दसमं। ",
"mn60:57.7":	"गहपतिवग्गो निट्ठितो पठमो। ",
"mn60:58.0":	"तस्सुद्दानं ",
"mn60:58.1":	"कन्दरनागरसेखवतो च, ",
"mn60:58.2":	"पोतलियो पुन जीवकभच्चो; ",
"mn60:58.3":	"उपालिदमथो कुक्कुरअभयो, ",
"mn60:58.4":	"बहुवेदनीयापण्णकतो दसमो। "
}	
