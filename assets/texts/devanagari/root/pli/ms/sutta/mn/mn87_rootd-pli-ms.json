{	
"mn87:0.1":	"मज्झिम निकाय ८७ ",
"mn87:0.2":	"पियजातिकसुत्त ",
"mn87:1.1":	"एवं मे सुतं—",
"mn87:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"mn87:2.1":	"तेन खो पन समयेन अञ्ञतरस्स गहपतिस्स एकपुत्तको पियो मनापो कालङ्कतो होति। ",
"mn87:2.2":	"तस्स कालङ्किरियाय नेव कम्मन्ता पटिभन्ति न भत्तं पटिभाति। ",
"mn87:2.3":	"सो आळाहनं गन्त्वा कन्दति: ",
"mn87:2.4":	"“कहं, एकपुत्तक, कहं, एकपुत्तका”ति। ",
"mn87:3.1":	"अथ खो सो गहपति येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो तं गहपतिं भगवा एतदवोच: ",
"mn87:3.2":	"“न खो ते, गहपति, सके चित्ते ठितस्स इन्द्रियानि, अत्थि ते इन्द्रियानं अञ्ञथत्तन्”ति। ",
"mn87:3.3":	"“किञ्हि मे, भन्ते, इन्द्रियानं नाञ्ञथत्तं भविस्सति; ",
"mn87:3.4":	"मय्हञ्हि, भन्ते, एकपुत्तो पियो मनापो कालङ्कतो। ",
"mn87:3.5":	"तस्स कालङ्किरियाय नेव कम्मन्ता पटिभन्ति, न भत्तं पटिभाति। ",
"mn87:3.6":	"सोहं आळाहनं गन्त्वा कन्दामि: ",
"mn87:3.7":	"‘कहं, एकपुत्तक, कहं, एकपुत्तका’”ति। ",
"mn87:3.8":	"“एवमेतं, गहपति, एवमेतं, गहपति। ",
"mn87:3.9":	"पियजातिका हि, गहपति, सोकपरिदेवदुक्खदोमनस्सुपायासा पियप्पभविका”ति। ",
"mn87:3.10":	"“कस्स खो नामेतं, भन्ते, एवं भविस्सति: ",
"mn87:3.11":	"‘पियजातिका सोकपरिदेवदुक्खदोमनस्सुपायासा पियप्पभविका’ति? ",
"mn87:3.12":	"पियजातिका हि खो, भन्ते, आनन्दसोमनस्सा पियप्पभविका”ति। ",
"mn87:3.13":	"अथ खो सो गहपति भगवतो भासितं अनभिनन्दित्वा पटिक्कोसित्वा उट्ठायासना पक्कामि। ",
"mn87:4.1":	"तेन खो पन समयेन सम्बहुला अक्खधुत्ता भगवतो अविदूरे अक्खेहि दिब्बन्ति। ",
"mn87:4.2":	"अथ खो सो गहपति येन ते अक्खधुत्ता तेनुपसङ्कमि; उपसङ्कमित्वा अक्खधुत्ते एतदवोच: ",
"mn87:4.3":	"“इधाहं, भोन्तो, येन समणो गोतमो तेनुपसङ्कमिं; उपसङ्कमित्वा समणं गोतमं अभिवादेत्वा एकमन्तं निसीदिं। एकमन्तं निसिन्नं खो मं, भोन्तो, समणो गोतमो एतदवोच: ",
"mn87:4.4":	"‘न खो ते, गहपति, सके चित्ते ठितस्स इन्द्रियानि, अत्थि ते इन्द्रियानं अञ्ञथत्तन्’ति। ",
"mn87:4.5":	"एवं वुत्ते, अहं, भोन्तो, समणं गोतमं एतदवोचं: ",
"mn87:4.6":	"‘किञ्हि मे, भन्ते, इन्द्रियानं नाञ्ञथत्तं भविस्सति; ",
"mn87:4.7":	"मय्हञ्हि, भन्ते, एकपुत्तको पियो मनापो कालङ्कतो। ",
"mn87:4.8":	"तस्स कालङ्किरियाय नेव कम्मन्ता पटिभन्ति, न भत्तं पटिभाति। ",
"mn87:4.9":	"सोहं आळाहनं गन्त्वा कन्दामि—",
"mn87:4.10":	"कहं, एकपुत्तक, कहं, एकपुत्तका’ति। ",
"mn87:4.11":	"‘एवमेतं, गहपति, एवमेतं, गहपति। ",
"mn87:4.12":	"पियजातिका हि, गहपति, सोकपरिदेवदुक्खदोमनस्सुपायासा पियप्पभविका’ति। ",
"mn87:4.13":	"‘कस्स खो नामेतं, भन्ते, एवं भविस्सति—",
"mn87:4.14":	"पियजातिका सोकपरिदेवदुक्खदोमनस्सुपायासा पियप्पभविका? ",
"mn87:4.15":	"पियजातिका हि खो, भन्ते, आनन्दसोमनस्सा पियप्पभविका’ति। ",
"mn87:4.16":	"अथ ख्वाहं, भोन्तो, समणस्स गोतमस्स भासितं अनभिनन्दित्वा पटिक्कोसित्वा उट्ठायासना पक्कमिन्”ति। ",
"mn87:4.17":	"“एवमेतं, गहपति, एवमेतं, गहपति। ",
"mn87:4.18":	"पियजातिका हि, गहपति, आनन्दसोमनस्सा पियप्पभविका”ति। ",
"mn87:4.19":	"अथ खो सो गहपति “समेति मे अक्खधुत्तेही”ति पक्कामि। ",
"mn87:5.1":	"अथ खो इदं कथावत्थु अनुपुब्बेन राजन्तेपुरं पाविसि। ",
"mn87:5.2":	"अथ खो राजा पसेनदि कोसलो मल्लिकं देविं आमन्तेसि: ",
"mn87:5.3":	"“इदं ते, मल्लिके, समणेन गोतमेन भासितं: ",
"mn87:5.4":	"‘पियजातिका सोकपरिदेवदुक्खदोमनस्सुपायासा पियप्पभविका’”ति। ",
"mn87:5.5":	"“सचेतं, महाराज, भगवता भासितं, एवमेतन्”ति। ",
"mn87:5.6":	"“एवमेव पनायं मल्लिका यञ्ञदेव समणो गोतमो भासति तं तदेवस्स अब्भनुमोदति: ",
"mn87:5.7":	"‘सचेतं, महाराज, भगवता भासितं एवमेतन्’ति। ",
"mn87:5.8":	"सेय्यथापि नाम, यञ्ञदेव आचरियो अन्तेवासिस्स भासति तं तदेवस्स अन्तेवासी अब्भनुमोदति: ",
"mn87:5.9":	"‘एवमेतं, आचरिय, एवमेतं, आचरिया’ति। ",
"mn87:5.10":	"एवमेव खो त्वं, मल्लिके, यञ्ञदेव समणो गोतमो भासति तं तदेवस्स अब्भनुमोदसि: ",
"mn87:5.11":	"‘सचेतं, महाराज, भगवता भासितं एवमेतन्’ति। ",
"mn87:5.12":	"चर पिरे, मल्लिके, विनस्सा”ति। ",
"mn87:6.1":	"अथ खो मल्लिका देवी नाळिजङ्घं ब्राह्मणं आमन्तेसि: ",
"mn87:6.2":	"“एहि त्वं, ब्राह्मण, येन भगवा तेनुपसङ्कम; उपसङ्कमित्वा मम वचनेन भगवतो पादे सिरसा वन्दाहि, अप्पाबाधं अप्पातङ्कं लहुट्ठानं बलं फासुविहारं पुच्छ: ",
"mn87:6.3":	"‘मल्लिका, भन्ते, देवी भगवतो पादे सिरसा वन्दति, अप्पाबाधं अप्पातङ्कं लहुट्ठानं बलं फासुविहारं पुच्छती’ति; ",
"mn87:6.4":	"एवञ्च वदेहि: ",
"mn87:6.5":	"‘भासिता नु खो, भन्ते, भगवता एसा वाचा—",
"mn87:6.6":	"पियजातिका सोकपरिदेवदुक्खदोमनस्सुपायासा पियप्पभविका’ति। ",
"mn87:6.7":	"यथा ते भगवा ब्याकरोति तं साधुकं उग्गहेत्वा मम आरोचेय्यासि। ",
"mn87:6.8":	"न हि तथागता वितथं भणन्ती”ति। ",
"mn87:6.9":	"“एवं, भोती”ति खो नाळिजङ्घो ब्राह्मणो मल्लिकाय देविया पटिस्सुत्वा येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"mn87:6.10":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो नाळिजङ्घो ब्राह्मणो भगवन्तं एतदवोच: ",
"mn87:6.11":	"“मल्लिका, भो गोतम, देवी भोतो गोतमस्स पादे सिरसा वन्दति; अप्पाबाधं अप्पातङ्कं लहुट्ठानं बलं फासुविहारं पुच्छति; ",
"mn87:6.12":	"एवञ्च वदेति: ",
"mn87:6.13":	"‘भासिता नु खो, भन्ते, भगवता एसा वाचा—",
"mn87:6.14":	"पियजातिका सोकपरिदेवदुक्खदोमनस्सुपायासा पियप्पभविका’”ति। ",
"mn87:7.1":	"“एवमेतं, ब्राह्मण, एवमेतं, ब्राह्मण। ",
"mn87:7.2":	"पियजातिका हि, ब्राह्मण, सोकपरिदेवदुक्खदोमनस्सुपायासा पियप्पभविकाति। ",
"mn87:8.1":	"तदमिनापेतं, ब्राह्मण, परियायेन वेदितब्बं यथा पियजातिका सोकपरिदेवदुक्खदोमनस्सुपायासा पियप्पभविका। ",
"mn87:8.2":	"भूतपुब्बं, ब्राह्मण, इमिस्सायेव सावत्थिया अञ्ञतरिस्सा इत्थिया माता कालमकासि। ",
"mn87:8.3":	"सा तस्सा कालकिरियाय उम्मत्तिका खित्तचित्ता रथिकाय रथिकं सिङ्घाटकेन सिङ्घाटकं उपसङ्कमित्वा एवमाह: ",
"mn87:8.4":	"‘अपि मे मातरं अद्दस्सथ, अपि मे मातरं अद्दस्सथा’ति? ",
"mn87:9-14.1":	"इमिनापि खो एतं, ब्राह्मण, परियायेन वेदितब्बं यथा पियजातिका सोकपरिदेवदुक्खदोमनस्सुपायासा पियप्पभविकाति। ",
"mn87:9-14.2":	"भूतपुब्बं, ब्राह्मण, इमिस्सायेव सावत्थिया अञ्ञतरिस्सा इत्थिया पिता कालमकासि … ",
"mn87:9-14.3":	"भाता कालमकासि … ",
"mn87:9-14.4":	"भगिनी कालमकासि … ",
"mn87:9-14.5":	"पुत्तो कालमकासि … ",
"mn87:9-14.6":	"धीता कालमकासि … ",
"mn87:9-14.7":	"सामिको कालमकासि। ",
"mn87:9-14.8":	"सा तस्स कालकिरियाय उम्मत्तिका खित्तचित्ता रथिकाय रथिकं सिङ्घाटकेन सिङ्घाटकं उपसङ्कमित्वा एवमाह: ",
"mn87:9-14.9":	"‘अपि मे सामिकं अद्दस्सथ, अपि मे सामिकं अद्दस्सथा’ति? ",
"mn87:15-21.1":	"इमिनापि खो एतं, ब्राह्मण, परियायेन वेदितब्बं यथा पियजातिका सोकपरिदेवदुक्खदोमनस्सुपायासा पियप्पभविकाति। ",
"mn87:15-21.2":	"भूतपुब्बं, ब्राह्मण, इमिस्सायेव सावत्थिया अञ्ञतरस्स पुरिसस्स माता कालमकासि। ",
"mn87:15-21.3":	"सो तस्सा कालकिरियाय उम्मत्तको खित्तचित्तो रथिकाय रथिकं सिङ्घाटकेन सिङ्घाटकं उपसङ्कमित्वा एवमाह: ",
"mn87:15-21.4":	"‘अपि मे मातरं अद्दस्सथ, अपि मे मातरं अद्दस्सथा’ति? ",
"mn87:15-21.5":	"इमिनापि खो एतं, ब्राह्मण, परियायेन वेदितब्बं यथा पियजातिका सोकपरिदेवदुक्खदोमनस्सुपायासा पियप्पभविकाति। ",
"mn87:15-21.6":	"भूतपुब्बं, ब्राह्मण, इमिस्सायेव सावत्थिया अञ्ञतरस्स पुरिसस्स पिता कालमकासि … ",
"mn87:15-21.7":	"भाता कालमकासि … ",
"mn87:15-21.8":	"भगिनी कालमकासि … ",
"mn87:15-21.9":	"पुत्तो कालमकासि … ",
"mn87:15-21.10":	"धीता कालमकासि … ",
"mn87:15-21.11":	"पजापति कालमकासि। ",
"mn87:15-21.12":	"सो तस्सा कालकिरियाय उम्मत्तको खित्तचित्तो रथिकाय रथिकं सिङ्घाटकेन सिङ्घाटकं उपसङ्कमित्वा एवमाह: ",
"mn87:15-21.13":	"‘अपि मे पजापतिं अद्दस्सथ, अपि मे पजापतिं अद्दस्सथा’ति? ",
"mn87:15-21.14":	"इमिनापि खो एतं, ब्राह्मण, परियायेन वेदितब्बं यथा पियजातिका सोकपरिदेवदुक्खदोमनस्सुपायासा पियप्पभविकाति। ",
"mn87:22.1":	"भूतपुब्बं, ब्राह्मण, इमिस्सायेव सावत्थिया अञ्ञतरा इत्थी ञातिकुलं अगमासि। ",
"mn87:22.2":	"तस्सा ते ञातका सामिकं अच्छिन्दित्वा अञ्ञस्स दातुकामा। ",
"mn87:22.3":	"सा च तं न इच्छति। ",
"mn87:22.4":	"अथ खो सा इत्थी सामिकं एतदवोच: ",
"mn87:22.5":	"‘इमे, मं, अय्यपुत्त, ञातका त्वं अच्छिन्दित्वा अञ्ञस्स दातुकामा। ",
"mn87:22.6":	"अहञ्च तं न इच्छामी’ति। ",
"mn87:22.7":	"अथ खो सो पुरिसो तं इत्थिं द्विधा छेत्वा अत्तानं उप्फालेसि: ",
"mn87:22.8":	"‘उभो पेच्च भविस्सामा’ति। ",
"mn87:22.9":	"इमिनापि खो एतं, ब्राह्मण, परियायेन वेदितब्बं यथा पियजातिका सोकपरिदेवदुक्खदोमनस्सुपायासा पियप्पभविका”ति। ",
"mn87:23.1":	"अथ खो नाळिजङ्घो ब्राह्मणो भगवतो भासितं अभिनन्दित्वा अनुमोदित्वा उट्ठायासना येन मल्लिका देवी तेनुपसङ्कमि; उपसङ्कमित्वा यावतको अहोसि भगवता सद्धिं कथासल्लापो तं सब्बं मल्लिकाय देविया आरोचेसि। अथ खो मल्लिका देवी येन राजा पसेनदि कोसलो तेनुपसङ्कमि; उपसङ्कमित्वा राजानं पसेनदिं कोसलं एतदवोच: ",
"mn87:24.1":	"“तं किं मञ्ञसि, महाराज, ",
"mn87:24.2":	"पिया ते वजिरी कुमारी”ति? ",
"mn87:24.3":	"“एवं, मल्लिके, पिया मे वजिरी कुमारी”ति। ",
"mn87:24.4":	"“तं किं मञ्ञसि, महाराज, ",
"mn87:24.5":	"वजिरिया ते कुमारिया विपरिणामञ्ञथाभावा उप्पज्जेय्युं सोकपरिदेवदुक्खदोमनस्सुपायासा”ति? ",
"mn87:24.6":	"“वजिरिया मे, मल्लिके, कुमारिया विपरिणामञ्ञथाभावा जीवितस्सपि सिया अञ्ञथत्तं, किं पन मे न उप्पज्जिस्सन्ति सोकपरिदेवदुक्खदोमनस्सुपायासा”ति? ",
"mn87:24.7":	"“इदं खो तं, महाराज, तेन भगवता जानता पस्सता अरहता सम्मासम्बुद्धेन सन्धाय भासितं: ",
"mn87:24.8":	"‘पियजातिका सोकपरिदेवदुक्खदोमनस्सुपायासा पियप्पभविका’ति। ",
"mn87:25.1":	"तं किं मञ्ञसि, महाराज, ",
"mn87:25.2":	"पिया ते वासभा खत्तिया”ति? ",
"mn87:25.3":	"“एवं, मल्लिके, पिया मे वासभा खत्तिया”ति। ",
"mn87:25.4":	"“तं किं मञ्ञसि, महाराज, वासभाय ते खत्तियाय विपरिणामञ्ञथाभावा उप्पज्जेय्युं सोकपरिदेवदुक्खदोमनस्सुपायासा”ति? ",
"mn87:25.5":	"“वासभाय मे, मल्लिके, खत्तियाय विपरिणामञ्ञथाभावा जीवितस्सपि सिया अञ्ञथत्तं, किं पन मे न उप्पज्जिस्सन्ति सोकपरिदेवदुक्खदोमनस्सुपायासा”ति? ",
"mn87:25.6":	"“इदं खो तं, महाराज, तेन भगवता जानता पस्सता अरहता सम्मासम्बुद्धेन सन्धाय भासितं: ",
"mn87:25.7":	"‘पियजातिका सोकपरिदेवदुक्खदोमनस्सुपायासा पियप्पभविका’ति। ",
"mn87:26.1":	"तं किं मञ्ञसि, महाराज, पियो ते विटटूभो सेनापती”ति? ",
"mn87:26.2":	"“एवं, मल्लिके, पियो मे विटटूभो सेनापती”ति। ",
"mn87:26.3":	"“तं किं मञ्ञसि, महाराज, विटटूभस्स ते सेनापतिस्स विपरिणामञ्ञथाभावा उप्पज्जेय्युं सोकपरिदेवदुक्खदोमनस्सुपायासा”ति? ",
"mn87:26.4":	"“विटटूभस्स मे, मल्लिके, सेनापतिस्स विपरिणामञ्ञथाभावा जीवितस्सपि सिया अञ्ञथत्तं, किं पन मे न उप्पज्जिस्सन्ति सोकपरिदेवदुक्खदोमनस्सुपायासा”ति? ",
"mn87:26.5":	"“इदं खो तं, महाराज, तेन भगवता जानता पस्सता अरहता सम्मासम्बुद्धेन सन्धाय भासितं: ",
"mn87:26.6":	"‘पियजातिका सोकपरिदेवदुक्खदोमनस्सुपायासा पियप्पभविका’ति। ",
"mn87:27.1":	"तं किं मञ्ञसि, महाराज, पिया ते अहन्”ति? ",
"mn87:27.2":	"“एवं, मल्लिके, पिया मेसि त्वन्”ति। ",
"mn87:27.3":	"“तं किं मञ्ञसि, महाराज, ",
"mn87:27.4":	"मय्हं ते विपरिणामञ्ञथाभावा उप्पज्जेय्युं सोकपरिदेवदुक्खदोमनस्सुपायासा”ति? ",
"mn87:27.5":	"“तुय्हञ्हि मे, मल्लिके, विपरिणामञ्ञथाभावा जीवितस्सपि सिया अञ्ञथत्तं, किं पन मे न उप्पज्जिस्सन्ति सोकपरिदेवदुक्खदोमनस्सुपायासा”ति? ",
"mn87:27.6":	"“इदं खो तं, महाराज, तेन भगवता जानता पस्सता अरहता सम्मासम्बुद्धेन सन्धाय भासितं: ",
"mn87:27.7":	"‘पियजातिका सोकपरिदेवदुक्खदोमनस्सुपायासा पियप्पभविका’ति। ",
"mn87:28.1":	"तं किं मञ्ञसि, महाराज, ",
"mn87:28.2":	"पिया ते कासिकोसला”ति? ",
"mn87:28.3":	"“एवं, मल्लिके, पिया मे कासिकोसला। ",
"mn87:28.4":	"कासिकोसलानं, मल्लिके, आनुभावेन कासिकचन्दनं पच्चनुभोम, मालागन्धविलेपनं धारेमा”ति। ",
"mn87:28.5":	"“तं किं मञ्ञसि, महाराज, ",
"mn87:28.6":	"कासिकोसलानं ते विपरिणामञ्ञथाभावा उप्पज्जेय्युं सोकपरिदेवदुक्खदोमनस्सुपायासा”ति? ",
"mn87:28.7":	"“कासिकोसलानञ्हि, मल्लिके, विपरिणामञ्ञथाभावा जीवितस्सपि सिया अञ्ञथत्तं, किं पन मे न उप्पज्जिस्सन्ति सोकपरिदेवदुक्खदोमनस्सुपायासा”ति? ",
"mn87:28.8":	"“इदं खो तं, महाराज, तेन भगवता जानता पस्सता अरहता सम्मासम्बुद्धेन सन्धाय भासितं: ",
"mn87:28.9":	"‘पियजातिका सोकपरिदेवदुक्खदोमनस्सुपायासा पियप्पभविका’”ति। ",
"mn87:29.1":	"“अच्छरियं, मल्लिके, अब्भुतं, मल्लिके। ",
"mn87:29.2":	"यावञ्च सो भगवा पञ्ञाय अतिविज्झ मञ्ञे पस्सति। ",
"mn87:29.3":	"एहि, मल्लिके, आचमेही”ति। ",
"mn87:29.4":	"अथ खो राजा पसेनदि कोसलो उट्ठायासना एकंसं उत्तरासङ्गं करित्वा येन भगवा तेनञ्जलिं पणामेत्वा तिक्खत्तुं उदानं उदानेसि: ",
"mn87:29.5":	"“नमो तस्स भगवतो अरहतो सम्मासम्बुद्धस्स। ",
"mn87:29.6":	"नमो तस्स भगवतो अरहतो सम्मासम्बुद्धस्स। ",
"mn87:29.7":	"नमो तस्स भगवतो अरहतो सम्मासम्बुद्धस्सा”ति। ",
"mn87:29.8":	"पियजातिकसुत्तं निट्ठितं सत्तमं। "
}	
