{	
"mn29:0.1":	"मज्झिम निकाय २९ ",
"mn29:0.2":	"महासारोपमसुत्त ",
"mn29:1.1":	"एवं मे सुतं—",
"mn29:1.2":	"एकं समयं भगवा राजगहे विहरति गिज्झकूटे पब्बते अचिरपक्कन्ते देवदत्ते। ",
"mn29:1.3":	"तत्र खो भगवा देवदत्तं आरब्भ भिक्खू आमन्तेसि: ",
"mn29:2.1":	"“इध, भिक्खवे, एकच्चो कुलपुत्तो सद्धा अगारस्मा अनगारियं पब्बजितो होति: ",
"mn29:2.2":	"‘ओतिण्णोम्हि जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, दुक्खोतिण्णो दुक्खपरेतो, ",
"mn29:2.3":	"अप्पेव नाम इमस्स केवलस्स दुक्खक्खन्धस्स अन्तकिरिया पञ्ञायेथा’ति। ",
"mn29:2.4":	"सो एवं पब्बजितो समानो लाभसक्कारसिलोकं अभिनिब्बत्तेति। ",
"mn29:2.5":	"सो तेन लाभसक्कारसिलोकेन अत्तमनो होति परिपुण्णसङ्कप्पो। ",
"mn29:2.6":	"सो तेन लाभसक्कारसिलोकेन अत्तानुक्कंसेति परं वम्भेति: ",
"mn29:2.7":	"‘अहमस्मि लाभसक्कारसिलोकवा, इमे पनञ्ञे भिक्खू अप्पञ्ञाता अप्पेसक्खा’ति। ",
"mn29:2.8":	"सो तेन लाभसक्कारसिलोकेन मज्जति पमज्जति पमादं आपज्जति, पमत्तो समानो दुक्खं विहरति। ",
"mn29:2.9":	"सेय्यथापि, भिक्खवे, पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो अतिक्कम्मेव सारं अतिक्कम्म फेग्गुं अतिक्कम्म तचं अतिक्कम्म पपटिकं, साखापलासं छेत्वा आदाय पक्कमेय्य ‘सारन्’ति मञ्ञमानो। ",
"mn29:2.10":	"तमेनं चक्खुमा पुरिसो दिस्वा एवं वदेय्य: ",
"mn29:2.11":	"‘न वतायं भवं पुरिसो अञ्ञासि सारं, न अञ्ञासि फेग्गुं, न अञ्ञासि तचं, न अञ्ञासि पपटिकं, न अञ्ञासि साखापलासं। ",
"mn29:2.12":	"तथा हयं भवं पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो अतिक्कम्मेव सारं अतिक्कम्म फेग्गुं अतिक्कम्म तचं अतिक्कम्म पपटिकं, साखापलासं छेत्वा आदाय पक्कन्तो “सारन्”ति मञ्ञमानो। ",
"mn29:2.13":	"यञ्चस्स सारेन सारकरणीयं तञ्चस्स अत्थं नानुभविस्सती’ति। ",
"mn29:2.14":	"एवमेव खो, भिक्खवे, इधेकच्चो कुलपुत्तो सद्धा अगारस्मा अनगारियं पब्बजितो होति: ",
"mn29:2.15":	"‘ओतिण्णोम्हि जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, दुक्खोतिण्णो दुक्खपरेतो, ",
"mn29:2.16":	"अप्पेव नाम इमस्स केवलस्स दुक्खक्खन्धस्स अन्तकिरिया पञ्ञायेथा’ति। ",
"mn29:2.17":	"सो एवं पब्बजितो समानो लाभसक्कारसिलोकं अभिनिब्बत्तेति। ",
"mn29:2.18":	"सो तेन लाभसक्कारसिलोकेन अत्तमनो होति परिपुण्णसङ्कप्पो। ",
"mn29:2.19":	"सो तेन लाभसक्कारसिलोकेन अत्तानुक्कंसेति, परं वम्भेति ‘अहमस्मि लाभसक्कारसिलोकवा, इमे पनञ्ञे भिक्खू अप्पञ्ञाता अप्पेसक्खा’ति। ",
"mn29:2.20":	"सो तेन लाभसक्कारसिलोकेन मज्जति पमज्जति पमादं आपज्जति, पमत्तो समानो दुक्खं विहरति। ",
"mn29:2.21":	"अयं वुच्चति, भिक्खवे, भिक्खु साखापलासं अग्गहेसि ब्रह्मचरियस्स; ",
"mn29:2.22":	"तेन च वोसानं आपादि। ",
"mn29:3.1":	"इध पन, भिक्खवे, एकच्चो कुलपुत्तो सद्धा अगारस्मा अनगारियं पब्बजितो होति: ",
"mn29:3.2":	"‘ओतिण्णोम्हि जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, दुक्खोतिण्णो दुक्खपरेतो, ",
"mn29:3.3":	"अप्पेव नाम इमस्स केवलस्स दुक्खक्खन्धस्स अन्तकिरिया पञ्ञायेथा’ति। ",
"mn29:3.4":	"सो एवं पब्बजितो समानो लाभसक्कारसिलोकं अभिनिब्बत्तेति। ",
"mn29:3.5":	"सो तेन लाभसक्कारसिलोकेन न अत्तमनो होति न परिपुण्णसङ्कप्पो। ",
"mn29:3.6":	"सो तेन लाभसक्कारसिलोकेन न अत्तानुक्कंसेति, न परं वम्भेति। ",
"mn29:3.7":	"सो तेन लाभसक्कारसिलोकेन न मज्जति नप्पमज्जति न पमादं आपज्जति। ",
"mn29:3.8":	"अप्पमत्तो समानो सीलसम्पदं आराधेति। ",
"mn29:3.9":	"सो ताय सीलसम्पदाय अत्तमनो होति परिपुण्णसङ्कप्पो। ",
"mn29:3.10":	"सो ताय सीलसम्पदाय अत्तानुक्कंसेति, परं वम्भेति: ",
"mn29:3.11":	"‘अहमस्मि सीलवा कल्याणधम्मो, इमे पनञ्ञे भिक्खू दुस्सीला पापधम्मा’ति। ",
"mn29:3.12":	"सो ताय सीलसम्पदाय मज्जति पमज्जति पमादं आपज्जति, पमत्तो समानो दुक्खं विहरति। ",
"mn29:3.13":	"सेय्यथापि, भिक्खवे, पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो अतिक्कम्मेव सारं अतिक्कम्म फेग्गुं अतिक्कम्म तचं, पपटिकं छेत्वा आदाय पक्कमेय्य ‘सारन्’ति मञ्ञमानो। ",
"mn29:3.14":	"तमेनं चक्खुमा पुरिसो दिस्वा एवं वदेय्य: ",
"mn29:3.15":	"‘न वतायं भवं पुरिसो अञ्ञासि सारं, न अञ्ञासि फेग्गुं, न अञ्ञासि तचं, न अञ्ञासि पपटिकं, न अञ्ञासि साखापलासं। ",
"mn29:3.16":	"तथा हयं भवं पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो अतिक्कम्मेव सारं अतिक्कम्म फेग्गुं अतिक्कम्म तचं, पपटिकं छेत्वा आदाय पक्कन्तो “सारन्”ति मञ्ञमानो; ",
"mn29:3.17":	"यञ्चस्स सारेन सारकरणीयं तञ्चस्स अत्थं नानुभविस्सती’ति। ",
"mn29:4.1":	"एवमेव खो, भिक्खवे, इधेकच्चो कुलपुत्तो सद्धा अगारस्मा अनगारियं पब्बजितो होति: ",
"mn29:4.2":	"‘ओतिण्णोम्हि जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, दुक्खोतिण्णो दुक्खपरेतो, ",
"mn29:4.3":	"अप्पेव नाम इमस्स केवलस्स दुक्खक्खन्धस्स अन्तकिरिया पञ्ञायेथा’ति। ",
"mn29:4.4":	"सो एवं पब्बजितो समानो लाभसक्कारसिलोकं अभिनिब्बत्तेति। ",
"mn29:4.5":	"सो तेन लाभसक्कारसिलोकेन न अत्तमनो होति न परिपुण्णसङ्कप्पो। ",
"mn29:4.6":	"सो तेन लाभसक्कारसिलोकेन न अत्तानुक्कंसेति, न परं वम्भेति। ",
"mn29:4.7":	"सो तेन लाभसक्कारसिलोकेन न मज्जति नप्पमज्जति न पमादं आपज्जति। ",
"mn29:4.8":	"अप्पमत्तो समानो सीलसम्पदं आराधेति। ",
"mn29:4.9":	"सो ताय सीलसम्पदाय अत्तमनो होति परिपुण्णसङ्कप्पो। ",
"mn29:4.10":	"सो ताय सीलसम्पदाय अत्तानुक्कंसेति, परं वम्भेति: ",
"mn29:4.11":	"‘अहमस्मि सीलवा कल्याणधम्मो, इमे पनञ्ञे भिक्खू दुस्सीला पापधम्मा’ति। ",
"mn29:4.12":	"सो ताय सीलसम्पदाय मज्जति पमज्जति पमादं आपज्जति, पमत्तो समानो दुक्खं विहरति। ",
"mn29:4.13":	"अयं वुच्चति, भिक्खवे, भिक्खु पपटिकं अग्गहेसि ब्रह्मचरियस्स; ",
"mn29:4.14":	"तेन च वोसानं आपादि। ",
"mn29:4.15":	"इध पन, भिक्खवे, एकच्चो कुलपुत्तो सद्धा अगारस्मा अनगारियं पब्बजितो होति: ",
"mn29:4.16":	"‘ओतिण्णोम्हि जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, दुक्खोतिण्णो दुक्खपरेतो, ",
"mn29:4.17":	"अप्पेव नाम इमस्स केवलस्स दुक्खक्खन्धस्स अन्तकिरिया पञ्ञायेथा’ति। ",
"mn29:4.18":	"सो एवं पब्बजितो समानो लाभसक्कारसिलोकं अभिनिब्बत्तेति। ",
"mn29:4.19":	"सो तेन लाभसक्कारसिलोकेन न अत्तमनो होति न परिपुण्णसङ्कप्पो। ",
"mn29:4.20":	"सो तेन लाभसक्कारसिलोकेन न अत्तानुक्कंसेति, न परं वम्भेति। ",
"mn29:4.21":	"सो तेन लाभसक्कारसिलोकेन न मज्जति नप्पमज्जति न पमादं आपज्जति, अप्पमत्तो समानो सीलसम्पदं आराधेति। ",
"mn29:4.22":	"सो ताय सीलसम्पदाय अत्तमनो होति नो च खो परिपुण्णसङ्कप्पो। ",
"mn29:4.23":	"सो ताय सीलसम्पदाय न अत्तानुक्कंसेति, न परं वम्भेति। ",
"mn29:4.24":	"सो ताय सीलसम्पदाय न मज्जति नप्पमज्जति न पमादं आपज्जति। ",
"mn29:4.25":	"अप्पमत्तो समानो समाधिसम्पदं आराधेति। ",
"mn29:4.26":	"सो ताय समाधिसम्पदाय अत्तमनो होति परिपुण्णसङ्कप्पो। ",
"mn29:4.27":	"सो ताय समाधिसम्पदाय अत्तानुक्कंसेति, परं वम्भेति: ",
"mn29:4.28":	"‘अहमस्मि समाहितो एकग्गचित्तो, इमे पनञ्ञे भिक्खू असमाहिता विब्भन्तचित्ता’ति। ",
"mn29:4.29":	"सो ताय समाधिसम्पदाय मज्जति पमज्जति पमादं आपज्जति, पमत्तो समानो दुक्खं विहरति। ",
"mn29:4.30":	"सेय्यथापि, भिक्खवे, पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो अतिक्कम्मेव सारं अतिक्कम्म फेग्गुं तचं छेत्वा आदाय पक्कमेय्य ‘सारन्’ति मञ्ञमानो। ",
"mn29:4.31":	"तमेनं चक्खुमा पुरिसो दिस्वा एवं वदेय्य ‘न वतायं भवं पुरिसो अञ्ञासि सारं, न अञ्ञासि फेग्गुं, न अञ्ञासि तचं, न अञ्ञासि पपटिकं, न अञ्ञासि साखापलासं। ",
"mn29:4.32":	"तथा हयं भवं पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो अतिक्कम्मेव सारं अतिक्कम्म फेग्गुं तचं छेत्वा आदाय पक्कन्तो “सारन्”ति मञ्ञमानो। ",
"mn29:4.33":	"यञ्चस्स सारेन सारकरणीयं तञ्चस्स अत्थं नानुभविस्सती’ति। ",
"mn29:4.34":	"एवमेव खो, भिक्खवे, इधेकच्चो कुलपुत्तो सद्धा अगारस्मा अनगारियं पब्बजितो होति: ",
"mn29:4.35":	"‘ओतिण्णोम्हि जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, दुक्खोतिण्णो दुक्खपरेतो, ",
"mn29:4.36":	"अप्पेव नाम इमस्स केवलस्स दुक्खक्खन्धस्स अन्तकिरिया पञ्ञायेथा’ति। ",
"mn29:4.37":	"सो एवं पब्बजितो समानो लाभसक्कारसिलोकं अभिनिब्बत्तेति। ",
"mn29:4.38":	"सो तेन लाभसक्कारसिलोकेन न अत्तमनो होति न परिपुण्णसङ्कप्पो। ",
"mn29:4.39":	"सो तेन लाभसक्कारसिलोकेन न अत्तानुक्कंसेति, न परं वम्भेति। ",
"mn29:4.40":	"सो तेन लाभसक्कारसिलोकेन न मज्जति नप्पमज्जति न पमादं आपज्जति, अप्पमत्तो समानो सीलसम्पदं आराधेति। ",
"mn29:4.41":	"सो ताय सीलसम्पदाय अत्तमनो होति नो च खो परिपुण्णसङ्कप्पो। ",
"mn29:4.42":	"सो ताय सीलसम्पदाय न अत्तानुक्कंसेति, न परं वम्भेति। ",
"mn29:4.43":	"सो ताय सीलसम्पदाय न मज्जति नप्पमज्जति न पमादं आपज्जति, अप्पमत्तो समानो समाधिसम्पदं आराधेति। ",
"mn29:4.44":	"सो ताय समाधिसम्पदाय अत्तमनो होति परिपुण्णसङ्कप्पो। ",
"mn29:4.45":	"सो ताय समाधिसम्पदाय अत्तानुक्कंसेति, परं वम्भेति: ",
"mn29:4.46":	"‘अहमस्मि समाहितो एकग्गचित्तो, इमे पनञ्ञे भिक्खू असमाहिता विब्भन्तचित्ता’ति। ",
"mn29:4.47":	"सो ताय समाधिसम्पदाय मज्जति पमज्जति पमादं आपज्जति, पमत्तो समानो दुक्खं विहरति। ",
"mn29:4.48":	"अयं वुच्चति, भिक्खवे, भिक्खु तचं अग्गहेसि ब्रह्मचरियस्स; ",
"mn29:4.49":	"तेन च वोसानं आपादि। ",
"mn29:5.1":	"इध पन, भिक्खवे, एकच्चो कुलपुत्तो सद्धा अगारस्मा अनगारियं पब्बजितो होति: ",
"mn29:5.2":	"‘ओतिण्णोम्हि जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, दुक्खोतिण्णो दुक्खपरेतो, ",
"mn29:5.3":	"अप्पेव नाम इमस्स केवलस्स दुक्खक्खन्धस्स अन्तकिरिया पञ्ञायेथा’ति। ",
"mn29:5.4":	"सो एवं पब्बजितो समानो लाभसक्कारसिलोकं अभिनिब्बत्तेति। ",
"mn29:5.5":	"सो तेन लाभसक्कारसिलोकेन न अत्तमनो होति न परिपुण्णसङ्कप्पो। ",
"mn29:5.6":	"सो तेन लाभसक्कारसिलोकेन न अत्तानुक्कंसेति, न परं वम्भेति। ",
"mn29:5.7":	"सो तेन लाभसक्कारसिलोकेन न मज्जति नप्पमज्जति न पमादं आपज्जति। ",
"mn29:5.8":	"अप्पमत्तो समानो सीलसम्पदं आराधेति। ",
"mn29:5.9":	"सो ताय सीलसम्पदाय अत्तमनो होति, नो च खो परिपुण्णसङ्कप्पो। ",
"mn29:5.10":	"सो ताय सीलसम्पदाय न अत्तानुक्कंसेति, न परं वम्भेति। ",
"mn29:5.11":	"सो ताय सीलसम्पदाय न मज्जति नप्पमज्जति न पमादं आपज्जति, अप्पमत्तो समानो समाधिसम्पदं आराधेति। ",
"mn29:5.12":	"सो ताय समाधिसम्पदाय अत्तमनो होति, नो च खो परिपुण्णसङ्कप्पो। ",
"mn29:5.13":	"सो ताय समाधिसम्पदाय न अत्तानुक्कंसेति, न परं वम्भेति। ",
"mn29:5.14":	"सो ताय समाधिसम्पदाय न मज्जति नप्पमज्जति न पमादं आपज्जति अप्पमत्तो समानो ञाणदस्सनं आराधेति। ",
"mn29:5.15":	"सो तेन ञाणदस्सनेन अत्तमनो होति परिपुण्णसङ्कप्पो। ",
"mn29:5.16":	"सो तेन ञाणदस्सनेन अत्तानुक्कंसेति, परं वम्भेति: ",
"mn29:5.17":	"‘अहमस्मि जानं पस्सं विहरामि। ",
"mn29:5.18":	"इमे पनञ्ञे भिक्खू अजानं अपस्सं विहरन्ती’ति। ",
"mn29:5.19":	"सो तेन ञाणदस्सनेन मज्जति पमज्जति पमादं आपज्जति, पमत्तो समानो दुक्खं विहरति। ",
"mn29:5.20":	"सेय्यथापि, भिक्खवे, पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो अतिक्कम्मेव सारं फेग्गुं छेत्वा आदाय पक्कमेय्य ‘सारन्’ति मञ्ञमानो। ",
"mn29:5.21":	"तमेनं चक्खुमा पुरिसो दिस्वा एवं वदेय्य: ",
"mn29:5.22":	"‘न वतायं भवं पुरिसो अञ्ञासि सारं न अञ्ञासि फेग्गुं न अञ्ञासि तचं न अञ्ञासि पपटिकं न अञ्ञासि साखापलासं। ",
"mn29:5.23":	"तथा हयं भवं पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो अतिक्कम्मेव सारं फेग्गुं छेत्वा आदाय पक्कन्तो “सारन्”ति मञ्ञमानो। ",
"mn29:5.24":	"यञ्चस्स सारेन सारकरणीयं तञ्चस्स अत्थं नानुभविस्सती’ति। ",
"mn29:5.25":	"एवमेव खो, भिक्खवे, इधेकच्चो कुलपुत्तो सद्धा अगारस्मा अनगारियं पब्बजितो होति: ",
"mn29:5.26":	"‘ओतिण्णोम्हि जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, दुक्खोतिण्णो दुक्खपरेतो, ",
"mn29:5.27":	"अप्पेव नाम इमस्स केवलस्स दुक्खक्खन्धस्स अन्तकिरिया पञ्ञायेथा’ति। ",
"mn29:5.28":	"सो एवं पब्बजितो समानो लाभसक्कारसिलोकं अभिनिब्बत्तेति। ",
"mn29:5.29":	"सो तेन लाभसक्कारसिलोकेन न अत्तमनो होति न परिपुण्णसङ्कप्पो। ",
"mn29:5.30":	"सो तेन लाभसक्कारसिलोकेन न अत्तानुक्कंसेति, न परं वम्भेति। ",
"mn29:5.31":	"सो तेन लाभसक्कारसिलोकेन न मज्जति नप्पमज्जति न पमादं आपज्जति, अप्पमत्तो समानो सीलसम्पदं आराधेति। ",
"mn29:5.32":	"सो ताय सीलसम्पदाय अत्तमनो होति, नो च खो परिपुण्णसङ्कप्पो। ",
"mn29:5.33":	"सो ताय सीलसम्पदाय न अत्तानुक्कंसेति, न परं वम्भेति। ",
"mn29:5.34":	"सो ताय सीलसम्पदाय न मज्जति नप्पमज्जति न पमादं आपज्जति, अप्पमत्तो समानो समाधिसम्पदं आराधेति। ",
"mn29:5.35":	"सो ताय समाधिसम्पदाय अत्तमनो होति, नो च खो परिपुण्णसङ्कप्पो। ",
"mn29:5.36":	"सो ताय समाधिसम्पदाय न अत्तानुक्कंसेति, न परं वम्भेति। ",
"mn29:5.37":	"सो ताय समाधिसम्पदाय न मज्जति नप्पमज्जति न पमादं आपज्जति, अप्पमत्तो समानो ञाणदस्सनं आराधेति। ",
"mn29:5.38":	"सो तेन ञाणदस्सनेन अत्तमनो होति परिपुण्णसङ्कप्पो। ",
"mn29:5.39":	"सो तेन ञाणदस्सनेन अत्तानुक्कंसेति, परं वम्भेति: ",
"mn29:5.40":	"‘अहमस्मि जानं पस्सं विहरामि, इमे पनञ्ञे भिक्खू अजानं अपस्सं विहरन्ती’ति। ",
"mn29:5.41":	"सो तेन ञाणदस्सनेन मज्जति पमज्जति पमादं आपज्जति, पमत्तो समानो दुक्खं विहरति। ",
"mn29:5.42":	"अयं वुच्चति, भिक्खवे, भिक्खु फेग्गुं अग्गहेसि ब्रह्मचरियस्स; ",
"mn29:5.43":	"तेन च वोसानं आपादि। ",
"mn29:6.1":	"इध पन, भिक्खवे, एकच्चो कुलपुत्तो सद्धा अगारस्मा अनगारियं पब्बजितो होति: ",
"mn29:6.2":	"‘ओतिण्णोम्हि जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, दुक्खोतिण्णो दुक्खपरेतो, ",
"mn29:6.3":	"अप्पेव नाम इमस्स केवलस्स दुक्खक्खन्धस्स अन्तकिरिया पञ्ञायेथा’ति। ",
"mn29:6.4":	"सो एवं पब्बजितो समानो लाभसक्कारसिलोकं अभिनिब्बत्तेति। ",
"mn29:6.5":	"सो तेन लाभसक्कारसिलोकेन न अत्तमनो होति, न परिपुण्णसङ्कप्पो। ",
"mn29:6.6":	"सो तेन लाभसक्कारसिलोकेन न अत्तानुक्कंसेति, न परं वम्भेति। ",
"mn29:6.7":	"सो तेन लाभसक्कारसिलोकेन न मज्जति नप्पमज्जति न पमादं आपज्जति, अप्पमत्तो समानो सीलसम्पदं आराधेति। ",
"mn29:6.8":	"सो ताय सीलसम्पदाय अत्तमनो होति, नो च खो परिपुण्णसङ्कप्पो। ",
"mn29:6.9":	"सो ताय सीलसम्पदाय न अत्तानुक्कंसेति, न परं वम्भेति। ",
"mn29:6.10":	"सो ताय सीलसम्पदाय न मज्जति नप्पमज्जति न पमादं आपज्जति, अप्पमत्तो समानो समाधिसम्पदं आराधेति। ",
"mn29:6.11":	"सो ताय समाधिसम्पदाय अत्तमनो होति, नो च खो परिपुण्णसङ्कप्पो। ",
"mn29:6.12":	"सो ताय समाधिसम्पदाय न अत्तानुक्कंसेति, न परं वम्भेति। ",
"mn29:6.13":	"सो ताय समाधिसम्पदाय न मज्जति नप्पमज्जति न पमादं आपज्जति, अप्पमत्तो समानो ञाणदस्सनं आराधेति। ",
"mn29:6.14":	"सो तेन ञाणदस्सनेन अत्तमनो होति, नो च खो परिपुण्णसङ्कप्पो। ",
"mn29:6.15":	"सो तेन ञाणदस्सनेन न अत्तानुक्कंसेति, न परं वम्भेति। ",
"mn29:6.16":	"सो तेन ञाणदस्सनेन न मज्जति नप्पमज्जति न पमादं आपज्जति, अप्पमत्तो समानो असमयविमोक्खं आराधेति। ",
"mn29:6.17":	"अट्ठानमेतं, भिक्खवे, अनवकासो यं सो भिक्खु ताय असमयविमुत्तिया परिहायेथ। ",
"mn29:6.18":	"सेय्यथापि, भिक्खवे, पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो सारञ्ञेव छेत्वा आदाय पक्कमेय्य ‘सारन्’ति जानमानो। ",
"mn29:6.19":	"तमेनं चक्खुमा पुरिसो दिस्वा एवं वदेय्य: ",
"mn29:6.20":	"‘अञ्ञासि वतायं भवं पुरिसो सारं, अञ्ञासि फेग्गुं, अञ्ञासि तचं, अञ्ञासि पपटिकं, अञ्ञासि साखापलासं। ",
"mn29:6.21":	"तथा हयं भवं पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो सारञ्ञेव छेत्वा आदाय पक्कन्तो “सारन्”ति जानमानो। ",
"mn29:6.22":	"यञ्चस्स सारेन सारकरणीयं तञ्चस्स अत्थं अनुभविस्सती’ति। ",
"mn29:6.23":	"एवमेव खो, भिक्खवे, इधेकच्चो कुलपुत्तो सद्धा अगारस्मा अनगारियं पब्बजितो होति: ",
"mn29:6.24":	"‘ओतिण्णोम्हि जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, दुक्खोतिण्णो दुक्खपरेतो, ",
"mn29:6.25":	"अप्पेव नाम इमस्स केवलस्स दुक्खक्खन्धस्स अन्तकिरिया पञ्ञायेथा’ति। ",
"mn29:6.26":	"सो एवं पब्बजितो समानो लाभसक्कारसिलोकं अभिनिब्बत्तेति। ",
"mn29:6.27":	"सो तेन लाभसक्कारसिलोकेन न अत्तमनो होति, न परिपुण्णसङ्कप्पो। ",
"mn29:6.28":	"सो तेन लाभसक्कारसिलोकेन न अत्तानुक्कंसेति, न परं वम्भेति। ",
"mn29:6.29":	"सो तेन लाभसक्कारसिलोकेन न मज्जति नप्पमज्जति न पमादं आपज्जति, अप्पमत्तो समानो सीलसम्पदं आराधेति। ",
"mn29:6.30":	"सो ताय सीलसम्पदाय अत्तमनो होति, नो च खो परिपुण्णसङ्कप्पो। ",
"mn29:6.31":	"सो ताय सीलसम्पदाय न अत्तानुक्कंसेति, न परं वम्भेति। ",
"mn29:6.32":	"सो ताय सीलसम्पदाय न मज्जति नप्पमज्जति न पमादं आपज्जति, अप्पमत्तो समानो समाधिसम्पदं आराधेति। ",
"mn29:6.33":	"सो ताय समाधिसम्पदाय अत्तमनो होति, नो च खो परिपुण्णसङ्कप्पो। ",
"mn29:6.34":	"सो ताय समाधिसम्पदाय न अत्तानुक्कंसेति, न परं वम्भेति। ",
"mn29:6.35":	"सो ताय समाधिसम्पदाय न मज्जति नप्पमज्जति न पमादं आपज्जति, अप्पमत्तो समानो ञाणदस्सनं आराधेति। ",
"mn29:6.36":	"सो तेन ञाणदस्सनेन अत्तमनो होति, नो च खो परिपुण्णसङ्कप्पो। ",
"mn29:6.37":	"सो तेन ञाणदस्सनेन न अत्तानुक्कंसेति, न परं वम्भेति। ",
"mn29:6.38":	"सो तेन ञाणदस्सनेन न मज्जति नप्पमज्जति न पमादं आपज्जति, अप्पमत्तो समानो असमयविमोक्खं आराधेति। ",
"mn29:6.39":	"अट्ठानमेतं, भिक्खवे, अनवकासो यं सो भिक्खु ताय असमयविमुत्तिया परिहायेथ। ",
"mn29:7.1":	"इति खो, भिक्खवे, नयिदं ब्रह्मचरियं लाभसक्कारसिलोकानिसंसं, न सीलसम्पदानिसंसं, न समाधिसम्पदानिसंसं, न ञाणदस्सनानिसंसं। ",
"mn29:7.2":	"या च खो अयं, भिक्खवे, अकुप्पा चेतोविमुत्ति—",
"mn29:7.3":	"एतदत्थमिदं, भिक्खवे, ब्रह्मचरियं, एतं सारं एतं परियोसानन्”ति। ",
"mn29:7.4":	"इदमवोच भगवा। ",
"mn29:7.5":	"अत्तमना ते भिक्खू भगवतो भासितं अभिनन्दुन्ति। ",
"mn29:7.6":	"महासारोपमसुत्तं निट्ठितं नवमं। "
}	
