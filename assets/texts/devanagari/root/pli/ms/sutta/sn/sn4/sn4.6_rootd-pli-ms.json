{	
"sn4.6:0.1":	"संयुत्त निकाय ४।६ ",
"sn4.6:0.2":	"१। पठमवग्ग ",
"sn4.6:0.3":	"सप्पसुत्त ",
"sn4.6:1.1":	"एवं मे सुतं—",
"sn4.6:1.2":	"एकं समयं भगवा राजगहे विहरति वेळुवने कलन्दकनिवापे। ",
"sn4.6:1.3":	"तेन खो पन समयेन भगवा रत्तन्धकारतिमिसायं अब्भोकासे निसिन्नो होति, देवो च एकमेकं फुसायति। ",
"sn4.6:2.1":	"अथ खो मारो पापिमा भगवतो भयं छम्भितत्तं लोमहंसं उप्पादेतुकामो महन्तं सप्पराजवण्णं अभिनिम्मिनित्वा येन भगवा तेनुपसङ्कमि। ",
"sn4.6:2.2":	"सेय्यथापि नाम महती एकरुक्खिका नावा; ",
"sn4.6:2.3":	"एवमस्स कायो होति। ",
"sn4.6:2.4":	"सेय्यथापि नाम महन्तं सोण्डिकाकिळञ्जं; ",
"sn4.6:2.5":	"एवमस्स फणो होति। ",
"sn4.6:2.6":	"सेय्यथापि नाम महती कोसलिका कंसपाति; ",
"sn4.6:2.7":	"एवमस्स अक्खीनि भवन्ति। ",
"sn4.6:2.8":	"सेय्यथापि नाम देवे गळगळायन्ते विज्जुल्लता निच्छरन्ति; ",
"sn4.6:2.9":	"एवमस्स मुखतो जिव्हा निच्छरति। ",
"sn4.6:2.10":	"सेय्यथापि नाम कम्मारगग्गरिया धममानाय सद्दो होति; ",
"sn4.6:2.11":	"एवमस्स अस्सासपस्सासानं सद्दो होति। ",
"sn4.6:3.1":	"अथ खो भगवा “मारो अयं पापिमा” इति विदित्वा मारं पापिमन्तं गाथाहि अज्झभासि: ",
"sn4.6:4.1":	"“यो सुञ्ञगेहानि सेवति, ",
"sn4.6:4.2":	"सेय्या सो मुनि अत्तसञ्ञतो; ",
"sn4.6:4.3":	"वोस्सज्ज चरेय्य तत्थ सो, ",
"sn4.6:4.4":	"पतिरूपञ्हि तथाविधस्स तं। ",
"sn4.6:5.1":	"चरका बहू भेरवा बहू, ",
"sn4.6:5.2":	"अथो डंससरीसपा बहू; ",
"sn4.6:5.3":	"लोमम्पि न तत्थ इञ्जये, ",
"sn4.6:5.4":	"सुञ्ञागारगतो महामुनि। ",
"sn4.6:6.1":	"नभं फलेय्य पथवी चलेय्य, ",
"sn4.6:6.2":	"सब्बेपि पाणा उद सन्तसेय्युं; ",
"sn4.6:6.3":	"सल्लम्पि चे उरसि पकप्पयेय्युं, ",
"sn4.6:6.4":	"उपधीसु ताणं न करोन्ति बुद्धा”ति। ",
"sn4.6:7.1":	"अथ खो मारो पापिमा “जानाति मं भगवा, जानाति मं सुगतो”ति दुक्खी दुम्मनो तत्थेवन्तरधायीति। "
}	
