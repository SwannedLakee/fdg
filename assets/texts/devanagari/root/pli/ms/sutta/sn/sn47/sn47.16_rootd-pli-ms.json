{	
"sn47.16:0.1":	"संयुत्त निकाय ४७।१६ ",
"sn47.16:0.2":	"२। नालन्दवग्ग ",
"sn47.16:0.3":	"उत्तियसुत्त ",
"sn47.16:1.1":	"सावत्थिनिदानं। ",
"sn47.16:1.2":	"अथ खो आयस्मा उत्तियो येन भगवा तेनुपसङ्कमि …पे… एकमन्तं निसिन्नो खो आयस्मा उत्तियो भगवन्तं एतदवोच: ",
"sn47.16:1.3":	"“साधु मे, भन्ते, भगवा सङ्खित्तेन धम्मं देसेतु, यमहं भगवतो धम्मं सुत्वा एको वूपकट्ठो अप्पमत्तो आतापी पहितत्तो विहरेय्यन्”ति। ",
"sn47.16:1.4":	"“तस्मातिह त्वं, उत्तिय, आदिमेव विसोधेहि कुसलेसु धम्मेसु। ",
"sn47.16:1.5":	"को चादि कुसलानं धम्मानं? ",
"sn47.16:1.6":	"सीलञ्च सुविसुद्धं, दिट्ठि च उजुका। ",
"sn47.16:1.7":	"यतो च खो ते, उत्तिय, सीलञ्च सुविसुद्धं भविस्सति, दिट्ठि च उजुका, ततो त्वं, उत्तिय, सीलं निस्साय सीले पतिट्ठाय चत्तारो सतिपट्ठाने भावेय्यासि। ",
"sn47.16:2.1":	"कतमे चत्तारो? ",
"sn47.16:2.2":	"इध त्वं, उत्तिय, काये कायानुपस्सी विहराहि आतापी सम्पजानो सतिमा, विनेय्य लोके अभिज्झादोमनस्सं; ",
"sn47.16:2.3":	"वेदनासु …पे… ",
"sn47.16:2.4":	"चित्ते …पे… ",
"sn47.16:2.5":	"धम्मेसु धम्मानुपस्सी विहराहि आतापी सम्पजानो सतिमा, विनेय्य लोके अभिज्झादोमनस्सं। ",
"sn47.16:2.6":	"यतो खो त्वं, उत्तिय, सीलं निस्साय सीले पतिट्ठाय इमे चत्तारो सतिपट्ठाने एवं भावेस्ससि, ततो त्वं, उत्तिय, गमिस्ससि मच्चुधेय्यस्स पारन्”ति। ",
"sn47.16:3.1":	"अथ खो आयस्मा उत्तियो भगवतो भासितं अभिनन्दित्वा अनुमोदित्वा उट्ठायासना भगवन्तं अभिवादेत्वा पदक्खिणं कत्वा पक्कामि। ",
"sn47.16:3.2":	"अथ खो आयस्मा उत्तियो एको वूपकट्ठो अप्पमत्तो आतापी पहितत्तो विहरन्तो नचिरस्सेव—यस्सत्थाय कुलपुत्ता सम्मदेव अगारस्मा अनगारियं पब्बजन्ति, तदनुत्तरं—ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहासि। ",
"sn47.16:3.3":	"“खीणा जाति, वुसितं ब्रह्मचरियं, कतं करणीयं, नापरं इत्थत्ताया”ति अब्भञ्ञासि। ",
"sn47.16:3.4":	"अञ्ञतरो च पनायस्मा उत्तियो अरहतं अहोसीति। ",
"sn47.16:3.5":	"छट्ठं। "
}	
