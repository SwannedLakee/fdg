{	
"sn11.5:0.1":	"संयुत्त निकाय ११।५ ",
"sn11.5:0.2":	"१। पठमवग्ग ",
"sn11.5:0.3":	"सुभासितजयसुत्त ",
"sn11.5:1.1":	"सावत्थिनिदानं। ",
"sn11.5:1.2":	"“भूतपुब्बं, भिक्खवे, देवासुरसङ्गामो समुपब्यूळ्हो अहोसि। ",
"sn11.5:1.3":	"अथ खो, भिक्खवे, वेपचित्ति असुरिन्दो सक्कं देवानमिन्दं एतदवोच: ",
"sn11.5:1.4":	"‘होतु, देवानमिन्द, सुभासितेन जयो’ति। ",
"sn11.5:1.5":	"‘होतु, वेपचित्ति, सुभासितेन जयो’ति। ",
"sn11.5:1.6":	"अथ खो, भिक्खवे, देवा च असुरा च पारिसज्जे ठपेसुं: ",
"sn11.5:1.7":	"‘इमे नो सुभासितदुब्भासितं आजानिस्सन्ती’ति। ",
"sn11.5:1.8":	"अथ खो, भिक्खवे, वेपचित्ति असुरिन्दो सक्कं देवानमिन्दं एतदवोच: ",
"sn11.5:1.9":	"‘भण, देवानमिन्द, गाथन्’ति। ",
"sn11.5:1.10":	"एवं वुत्ते, भिक्खवे, सक्को देवानमिन्दो वेपचित्तिं असुरिन्दं एतदवोच: ",
"sn11.5:1.11":	"‘तुम्हे ख्वेत्थ, वेपचित्ति, पुब्बदेवा। ",
"sn11.5:1.12":	"भण, वेपचित्ति, गाथन्’ति। ",
"sn11.5:1.13":	"एवं वुत्ते, भिक्खवे, वेपचित्ति असुरिन्दो इमं गाथं अभासि: ",
"sn11.5:2.1":	"‘भिय्यो बाला पभिज्जेय्युं, ",
"sn11.5:2.2":	"नो चस्स पटिसेधको; ",
"sn11.5:2.3":	"तस्मा भुसेन दण्डेन, ",
"sn11.5:2.4":	"धीरो बालं निसेधये’ति। ",
"sn11.5:3.1":	"भासिताय खो पन, भिक्खवे, वेपचित्तिना असुरिन्देन गाथाय असुरा अनुमोदिंसु, देवा तुण्ही अहेसुं। ",
"sn11.5:3.2":	"अथ खो, भिक्खवे, वेपचित्ति असुरिन्दो सक्कं देवानमिन्दं एतदवोच: ",
"sn11.5:3.3":	"‘भण, देवानमिन्द, गाथन्’ति। ",
"sn11.5:3.4":	"एवं वुत्ते, भिक्खवे, सक्को देवानमिन्दो इमं गाथं अभासि: ",
"sn11.5:4.1":	"‘एतदेव अहं मञ्ञे, ",
"sn11.5:4.2":	"बालस्स पटिसेधनं; ",
"sn11.5:4.3":	"परं सङ्कुपितं ञत्वा, ",
"sn11.5:4.4":	"यो सतो उपसम्मती’ति। ",
"sn11.5:5.1":	"भासिताय खो पन, भिक्खवे, सक्केन देवानमिन्देन गाथाय, देवा अनुमोदिंसु, असुरा तुण्ही अहेसुं। ",
"sn11.5:5.2":	"अथ खो, भिक्खवे, सक्को देवानमिन्दो वेपचित्तिं असुरिन्दं एतदवोच: ",
"sn11.5:5.3":	"‘भण, वेपचित्ति, गाथन्’ति। ",
"sn11.5:5.4":	"एवं वुत्ते, भिक्खवे, वेपचित्ति असुरिन्दो इमं गाथं अभासि: ",
"sn11.5:6.1":	"‘एतदेव तितिक्खाय, ",
"sn11.5:6.2":	"वज्जं पस्सामि वासव; ",
"sn11.5:6.3":	"यदा नं मञ्ञति बालो, ",
"sn11.5:6.4":	"भया म्यायं तितिक्खति; ",
"sn11.5:6.5":	"अज्झारुहति दुम्मेधो, ",
"sn11.5:6.6":	"गोव भिय्यो पलायिनन्’ति। ",
"sn11.5:7.1":	"भासिताय खो पन, भिक्खवे, वेपचित्तिना असुरिन्देन गाथाय असुरा अनुमोदिंसु, देवा तुण्ही अहेसुं। ",
"sn11.5:7.2":	"अथ खो, भिक्खवे, वेपचित्ति असुरिन्दो सक्कं देवानमिन्दं एतदवोच: ",
"sn11.5:7.3":	"‘भण, देवानमिन्द, गाथन्’ति। ",
"sn11.5:7.4":	"एवं वुत्ते, भिक्खवे, सक्को देवानमिन्दो इमा गाथायो अभासि: ",
"sn11.5:8.1":	"‘कामं मञ्ञतु वा मा वा, ",
"sn11.5:8.2":	"भया म्यायं तितिक्खति; ",
"sn11.5:8.3":	"सदत्थपरमा अत्था, ",
"sn11.5:8.4":	"खन्त्या भिय्यो न विज्जति। ",
"sn11.5:9.1":	"यो हवे बलवा सन्तो, ",
"sn11.5:9.2":	"दुब्बलस्स तितिक्खति; ",
"sn11.5:9.3":	"तमाहु परमं खन्तिं, ",
"sn11.5:9.4":	"निच्चं खमति दुब्बलो। ",
"sn11.5:10.1":	"अबलं तं बलं आहु, ",
"sn11.5:10.2":	"यस्स बालबलं बलं; ",
"sn11.5:10.3":	"बलस्स धम्मगुत्तस्स, ",
"sn11.5:10.4":	"पटिवत्ता न विज्जति। ",
"sn11.5:11.1":	"तस्सेव तेन पापियो, ",
"sn11.5:11.2":	"यो कुद्धं पटिकुज्झति; ",
"sn11.5:11.3":	"कुद्धं अप्पटिकुज्झन्तो, ",
"sn11.5:11.4":	"सङ्गामं जेति दुज्जयं। ",
"sn11.5:12.1":	"उभिन्नमत्थं चरति, ",
"sn11.5:12.2":	"अत्तनो च परस्स च; ",
"sn11.5:12.3":	"परं सङ्कुपितं ञत्वा, ",
"sn11.5:12.4":	"यो सतो उपसम्मति। ",
"sn11.5:13.1":	"उभिन्नं तिकिच्छन्तानं, ",
"sn11.5:13.2":	"अत्तनो च परस्स च; ",
"sn11.5:13.3":	"जना मञ्ञन्ति बालोति, ",
"sn11.5:13.4":	"ये धम्मस्स अकोविदा’ति। ",
"sn11.5:14.1":	"भासितासु खो पन, भिक्खवे, सक्केन देवानमिन्देन गाथासु, देवा अनुमोदिंसु, असुरा तुण्ही अहेसुं। ",
"sn11.5:14.2":	"अथ खो, भिक्खवे, देवानञ्च असुरानञ्च पारिसज्जा एतदवोचुं: ",
"sn11.5:14.3":	"‘भासिता खो वेपचित्तिना असुरिन्देन गाथायो। ",
"sn11.5:14.4":	"ता च खो सदण्डावचरा ससत्थावचरा, इति भण्डनं इति विग्गहो इति कलहो। ",
"sn11.5:14.5":	"भासिता खो सक्केन देवानमिन्देन गाथायो। ",
"sn11.5:14.6":	"ता च खो अदण्डावचरा असत्थावचरा, इति अभण्डनं इति अविग्गहो इति अकलहो। ",
"sn11.5:14.7":	"सक्कस्स देवानमिन्दस्स सुभासितेन जयो’ति। ",
"sn11.5:14.8":	"इति खो, भिक्खवे, सक्कस्स देवानमिन्दस्स सुभासितेन जयो अहोसी”ति। "
}	
