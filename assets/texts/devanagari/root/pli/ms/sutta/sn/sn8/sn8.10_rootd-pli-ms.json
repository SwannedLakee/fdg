{	
"sn8.10:0.1":	"संयुत्त निकाय ८।१० ",
"sn8.10:0.2":	"१। वङ्गीसवग्ग ",
"sn8.10:0.3":	"मोग्गल्लानसुत्त ",
"sn8.10:1.1":	"एकं समयं भगवा राजगहे विहरति इसिगिलिपस्से काळसिलायं महता भिक्खुसङ्घेन सद्धिं पञ्चमत्तेहि भिक्खुसतेहि सब्बेहेव अरहन्तेहि। ",
"sn8.10:1.2":	"तेसं सुदं आयस्मा महामोग्गल्लानो चेतसा चित्तं समन्नेसति विप्पमुत्तं निरुपधिं। ",
"sn8.10:1.3":	"अथ खो आयस्मतो वङ्गीसस्स एतदहोसि: ",
"sn8.10:1.4":	"“अयं खो भगवा राजगहे विहरति इसिगिलिपस्से काळसिलायं महता भिक्खुसङ्घेन सद्धिं पञ्चमत्तेहि भिक्खुसतेहि सब्बेहेव अरहन्तेहि। ",
"sn8.10:1.5":	"तेसं सुदं आयस्मा महामोग्गल्लानो चेतसा चित्तं समन्नेसति विप्पमुत्तं निरुपधिं। ",
"sn8.10:1.6":	"यन्नूनाहं आयस्मन्तं महामोग्गल्लानं भगवतो सम्मुखा सारुप्पाहि गाथाहि अभित्थवेय्यन्”ति। ",
"sn8.10:2.1":	"अथ खो आयस्मा वङ्गीसो उट्ठायासना एकंसं उत्तरासङ्गं करित्वा येन भगवा तेनञ्जलिं पणामेत्वा भगवन्तं एतदवोच: ",
"sn8.10:2.2":	"“पटिभाति मं, भगवा, पटिभाति मं, सुगता”ति। ",
"sn8.10:2.3":	"“पटिभातु तं, वङ्गीसा”ति भगवा अवोच। ",
"sn8.10:2.4":	"अथ खो आयस्मा वङ्गीसो आयस्मन्तं महामोग्गल्लानं भगवतो सम्मुखा सारुप्पाहि गाथाहि अभित्थवि: ",
"sn8.10:3.1":	"“नगस्स पस्से आसीनं, ",
"sn8.10:3.2":	"मुनिं दुक्खस्स पारगुं; ",
"sn8.10:3.3":	"सावका पयिरुपासन्ति, ",
"sn8.10:3.4":	"तेविज्जा मच्चुहायिनो। ",
"sn8.10:4.1":	"ते चेतसा अनुपरियेति, ",
"sn8.10:4.2":	"मोग्गल्लानो महिद्धिको; ",
"sn8.10:4.3":	"चित्तं नेसं समन्नेसं, ",
"sn8.10:4.4":	"विप्पमुत्तं निरूपधिं। ",
"sn8.10:5.1":	"एवं सब्बङ्गसम्पन्नं, ",
"sn8.10:5.2":	"मुनिं दुक्खस्स पारगुं; ",
"sn8.10:5.3":	"अनेकाकारसम्पन्नं, ",
"sn8.10:5.4":	"पयिरुपासन्ति गोतमन्”ति। "
}	
