{	
"sn22.135:0.1":	"संयुत्त निकाय २२।१३५ ",
"sn22.135:0.2":	"१३। अविज्जावग्ग ",
"sn22.135:0.3":	"ततियकोट्ठिकसुत्त ",
"sn22.135:1.1":	"तञ्ञेव निदानं। ",
"sn22.135:1.2":	"एकमन्तं निसिन्नो खो आयस्मा सारिपुत्तो आयस्मन्तं महाकोट्ठिकं एतदवोच: ",
"sn22.135:1.3":	"“‘अविज्जा, अविज्जा’ति, आवुसो कोट्ठिक, वुच्चति। ",
"sn22.135:1.4":	"कतमा नु खो, आवुसो, अविज्जा; ",
"sn22.135:1.5":	"कित्तावता च अविज्जागतो होती”ति? ",
"sn22.135:2.1":	"“इधावुसो, अस्सुतवा पुथुज्जनो रूपं नप्पजानाति, रूपसमुदयं नप्पजानाति, रूपनिरोधं नप्पजानाति, रूपनिरोधगामिनिं पटिपदं नप्पजानाति। ",
"sn22.135:2.2":	"वेदनं नप्पजानाति …पे… ",
"sn22.135:2.3":	"सञ्ञं … ",
"sn22.135:2.4":	"सङ्खारे … ",
"sn22.135:2.5":	"विञ्ञाणं नप्पजानाति, विञ्ञाणसमुदयं नप्पजानाति, विञ्ञाणनिरोधं नप्पजानाति, विञ्ञाणनिरोधगामिनिं पटिपदं नप्पजानाति। ",
"sn22.135:2.6":	"अयं वुच्चतावुसो, अविज्जा; ",
"sn22.135:2.7":	"एत्तावता च अविज्जागतो होती”ति। ",
"sn22.135:3.1":	"एवं वुत्ते, आयस्मा सारिपुत्तो आयस्मन्तं महाकोट्ठिकं एतदवोच: ",
"sn22.135:3.2":	"“‘विज्जा, विज्जा’ति, आवुसो कोट्ठिक, वुच्चति। ",
"sn22.135:3.3":	"कतमा नु खो, आवुसो, विज्जा; ",
"sn22.135:3.4":	"कित्तावता च विज्जागतो होती”ति? ",
"sn22.135:4.1":	"“इधावुसो, सुतवा अरियसावको रूपं पजानाति, रूपसमुदयं पजानाति, रूपनिरोधं पजानाति, रूपनिरोधगामिनिं पटिपदं पजानाति। ",
"sn22.135:4.2":	"वेदनं … ",
"sn22.135:4.3":	"सञ्ञं … ",
"sn22.135:4.4":	"सङ्खारे … ",
"sn22.135:4.5":	"विञ्ञाणं पजानाति, विञ्ञाणसमुदयं पजानाति, विञ्ञाणनिरोधं पजानाति, विञ्ञाणनिरोधगामिनिं पटिपदं पजानाति। ",
"sn22.135:4.6":	"अयं वुच्चतावुसो, विज्जा; ",
"sn22.135:4.7":	"एत्तावता च विज्जागतो होती”ति। ",
"sn22.135:4.8":	"दसमं। ",
"sn22.135:4.9":	"अविज्जावग्गो ततियो। ",
"sn22.135:5.0":	"तस्सुद्दानं ",
"sn22.135:5.1":	"समुदयधम्मे तीणि, ",
"sn22.135:5.2":	"अस्सादो अपरे दुवे; ",
"sn22.135:5.3":	"समुदये च द्वे वुत्ता, ",
"sn22.135:5.4":	"कोट्ठिके अपरे तयोति। "
}	
