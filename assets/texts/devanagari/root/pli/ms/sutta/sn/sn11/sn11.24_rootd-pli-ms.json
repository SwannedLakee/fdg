{	
"sn11.24:0.1":	"संयुत्त निकाय ११।२४ ",
"sn11.24:0.2":	"३। ततियवग्ग ",
"sn11.24:0.3":	"अच्चयसुत्त ",
"sn11.24:1.1":	"सावत्थियं …पे… आरामे। ",
"sn11.24:1.2":	"तेन खो पन समयेन द्वे भिक्खू सम्पयोजेसुं। ",
"sn11.24:1.3":	"तत्रेको भिक्खु अच्चसरा। ",
"sn11.24:1.4":	"अथ खो सो भिक्खु तस्स भिक्खुनो सन्तिके अच्चयं अच्चयतो देसेति; ",
"sn11.24:1.5":	"सो भिक्खु नप्पटिग्गण्हाति। ",
"sn11.24:1.6":	"अथ खो सम्बहुला भिक्खू येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो ते भिक्खू भगवन्तं एतदवोचुं: ",
"sn11.24:1.7":	"“इध, भन्ते, द्वे भिक्खू सम्पयोजेसुं, तत्रेको भिक्खु अच्चसरा। ",
"sn11.24:1.8":	"अथ खो सो, भन्ते, भिक्खु तस्स भिक्खुनो सन्तिके अच्चयं अच्चयतो देसेति, सो भिक्खु नप्पटिग्गण्हाती”ति। ",
"sn11.24:2.1":	"“द्वेमे, भिक्खवे, बाला। ",
"sn11.24:2.2":	"यो च अच्चयं अच्चयतो न पस्सति, यो च अच्चयं देसेन्तस्स यथाधम्मं नप्पटिग्गण्हाति—",
"sn11.24:2.3":	"इमे खो, भिक्खवे, द्वे बाला। ",
"sn11.24:2.4":	"द्वेमे, भिक्खवे, पण्डिता। ",
"sn11.24:2.5":	"यो च अच्चयं अच्चयतो पस्सति, यो च अच्चयं देसेन्तस्स यथाधम्मं पटिग्गण्हाति—",
"sn11.24:2.6":	"इमे खो, भिक्खवे, द्वे पण्डिता। ",
"sn11.24:3.1":	"भूतपुब्बं, भिक्खवे, सक्को देवानमिन्दो सुधम्मायं सभायं देवे तावतिंसे अनुनयमानो तायं वेलायं इमं गाथं अभासि: ",
"sn11.24:4.1":	"‘कोधो वो वसमायातु, ",
"sn11.24:4.2":	"मा च मित्तेहि वो जरा; ",
"sn11.24:4.3":	"अगरहियं मा गरहित्थ, ",
"sn11.24:4.4":	"मा च भासित्थ पेसुणं; ",
"sn11.24:4.5":	"अथ पापजनं कोधो, ",
"sn11.24:4.6":	"पब्बतोवाभिमद्दती’”ति। "
}	
