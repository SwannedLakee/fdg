{	
"sn9.9:0.1":	"संयुत्त निकाय ९।९ ",
"sn9.9:0.2":	"१। वनवग्ग ",
"sn9.9:0.3":	"वज्जिपुत्तसुत्त ",
"sn9.9:1.1":	"एकं समयं अञ्ञतरो वज्जिपुत्तको भिक्खु वेसालियं विहरति अञ्ञतरस्मिं वनसण्डे। ",
"sn9.9:1.2":	"तेन खो पन समयेन वेसालियं वज्जिपुत्तको सब्बरत्तिचारो होति। ",
"sn9.9:1.3":	"अथ खो सो भिक्खु वेसालिया तूरियताळितवादितनिग्घोससद्दं सुत्वा परिदेवमानो तायं वेलायं इमं गाथं अभासि: ",
"sn9.9:2.1":	"“एकका मयं अरञ्ञे विहराम, ",
"sn9.9:2.2":	"अपविद्धंव वनस्मिं दारुकं; ",
"sn9.9:2.3":	"एतादिसिकाय रत्तिया, ",
"sn9.9:2.4":	"को सु नामम्हेहि पापियो”ति। ",
"sn9.9:3.1":	"अथ खो या तस्मिं वनसण्डे अधिवत्था देवता तस्स भिक्खुनो अनुकम्पिका अत्थकामा तं भिक्खुं संवेजेतुकामा येन सो भिक्खु तेनुपसङ्कमि; उपसङ्कमित्वा तं भिक्खुं गाथाय अज्झभासि: ",
"sn9.9:4.1":	"“एककोव त्वं अरञ्ञे विहरसि, ",
"sn9.9:4.2":	"अपविद्धंव वनस्मिं दारुकं; ",
"sn9.9:4.3":	"तस्स ते बहुका पिहयन्ति, ",
"sn9.9:4.4":	"नेरयिका विय सग्गगामिनन्”ति। ",
"sn9.9:5.1":	"अथ खो सो भिक्खु ताय देवताय संवेजितो संवेगमापादीति। "
}	
