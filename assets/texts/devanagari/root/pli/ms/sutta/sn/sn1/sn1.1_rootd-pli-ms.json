{	
"sn1.1:0.1":	"संयुत्त निकाय १।१ ",
"sn1.1:0.2":	"१। नळवग्ग ",
"sn1.1:0.3":	"ओघतरणसुत्त ",
"sn1.1:1.1":	"एवं मे सुतं—",
"sn1.1:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"sn1.1:1.3":	"अथ खो अञ्ञतरा देवता अभिक्कन्ताय रत्तिया अभिक्कन्तवण्णा केवलकप्पं जेतवनं ओभासेत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं अट्ठासि। एकमन्तं ठिता खो सा देवता भगवन्तं एतदवोच: ",
"sn1.1:1.4":	"“कथं नु त्वं, मारिस, ओघमतरी”ति? ",
"sn1.1:1.5":	"“अप्पतिट्ठं ख्वाहं, आवुसो, अनायूहं ओघमतरिन्”ति। ",
"sn1.1:1.6":	"“यथाकथं पन त्वं, मारिस, अप्पतिट्ठं अनायूहं ओघमतरी”ति? ",
"sn1.1:1.7":	"“यदास्वाहं, आवुसो, सन्तिट्ठामि तदास्सु संसीदामि; ",
"sn1.1:1.8":	"यदास्वाहं, आवुसो, आयूहामि तदास्सु निब्बुय्हामि। ",
"sn1.1:1.9":	"एवं ख्वाहं, आवुसो, अप्पतिट्ठं अनायूहं ओघमतरिन्”ति। ",
"sn1.1:2.1":	"“चिरस्सं वत पस्सामि, ",
"sn1.1:2.2":	"ब्राह्मणं परिनिब्बुतं; ",
"sn1.1:2.3":	"अप्पतिट्ठं अनायूहं, ",
"sn1.1:2.4":	"तिण्णं लोके विसत्तिकन्”ति। ",
"sn1.1:3.1":	"इदमवोच सा देवता। ",
"sn1.1:3.2":	"समनुञ्ञो सत्था अहोसि। ",
"sn1.1:3.3":	"अथ खो सा देवता: ",
"sn1.1:3.4":	"“समनुञ्ञो मे सत्था”ति भगवन्तं अभिवादेत्वा पदक्खिणं कत्वा तत्थेवन्तरधायीति। "
}	
