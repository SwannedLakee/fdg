{	
"sn44.11:0.1":	"संयुत्त निकाय ४४।११ ",
"sn44.11:0.2":	"१। अब्याकतवग्ग ",
"sn44.11:0.3":	"सभियकच्चानसुत्त ",
"sn44.11:1.1":	"एकं समयं आयस्मा सभियो कच्चानो ञातिके विहरति गिञ्जकावसथे। ",
"sn44.11:1.2":	"अथ खो वच्छगोत्तो परिब्बाजको येनायस्मा सभियो कच्चानो तेनुपसङ्कमि; उपसङ्कमित्वा आयस्मता सभियेन कच्चानेन सद्धिं सम्मोदि। ",
"sn44.11:1.3":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो वच्छगोत्तो परिब्बाजको आयस्मन्तं सभियं कच्चानं एतदवोच: ",
"sn44.11:1.4":	"“किं नु खो भो, कच्चान, होति तथागतो परं मरणा”ति? ",
"sn44.11:1.5":	"“अब्याकतं खो एतं, वच्छ, भगवता: ",
"sn44.11:1.6":	"‘होति तथागतो परं मरणा’”ति। ",
"sn44.11:1.7":	"“किं पन, भो कच्चान, न होति तथागतो परं मरणा”ति? ",
"sn44.11:1.8":	"“एतम्पि खो, वच्छ, अब्याकतं भगवता: ",
"sn44.11:1.9":	"‘न होति तथागतो परं मरणा’”ति। ",
"sn44.11:2.1":	"“किं नु खो, भो कच्चान, होति च न च होति तथागतो परं मरणा”ति? ",
"sn44.11:2.2":	"“अब्याकतं खो एतं, वच्छ, भगवता: ",
"sn44.11:2.3":	"‘होति च न च होति तथागतो परं मरणा’”ति। ",
"sn44.11:2.4":	"“किं पन, भो कच्चान, नेव होति न न होति तथागतो परं मरणा”ति? ",
"sn44.11:2.5":	"“एतम्पि खो, वच्छ, अब्याकतं भगवता: ",
"sn44.11:2.6":	"‘नेव होति न न होति तथागतो परं मरणा’”ति। ",
"sn44.11:3.1":	"“‘किं नु खो, भो कच्चान, होति तथागतो परं मरणा’ति, इति पुट्ठो समानो: ",
"sn44.11:3.2":	"‘अब्याकतं खो एतं, वच्छ, भगवता—",
"sn44.11:3.3":	"होति तथागतो परं मरणा’ति वदेसि। ",
"sn44.11:3.4":	"‘किं पन, भो कच्चान, न होति तथागतो परं मरणा’ति, इति पुट्ठो समानो: ",
"sn44.11:3.5":	"‘अब्याकतं खो एतं, वच्छ, भगवता—",
"sn44.11:3.6":	"न होति तथागतो परं मरणा’ति वदेसि। ",
"sn44.11:3.7":	"‘किं नु खो, भो कच्चान, होति च न च होति तथागतो परं मरणा’ति, इति पुट्ठो समानो: ",
"sn44.11:3.8":	"‘अब्याकतं खो एतं, वच्छ, भगवता—",
"sn44.11:3.9":	"होति च न च होति तथागतो परं मरणा’ति वदेसि। ",
"sn44.11:3.10":	"‘किं पन, भो कच्चान, नेव होति न न होति तथागतो परं मरणा’ति, इति पुट्ठो समानो: ",
"sn44.11:3.11":	"‘एतम्पि खो, वच्छ, अब्याकतं भगवता—",
"sn44.11:3.12":	"नेव होति न न होति तथागतो परं मरणा’ति वदेसि। ",
"sn44.11:3.13":	"को नु खो, भो कच्चान, हेतु, को पच्चयो, येनेतं अब्याकतं समणेन गोतमेना”ति? ",
"sn44.11:3.14":	"“यो च, वच्छ, हेतु, यो च पच्चयो पञ्ञापनाय रूपीति वा अरूपीति वा सञ्ञीति वा असञ्ञीति वा नेवसञ्ञीनासञ्ञीति वा, सो च हेतु, सो च पच्चयो सब्बेन सब्बं सब्बथा सब्बं अपरिसेसं निरुज्झेय्य। ",
"sn44.11:3.15":	"केन नं पञ्ञापयमानो पञ्ञापेय्य रूपीति वा अरूपीति वा सञ्ञीति वा असञ्ञीति वा नेवसञ्ञीनासञ्ञीति वा”ति। ",
"sn44.11:3.16":	"“कीवचिरं पब्बजितोसि, भो कच्चाना”ति? ",
"sn44.11:3.17":	"“नचिरं, आवुसो, तीणि वस्सानी”ति। ",
"sn44.11:3.18":	"“यस्सपस्स, आवुसो, एतमेत्तकेन एत्तकमेव तम्पस्स बहु, को पन वादो एवं अभिक्कन्ते”ति। ",
"sn44.11:3.19":	"एकादसमं। ",
"sn44.11:3.20":	"अब्याकतवग्गो पठमो। ",
"sn44.11:4.0":	"तस्सुद्दानं ",
"sn44.11:4.1":	"खेमाथेरी अनुराधो, ",
"sn44.11:4.2":	"सारिपुत्तोति कोट्ठिको; ",
"sn44.11:4.3":	"मोग्गल्लानो च वच्छो च, ",
"sn44.11:4.4":	"कुतूहलसालानन्दो; ",
"sn44.11:4.5":	"सभियो एकादसमन्ति। ",
"sn44.11:4.6":	"अब्याकतसंयुत्तं समत्तं। ",
"sn44.11:5.0":	"तस्सुद्दानं ",
"sn44.11:5.1":	"सळायतनवेदना, ",
"sn44.11:5.2":	"मातुगामो जम्बुखादको; ",
"sn44.11:5.3":	"सामण्डको मोग्गल्लानो, ",
"sn44.11:5.4":	"चित्तो गामणि सङ्खतं; ",
"sn44.11:5.5":	"अब्याकतन्ति दसधाति। ",
"sn44.11:5.6":	"सळायतनवग्गो चतुत्थो। ",
"sn44.11:5.7":	"सळायतनवग्गसंयुत्तपाळि निट्ठिता। "
}	
