{	
"sn51.11:0.1":	"संयुत्त निकाय ५१।११ ",
"sn51.11:0.2":	"२। पासादकम्पनवग्ग ",
"sn51.11:0.3":	"पुब्बसुत्त ",
"sn51.11:1.1":	"सावत्थिनिदानं। ",
"sn51.11:1.2":	"“पुब्बेव मे, भिक्खवे, सम्बोधा अनभिसम्बुद्धस्स बोधिसत्तस्सेव सतो एतदहोसि: ",
"sn51.11:1.3":	"‘को नु खो हेतु, को पच्चयो इद्धिपादभावनाया’ति? ",
"sn51.11:1.4":	"तस्स मय्हं, भिक्खवे, एतदहोसि: ",
"sn51.11:1.5":	"‘इध भिक्खु छन्दसमाधिप्पधानसङ्खारसमन्नागतं इद्धिपादं भावेति—",
"sn51.11:1.6":	"इति मे छन्दो न च अतिलीनो भविस्सति, न च अतिप्पग्गहितो भविस्सति, न च अज्झत्तं सङ्खित्तो भविस्सति, न च बहिद्धा विक्खित्तो भविस्सति। ",
"sn51.11:1.7":	"पच्छापुरेसञ्ञी च विहरति—",
"sn51.11:1.8":	"यथा पुरे तथा पच्छा, यथा पच्छा तथा पुरे; ",
"sn51.11:1.9":	"यथा अधो तथा उद्धं, यथा उद्धं तथा अधो; ",
"sn51.11:1.10":	"यथा दिवा तथा रत्तिं, यथा रत्तिं तथा दिवा। ",
"sn51.11:1.11":	"इति विवटेन चेतसा अपरियोनद्धेन सप्पभासं चित्तं भावेति’। ",
"sn51.11:2.1":	"वीरियसमाधिप्पधानसङ्खारसमन्नागतं इद्धिपादं भावेति—",
"sn51.11:2.2":	"इति मे वीरियं न च अतिलीनं भविस्सति, न च अतिप्पग्गहितं भविस्सति, न च अज्झत्तं सङ्खित्तं भविस्सति, न च बहिद्धा विक्खित्तं भविस्सति। ",
"sn51.11:2.3":	"पच्छापुरेसञ्ञी च विहरति—",
"sn51.11:2.4":	"यथा पुरे तथा पच्छा, यथा पच्छा तथा पुरे; ",
"sn51.11:2.5":	"यथा अधो तथा उद्धं, यथा उद्धं तथा अधो; ",
"sn51.11:2.6":	"यथा दिवा तथा रत्तिं, यथा रत्तिं तथा दिवा। ",
"sn51.11:2.7":	"इति विवटेन चेतसा अपरियोनद्धेन सप्पभासं चित्तं भावेति। ",
"sn51.11:3.1":	"चित्तसमाधिप्पधानसङ्खारसमन्नागतं इद्धिपादं भावेति—",
"sn51.11:3.2":	"इति मे चित्तं न च अतिलीनं भविस्सति, न च अतिप्पग्गहितं भविस्सति, न च अज्झत्तं सङ्खित्तं भविस्सति, न च बहिद्धा विक्खित्तं भविस्सति। ",
"sn51.11:3.3":	"पच्छापुरेसञ्ञी च विहरति—",
"sn51.11:3.4":	"यथा पुरे तथा पच्छा, यथा पच्छा तथा पुरे; ",
"sn51.11:3.5":	"यथा अधो तथा उद्धं, यथा उद्धं तथा अधो; ",
"sn51.11:3.6":	"यथा दिवा तथा रत्तिं, यथा रत्तिं तथा दिवा। ",
"sn51.11:3.7":	"इति विवटेन चेतसा अपरियोनद्धेन सप्पभासं चित्तं भावेति। ",
"sn51.11:4.1":	"वीमंसासमाधिप्पधानसङ्खारसमन्नागतं इद्धिपादं भावेति—",
"sn51.11:4.2":	"इति मे वीमंसा न च अतिलीना भविस्सति, न च अतिप्पग्गहिता भविस्सति, न च अज्झत्तं सङ्खित्ता भविस्सति, न च बहिद्धा विक्खित्ता भविस्सति। ",
"sn51.11:4.3":	"पच्छापुरेसञ्ञी च विहरति—",
"sn51.11:4.4":	"यथा पुरे तथा पच्छा, यथा पच्छा तथा पुरे; ",
"sn51.11:4.5":	"यथा अधो तथा उद्धं, यथा उद्धं तथा अधो; ",
"sn51.11:4.6":	"यथा दिवा तथा रत्तिं, यथा रत्तिं तथा दिवा। ",
"sn51.11:4.7":	"इति विवटेन चेतसा अपरियोनद्धेन सप्पभासं चित्तं भावेति। ",
"sn51.11:5.1":	"एवं भावितेसु खो, भिक्खु, चतूसु इद्धिपादेसु एवं बहुलीकतेसु, अनेकविहितं इद्धिविधं पच्चनुभोति—एकोपि हुत्वा बहुधा होति, बहुधापि हुत्वा एको होति; आविभावं, तिरोभावं; तिरोकुट्टं तिरोपाकारं तिरोपब्बतं असज्जमानो गच्छति, सेय्यथापि आकासे; पथवियापि उम्मुज्जनिमुज्जं करोति, सेय्यथापि उदके; उदकेपि अभिज्जमाने गच्छति, सेय्यथापि पथवियं; आकासेपि पल्लङ्केन कमति, सेय्यथापि पक्खी सकुणो; इमेपि चन्दिमसूरिये एवंमहिद्धिके एवंमहानुभावे पाणिना परिमसति परिमज्जति; याव ब्रह्मलोकापि कायेन वसं वत्तेति। ",
"sn51.11:6.1":	"एवं भावितेसु खो, भिक्खु, चतूसु इद्धिपादेसु एवं बहुलीकतेसु दिब्बाय सोतधातुया विसुद्धाय अतिक्कन्तमानुसिकाय उभो सद्दे सुणाति—दिब्बे च मानुसे च, दूरे सन्तिके चाति। ",
"sn51.11:7.1":	"एवं भावितेसु खो, भिक्खु, चतूसु इद्धिपादेसु एवं बहुलीकतेसु, परसत्तानं परपुग्गलानं चेतसा चेतो परिच्च पजानाति। ",
"sn51.11:7.2":	"सरागं वा चित्तं ‘सरागं चित्तन्’ति पजानाति; ",
"sn51.11:7.3":	"वीतरागं वा चित्तं ‘वीतरागं चित्तन्’ति पजानाति; ",
"sn51.11:7.4":	"सदोसं वा चित्तं ‘सदोसं चित्तन्’ति पजानाति; ",
"sn51.11:7.5":	"वीतदोसं वा चित्तं ‘वीतदोसं चित्तन्’ति पजानाति; ",
"sn51.11:7.6":	"समोहं वा चित्तं ‘समोहं चित्तन्’ति पजानाति; ",
"sn51.11:7.7":	"वीतमोहं वा चित्तं ‘वीतमोहं चित्तन्’ति पजानाति; ",
"sn51.11:7.8":	"सङ्खित्तं वा चित्तं ‘सङ्खित्तं चित्तन्’ति पजानाति; ",
"sn51.11:7.9":	"विक्खित्तं वा चित्तं ‘विक्खित्तं चित्तन्’ति पजानाति; ",
"sn51.11:7.10":	"महग्गतं वा चित्तं ‘महग्गतं चित्तन्’ति पजानाति; ",
"sn51.11:7.11":	"अमहग्गतं वा चित्तं ‘अमहग्गतं चित्तन्’ति पजानाति; ",
"sn51.11:7.12":	"सौत्तरं वा चित्तं ‘सौत्तरं चित्तन्’ति पजानाति; ",
"sn51.11:7.13":	"अनुत्तरं वा चित्तं ‘अनुत्तरं चित्तन्’ति पजानाति; ",
"sn51.11:7.14":	"समाहितं वा चित्तं ‘समाहितं चित्तन्’ति पजानाति; ",
"sn51.11:7.15":	"असमाहितं वा चित्तं ‘असमाहितं चित्तन्’ति पजानाति; ",
"sn51.11:7.16":	"विमुत्तं वा चित्तं ‘विमुत्तं चित्तन्’ति पजानाति; ",
"sn51.11:7.17":	"अविमुत्तं वा चित्तं ‘अविमुत्तं चित्तन्’ति पजानाति। ",
"sn51.11:8.1":	"एवं भावितेसु खो, भिक्खु, चतूसु इद्धिपादेसु एवं बहुलीकतेसु, अनेकविहितं पुब्बेनिवासं अनुस्सरति, सेय्यथिदं—एकम्पि जातिं द्वेपि जातियो तिस्सोपि जातियो चतस्सोपि जातियो पञ्चपि जातियो दसपि जातियो वीसम्पि जातियो तिंसम्पि जातियो चत्तालीसम्पि जातियो पञ्ञासम्पि जातियो जातिसतम्पि जातिसहस्सम्पि जातिसतसहस्सम्पि अनेकेपि संवट्टकप्पे अनेकेपि विवट्टकप्पे अनेकेपि संवट्टविवट्टकप्पे: ‘अमुत्रासिं एवंनामो एवङ्गोत्तो एवंवण्णो एवमाहारो एवंसुखदुक्खप्पटिसंवेदी एवमायुपरियन्तो, सो ततो चुतो अमुत्र उदपादिं; तत्रापासिं एवंनामो एवङ्गोत्तो एवंवण्णो एवमाहारो एवंसुखदुक्खप्पटिसंवेदी एवमायुपरियन्तो, सो ततो चुतो इधूपपन्नो’ति। इति साकारं सौद्देसं अनेकविहितं पुब्बेनिवासं अनुस्सरति। ",
"sn51.11:9.1":	"एवं भावितेसु खो, भिक्खु, चतूसु इद्धिपादेसु एवं बहुलीकतेसु, दिब्बेन चक्खुना विसुद्धेन अतिक्कन्तमानुसकेन सत्ते पस्सति चवमाने उपपज्जमाने हीने पणीते सुवण्णे दुब्बण्णे, सुगते दुग्गते यथाकम्मूपगे सत्ते पजानाति: ‘इमे वत, भोन्तो, सत्ता कायदुच्चरितेन समन्नागता वचीदुच्चरितेन समन्नागता मनोदुच्चरितेन समन्नागता अरियानं उपवादका मिच्छादिट्ठिका मिच्छादिट्ठिकम्मसमादाना; ते कायस्स भेदा परं मरणा अपायं दुग्गतिं विनिपातं निरयं उपपन्ना। इमे वा पन, भोन्तो, सत्ता कायसुचरितेन समन्नागता वचीसुचरितेन समन्नागता मनोसुचरितेन समन्नागता अरियानं अनुपवादका सम्मादिट्ठिका सम्मादिट्ठिकम्मसमादाना; ते कायस्स भेदा परं मरणा सुगतिं सग्गं लोकं उपपन्ना’ति। इति दिब्बेन चक्खुना विसुद्धेन अतिक्कन्तमानुसकेन सत्ते पस्सति चवमाने उपपज्जमाने हीने पणीते, सुवण्णे दुब्बण्णे, सुगते दुग्गते यथाकम्मूपगे सत्ते पजानाति। ",
"sn51.11:10.1":	"एवं भावितेसु खो, भिक्खु, चतूसु इद्धिपादेसु एवं बहुलीकतेसु, आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरती”ति। ",
"sn51.11:10.2":	"पठमं। "
}	
