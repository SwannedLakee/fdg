{	
"sn18.1:0.1":	"संयुत्त निकाय १८।१ ",
"sn18.1:0.2":	"१। पठमवग्ग ",
"sn18.1:0.3":	"चक्खुसुत्त ",
"sn18.1:1.1":	"एवं मे सुतं—",
"sn18.1:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"sn18.1:1.3":	"अथ खो आयस्मा राहुलो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा राहुलो भगवन्तं एतदवोच: ",
"sn18.1:1.4":	"“साधु मे, भन्ते, भगवा सङ्खित्तेन धम्मं देसेतु, यमहं भगवतो धम्मं सुत्वा एको वूपकट्ठो अप्पमत्तो आतापी पहितत्तो विहरेय्यन्”ति। ",
"sn18.1:2.1":	"“तं किं मञ्ञसि, राहुल, ",
"sn18.1:2.2":	"चक्खुं निच्चं वा अनिच्चं वा”ति? ",
"sn18.1:2.3":	"“अनिच्चं, भन्ते”। ",
"sn18.1:2.4":	"“यं पनानिच्चं दुक्खं वा तं सुखं वा”ति? ",
"sn18.1:2.5":	"“दुक्खं, भन्ते”। ",
"sn18.1:2.6":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"sn18.1:2.7":	"‘एतं मम, एसोहमस्मि, एसो मे अत्ता’”ति? ",
"sn18.1:2.8":	"“नो हेतं, भन्ते”। ",
"sn18.1:3.1":	"“सोतं निच्चं वा अनिच्चं वा”ति? ",
"sn18.1:3.2":	"“अनिच्चं, भन्ते” …पे…। ",
"sn18.1:3.3":	"“घानं निच्चं वा अनिच्चं वा”ति? ",
"sn18.1:3.4":	"“अनिच्चं, भन्ते” … ",
"sn18.1:3.5":	"“जिव्हा निच्चा वा अनिच्चा वा”ति? ",
"sn18.1:3.6":	"“अनिच्चा, भन्ते” … ",
"sn18.1:3.7":	"“कायो निच्चो वा अनिच्चो वा”ति? ",
"sn18.1:3.8":	"“अनिच्चो, भन्ते” … ",
"sn18.1:3.9":	"“मनो निच्चो वा अनिच्चो वा”ति? ",
"sn18.1:3.10":	"“अनिच्चो, भन्ते”। ",
"sn18.1:3.11":	"“यं पनानिच्चं दुक्खं वा तं सुखं वा”ति? ",
"sn18.1:3.12":	"“दुक्खं, भन्ते”। ",
"sn18.1:3.13":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"sn18.1:3.14":	"‘एतं मम, एसोहमस्मि, एसो मे अत्ता’”ति? ",
"sn18.1:3.15":	"“नो हेतं, भन्ते”। ",
"sn18.1:4.1":	"“एवं पस्सं, राहुल, सुतवा अरियसावको चक्खुस्मिम्पि निब्बिन्दति …पे… सोतस्मिम्पि निब्बिन्दति … घानस्मिम्पि निब्बिन्दति … जिव्हायपि निब्बिन्दति … कायस्मिम्पि निब्बिन्दति … मनस्मिम्पि निब्बिन्दति; ",
"sn18.1:4.2":	"निब्बिन्दं विरज्जति; विरागा विमुच्चति; विमुत्तस्मिं विमुत्तमिति ञाणं होति। ",
"sn18.1:4.3":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाती”ति। ",
"sn18.1:4.4":	"(एतेन पेय्यालेन दस सुत्तन्ता कातब्बा।) ",
"sn18.1:4.5":	"पठमं। "
}	
