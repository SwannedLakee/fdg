{	
"sn5.4:0.1":	"संयुत्त निकाय ५।४ ",
"sn5.4:0.2":	"१। भिक्खुनीवग्ग ",
"sn5.4:0.3":	"विजयासुत्त ",
"sn5.4:1.1":	"सावत्थिनिदानं। ",
"sn5.4:1.2":	"अथ खो विजया भिक्खुनी पुब्बण्हसमयं निवासेत्वा …पे… ",
"sn5.4:1.3":	"अञ्ञतरस्मिं रुक्खमूले दिवाविहारं निसीदि। ",
"sn5.4:1.4":	"अथ खो मारो पापिमा विजयाय भिक्खुनिया भयं छम्भितत्तं लोमहंसं उप्पादेतुकामो समाधिम्हा चावेतुकामो येन विजया भिक्खुनी तेनुपसङ्कमि; उपसङ्कमित्वा विजयं भिक्खुनिं गाथाय अज्झभासि: ",
"sn5.4:2.1":	"“दहरा त्वं रूपवती, ",
"sn5.4:2.2":	"अहञ्च दहरो सुसु; ",
"sn5.4:2.3":	"पञ्चङ्गिकेन तुरियेन, ",
"sn5.4:2.4":	"एहय्येभिरमामसे”ति। ",
"sn5.4:3.1":	"अथ खो विजयाय भिक्खुनिया एतदहोसि: ",
"sn5.4:3.2":	"“को नु ख्वायं मनुस्सो वा अमनुस्सो वा गाथं भासती”ति? ",
"sn5.4:3.3":	"अथ खो विजयाय भिक्खुनिया एतदहोसि: ",
"sn5.4:3.4":	"“मारो खो अयं पापिमा मम भयं छम्भितत्तं लोमहंसं उप्पादेतुकामो समाधिम्हा चावेतुकामो गाथं भासती”ति। ",
"sn5.4:3.5":	"अथ खो विजया भिक्खुनी “मारो अयं पापिमा” इति विदित्वा मारं पापिमन्तं गाथाहि पच्चभासि: ",
"sn5.4:4.1":	"“रूपा सद्दा रसा गन्धा, ",
"sn5.4:4.2":	"फोट्ठब्बा च मनोरमा; ",
"sn5.4:4.3":	"निय्यातयामि तुय्हेव, ",
"sn5.4:4.4":	"मार नाहं तेनत्थिका। ",
"sn5.4:5.1":	"इमिना पूतिकायेन, ",
"sn5.4:5.2":	"भिन्दनेन पभङ्गुना; ",
"sn5.4:5.3":	"अट्टीयामि हरायामि, ",
"sn5.4:5.4":	"कामतण्हा समूहता। ",
"sn5.4:6.1":	"ये च रूपूपगा सत्ता, ",
"sn5.4:6.2":	"ये च अरूपट्ठायिनो; ",
"sn5.4:6.3":	"या च सन्ता समापत्ति, ",
"sn5.4:6.4":	"सब्बत्थ विहतो तमो”ति। ",
"sn5.4:7.1":	"अथ खो मारो पापिमा “जानाति मं विजया भिक्खुनी”ति दुक्खी दुम्मनो तत्थेवन्तरधायीति। "
}	
