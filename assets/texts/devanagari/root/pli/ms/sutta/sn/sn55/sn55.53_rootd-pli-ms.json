{	
"sn55.53:0.1":	"संयुत्त निकाय ५५।५३ ",
"sn55.53:0.2":	"६। सप्पञ्ञवग्ग ",
"sn55.53:0.3":	"धम्मदिन्नसुत्त ",
"sn55.53:1.1":	"एकं समयं भगवा बाराणसियं विहरति इसिपतने मिगदाये। ",
"sn55.53:1.2":	"अथ खो धम्मदिन्नो उपासको पञ्चहि उपासकसतेहि सद्धिं येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो धम्मदिन्नो उपासको भगवन्तं एतदवोच: ",
"sn55.53:1.3":	"“ओवदतु नो, भन्ते, भगवा; ",
"sn55.53:1.4":	"अनुसासतु नो, भन्ते, भगवा यं अम्हाकं अस्स दीघरत्तं हिताय सुखाया”ति। ",
"sn55.53:2.1":	"“तस्मातिह वो, धम्मदिन्न, एवं सिक्खितब्बं: ",
"sn55.53:2.2":	"‘ये ते सुत्तन्ता तथागतभासिता गम्भीरा गम्भीरत्था लोकुत्तरा सुञ्ञतपटिसंयुत्ता ते कालेन कालं उपसम्पज्ज विहरिस्सामा’ति। ",
"sn55.53:2.3":	"एवञ्हि वो, धम्मदिन्न, सिक्खितब्बन्”ति। ",
"sn55.53:2.4":	"“न खो नेतं, भन्ते, सुकरं अम्हेहि पुत्तसम्बाधसयनं अज्झावसन्तेहि कासिकचन्दनं पच्चनुभोन्तेहि मालागन्धविलेपनं धारयन्तेहि जातरूपरजतं सादियन्तेहि—",
"sn55.53:2.5":	"ये ते सुत्तन्ता तथागतभासिता गम्भीरा गम्भीरत्था लोकुत्तरा सुञ्ञतपटिसंयुत्ता ते कालेन कालं उपसम्पज्ज विहरितुं। ",
"sn55.53:2.6":	"तेसं नो, भन्ते, भगवा अम्हाकं पञ्चसु सिक्खापदेसु ठितानं उत्तरिधम्मं देसेतू”ति। ",
"sn55.53:3.1":	"“तस्मातिह वो, धम्मदिन्न, एवं सिक्खितब्बं: ",
"sn55.53:3.2":	"‘बुद्धे अवेच्चप्पसादेन समन्नागता भविस्साम—",
"sn55.53:3.3":	"इतिपि सो भगवा …पे… सत्था देवमनुस्सानं बुद्धो भगवाति। ",
"sn55.53:3.4":	"धम्मे …पे… ",
"sn55.53:3.5":	"सङ्घे …पे… ",
"sn55.53:3.6":	"अरियकन्तेहि सीलेहि समन्नागता भविस्साम अखण्डेहि …पे… समाधिसंवत्तनिकेही’ति। ",
"sn55.53:3.7":	"एवञ्हि वो, धम्मदिन्न, सिक्खितब्बन्”ति। ",
"sn55.53:4.1":	"“यानिमानि, भन्ते, भगवता चत्तारि सोतापत्तियङ्गानि देसितानि, संविज्जन्ते धम्मा अम्हेसु, मयञ्च तेसु धम्मेसु सन्दिस्साम। ",
"sn55.53:4.2":	"मयञ्हि, भन्ते, बुद्धे अवेच्चप्पसादेन समन्नागता—",
"sn55.53:4.3":	"इतिपि सो भगवा …पे… सत्था देवमनुस्सानं बुद्धो भगवाति। ",
"sn55.53:4.4":	"धम्मे …पे… ",
"sn55.53:4.5":	"सङ्घे …पे… ",
"sn55.53:4.6":	"अरियकन्तेहि सीलेहि समन्नागता अखण्डेहि …पे… समाधिसंवत्तनिकेही”ति। ",
"sn55.53:4.7":	"“लाभा वो, धम्मदिन्न, सुलद्धं वो, धम्मदिन्न। ",
"sn55.53:4.8":	"सोतापत्तिफलं तुम्हेहि ब्याकतन्”ति। ",
"sn55.53:4.9":	"ततियं। "
}	
