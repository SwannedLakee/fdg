{	
"sn22.2:0.1":	"संयुत्त निकाय २२।२ ",
"sn22.2:0.2":	"१। नकुलपितुवग्ग ",
"sn22.2:0.3":	"देवदहसुत्त ",
"sn22.2:1.1":	"एवं मे सुतं—",
"sn22.2:1.2":	"एकं समयं भगवा सक्केसु विहरति देवदहं नाम सक्यानं निगमो। ",
"sn22.2:1.3":	"अथ खो सम्बहुला पच्छाभूमगमिका भिक्खू येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो ते भिक्खू भगवन्तं एतदवोचुं: ",
"sn22.2:1.4":	"“इच्छाम मयं, भन्ते, पच्छाभूमं जनपदं गन्तुं, पच्छाभूमे जनपदे निवासं कप्पेतुन्”ति। ",
"sn22.2:2.1":	"“अपलोकितो पन वो, भिक्खवे, सारिपुत्तो”ति? ",
"sn22.2:2.2":	"“न खो नो, भन्ते, अपलोकितो आयस्मा सारिपुत्तो”ति। ",
"sn22.2:2.3":	"“अपलोकेथ, भिक्खवे, सारिपुत्तं। ",
"sn22.2:2.4":	"सारिपुत्तो, भिक्खवे, पण्डितो, भिक्खूनं अनुग्गाहको सब्रह्मचारीनन्”ति। ",
"sn22.2:2.5":	"“एवं, भन्ते”ति खो ते भिक्खू भगवतो पच्चस्सोसुं। ",
"sn22.2:3.1":	"तेन खो पन समयेन आयस्मा सारिपुत्तो भगवतो अविदूरे अञ्ञतरस्मिं एळगलागुम्बे निसिन्नो होति। ",
"sn22.2:3.2":	"अथ खो ते भिक्खू भगवतो भासितं अभिनन्दित्वा अनुमोदित्वा उट्ठायासना भगवन्तं अभिवादेत्वा पदक्खिणं कत्वा येनायस्मा सारिपुत्तो तेनुपसङ्कमिंसु; उपसङ्कमित्वा आयस्मता सारिपुत्तेन सद्धिं सम्मोदिंसु। ",
"sn22.2:3.3":	"सम्मोदनीयं कथं सारणीयं वीतिसारेत्वा एकमन्तं निसीदिंसु। एकमन्तं निसिन्ना खो ते भिक्खू आयस्मन्तं सारिपुत्तं एतदवोचुं: ",
"sn22.2:3.4":	"“इच्छाम मयं, आवुसो सारिपुत्त, पच्छाभूमं जनपदं गन्तुं, पच्छाभूमे जनपदे निवासं कप्पेतुं। ",
"sn22.2:3.5":	"अपलोकितो नो सत्था”ति। ",
"sn22.2:4.1":	"“सन्ति हावुसो, नानावेरज्जगतं भिक्खुं पञ्हं पुच्छितारो—",
"sn22.2:4.2":	"खत्तियपण्डितापि ब्राह्मणपण्डितापि गहपतिपण्डितापि समणपण्डितापि। ",
"sn22.2:4.3":	"पण्डिता हावुसो, मनुस्सा वीमंसका: ",
"sn22.2:4.4":	"‘किंवादी पनायस्मन्तानं सत्था किमक्खायी’ति, कच्चि वो आयस्मन्तानं धम्मा सुस्सुता सुग्गहिता सुमनसिकता सूपधारिता सुप्पटिविद्धा पञ्ञाय, यथा ब्याकरमाना आयस्मन्तो वुत्तवादिनो चेव भगवतो अस्सथ, न च भगवन्तं अभूतेन अब्भाचिक्खेय्याथ, धम्मस्स चानुधम्मं ब्याकरेय्याथ, न च कोचि सहधम्मिको वादानुवादो गारय्हं ठानं आगच्छेय्या”ति? ",
"sn22.2:5.1":	"“दूरतोपि खो मयं, आवुसो, आगच्छेय्याम आयस्मतो सारिपुत्तस्स सन्तिके एतस्स भासितस्स अत्थमञ्ञातुं। ",
"sn22.2:5.2":	"साधु वतायस्मन्तंयेव सारिपुत्तं पटिभातु एतस्स भासितस्स अत्थो”ति। ",
"sn22.2:5.3":	"“तेन हावुसो, सुणाथ, साधुकं मनसि करोथ, भासिस्सामी”ति। ",
"sn22.2:5.4":	"“एवमावुसो”ति खो ते भिक्खू आयस्मतो सारिपुत्तस्स पच्चस्सोसुं। ",
"sn22.2:5.5":	"आयस्मा सारिपुत्तो एतदवोच: ",
"sn22.2:6.1":	"“सन्ति हावुसो, नानावेरज्जगतं भिक्खुं पञ्हं पुच्छितारो—",
"sn22.2:6.2":	"खत्तियपण्डितापि …पे… समणपण्डितापि। ",
"sn22.2:6.3":	"पण्डिता हावुसो, मनुस्सा वीमंसका: ",
"sn22.2:6.4":	"‘किंवादी पनायस्मन्तानं सत्था किमक्खायी’ति? ",
"sn22.2:6.5":	"एवं पुट्ठा तुम्हे, आवुसो, एवं ब्याकरेय्याथ: ",
"sn22.2:6.6":	"‘छन्दरागविनयक्खायी खो नो, आवुसो, सत्था’ति। ",
"sn22.2:7.1":	"एवं ब्याकतेपि खो, आवुसो, अस्सुयेव उत्तरिं पञ्हं पुच्छितारो—",
"sn22.2:7.2":	"खत्तियपण्डितापि …पे… समणपण्डितापि। ",
"sn22.2:7.3":	"पण्डिता हावुसो, मनुस्सा वीमंसका: ",
"sn22.2:7.4":	"‘किस्मिं पनायस्मन्तानं छन्दरागविनयक्खायी सत्था’ति? ",
"sn22.2:7.5":	"एवं पुट्ठा तुम्हे, आवुसो, एवं ब्याकरेय्याथ: ",
"sn22.2:7.6":	"‘रूपे खो, आवुसो, छन्दरागविनयक्खायी सत्था, ",
"sn22.2:7.7":	"वेदनाय … ",
"sn22.2:7.8":	"सञ्ञाय … ",
"sn22.2:7.9":	"सङ्खारेसु … ",
"sn22.2:7.10":	"विञ्ञाणे छन्दरागविनयक्खायी सत्था’ति। ",
"sn22.2:8.1":	"एवं ब्याकतेपि खो, आवुसो, अस्सुयेव उत्तरिं पञ्हं पुच्छितारो—",
"sn22.2:8.2":	"खत्तियपण्डितापि …पे… समणपण्डितापि। ",
"sn22.2:8.3":	"पण्डिता हावुसो, मनुस्सा वीमंसका: ",
"sn22.2:8.4":	"‘किं पनायस्मन्तानं आदीनवं दिस्वा रूपे छन्दरागविनयक्खायी सत्था, ",
"sn22.2:8.5":	"वेदनाय … ",
"sn22.2:8.6":	"सञ्ञाय … ",
"sn22.2:8.7":	"सङ्खारेसु … ",
"sn22.2:8.8":	"विञ्ञाणे छन्दरागविनयक्खायी सत्था’ति? ",
"sn22.2:8.9":	"एवं पुट्ठा तुम्हे, आवुसो, एवं ब्याकरेय्याथ: ",
"sn22.2:8.10":	"‘रूपे खो, आवुसो, अविगतरागस्स अविगतच्छन्दस्स अविगतपेमस्स अविगतपिपासस्स अविगतपरिळाहस्स अविगततण्हस्स तस्स रूपस्स विपरिणामञ्ञथाभावा उप्पज्जन्ति सोकपरिदेवदुक्खदोमनस्सुपायासा। ",
"sn22.2:8.11":	"वेदनाय … ",
"sn22.2:8.12":	"सञ्ञाय … ",
"sn22.2:8.13":	"सङ्खारेसु अविगतरागस्स …पे… ",
"sn22.2:8.14":	"अविगततण्हस्स तेसं सङ्खारानं विपरिणामञ्ञथाभावा उप्पज्जन्ति सोकपरिदेवदुक्खदोमनस्सुपायासा। ",
"sn22.2:8.15":	"विञ्ञाणे अविगतरागस्स अविगतच्छन्दस्स अविगतपेमस्स अविगतपिपासस्स अविगतपरिळाहस्स अविगततण्हस्स तस्स विञ्ञाणस्स विपरिणामञ्ञथाभावा उप्पज्जन्ति सोकपरिदेवदुक्खदोमनस्सुपायासा। ",
"sn22.2:8.16":	"इदं खो नो, आवुसो, आदीनवं दिस्वा रूपे छन्दरागविनयक्खायी सत्था, ",
"sn22.2:8.17":	"वेदनाय … ",
"sn22.2:8.18":	"सञ्ञाय … ",
"sn22.2:8.19":	"सङ्खारेसु … ",
"sn22.2:8.20":	"विञ्ञाणे छन्दरागविनयक्खायी सत्था’ति। ",
"sn22.2:9.1":	"एवं ब्याकतेपि खो, आवुसो, अस्सुयेव उत्तरिं पञ्हं पुच्छितारो—",
"sn22.2:9.2":	"खत्तियपण्डितापि ब्राह्मणपण्डितापि गहपतिपण्डितापि समणपण्डितापि। ",
"sn22.2:9.3":	"पण्डिता हावुसो, मनुस्सा वीमंसका: ",
"sn22.2:9.4":	"‘किं पनायस्मन्तानं आनिसंसं दिस्वा रूपे छन्दरागविनयक्खायी सत्था, ",
"sn22.2:9.5":	"वेदनाय … ",
"sn22.2:9.6":	"सञ्ञाय … ",
"sn22.2:9.7":	"सङ्खारेसु … ",
"sn22.2:9.8":	"विञ्ञाणे छन्दरागविनयक्खायी सत्था’ति? ",
"sn22.2:9.9":	"एवं पुट्ठा तुम्हे, आवुसो, एवं ब्याकरेय्याथ: ",
"sn22.2:9.10":	"‘रूपे खो, आवुसो, विगतरागस्स विगतच्छन्दस्स विगतपेमस्स विगतपिपासस्स विगतपरिळाहस्स विगततण्हस्स तस्स रूपस्स विपरिणामञ्ञथाभावा नुप्पज्जन्ति सोकपरिदेवदुक्खदोमनस्सुपायासा। ",
"sn22.2:9.11":	"वेदनाय … ",
"sn22.2:9.12":	"सञ्ञाय … ",
"sn22.2:9.13":	"सङ्खारेसु विगतरागस्स विगतच्छन्दस्स विगतपेमस्स विगतपिपासस्स विगतपरिळाहस्स विगततण्हस्स तेसं सङ्खारानं विपरिणामञ्ञथाभावा नुप्पज्जन्ति सोकपरिदेवदुक्खदोमनस्सुपायासा। ",
"sn22.2:9.14":	"विञ्ञाणे विगतरागस्स विगतच्छन्दस्स विगतपेमस्स विगतपिपासस्स विगतपरिळाहस्स विगततण्हस्स तस्स विञ्ञाणस्स विपरिणामञ्ञथाभावा नुप्पज्जन्ति सोकपरिदेवदुक्खदोमनस्सुपायासा। ",
"sn22.2:9.15":	"इदं खो नो, आवुसो, आनिसंसं दिस्वा रूपे छन्दरागविनयक्खायी सत्था, वेदनाय … ",
"sn22.2:9.16":	"सञ्ञाय … ",
"sn22.2:9.17":	"सङ्खारेसु … ",
"sn22.2:9.18":	"विञ्ञाणे छन्दरागविनयक्खायी सत्था’ति। ",
"sn22.2:10.1":	"अकुसले चावुसो, धम्मे उपसम्पज्ज विहरतो दिट्ठे चेव धम्मे सुखो विहारो अभविस्स अविघातो अनुपायासो अपरिळाहो, कायस्स च भेदा परं मरणा सुगति पाटिकङ्खा, नयिदं भगवा अकुसलानं धम्मानं पहानं वण्णेय्य। ",
"sn22.2:10.2":	"यस्मा च खो, आवुसो, अकुसले धम्मे उपसम्पज्ज विहरतो दिट्ठे चेव धम्मे दुक्खो विहारो सविघातो सौपायासो सपरिळाहो, कायस्स च भेदा परं मरणा दुग्गति पाटिकङ्खा, तस्मा भगवा अकुसलानं धम्मानं पहानं वण्णेति। ",
"sn22.2:11.1":	"कुसले चावुसो, धम्मे उपसम्पज्ज विहरतो दिट्ठे चेव धम्मे दुक्खो विहारो अभविस्स सविघातो सौपायासो सपरिळाहो, कायस्स च भेदा परं मरणा दुग्गति पाटिकङ्खा, नयिदं भगवा कुसलानं धम्मानं उपसम्पदं वण्णेय्य। ",
"sn22.2:11.2":	"यस्मा च खो, आवुसो, कुसले धम्मे उपसम्पज्ज विहरतो दिट्ठे चेव धम्मे सुखो विहारो अविघातो अनुपायासो अपरिळाहो, कायस्स च भेदा परं मरणा सुगति पाटिकङ्खा, तस्मा भगवा कुसलानं धम्मानं उपसम्पदं वण्णेती”ति। ",
"sn22.2:12.1":	"इदमवोचायस्मा सारिपुत्तो। ",
"sn22.2:12.2":	"अत्तमना ते भिक्खू आयस्मतो सारिपुत्तस्स भासितं अभिनन्दुन्ति। ",
"sn22.2:12.3":	"दुतियं। "
}	
