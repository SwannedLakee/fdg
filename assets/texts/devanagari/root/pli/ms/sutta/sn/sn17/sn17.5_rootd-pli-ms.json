{	
"sn17.5:0.1":	"संयुत्त निकाय १७।५ ",
"sn17.5:0.2":	"१। पठमवग्ग ",
"sn17.5:0.3":	"मीळ्हकसुत्त ",
"sn17.5:1.1":	"सावत्थियं विहरति। ",
"sn17.5:1.2":	"“दारुणो, भिक्खवे, लाभसक्कारसिलोको …पे… अधिगमाय। ",
"sn17.5:1.3":	"सेय्यथापि, भिक्खवे, मीळ्हका गूथादी गूथपूरा पुण्णा गूथस्स। पुरतो चस्स महागूथपुञ्जो। ",
"sn17.5:1.4":	"सा तेन अञ्ञा मीळ्हका अतिमञ्ञेय्य: ",
"sn17.5:1.5":	"‘अहम्हि गूथादी गूथपूरा पुण्णा गूथस्स, पुरतो च म्यायं महागूथपुञ्जो’ति। ",
"sn17.5:1.6":	"एवमेव खो, भिक्खवे, इधेकच्चो भिक्खु लाभसक्कारसिलोकेन अभिभूतो परियादिण्णचित्तो पुब्बण्हसमयं निवासेत्वा पत्तचीवरमादाय गामं वा निगमं वा पिण्डाय पविसति। ",
"sn17.5:1.7":	"सो तत्थ भुत्तावी च होति यावदत्थो, निमन्तितो च स्वातनाय, पिण्डपातो चस्स पूरो। ",
"sn17.5:1.8":	"सो आरामं गन्त्वा भिक्खुगणस्स मज्झे विकत्थति: ",
"sn17.5:1.9":	"‘भुत्तावी चम्हि यावदत्थो, निमन्तितो चम्हि स्वातनाय, पिण्डपातो च म्यायं पूरो, लाभी चम्हि चीवरपिण्डपातसेनासनगिलानप्पच्चयभेसज्जपरिक्खारानं, इमे पनञ्ञे भिक्खू अप्पपुञ्ञा अप्पेसक्खा न लाभिनो चीवरपिण्डपातसेनासनगिलानप्पच्चयभेसज्जपरिक्खारानन्’ति। ",
"sn17.5:1.10":	"सो तेन लाभसक्कारसिलोकेन अभिभूतो परियादिण्णचित्तो अञ्ञे पेसले भिक्खू अतिमञ्ञति। ",
"sn17.5:1.11":	"तञ्हि तस्स, भिक्खवे, मोघपुरिसस्स होति दीघरत्तं अहिताय दुक्खाय। ",
"sn17.5:1.12":	"एवं दारुणो खो, भिक्खवे, लाभसक्कारसिलोको …पे… ",
"sn17.5:1.13":	"एवञ्हि वो भिक्खवे, सिक्खितब्बन्”ति। ",
"sn17.5:1.14":	"पञ्चमं। "
}	
