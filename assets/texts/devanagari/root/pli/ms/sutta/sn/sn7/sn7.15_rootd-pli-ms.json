{	
"sn7.15:0.1":	"संयुत्त निकाय ७।१५ ",
"sn7.15:0.2":	"२। उपासकवग्ग ",
"sn7.15:0.3":	"मानत्थद्धसुत्त ",
"sn7.15:1.1":	"सावत्थिनिदानं। ",
"sn7.15:1.2":	"तेन खो पन समयेन मानत्थद्धो नाम ब्राह्मणो सावत्थियं पटिवसति। ",
"sn7.15:1.3":	"सो नेव मातरं अभिवादेति, न पितरं अभिवादेति, न आचरियं अभिवादेति, न जेट्ठभातरं अभिवादेति। ",
"sn7.15:1.4":	"तेन खो पन समयेन भगवा महतिया परिसाय परिवुतो धम्मं देसेति। ",
"sn7.15:1.5":	"अथ खो मानत्थद्धस्स ब्राह्मणस्स एतदहोसि: ",
"sn7.15:1.6":	"“अयं खो समणो गोतमो महतिया परिसाय परिवुतो धम्मं देसेति। ",
"sn7.15:1.7":	"यन्नूनाहं येन समणो गोतमो तेनुपसङ्कमेय्यं। ",
"sn7.15:1.8":	"सचे मं समणो गोतमो आलपिस्सति, अहम्पि तं आलपिस्सामि। ",
"sn7.15:1.9":	"नो चे मं समणो गोतमो आलपिस्सति, अहम्पि नालपिस्सामी”ति। ",
"sn7.15:1.10":	"अथ खो मानत्थद्धो ब्राह्मणो येन भगवा तेनुपसङ्कमि; उपसङ्कमित्वा तुण्हीभूतो एकमन्तं अट्ठासि। ",
"sn7.15:1.11":	"अथ खो भगवा तं नालपि। ",
"sn7.15:1.12":	"अथ खो मानत्थद्धो ब्राह्मणो: ",
"sn7.15:1.13":	"“नायं समणो गोतमो किञ्चि जानाती”ति ततोव पुन निवत्तितुकामो अहोसि। ",
"sn7.15:1.14":	"अथ खो भगवा मानत्थद्धस्स ब्राह्मणस्स चेतसा चेतोपरिवितक्कमञ्ञाय मानत्थद्धं ब्राह्मणं गाथाय अज्झभासि: ",
"sn7.15:2.1":	"“न मानं ब्राह्मण साधु, ",
"sn7.15:2.2":	"अत्थिकस्सीध ब्राह्मण; ",
"sn7.15:2.3":	"येन अत्थेन आगच्छि, ",
"sn7.15:2.4":	"तमेवमनुब्रूहये”ति। ",
"sn7.15:3.1":	"अथ खो मानत्थद्धो ब्राह्मणो: ",
"sn7.15:3.2":	"“चित्तं मे समणो गोतमो जानाती”ति तत्थेव भगवतो पादेसु सिरसा निपतित्वा भगवतो पादानि मुखेन च परिचुम्बति पाणीहि च परिसम्बाहति, नामञ्च सावेति: ",
"sn7.15:3.3":	"“मानत्थद्धाहं, भो गोतम, मानत्थद्धाहं, भो गोतमा”ति। ",
"sn7.15:3.4":	"अथ खो सा परिसा अब्भुतवित्तजाता अहोसि: ",
"sn7.15:3.5":	"“अच्छरियं वत भो, अब्भुतं वत भो। ",
"sn7.15:3.6":	"अयञ्हि मानत्थद्धो ब्राह्मणो नेव मातरं अभिवादेति, न पितरं अभिवादेति, न आचरियं अभिवादेति, न जेट्ठभातरं अभिवादेति; ",
"sn7.15:3.7":	"अथ च पन समणे गोतमे एवरूपं परमनिपच्चकारं करोती”ति। ",
"sn7.15:3.8":	"अथ खो भगवा मानत्थद्धं ब्राह्मणं एतदवोच: ",
"sn7.15:3.9":	"“अलं, ब्राह्मण, उट्ठेहि, सके आसने निसीद। ",
"sn7.15:3.10":	"यतो ते मयि चित्तं पसन्नन्”ति। ",
"sn7.15:3.11":	"अथ खो मानत्थद्धो ब्राह्मणो सके आसने निसीदित्वा भगवन्तं गाथाय अज्झभासि: ",
"sn7.15:4.1":	"“केसु न मानं कयिराथ, ",
"sn7.15:4.2":	"केसु चस्स सगारवो; ",
"sn7.15:4.3":	"क्यस्स अपचिता अस्सु, ",
"sn7.15:4.4":	"क्यस्सु साधु सुपूजिता”ति। ",
"sn7.15:5.1":	"“मातरि पितरि चापि, ",
"sn7.15:5.2":	"अथो जेट्ठम्हि भातरि; ",
"sn7.15:5.3":	"आचरिये चतुत्थम्हि, ",
"sn7.15:5.4":	"तेसु न मानं कयिराथ; ",
"sn7.15:5.5":	"तेसु अस्स सगारवो, ",
"sn7.15:5.6":	"त्यस्स अपचिता अस्सु; ",
"sn7.15:5.7":	"त्यस्सु साधु सुपूजिता। ",
"sn7.15:6.1":	"अरहन्ते सीतीभूते, ",
"sn7.15:6.2":	"कतकिच्चे अनासवे; ",
"sn7.15:6.3":	"निहच्च मानं अथद्धो, ",
"sn7.15:6.4":	"ते नमस्से अनुत्तरे”ति। ",
"sn7.15:7.1":	"एवं वुत्ते, मानत्थद्धो ब्राह्मणो भगवन्तं एतदवोच: ",
"sn7.15:7.2":	"“अभिक्कन्तं, भो गोतम …पे… ",
"sn7.15:7.3":	"उपासकं मं भवं गोतमो धारेतु अज्जतग्गे पाणुपेतं सरणं गतन्”ति। "
}	
