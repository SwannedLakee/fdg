{	
"sn14.15:0.1":	"संयुत्त निकाय १४।१५ ",
"sn14.15:0.2":	"२। दुतियवग्ग ",
"sn14.15:0.3":	"चङ्कमसुत्त ",
"sn14.15:1.1":	"एकं समयं भगवा राजगहे विहरति गिज्झकूटे पब्बते। ",
"sn14.15:1.2":	"तेन खो पन समयेन आयस्मा सारिपुत्तो सम्बहुलेहि भिक्खूहि सद्धिं भगवतो अविदूरे चङ्कमति; ",
"sn14.15:1.3":	"आयस्मापि खो महामोग्गल्लानो सम्बहुलेहि भिक्खूहि सद्धिं भगवतो अविदूरे चङ्कमति; ",
"sn14.15:1.4":	"आयस्मापि खो महाकस्सपो सम्बहुलेहि भिक्खूहि सद्धिं भगवतो अविदूरे चङ्कमति; ",
"sn14.15:1.5":	"आयस्मापि खो अनुरुद्धो सम्बहुलेहि भिक्खूहि सद्धिं भगवतो अविदूरे चङ्कमति; ",
"sn14.15:1.6":	"आयस्मापि खो पुण्णो मन्तानिपुत्तो सम्बहुलेहि भिक्खूहि सद्धिं भगवतो अविदूरे चङ्कमति; ",
"sn14.15:1.7":	"आयस्मापि खो उपालि सम्बहुलेहि भिक्खूहि सद्धिं भगवतो अविदूरे चङ्कमति; ",
"sn14.15:1.8":	"आयस्मापि खो आनन्दो सम्बहुलेहि भिक्खूहि सद्धिं भगवतो अविदूरे चङ्कमति; ",
"sn14.15:1.9":	"देवदत्तोपि खो सम्बहुलेहि भिक्खूहि सद्धिं भगवतो अविदूरे चङ्कमति। ",
"sn14.15:2.1":	"अथ खो भगवा भिक्खू आमन्तेसि: ",
"sn14.15:2.2":	"“पस्सथ नो तुम्हे, भिक्खवे, सारिपुत्तं सम्बहुलेहि भिक्खूहि सद्धिं चङ्कमन्तन्”ति? ",
"sn14.15:2.3":	"“एवं, भन्ते”। ",
"sn14.15:2.4":	"“सब्बे खो एते, भिक्खवे, भिक्खू महापञ्ञा। ",
"sn14.15:2.5":	"पस्सथ नो तुम्हे, भिक्खवे, मोग्गल्लानं सम्बहुलेहि भिक्खूहि सद्धिं चङ्कमन्तन्”ति? ",
"sn14.15:2.6":	"“एवं, भन्ते”। ",
"sn14.15:2.7":	"“सब्बे खो एते, भिक्खवे, भिक्खू महिद्धिका। ",
"sn14.15:2.8":	"पस्सथ नो तुम्हे, भिक्खवे, कस्सपं सम्बहुलेहि भिक्खूहि सद्धिं चङ्कमन्तन्”ति? ",
"sn14.15:2.9":	"“एवं, भन्ते”। ",
"sn14.15:2.10":	"“सब्बे खो एते, भिक्खवे, भिक्खू धुतवादा। ",
"sn14.15:2.11":	"पस्सथ नो तुम्हे, भिक्खवे, अनुरुद्धं सम्बहुलेहि भिक्खूहि सद्धिं चङ्कमन्तन्”ति? ",
"sn14.15:2.12":	"“एवं, भन्ते”। ",
"sn14.15:2.13":	"“सब्बे खो एते, भिक्खवे, भिक्खू दिब्बचक्खुका। ",
"sn14.15:2.14":	"पस्सथ नो तुम्हे, भिक्खवे, पुण्णं मन्तानिपुत्तं सम्बहुलेहि भिक्खूहि सद्धिं चङ्कमन्तन्”ति? ",
"sn14.15:2.15":	"“एवं, भन्ते”। ",
"sn14.15:2.16":	"“सब्बे खो एते, भिक्खवे, भिक्खू धम्मकथिका। ",
"sn14.15:2.17":	"पस्सथ नो तुम्हे, भिक्खवे, उपालिं सम्बहुलेहि भिक्खूहि सद्धिं चङ्कमन्तन्”ति? ",
"sn14.15:2.18":	"“एवं, भन्ते”। ",
"sn14.15:2.19":	"“सब्बे खो एते, भिक्खवे, भिक्खू विनयधरा। ",
"sn14.15:2.20":	"पस्सथ नो तुम्हे, भिक्खवे, आनन्दं सम्बहुलेहि भिक्खूहि सद्धिं चङ्कमन्तन्”ति? ",
"sn14.15:2.21":	"“एवं, भन्ते”। ",
"sn14.15:2.22":	"“सब्बे खो एते, भिक्खवे, भिक्खू बहुस्सुता। ",
"sn14.15:2.23":	"पस्सथ नो तुम्हे, भिक्खवे, देवदत्तं सम्बहुलेहि भिक्खूहि सद्धिं चङ्कमन्तन्”ति? ",
"sn14.15:2.24":	"“एवं, भन्ते”। ",
"sn14.15:2.25":	"“सब्बे खो एते, भिक्खवे, भिक्खू पापिच्छा। ",
"sn14.15:3.1":	"धातुसोव, भिक्खवे, सत्ता संसन्दन्ति समेन्ति। ",
"sn14.15:3.2":	"हीनाधिमुत्तिका हीनाधिमुत्तिकेहि सद्धिं संसन्दन्ति समेन्ति; ",
"sn14.15:3.3":	"कल्याणाधिमुत्तिका कल्याणाधिमुत्तिकेहि सद्धिं संसन्दन्ति समेन्ति। ",
"sn14.15:3.4":	"अतीतम्पि खो, भिक्खवे, अद्धानं धातुसोव सत्ता संसन्दिंसु समिंसु। ",
"sn14.15:3.5":	"हीनाधिमुत्तिका हीनाधिमुत्तिकेहि सद्धिं संसन्दिंसु समिंसु; ",
"sn14.15:3.6":	"कल्याणाधिमुत्तिका कल्याणाधिमुत्तिकेहि सद्धिं संसन्दिंसु समिंसु। ",
"sn14.15:4.1":	"अनागतम्पि खो, भिक्खवे, अद्धानं धातुसोव सत्ता संसन्दिस्सन्ति समेस्सन्ति। ",
"sn14.15:4.2":	"हीनाधिमुत्तिका हीनाधिमुत्तिकेहि सद्धिं संसन्दिस्सन्ति समेस्सन्ति; ",
"sn14.15:4.3":	"कल्याणाधिमुत्तिका कल्याणाधिमुत्तिकेहि सद्धिं संसन्दिस्सन्ति समेस्सन्ति। ",
"sn14.15:5.1":	"एतरहिपि खो, भिक्खवे, पच्चुप्पन्नं अद्धानं धातुसोव सत्ता संसन्दन्ति समेन्ति। ",
"sn14.15:5.2":	"हीनाधिमुत्तिका हीनाधिमुत्तिकेहि सद्धिं संसन्दन्ति समेन्ति; ",
"sn14.15:5.3":	"कल्याणाधिमुत्तिका कल्याणाधिमुत्तिकेहि सद्धिं संसन्दन्ति समेन्ती”ति। ",
"sn14.15:5.4":	"पञ्चमं। "
}	
