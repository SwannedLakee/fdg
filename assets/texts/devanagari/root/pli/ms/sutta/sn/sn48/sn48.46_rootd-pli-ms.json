{	
"sn48.46:0.1":	"संयुत्त निकाय ४८।४६ ",
"sn48.46:0.2":	"५। जरावग्ग ",
"sn48.46:0.3":	"दुतियपुब्बारामसुत्त ",
"sn48.46:1.1":	"तंयेव निदानं। ",
"sn48.46:1.2":	"“कतिनं नु खो, भिक्खवे, इन्द्रियानं भावितत्ता बहुलीकतत्ता खीणासवो भिक्खु अञ्ञं ब्याकरोति: ",
"sn48.46:1.3":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानामी”ति? ",
"sn48.46:2.1":	"“भगवंमूलका नो, भन्ते, धम्मा …पे… ",
"sn48.46:2.2":	"“द्विन्नं खो, भिक्खवे, इन्द्रियानं भावितत्ता बहुलीकतत्ता खीणासवो भिक्खु अञ्ञं ब्याकरोति: ",
"sn48.46:2.3":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानामीति। ",
"sn48.46:2.4":	"कतमेसं द्विन्नं? ",
"sn48.46:2.5":	"अरियाय च पञ्ञाय, अरियाय च विमुत्तिया। ",
"sn48.46:2.6":	"या हिस्स, भिक्खवे, अरिया पञ्ञा तदस्स पञ्ञिन्द्रियं। ",
"sn48.46:2.7":	"या हिस्स, भिक्खवे, अरिया विमुत्ति तदस्स समाधिन्द्रियं। ",
"sn48.46:2.8":	"इमेसं खो, भिक्खवे, द्विन्नं इन्द्रियानं भावितत्ता बहुलीकतत्ता खीणासवो भिक्खु अञ्ञं ब्याकरोति: ",
"sn48.46:2.9":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानामी”ति। ",
"sn48.46:2.10":	"छट्ठं। "
}	
