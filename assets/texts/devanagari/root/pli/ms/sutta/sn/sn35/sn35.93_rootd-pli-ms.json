{	
"sn35.93:0.1":	"संयुत्त निकाय ३५।९३ ",
"sn35.93:0.2":	"९। छन्नवग्ग ",
"sn35.93:0.3":	"दुतियद्वयसुत्त ",
"sn35.93:1.1":	"“द्वयं, भिक्खवे, पटिच्च विञ्ञाणं सम्भोति। ",
"sn35.93:1.2":	"कथञ्च, भिक्खवे, द्वयं पटिच्च विञ्ञाणं सम्भोति? ",
"sn35.93:1.3":	"चक्खुञ्च पटिच्च रूपे च उप्पज्जति चक्खुविञ्ञाणं। ",
"sn35.93:1.4":	"चक्खु अनिच्चं विपरिणामि अञ्ञथाभावि। ",
"sn35.93:1.5":	"रूपा अनिच्चा विपरिणामिनो अञ्ञथाभाविनो। ",
"sn35.93:1.6":	"इत्थेतं द्वयं चलञ्चेव ब्यथञ्च अनिच्चं विपरिणामि अञ्ञथाभावि। ",
"sn35.93:1.7":	"चक्खुविञ्ञाणं अनिच्चं विपरिणामि अञ्ञथाभावि। ",
"sn35.93:1.8":	"योपि हेतु योपि पच्चयो चक्खुविञ्ञाणस्स उप्पादाय, सोपि हेतु सोपि पच्चयो अनिच्चो विपरिणामी अञ्ञथाभावी। ",
"sn35.93:1.9":	"अनिच्चं खो पन, भिक्खवे, पच्चयं पटिच्च उप्पन्नं चक्खुविञ्ञाणं कुतो निच्चं भविस्सति। ",
"sn35.93:1.10":	"या खो, भिक्खवे, इमेसं तिण्णं धम्मानं सङ्गति सन्निपातो समवायो, अयं वुच्चति चक्खुसम्फस्सो। ",
"sn35.93:1.11":	"चक्खुसम्फस्सोपि अनिच्चो विपरिणामी अञ्ञथाभावी। ",
"sn35.93:1.12":	"योपि हेतु योपि पच्चयो चक्खुसम्फस्सस्स उप्पादाय, सोपि हेतु सोपि पच्चयो अनिच्चो विपरिणामी अञ्ञथाभावी। ",
"sn35.93:1.13":	"अनिच्चं खो पन, भिक्खवे, पच्चयं पटिच्च उप्पन्नो चक्खुसम्फस्सो कुतो निच्चो भविस्सति। ",
"sn35.93:1.14":	"फुट्ठो, भिक्खवे, वेदेति, फुट्ठो चेतेति, फुट्ठो सञ्जानाति। ",
"sn35.93:1.15":	"इत्थेतेपि धम्मा चला चेव ब्यथा च अनिच्चा विपरिणामिनो अञ्ञथाभाविनो …पे… ",
"sn35.93:2.1":	"जिव्हञ्च पटिच्च रसे च उप्पज्जति जिव्हाविञ्ञाणं। ",
"sn35.93:2.2":	"जिव्हा अनिच्चा विपरिणामी अञ्ञथाभावी। ",
"sn35.93:2.3":	"रसा अनिच्चा विपरिणामिनो अञ्ञथाभाविनो। ",
"sn35.93:2.4":	"इत्थेतं द्वयं चलञ्चेव ब्यथञ्च अनिच्चं विपरिणामि अञ्ञथाभावि। ",
"sn35.93:2.5":	"जिव्हाविञ्ञाणं अनिच्चं विपरिणामि अञ्ञथाभावि। ",
"sn35.93:2.6":	"योपि हेतु योपि पच्चयो जिव्हाविञ्ञाणस्स उप्पादाय, सोपि हेतु सोपि पच्चयो अनिच्चो विपरिणामी अञ्ञथाभावी। ",
"sn35.93:2.7":	"अनिच्चं खो पन, भिक्खवे, पच्चयं पटिच्च उप्पन्नं जिव्हाविञ्ञाणं, कुतो निच्चं भविस्सति। ",
"sn35.93:2.8":	"या खो, भिक्खवे, इमेसं तिण्णं धम्मानं सङ्गति सन्निपातो समवायो, अयं वुच्चति जिव्हासम्फस्सो। ",
"sn35.93:2.9":	"जिव्हासम्फस्सोपि अनिच्चो विपरिणामी अञ्ञथाभावी। ",
"sn35.93:2.10":	"योपि हेतु योपि पच्चयो जिव्हासम्फस्सस्स उप्पादाय, सोपि हेतु सोपि पच्चयो अनिच्चो विपरिणामी अञ्ञथाभावी। ",
"sn35.93:2.11":	"अनिच्चं खो पन, भिक्खवे, पच्चयं पटिच्च उप्पन्नो जिव्हासम्फस्सो, कुतो निच्चो भविस्सति। ",
"sn35.93:2.12":	"फुट्ठो, भिक्खवे, वेदेति, फुट्ठो चेतेति, फुट्ठो सञ्जानाति। ",
"sn35.93:2.13":	"इत्थेतेपि धम्मा चला चेव ब्यथा च अनिच्चा विपरिणामिनो अञ्ञथाभाविनो …पे… ",
"sn35.93:3.1":	"मनञ्च पटिच्च धम्मे च उप्पज्जति मनोविञ्ञाणं। ",
"sn35.93:3.2":	"मनो अनिच्चो विपरिणामी अञ्ञथाभावी। ",
"sn35.93:3.3":	"धम्मा अनिच्चा विपरिणामिनो अञ्ञथाभाविनो। ",
"sn35.93:3.4":	"इत्थेतं द्वयं चलञ्चेव ब्यथञ्च अनिच्चं विपरिणामि अञ्ञथाभावि। ",
"sn35.93:3.5":	"मनोविञ्ञाणं अनिच्चं विपरिणामि अञ्ञथाभावि। ",
"sn35.93:3.6":	"योपि हेतु योपि पच्चयो मनोविञ्ञाणस्स उप्पादाय, सोपि हेतु सोपि पच्चयो अनिच्चो विपरिणामी अञ्ञथाभावी। ",
"sn35.93:3.7":	"अनिच्चं खो पन, भिक्खवे, पच्चयं पटिच्च उप्पन्नं मनोविञ्ञाणं, कुतो निच्चं भविस्सति। ",
"sn35.93:3.8":	"या खो, भिक्खवे, इमेसं तिण्णं धम्मानं सङ्गति सन्निपातो समवायो, अयं वुच्चति मनोसम्फस्सो। ",
"sn35.93:3.9":	"मनोसम्फस्सोपि अनिच्चो विपरिणामी अञ्ञथाभावी। ",
"sn35.93:3.10":	"योपि हेतु योपि पच्चयो मनोसम्फस्सस्स उप्पादाय, सोपि हेतु सोपि पच्चयो अनिच्चो विपरिणामी अञ्ञथाभावी। ",
"sn35.93:3.11":	"अनिच्चं खो पन, भिक्खवे, पच्चयं पटिच्च उप्पन्नो मनोसम्फस्सो, कुतो निच्चो भविस्सति। ",
"sn35.93:3.12":	"फुट्ठो, भिक्खवे, वेदेति, फुट्ठो चेतेति, फुट्ठो सञ्जानाति। ",
"sn35.93:3.13":	"इत्थेतेपि धम्मा चला चेव ब्यथा च अनिच्चा विपरिणामिनो अञ्ञथाभाविनो। ",
"sn35.93:3.14":	"एवं खो, भिक्खवे, द्वयं पटिच्च विञ्ञाणं सम्भोती”ति। ",
"sn35.93:3.15":	"दसमं। ",
"sn35.93:3.16":	"छन्नवग्गो चतुत्थो। ",
"sn35.93:4.0":	"तस्सुद्दानं ",
"sn35.93:4.1":	"पलोकसुञ्ञा सङ्खित्तं, ",
"sn35.93:4.2":	"छन्नो पुण्णो च बाहियो; ",
"sn35.93:4.3":	"एजेन च दुवे वुत्ता, ",
"sn35.93:4.4":	"द्वयेहि अपरे दुवेति। "
}	
