{	
"sn56.14:0.1":	"संयुत्त निकाय ५६।१४ ",
"sn56.14:0.2":	"२। धम्मचक्कप्पवत्तनवग्ग ",
"sn56.14:0.3":	"अज्झत्तिकायतनसुत्त ",
"sn56.14:1.1":	"“चत्तारिमानि, भिक्खवे, अरियसच्चानि। ",
"sn56.14:1.2":	"कतमानि चत्तारि? ",
"sn56.14:1.3":	"दुक्खं अरियसच्चं, दुक्खसमुदयं अरियसच्चं, दुक्खनिरोधं अरियसच्चं, दुक्खनिरोधगामिनी पटिपदा अरियसच्चं। ",
"sn56.14:2.1":	"कतमञ्च, भिक्खवे, दुक्खं अरियसच्चं? ",
"sn56.14:2.2":	"‘छ अज्झत्तिकानि आयतनानी’तिस्स वचनीयं। ",
"sn56.14:2.3":	"कतमानि छ? ",
"sn56.14:2.4":	"चक्खायतनं …पे… मनायतनं—",
"sn56.14:2.5":	"इदं वुच्चति, भिक्खवे, दुक्खं अरियसच्चं। ",
"sn56.14:3.1":	"कतमञ्च, भिक्खवे, दुक्खसमुदयं अरियसच्चं? ",
"sn56.14:3.2":	"यायं तण्हा पोनोब्भविका नन्दिरागसहगता तत्रतत्राभिनन्दिनी, सेय्यथिदं—कामतण्हा, भवतण्हा, विभवतण्हा—",
"sn56.14:3.3":	"इदं वुच्चति, भिक्खवे, दुक्खसमुदयं अरियसच्चं। ",
"sn56.14:4.1":	"कतमञ्च, भिक्खवे, दुक्खनिरोधं अरियसच्चं? ",
"sn56.14:4.2":	"यो तस्सायेव तण्हाय असेसविरागनिरोधो चागो पटिनिस्सग्गो मुत्ति अनालयो—",
"sn56.14:4.3":	"इदं वुच्चति, भिक्खवे, दुक्खनिरोधं अरियसच्चं। ",
"sn56.14:5.1":	"कतमञ्च, भिक्खवे, दुक्खनिरोधगामिनी पटिपदा अरियसच्चं? ",
"sn56.14:5.2":	"अयमेव अरियो अट्ठङ्गिको मग्गो, सेय्यथिदं—",
"sn56.14:5.3":	"सम्मादिट्ठि …पे… सम्मासमाधि—",
"sn56.14:5.4":	"इदं वुच्चति, भिक्खवे, दुक्खनिरोधगामिनी पटिपदा अरियसच्चं। ",
"sn56.14:5.5":	"इमानि खो, भिक्खवे, चत्तारि अरियसच्चानि। ",
"sn56.14:6.1":	"तस्मातिह, भिक्खवे, ‘इदं दुक्खन्’ति योगो करणीयो …पे… ‘अयं दुक्खनिरोधगामिनी पटिपदा’ति योगो करणीयो”ति। ",
"sn56.14:6.2":	"चतुत्थं। "
}	
