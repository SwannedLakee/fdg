{	
"sn4.1:0.1":	"संयुत्त निकाय ४।१ ",
"sn4.1:0.2":	"१। पठमवग्ग ",
"sn4.1:0.3":	"तपोकम्मसुत्त ",
"sn4.1:1.1":	"एवं मे सुतं—",
"sn4.1:1.2":	"एकं समयं भगवा उरुवेलायं विहरति नज्जा नेरञ्जराय तीरे अजपालनिग्रोधमूले पठमाभिसम्बुद्धो। ",
"sn4.1:1.3":	"अथ खो भगवतो रहोगतस्स पटिसल्लीनस्स एवं चेतसो परिवितक्को उदपादि: ",
"sn4.1:1.4":	"“मुत्तो वतम्हि ताय दुक्करकारिकाय। ",
"sn4.1:1.5":	"साधु मुत्तो वतम्हि ताय अनत्थसंहिताय दुक्करकारिकाय। ",
"sn4.1:1.6":	"साधु वतम्हि मुत्तो बोधिं समज्झगन्”ति। ",
"sn4.1:2.1":	"अथ खो मारो पापिमा भगवतो चेतसा चेतोपरिवितक्कमञ्ञाय येन भगवा तेनुपसङ्कमि; उपसङ्कमित्वा भगवन्तं गाथाय अज्झभासि: ",
"sn4.1:3.1":	"“तपोकम्मा अपक्कम्म, ",
"sn4.1:3.2":	"ये न सुज्झन्ति माणवा; ",
"sn4.1:3.3":	"असुद्धो मञ्ञसि सुद्धो, ",
"sn4.1:3.4":	"सुद्धिमग्गा अपरद्धो”ति। ",
"sn4.1:4.1":	"अथ खो भगवा “मारो अयं पापिमा” इति विदित्वा मारं पापिमन्तं गाथाहि अज्झभासि: ",
"sn4.1:5.1":	"“अनत्थसंहितं ञत्वा, ",
"sn4.1:5.2":	"यं किञ्चि अमरं तपं; ",
"sn4.1:5.3":	"सब्बं नत्थावहं होति, ",
"sn4.1:5.4":	"फियारित्तंव धम्मनि। ",
"sn4.1:6.1":	"सीलं समाधि पञ्ञञ्च, ",
"sn4.1:6.2":	"मग्गं बोधाय भावयं; ",
"sn4.1:6.3":	"पत्तोस्मि परमं सुद्धिं, ",
"sn4.1:6.4":	"निहतो त्वमसि अन्तका”ति। ",
"sn4.1:7.1":	"अथ खो मारो पापिमा “जानाति मं भगवा, जानाति मं सुगतो”ति, दुक्खी दुम्मनो तत्थेवन्तरधायीति। "
}	
