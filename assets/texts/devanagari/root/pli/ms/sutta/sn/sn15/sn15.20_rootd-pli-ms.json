{	
"sn15.20:0.1":	"संयुत्त निकाय १५।२० ",
"sn15.20:0.2":	"२। दुतियवग्ग ",
"sn15.20:0.3":	"वेपुल्लपब्बतसुत्त ",
"sn15.20:1.1":	"एकं समयं भगवा राजगहे विहरति गिज्झकूटे पब्बते। ",
"sn15.20:1.2":	"तत्र खो भगवा भिक्खू आमन्तेसि: ",
"sn15.20:1.3":	"“भिक्खवो”ति। ",
"sn15.20:1.4":	"“भदन्ते”ति ते भिक्खू भगवतो पच्चस्सोसुं। ",
"sn15.20:1.5":	"भगवा एतदवोच: ",
"sn15.20:2.1":	"“अनमतग्गोयं, भिक्खवे, संसारो। ",
"sn15.20:2.2":	"पुब्बा कोटि न पञ्ञायति अविज्जानीवरणानं सत्तानं तण्हासंयोजनानं सन्धावतं संसरतं। ",
"sn15.20:2.3":	"भूतपुब्बं, भिक्खवे, इमस्स वेपुल्लस्स पब्बतस्स ‘पाचीनवंसो’त्वेव समञ्ञा उदपादि। ",
"sn15.20:2.4":	"तेन खो पन, भिक्खवे, समयेन मनुस्सानं ‘तिवरा’त्वेव समञ्ञा उदपादि। ",
"sn15.20:2.5":	"तिवरानं, भिक्खवे, मनुस्सानं चत्तारीस वस्ससहस्सानि आयुप्पमाणं अहोसि। ",
"sn15.20:2.6":	"तिवरा, भिक्खवे, मनुस्सा पाचीनवंसं पब्बतं चतूहेन आरोहन्ति, चतूहेन ओरोहन्ति। ",
"sn15.20:2.7":	"तेन खो पन, भिक्खवे, समयेन ककुसन्धो भगवा अरहं सम्मासम्बुद्धो लोके उप्पन्नो होति। ",
"sn15.20:2.8":	"ककुसन्धस्स, भिक्खवे, भगवतो अरहतो सम्मासम्बुद्धस्स विधुरसञ्जीवं नाम सावकयुगं अहोसि अग्गं भद्दयुगं। ",
"sn15.20:2.9":	"पस्सथ, भिक्खवे, सा चेविमस्स पब्बतस्स समञ्ञा अन्तरहिता, ते च मनुस्सा कालङ्कता, सो च भगवा परिनिब्बुतो। ",
"sn15.20:2.10":	"एवं अनिच्चा, भिक्खवे, सङ्खारा; ",
"sn15.20:2.11":	"एवं अद्धुवा, भिक्खवे, सङ्खारा; ",
"sn15.20:2.12":	"एवं अनस्सासिका, भिक्खवे, सङ्खारा। ",
"sn15.20:2.13":	"यावञ्चिदं, भिक्खवे, अलमेव सब्बसङ्खारेसु निब्बिन्दितुं, अलं विरज्जितुं, अलं विमुच्चितुं। ",
"sn15.20:3.1":	"भूतपुब्बं, भिक्खवे, इमस्स वेपुल्लस्स पब्बतस्स ‘वङ्कको’त्वेव समञ्ञा उदपादि। ",
"sn15.20:3.2":	"तेन खो पन, भिक्खवे, समयेन मनुस्सानं ‘रोहितस्सा’त्वेव समञ्ञा उदपादि। ",
"sn15.20:3.3":	"रोहितस्सानं, भिक्खवे, मनुस्सानं तिंसवस्ससहस्सानि आयुप्पमाणं अहोसि। ",
"sn15.20:3.4":	"रोहितस्सा, भिक्खवे, मनुस्सा वङ्ककं पब्बतं तीहेन आरोहन्ति, तीहेन ओरोहन्ति। ",
"sn15.20:3.5":	"तेन खो पन, भिक्खवे, समयेन कोणागमनो भगवा अरहं सम्मासम्बुद्धो लोके उप्पन्नो होति। ",
"sn15.20:3.6":	"कोणागमनस्स, भिक्खवे, भगवतो अरहतो सम्मासम्बुद्धस्स भिय्योसुत्तरं नाम सावकयुगं अहोसि अग्गं भद्दयुगं। ",
"sn15.20:3.7":	"पस्सथ, भिक्खवे, सा चेविमस्स पब्बतस्स समञ्ञा अन्तरहिता, ते च मनुस्सा कालङ्कता, सो च भगवा परिनिब्बुतो। ",
"sn15.20:3.8":	"एवं अनिच्चा, भिक्खवे, सङ्खारा …पे… ",
"sn15.20:3.9":	"अलं विमुच्चितुं। ",
"sn15.20:4.1":	"भूतपुब्बं, भिक्खवे, इमस्स वेपुल्लस्स पब्बतस्स ‘सुपस्सो’त्वेव समञ्ञा उदपादि। ",
"sn15.20:4.2":	"तेन खो पन, भिक्खवे, समयेन मनुस्सानं ‘सुप्पिया’त्वेव समञ्ञा उदपादि। ",
"sn15.20:4.3":	"सुप्पियानं, भिक्खवे, मनुस्सानं वीसतिवस्ससहस्सानि आयुप्पमाणं अहोसि। ",
"sn15.20:4.4":	"सुप्पिया, भिक्खवे, मनुस्सा सुपस्सं पब्बतं द्वीहेन आरोहन्ति, द्वीहेन ओरोहन्ति। ",
"sn15.20:4.5":	"तेन खो पन, भिक्खवे, समयेन कस्सपो भगवा अरहं सम्मासम्बुद्धो लोके उप्पन्नो होति। ",
"sn15.20:4.6":	"कस्सपस्स, भिक्खवे, भगवतो अरहतो सम्मासम्बुद्धस्स तिस्सभारद्वाजं नाम सावकयुगं अहोसि अग्गं भद्दयुगं। ",
"sn15.20:4.7":	"पस्सथ, भिक्खवे, सा चेविमस्स पब्बतस्स समञ्ञा अन्तरहिता, ते च मनुस्सा कालङ्कता, सो च भगवा परिनिब्बुतो। ",
"sn15.20:4.8":	"एवं अनिच्चा, भिक्खवे, सङ्खारा; ",
"sn15.20:4.9":	"एवं अद्धुवा, भिक्खवे, सङ्खारा …पे… ",
"sn15.20:4.10":	"अलं विमुच्चितुं। ",
"sn15.20:5.1":	"एतरहि खो पन, भिक्खवे, इमस्स वेपुल्लस्स पब्बतस्स ‘वेपुल्लो’त्वेव समञ्ञा उदपादि। ",
"sn15.20:5.2":	"एतरहि खो पन, भिक्खवे, इमेसं मनुस्सानं ‘मागधका’त्वेव समञ्ञा उदपादि। ",
"sn15.20:5.3":	"मागधकानं, भिक्खवे, मनुस्सानं अप्पकं आयुप्पमाणं परित्तं लहुकं; ",
"sn15.20:5.4":	"यो चिरं जीवति सो वस्ससतं अप्पं वा भिय्यो। ",
"sn15.20:5.5":	"मागधका, भिक्खवे, मनुस्सा वेपुल्लं पब्बतं मुहुत्तेन आरोहन्ति मुहुत्तेन ओरोहन्ति। ",
"sn15.20:5.6":	"एतरहि खो पनाहं, भिक्खवे, अरहं सम्मासम्बुद्धो लोके उप्पन्नो। ",
"sn15.20:5.7":	"मय्हं खो पन, भिक्खवे, सारिपुत्तमोग्गल्लानं नाम सावकयुगं अग्गं भद्दयुगं। ",
"sn15.20:5.8":	"भविस्सति, भिक्खवे, सो समयो या अयञ्चेविमस्स पब्बतस्स समञ्ञा अन्तरधायिस्सति, इमे च मनुस्सा कालं करिस्सन्ति, अहञ्च परिनिब्बायिस्सामि। ",
"sn15.20:5.9":	"एवं अनिच्चा, भिक्खवे, सङ्खारा; ",
"sn15.20:5.10":	"एवं अद्धुवा, भिक्खवे, सङ्खारा; ",
"sn15.20:5.11":	"एवं अनस्सासिका, भिक्खवे, सङ्खारा। ",
"sn15.20:5.12":	"यावञ्चिदं, भिक्खवे, अलमेव सब्बसङ्खारेसु निब्बिन्दितुं, अलं विरज्जितुं, अलं विमुच्चितुन्”ति। ",
"sn15.20:6.1":	"इदमवोच भगवा। ",
"sn15.20:6.2":	"इदं वत्वान सुगतो अथापरं एतदवोच सत्था: ",
"sn15.20:7.1":	"“पाचीनवंसो तिवरानं, ",
"sn15.20:7.2":	"रोहितस्सान वङ्कको; ",
"sn15.20:7.3":	"सुप्पियानं सुपस्सोति, ",
"sn15.20:7.4":	"मागधानञ्च वेपुल्लो। ",
"sn15.20:8.1":	"अनिच्चा वत सङ्खारा, ",
"sn15.20:8.2":	"उप्पादवयधम्मिनो; ",
"sn15.20:8.3":	"उप्पज्जित्वा निरुज्झन्ति, ",
"sn15.20:8.4":	"तेसं वूपसमो सुखो”ति। ",
"sn15.20:8.5":	"दसमं। ",
"sn15.20:8.6":	"दुतियो वग्गो। ",
"sn15.20:9.0":	"तस्सुद्दानं ",
"sn15.20:9.1":	"दुग्गतं सुखितञ्चेव, ",
"sn15.20:9.2":	"तिंस मातापितेन च; ",
"sn15.20:9.3":	"भाता भगिनी पुत्तो च, ",
"sn15.20:9.4":	"धीता वेपुल्लपब्बतं। ",
"sn15.20:9.5":	"अनमतग्गसंयुत्तं समत्तं। "
}	
