{	
"sn24.1:0.1":	"संयुत्त निकाय २४।१ ",
"sn24.1:0.2":	"१। सोतापत्तिवग्ग ",
"sn24.1:0.3":	"वातसुत्त ",
"sn24.1:1.1":	"एकं समयं भगवा सावत्थियं विहरति जेतवने। ",
"sn24.1:1.2":	"भगवा एतदवोच: ",
"sn24.1:1.3":	"“किस्मिं नु खो, भिक्खवे, सति, किं उपादाय, किं अभिनिविस्स एवं दिट्ठि उप्पज्जति: ",
"sn24.1:1.4":	"‘न वाता वायन्ति, न नज्जो सन्दन्ति, न गब्भिनियो विजायन्ति, न चन्दिमसूरिया उदेन्ति वा अपेन्ति वा एसिकट्ठायिट्ठिता’”ति? ",
"sn24.1:2.1":	"“भगवंमूलका नो, भन्ते, धम्मा भगवंनेत्तिका भगवंपटिसरणा। साधु वत, भन्ते, भगवन्तञ्ञेव पटिभातु एतस्स भासितस्स अत्थो। भगवतो सुत्वा भिक्खू धारेस्सन्ती”ति। ",
"sn24.1:2.2":	"“तेन हि, भिक्खवे, सुणाथ, साधुकं मनसि करोथ, भासिस्सामी”ति। ",
"sn24.1:2.3":	"“एवं, भन्ते”ति खो ते भिक्खू भगवतो पच्चस्सोसुं। ",
"sn24.1:2.4":	"भगवा एतदवोच: ",
"sn24.1:3.1":	"“रूपे खो, भिक्खवे, सति, रूपं उपादाय, रूपं अभिनिविस्स एवं दिट्ठि उप्पज्जति: ",
"sn24.1:3.2":	"‘न वाता वायन्ति, न नज्जो सन्दन्ति, न गब्भिनियो विजायन्ति, न चन्दिमसूरिया उदेन्ति वा अपेन्ति वा एसिकट्ठायिट्ठिता’ति। ",
"sn24.1:3.3":	"वेदनाय सति …पे… ",
"sn24.1:3.4":	"सञ्ञाय सति … ",
"sn24.1:3.5":	"सङ्खारेसु सति … ",
"sn24.1:3.6":	"विञ्ञाणे सति, विञ्ञाणं उपादाय, विञ्ञाणं अभिनिविस्स एवं दिट्ठि उप्पज्जति: ",
"sn24.1:3.7":	"‘न वाता वायन्ति, न नज्जो सन्दन्ति, न गब्भिनियो विजायन्ति, न चन्दिमसूरिया उदेन्ति वा अपेन्ति वा एसिकट्ठायिट्ठिता’ति। ",
"sn24.1:3.8":	"तं किं मञ्ञथ, भिक्खवे, ",
"sn24.1:3.9":	"रूपं निच्चं वा अनिच्चं वा”ति? ",
"sn24.1:3.10":	"“अनिच्चं, भन्ते”। ",
"sn24.1:3.11":	"“यं पनानिच्चं दुक्खं वा तं सुखं वा”ति? ",
"sn24.1:3.12":	"“दुक्खं, भन्ते”। ",
"sn24.1:3.13":	"“यं पनानिच्चं दुक्खं विपरिणामधम्मं, अपि नु तं अनुपादाय एवं दिट्ठि उप्पज्जेय्य: ",
"sn24.1:3.14":	"‘न वाता वायन्ति, न नज्जो सन्दन्ति, न गब्भिनियो विजायन्ति, न चन्दिमसूरिया उदेन्ति वा अपेन्ति वा एसिकट्ठायिट्ठिता’”ति? ",
"sn24.1:3.15":	"“नो हेतं, भन्ते”। ",
"sn24.1:4.1":	"“वेदना निच्चा वा अनिच्चा वा”ति … ",
"sn24.1:4.2":	"“सञ्ञा … ",
"sn24.1:4.3":	"सङ्खारा … ",
"sn24.1:4.4":	"विञ्ञाणं निच्चं वा अनिच्चं वा”ति? ",
"sn24.1:4.5":	"“अनिच्चं, भन्ते”। ",
"sn24.1:4.6":	"“यं पनानिच्चं दुक्खं वा तं सुखं वा”ति? ",
"sn24.1:4.7":	"“दुक्खं, भन्ते”। ",
"sn24.1:4.8":	"“यं पनानिच्चं दुक्खं विपरिणामधम्मं, अपि नु तं अनुपादाय एवं दिट्ठि उप्पज्जेय्य: ",
"sn24.1:4.9":	"‘न वाता वायन्ति, न नज्जो सन्दन्ति, न गब्भिनियो विजायन्ति, न चन्दिमसूरिया उदेन्ति वा अपेन्ति वा एसिकट्ठायिट्ठिता’”ति? ",
"sn24.1:4.10":	"“नो हेतं, भन्ते”। ",
"sn24.1:4.11":	"“यम्पिदं दिट्ठं सुतं मुतं विञ्ञातं पत्तं परियेसितं अनुविचरितं मनसा तम्पि निच्चं वा अनिच्चं वा”ति? ",
"sn24.1:4.12":	"“अनिच्चं, भन्ते”। ",
"sn24.1:4.13":	"“यं पनानिच्चं दुक्खं वा तं सुखं वा”ति? ",
"sn24.1:4.14":	"“दुक्खं, भन्ते”। ",
"sn24.1:4.15":	"“यं पनानिच्चं दुक्खं विपरिणामधम्मं, अपि नु तं अनुपादाय एवं दिट्ठि उप्पज्जेय्य: ",
"sn24.1:4.16":	"‘न वाता वायन्ति, न नज्जो सन्दन्ति, न गब्भिनियो विजायन्ति, न चन्दिमसूरिया उदेन्ति वा अपेन्ति वा एसिकट्ठायिट्ठिता’”ति? ",
"sn24.1:4.17":	"“नो हेतं, भन्ते”। ",
"sn24.1:5.1":	"“यतो खो, भिक्खवे, अरियसावकस्स इमेसु च ठानेसु कङ्खा पहीना होति, दुक्खेपिस्स कङ्खा पहीना होति, दुक्खसमुदयेपिस्स कङ्खा पहीना होति, दुक्खनिरोधेपिस्स कङ्खा पहीना होति, दुक्खनिरोधगामिनिया पटिपदायपिस्स कङ्खा पहीना होति—",
"sn24.1:5.2":	"अयं वुच्चति, भिक्खवे, अरियसावको सोतापन्नो अविनिपातधम्मो नियतो सम्बोधिपरायनो”ति। ",
"sn24.1:5.3":	"पठमं। "
}	
