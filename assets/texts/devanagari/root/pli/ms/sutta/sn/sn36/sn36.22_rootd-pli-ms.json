{	
"sn36.22:0.1":	"संयुत्त निकाय ३६।२२ ",
"sn36.22:0.2":	"३। अट्ठसतपरियायवग्ग ",
"sn36.22:0.3":	"अट्ठसतसुत्त ",
"sn36.22:1.1":	"“अट्ठसतपरियायं वो, भिक्खवे, धम्मपरियायं देसेस्सामि। ",
"sn36.22:1.2":	"तं सुणाथ। ",
"sn36.22:1.3":	"कतमो च, भिक्खवे, अट्ठसतपरियायो, धम्मपरियायो? ",
"sn36.22:1.4":	"द्वेपि मया, भिक्खवे, वेदना वुत्ता परियायेन; ",
"sn36.22:1.5":	"तिस्सोपि मया वेदना वुत्ता परियायेन; ",
"sn36.22:1.6":	"पञ्चपि मया वेदना वुत्ता परियायेन; ",
"sn36.22:1.7":	"छपि मया वेदना वुत्ता परियायेन; ",
"sn36.22:1.8":	"अट्ठारसापि मया वेदना वुत्ता परियायेन; ",
"sn36.22:1.9":	"छत्तिंसापि मया वेदना वुत्ता परियायेन; ",
"sn36.22:1.10":	"अट्ठसतम्पि मया वेदना वुत्ता परियायेन। ",
"sn36.22:2.1":	"कतमा च, भिक्खवे, द्वे वेदना? ",
"sn36.22:2.2":	"कायिका च चेतसिका च—",
"sn36.22:2.3":	"इमा वुच्चन्ति, भिक्खवे, द्वे वेदना। ",
"sn36.22:2.4":	"कतमा च, भिक्खवे, तिस्सो वेदना? ",
"sn36.22:2.5":	"सुखा वेदना, दुक्खा वेदना, अदुक्खमसुखा वेदना—",
"sn36.22:2.6":	"इमा वुच्चन्ति, भिक्खवे, तिस्सो वेदना। ",
"sn36.22:2.7":	"कतमा च, भिक्खवे, पञ्च वेदना? ",
"sn36.22:2.8":	"सुखिन्द्रियं, दुक्खिन्द्रियं, सोमनस्सिन्द्रियं, दोमनस्सिन्द्रियं, उपेक्खिन्द्रियं—",
"sn36.22:2.9":	"इमा वुच्चन्ति, भिक्खवे, पञ्च वेदना। ",
"sn36.22:2.10":	"कतमा च, भिक्खवे, छ वेदना? ",
"sn36.22:2.11":	"चक्खुसम्फस्सजा वेदना …पे… ",
"sn36.22:2.12":	"मनोसम्फस्सजा वेदना—",
"sn36.22:2.13":	"इमा वुच्चन्ति, भिक्खवे, छ वेदना। ",
"sn36.22:2.14":	"कतमा च, भिक्खवे, अट्ठारस वेदना? ",
"sn36.22:2.15":	"छ सोमनस्सूपविचारा, छ दोमनस्सूपविचारा, छ उपेक्खूपविचारा—",
"sn36.22:2.16":	"इमा वुच्चन्ति, भिक्खवे, अट्ठारस वेदना। ",
"sn36.22:2.17":	"कतमा च, भिक्खवे, छत्तिंस वेदना? ",
"sn36.22:2.18":	"छ गेहसितानि सोमनस्सानि, छ नेक्खम्मसितानि सोमनस्सानि, छ गेहसितानि दोमनस्सानि, छ नेक्खम्मसितानि दोमनस्सानि, छ गेहसिता उपेक्खा, छ नेक्खम्मसिता उपेक्खा—",
"sn36.22:2.19":	"इमा वुच्चन्ति, भिक्खवे, छत्तिंस वेदना। ",
"sn36.22:2.20":	"कतमञ्च, भिक्खवे, अट्ठसतं वेदना? ",
"sn36.22:2.21":	"अतीता छत्तिंस वेदना, अनागता छत्तिंस वेदना, पच्चुप्पन्ना छत्तिंस वेदना—",
"sn36.22:2.22":	"इमा वुच्चन्ति, भिक्खवे, अट्ठसतं वेदना। ",
"sn36.22:2.23":	"अयं, भिक्खवे, अट्ठसतपरियायो धम्मपरियायो”ति। ",
"sn36.22:2.24":	"दुतियं। "
}	
