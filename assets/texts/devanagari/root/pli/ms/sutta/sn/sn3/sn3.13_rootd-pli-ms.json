{	
"sn3.13:0.1":	"संयुत्त निकाय ३।१३ ",
"sn3.13:0.2":	"२। दुतियवग्ग ",
"sn3.13:0.3":	"दोणपाकसुत्त ",
"sn3.13:1.1":	"सावत्थिनिदानं। ",
"sn3.13:1.2":	"तेन खो पन समयेन राजा पसेनदि कोसलो दोणपाककुरं भुञ्जति। ",
"sn3.13:1.3":	"अथ खो राजा पसेनदि कोसलो भुत्तावी महस्सासी येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। ",
"sn3.13:2.1":	"अथ खो भगवा राजानं पसेनदिं कोसलं भुत्ताविं महस्सासिं विदित्वा तायं वेलायं इमं गाथं अभासि: ",
"sn3.13:3.1":	"“मनुजस्स सदा सतीमतो, ",
"sn3.13:3.2":	"मत्तं जानतो लद्धभोजने; ",
"sn3.13:3.3":	"तनुकस्स भवन्ति वेदना, ",
"sn3.13:3.4":	"सणिकं जीरति आयुपालयन्”ति। ",
"sn3.13:4.1":	"तेन खो पन समयेन सुदस्सनो माणवो रञ्ञो पसेनदिस्स कोसलस्स पिट्ठितो ठितो होति। ",
"sn3.13:4.2":	"अथ खो राजा पसेनदि कोसलो सुदस्सनं माणवं आमन्तेसि: ",
"sn3.13:4.3":	"“एहि त्वं, तात सुदस्सन, भगवतो सन्तिके इमं गाथं परियापुणित्वा मम भत्ताभिहारे भत्ताभिहारे भास। ",
"sn3.13:4.4":	"अहञ्च ते देवसिकं कहापणसतं कहापणसतं निच्चं भिक्खं पवत्तयिस्सामी”ति। ",
"sn3.13:4.5":	"“एवं, देवा”ति खो सुदस्सनो माणवो रञ्ञो पसेनदिस्स कोसलस्स पटिस्सुत्वा भगवतो सन्तिके इमं गाथं परियापुणित्वा रञ्ञो पसेनदिस्स कोसलस्स भत्ताभिहारे सुदं भासति: ",
"sn3.13:5.1":	"“मनुजस्स सदा सतीमतो, ",
"sn3.13:5.2":	"मत्तं जानतो लद्धभोजने; ",
"sn3.13:5.3":	"तनुकस्स भवन्ति वेदना, ",
"sn3.13:5.4":	"सणिकं जीरति आयुपालयन्”ति। ",
"sn3.13:6.1":	"अथ खो राजा पसेनदि कोसलो अनुपुब्बेन नाळिकोदनपरमताय सण्ठासि। ",
"sn3.13:6.2":	"अथ खो राजा पसेनदि कोसलो अपरेन समयेन सुसल्लिखितगत्तो पाणिना गत्तानि अनुमज्जन्तो तायं वेलायं इमं उदानं उदानेसि: ",
"sn3.13:6.3":	"“उभयेन वत मं सो भगवा अत्थेन अनुकम्पि—",
"sn3.13:6.4":	"दिट्ठधम्मिकेन चेव अत्थेन सम्परायिकेन चा”ति। "
}	
