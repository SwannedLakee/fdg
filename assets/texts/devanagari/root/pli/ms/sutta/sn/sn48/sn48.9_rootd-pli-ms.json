{	
"sn48.9:0.1":	"संयुत्त निकाय ४८।९ ",
"sn48.9:0.2":	"१। सुद्धिकवग्ग ",
"sn48.9:0.3":	"पठमविभङ्गसुत्त ",
"sn48.9:1.1":	"“पञ्चिमानि, भिक्खवे, इन्द्रियानि। ",
"sn48.9:1.2":	"कतमानि पञ्च? ",
"sn48.9:1.3":	"सद्धिन्द्रियं …पे… पञ्ञिन्द्रियं। ",
"sn48.9:1.4":	"कतमञ्च, भिक्खवे, सद्धिन्द्रियं? ",
"sn48.9:1.5":	"इध, भिक्खवे, अरियसावको सद्धो होति, सद्दहति तथागतस्स बोधिं: ",
"sn48.9:1.6":	"‘इतिपि सो भगवा अरहं सम्मासम्बुद्धो विज्जाचरणसम्पन्नो सुगतो लोकविदू अनुत्तरो पुरिसदम्मसारथि सत्था देवमनुस्सानं बुद्धो भगवा’ति—",
"sn48.9:1.7":	"इदं वुच्चति, भिक्खवे, सद्धिन्द्रियं। ",
"sn48.9:2.1":	"कतमञ्च, भिक्खवे, वीरियिन्द्रियं? ",
"sn48.9:2.2":	"इध, भिक्खवे, अरियसावको आरद्धवीरियो विहरति अकुसलानं धम्मानं पहानाय, कुसलानं धम्मानं उपसम्पदाय, थामवा दळ्हपरक्कमो अनिक्खित्तधुरो कुसलेसु धम्मेसु—",
"sn48.9:2.3":	"इदं वुच्चति, भिक्खवे, वीरियिन्द्रियं। ",
"sn48.9:3.1":	"कतमञ्च, भिक्खवे, सतिन्द्रियं? ",
"sn48.9:3.2":	"इध, भिक्खवे, अरियसावको सतिमा होति परमेन सतिनेपक्केन समन्नागतो चिरकतम्पि चिरभासितम्पि सरिता अनुस्सरिता—",
"sn48.9:3.3":	"इदं वुच्चति, भिक्खवे, सतिन्द्रियं। ",
"sn48.9:4.1":	"कतमञ्च, भिक्खवे, समाधिन्द्रियं? ",
"sn48.9:4.2":	"इध, भिक्खवे, अरियसावको वोस्सग्गारम्मणं करित्वा लभति समाधिं, लभति चित्तस्स एकग्गतं—",
"sn48.9:4.3":	"इदं वुच्चति, भिक्खवे, समाधिन्द्रियं। ",
"sn48.9:5.1":	"कतमञ्च, भिक्खवे, पञ्ञिन्द्रियं? ",
"sn48.9:5.2":	"इध, भिक्खवे, अरियसावको पञ्ञवा होति उदयत्थगामिनिया पञ्ञाय समन्नागतो अरियाय निब्बेधिकाय, सम्मा दुक्खक्खयगामिनिया—",
"sn48.9:5.3":	"इदं वुच्चति, भिक्खवे, पञ्ञिन्द्रियं। ",
"sn48.9:5.4":	"इमानि खो, भिक्खवे, पञ्चिन्द्रियानी”ति। ",
"sn48.9:5.5":	"नवमं। "
}	
