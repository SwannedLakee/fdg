{	
"sn35.233:0.1":	"संयुत्त निकाय ३५।२३३ ",
"sn35.233:0.2":	"१८। समुद्दवग्ग ",
"sn35.233:0.3":	"कामभूसुत्त ",
"sn35.233:1.1":	"एकं समयं आयस्मा च आनन्दो आयस्मा च कामभू कोसम्बियं विहरन्ति घोसितारामे। ",
"sn35.233:1.2":	"अथ खो आयस्मा कामभू सायन्हसमयं पटिसल्लाना वुट्ठितो येनायस्मा आनन्दो तेनुपसङ्कमि; उपसङ्कमित्वा आयस्मता आनन्देन सद्धिं सम्मोदि। ",
"sn35.233:1.3":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो आयस्मा कामभू आयस्मन्तं आनन्दं एतदवोच: ",
"sn35.233:2.1":	"“किं नु खो, आवुसो आनन्द, चक्खु रूपानं संयोजनं, रूपा चक्खुस्स संयोजनं …पे… ",
"sn35.233:2.2":	"जिव्हा रसानं संयोजनं, रसा जिव्हाय संयोजनं …पे… ",
"sn35.233:2.3":	"मनो धम्मानं संयोजनं, धम्मा मनस्स संयोजनन्”ति? ",
"sn35.233:3.1":	"“न खो, आवुसो कामभू, चक्खु रूपानं संयोजनं, न रूपा चक्खुस्स संयोजनं। ",
"sn35.233:3.2":	"यञ्च तत्थ तदुभयं पटिच्च उप्पज्जति छन्दरागो, तं तत्थ संयोजनं …पे… ",
"sn35.233:3.3":	"न जिव्हा रसानं संयोजनं, न रसा जिव्हाय संयोजनं …पे… ",
"sn35.233:3.4":	"न मनो धम्मानं संयोजनं, न धम्मा मनस्स संयोजनं। ",
"sn35.233:3.5":	"यञ्च तत्थ तदुभयं पटिच्च उप्पज्जति छन्दरागो तं तत्थ संयोजनं। ",
"sn35.233:4.1":	"सेय्यथापि, आवुसो, काळो च बलीबद्दो ओदातो च बलीबद्दो एकेन दामेन वा योत्तेन वा संयुत्ता अस्सु। ",
"sn35.233:4.2":	"यो नु खो एवं वदेय्य: ",
"sn35.233:4.3":	"‘काळो बलीबद्दो ओदातस्स बलीबद्दस्स संयोजनं, ओदातो बलीबद्दो काळस्स बलीबद्दस्स संयोजनन्’ति, सम्मा नु खो सो वदमानो वदेय्या”ति? ",
"sn35.233:4.4":	"“नो हेतं, आवुसो”। ",
"sn35.233:4.5":	"“न खो, आवुसो, काळो बलीबद्दो ओदातस्स बलीबद्दस्स संयोजनं, नपि ओदातो बलीबद्दो काळस्स बलीबद्दस्स संयोजनं। ",
"sn35.233:4.6":	"येन च खो ते एकेन दामेन वा योत्तेन वा संयुत्ता, तं तत्थ संयोजनं। ",
"sn35.233:4.7":	"एवमेव खो, आवुसो, न चक्खु रूपानं संयोजनं, न रूपा चक्खुस्स संयोजनं …पे… ",
"sn35.233:4.8":	"न जिव्हा …पे… ",
"sn35.233:4.9":	"न मनो …पे… ",
"sn35.233:4.10":	"यञ्च तत्थ तदुभयं पटिच्च उप्पज्जति छन्दरागो, तं तत्थ संयोजनन्”ति। ",
"sn35.233:4.11":	"छट्ठं। "
}	
