{	
"sn2.5:0.1":	"संयुत्त निकाय २।५ ",
"sn2.5:0.2":	"१। पठमवग्ग ",
"sn2.5:0.3":	"दामलिसुत्त ",
"sn2.5:1.1":	"सावत्थिनिदानं। ",
"sn2.5:1.2":	"अथ खो दामलि देवपुत्तो अभिक्कन्ताय रत्तिया अभिक्कन्तवण्णो केवलकप्पं जेतवनं ओभासेत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं अट्ठासि। ",
"sn2.5:1.3":	"एकमन्तं ठितो खो दामलि देवपुत्तो भगवतो सन्तिके इमं गाथं अभासि: ",
"sn2.5:2.1":	"“करणीयमेतं ब्राह्मणेन, ",
"sn2.5:2.2":	"पधानं अकिलासुना; ",
"sn2.5:2.3":	"कामानं विप्पहानेन, ",
"sn2.5:2.4":	"न तेनासीसते भवन्”ति। ",
"sn2.5:3.1":	"“नत्थि किच्चं ब्राह्मणस्स, ",
"sn2.5:3.2":	"(दामलीति भगवा) ",
"sn2.5:3.3":	"कतकिच्चो हि ब्राह्मणो; ",
"sn2.5:3.4":	"याव न गाधं लभति नदीसु, ",
"sn2.5:3.5":	"आयूहति सब्बगत्तेभि जन्तु; ",
"sn2.5:3.6":	"गाधञ्च लद्धान थले ठितो यो, ",
"sn2.5:3.7":	"नायूहती पारगतो हि सोव। ",
"sn2.5:4.1":	"एसूपमा दामलि ब्राह्मणस्स, ",
"sn2.5:4.2":	"खीणासवस्स निपकस्स झायिनो; ",
"sn2.5:4.3":	"पप्पुय्य जातिमरणस्स अन्तं, ",
"sn2.5:4.4":	"नायूहती पारगतो हि सो”ति। "
}	
