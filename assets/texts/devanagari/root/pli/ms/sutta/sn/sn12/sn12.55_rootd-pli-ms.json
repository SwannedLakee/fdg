{	
"sn12.55:0.1":	"संयुत्त निकाय १२।५५ ",
"sn12.55:0.2":	"६। दुक्खवग्ग ",
"sn12.55:0.3":	"महारुक्खसुत्त ",
"sn12.55:1.1":	"सावत्थियं विहरति। ",
"sn12.55:1.2":	"“उपादानियेसु, भिक्खवे, धम्मेसु अस्सादानुपस्सिनो विहरतो तण्हा पवड्ढति। ",
"sn12.55:1.3":	"तण्हापच्चया उपादानं; ",
"sn12.55:1.4":	"उपादानपच्चया भवो …पे… ",
"sn12.55:1.5":	"एवमेतस्स केवलस्स दुक्खक्खन्धस्स समुदयो होति। ",
"sn12.55:2.1":	"सेय्यथापि, भिक्खवे, महारुक्खो। ",
"sn12.55:2.2":	"तस्स यानि चेव मूलानि अधोगमानि, यानि च तिरियङ्गमानि, सब्बानि तानि उद्धं ओजं अभिहरन्ति। ",
"sn12.55:2.3":	"एवञ्हि सो, भिक्खवे, महारुक्खो तदाहारो तदुपादानो चिरं दीघमद्धानं तिट्ठेय्य। ",
"sn12.55:2.4":	"एवमेव खो, भिक्खवे, उपादानियेसु धम्मेसु अस्सादानुपस्सिनो विहरतो तण्हा पवड्ढति। ",
"sn12.55:2.5":	"तण्हापच्चया उपादानं …पे… ",
"sn12.55:2.6":	"एवमेतस्स केवलस्स दुक्खक्खन्धस्स समुदयो होति। ",
"sn12.55:3.1":	"उपादानियेसु, भिक्खवे, धम्मेसु आदीनवानुपस्सिनो विहरतो तण्हा निरुज्झति। ",
"sn12.55:3.2":	"तण्हानिरोधा उपादाननिरोधो; ",
"sn12.55:3.3":	"उपादाननिरोधा भवनिरोधो …पे… ",
"sn12.55:3.4":	"एवमेतस्स केवलस्स दुक्खक्खन्धस्स निरोधो होति। ",
"sn12.55:4.1":	"सेय्यथापि, भिक्खवे, महारुक्खो। ",
"sn12.55:4.2":	"अथ पुरिसो आगच्छेय्य कुद्दालपिटकं आदाय। ",
"sn12.55:4.3":	"सो तं रुक्खं मूले छिन्देय्य, मूलं छिन्दित्वा पलिखणेय्य, पलिखणित्वा मूलानि उद्धरेय्य अन्तमसो उसीरनाळिमत्तानिपि। ",
"sn12.55:4.4":	"सो तं रुक्खं खण्डाखण्डिकं छिन्देय्य, खण्डाखण्डिकं छिन्दित्वा फालेय्य, फालेत्वा सकलिकं सकलिकं करेय्य, सकलिकं सकलिकं करित्वा वातातपे विसोसेय्य; ",
"sn12.55:4.5":	"वातातपे विसोसेत्वा अग्गिना डहेय्य, अग्गिना डहेत्वा मसिं करेय्य, मसिं करित्वा महावाते वा ओफुणेय्य नदिया वा सीघसोताय पवाहेय्य। ",
"sn12.55:4.6":	"एवञ्हि सो, भिक्खवे, महारुक्खो उच्छिन्नमूलो अस्स तालावत्थुकतो अनभावङ्कतो आयतिं अनुप्पादधम्मो। ",
"sn12.55:4.7":	"एवमेव खो, भिक्खवे, उपादानियेसु धम्मेसु आदीनवानुपस्सिनो विहरतो तण्हा निरुज्झति। ",
"sn12.55:4.8":	"तण्हानिरोधा उपादाननिरोधो; ",
"sn12.55:4.9":	"उपादाननिरोधा भवनिरोधो …पे… ",
"sn12.55:4.10":	"एवमेतस्स केवलस्स दुक्खक्खन्धस्स निरोधो होती”ति। ",
"sn12.55:4.11":	"पञ्चमं। "
}	
