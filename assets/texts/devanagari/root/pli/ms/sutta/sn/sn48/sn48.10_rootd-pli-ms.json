{	
"sn48.10:0.1":	"संयुत्त निकाय ४८।१० ",
"sn48.10:0.2":	"१। सुद्धिकवग्ग ",
"sn48.10:0.3":	"दुतियविभङ्गसुत्त ",
"sn48.10:1.1":	"“पञ्चिमानि, भिक्खवे, इन्द्रियानि। ",
"sn48.10:1.2":	"कतमानि पञ्च? ",
"sn48.10:1.3":	"सद्धिन्द्रियं …पे… पञ्ञिन्द्रियं। ",
"sn48.10:1.4":	"कतमञ्च, भिक्खवे, सद्धिन्द्रियं? ",
"sn48.10:1.5":	"इध, भिक्खवे, अरियसावको सद्धो होति, सद्दहति तथागतस्स बोधिं: ",
"sn48.10:1.6":	"‘इतिपि सो भगवा अरहं सम्मासम्बुद्धो विज्जाचरणसम्पन्नो सुगतो लोकविदू अनुत्तरो पुरिसदम्मसारथि सत्था देवमनुस्सानं बुद्धो भगवा’ति—",
"sn48.10:1.7":	"इदं वुच्चति, भिक्खवे, सद्धिन्द्रियं। ",
"sn48.10:2.1":	"कतमञ्च, भिक्खवे, वीरियिन्द्रियं? ",
"sn48.10:2.2":	"इध, भिक्खवे, अरियसावको आरद्धवीरियो विहरति अकुसलानं धम्मानं पहानाय, कुसलानं धम्मानं उपसम्पदाय, थामवा दळ्हपरक्कमो अनिक्खित्तधुरो कुसलेसु धम्मेसु। ",
"sn48.10:2.3":	"सो अनुप्पन्नानं पापकानं अकुसलानं धम्मानं अनुप्पादाय छन्दं जनेति वायमति वीरियं आरभति चित्तं पग्गण्हाति पदहति; ",
"sn48.10:2.4":	"उप्पन्नानं पापकानं अकुसलानं धम्मानं पहानाय छन्दं जनेति वायमति वीरियं आरभति चित्तं पग्गण्हाति पदहति; ",
"sn48.10:2.5":	"अनुप्पन्नानं कुसलानं धम्मानं उप्पादाय छन्दं जनेति वायमति वीरियं आरभति चित्तं पग्गण्हाति पदहति; ",
"sn48.10:2.6":	"उप्पन्नानं कुसलानं धम्मानं ठितिया असम्मोसाय भिय्योभावाय वेपुल्लाय भावनाय पारिपूरिया छन्दं जनेति वायमति वीरियं आरभति चित्तं पग्गण्हाति पदहति—",
"sn48.10:2.7":	"इदं वुच्चति, भिक्खवे, वीरियिन्द्रियं। ",
"sn48.10:3.1":	"कतमञ्च, भिक्खवे, सतिन्द्रियं? ",
"sn48.10:3.2":	"इध, भिक्खवे, अरियसावको सतिमा होति परमेन सतिनेपक्केन समन्नागतो, चिरकतम्पि चिरभासितम्पि सरिता अनुस्सरिता। ",
"sn48.10:3.3":	"सो काये कायानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं; ",
"sn48.10:3.4":	"वेदनासु …पे… ",
"sn48.10:3.5":	"चित्ते …पे… ",
"sn48.10:3.6":	"धम्मेसु धम्मानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं—",
"sn48.10:3.7":	"इदं वुच्चति, भिक्खवे, सतिन्द्रियं। ",
"sn48.10:4.1":	"कतमञ्च, भिक्खवे, समाधिन्द्रियं? ",
"sn48.10:4.2":	"इध, भिक्खवे, अरियसावको वोस्सग्गारम्मणं करित्वा लभति समाधिं, लभति चित्तस्स एकग्गतं। ",
"sn48.10:4.3":	"सो विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति। ",
"sn48.10:4.4":	"वितक्कविचारानं वूपसमा अज्झत्तं सम्पसादनं चेतसो एकोदिभावं अवितक्कं अविचारं समाधिजं पीतिसुखं दुतियं झानं उपसम्पज्ज विहरति। ",
"sn48.10:4.5":	"पीतिया च विरागा उपेक्खको च विहरति सतो च सम्पजानो सुखञ्च कायेन पटिसंवेदेति यं तं अरिया आचिक्खन्ति ‘उपेक्खको सतिमा सुखविहारी’ति ततियं झानं उपसम्पज्ज विहरति। ",
"sn48.10:4.6":	"सुखस्स च पहाना दुक्खस्स च पहाना पुब्बेव सोमनस्सदोमनस्सानं अत्थङ्गमा अदुक्खमसुखं उपेक्खासतिपारिसुद्धिं चतुत्थं झानं उपसम्पज्ज विहरति—",
"sn48.10:4.7":	"इदं वुच्चति, भिक्खवे, समाधिन्द्रियं। ",
"sn48.10:5.1":	"कतमञ्च, भिक्खवे, पञ्ञिन्द्रियं? ",
"sn48.10:5.2":	"इध, भिक्खवे, अरियसावको पञ्ञवा होति उदयत्थगामिनिया पञ्ञाय समन्नागतो अरियाय निब्बेधिकाय, सम्मा दुक्खक्खयगामिनिया। ",
"sn48.10:5.3":	"सो ‘इदं दुक्खन्’ति यथाभूतं पजानाति, ‘अयं दुक्खसमुदयो’ति यथाभूतं पजानाति, ‘अयं दुक्खनिरोधो’ति यथाभूतं पजानाति, ‘अयं दुक्खनिरोधगामिनी पटिपदा’ति यथाभूतं पजानाति—",
"sn48.10:5.4":	"इदं वुच्चति, भिक्खवे, पञ्ञिन्द्रियं। ",
"sn48.10:5.5":	"इमानि खो, भिक्खवे, पञ्चिन्द्रियानी”ति। ",
"sn48.10:5.6":	"दसमं। ",
"sn48.10:5.7":	"सुद्धिकवग्गो पठमो। ",
"sn48.10:6.0":	"तस्सुद्दानं ",
"sn48.10:6.1":	"सुद्धिकञ्चेव द्वे सोता, ",
"sn48.10:6.2":	"अरहन्ता अपरे दुवे; ",
"sn48.10:6.3":	"समणब्राह्मणा दट्ठब्बं, ",
"sn48.10:6.4":	"विभङ्गा अपरे दुवेति। "
}	
