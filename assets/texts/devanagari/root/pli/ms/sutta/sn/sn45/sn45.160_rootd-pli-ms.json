{	
"sn45.160:0.1":	"संयुत्त निकाय ४५।१६० ",
"sn45.160:0.2":	"१२। बलकरणीयवग्ग ",
"sn45.160:0.3":	"नदीसुत्त ",
"sn45.160:1.1":	"“सेय्यथापि, भिक्खवे, गङ्गा नदी पाचीननिन्ना पाचीनपोणा पाचीनपब्भारा। ",
"sn45.160:1.2":	"अथ महाजनकायो आगच्छेय्य कुद्दालपिटकं आदाय: ",
"sn45.160:1.3":	"‘मयं इमं गङ्गं नदिं पच्छानिन्नं करिस्साम पच्छापोणं पच्छापब्भारन्’ति। ",
"sn45.160:1.4":	"तं किं मञ्ञथ, भिक्खवे, ",
"sn45.160:1.5":	"अपि नु सो महाजनकायो गङ्गं नदिं पच्छानिन्नं करेय्य पच्छापोणं पच्छापब्भारन्”ति? ",
"sn45.160:1.6":	"“नो हेतं, भन्ते”। ",
"sn45.160:1.7":	"“तं किस्स हेतु”? ",
"sn45.160:1.8":	"“गङ्गा, भन्ते, नदी पाचीननिन्ना पाचीनपोणा पाचीनपब्भारा। ",
"sn45.160:1.9":	"सा न सुकरा पच्छानिन्नं कातुं पच्छापोणं पच्छापब्भारं। ",
"sn45.160:1.10":	"यावदेव पन सो महाजनकायो किलमथस्स विघातस्स भागी अस्सा”ति। ",
"sn45.160:1.11":	"“एवमेव खो, भिक्खवे, भिक्खुं अरियं अट्ठङ्गिकं मग्गं भावेन्तं अरियं अट्ठङ्गिकं मग्गं बहुलीकरोन्तं राजानो वा राजमहामत्ता वा मित्ता वा अमच्चा वा ञाती वा ञातिसालोहिता वा भोगेहि अभिहट्ठुं पवारेय्युं: ",
"sn45.160:1.12":	"‘एहम्भो पुरिस, किं ते इमे कासावा अनुदहन्ति, ",
"sn45.160:1.13":	"किं मुण्डो कपालमनुसंचरसि। ",
"sn45.160:1.14":	"एहि, हीनायावत्तित्वा भोगे च भुञ्जस्सु, पुञ्ञानि च करोही’ति। ",
"sn45.160:1.15":	"सो वत, भिक्खवे, भिक्खु अरियं अट्ठङ्गिकं मग्गं भावेन्तो अरियं अट्ठङ्गिकं मग्गं बहुलीकरोन्तो सिक्खं पच्चक्खाय हीनायावत्तिस्सतीति—नेतं ठानं विज्जति। ",
"sn45.160:1.16":	"तं किस्स हेतु? ",
"sn45.160:1.17":	"यञ्हि तं, भिक्खवे, चित्तं दीघरत्तं विवेकनिन्नं विवेकपोणं विवेकपब्भारं तं वत हीनायावत्तिस्सतीति—नेतं ठानं विज्जति। ",
"sn45.160:1.18":	"कथञ्च, भिक्खवे, भिक्खु अरियं अट्ठङ्गिकं मग्गं भावेति अरियं अट्ठङ्गिकं मग्गं बहुलीकरोति? ",
"sn45.160:1.19":	"इध, भिक्खवे, भिक्खु सम्मादिट्ठिं भावेति विवेकनिस्सितं …पे… सम्मासमाधिं भावेति विवेकनिस्सितं विरागनिस्सितं निरोधनिस्सितं वोस्सग्गपरिणामिं … ",
"sn45.160:1.20":	"एवं खो, भिक्खवे, भिक्खु अरियं अट्ठङ्गिकं मग्गं भावेति, अरियं अट्ठङ्गिकं मग्गं बहुलीकरोती”ति। ",
"sn45.160:1.21":	"(यदपि बलकरणीयं, तदपि वित्थारेतब्बं।) ",
"sn45.160:1.22":	"द्वादसमं। ",
"sn45.160:1.23":	"बलकरणीयवग्गो छट्ठो। ",
"sn45.160:2.0":	"तस्सुद्दानं ",
"sn45.160:2.1":	"बलं बीजञ्च नागो च, ",
"sn45.160:2.2":	"रुक्खो कुम्भेन सूकिया; ",
"sn45.160:2.3":	"आकासेन च द्वे मेघा, ",
"sn45.160:2.4":	"नावा आगन्तुका नदीति। "
}	
