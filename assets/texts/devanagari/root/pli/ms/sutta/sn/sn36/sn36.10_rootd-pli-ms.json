{	
"sn36.10:0.1":	"संयुत्त निकाय ३६।१० ",
"sn36.10:0.2":	"१। सगाथावग्ग ",
"sn36.10:0.3":	"फस्समूलकसुत्त ",
"sn36.10:1.1":	"“तिस्सो इमा, भिक्खवे, वेदना फस्सजा फस्समूलका फस्सनिदाना फस्सपच्चया। ",
"sn36.10:1.2":	"कतमा तिस्सो? ",
"sn36.10:1.3":	"सुखा वेदना, दुक्खा वेदना, अदुक्खमसुखा वेदना। ",
"sn36.10:1.4":	"सुखवेदनियं, भिक्खवे, फस्सं पटिच्च उप्पज्जति सुखा वेदना। ",
"sn36.10:1.5":	"तस्सेव सुखवेदनियस्स फस्सस्स निरोधा, यं तज्जं वेदयितं सुखवेदनियं फस्सं पटिच्च उप्पन्ना सुखा वेदना, सा निरुज्झति, सा वूपसम्मति। ",
"sn36.10:1.6":	"दुक्खवेदनियं, भिक्खवे, फस्सं पटिच्च उप्पज्जति दुक्खा वेदना। ",
"sn36.10:1.7":	"तस्सेव दुक्खवेदनियस्स फस्सस्स निरोधा, यं तज्जं वेदयितं दुक्खवेदनियं फस्सं पटिच्च उप्पन्ना दुक्खा वेदना, सा निरुज्झति, सा वूपसम्मति। ",
"sn36.10:1.8":	"अदुक्खमसुखवेदनियं, भिक्खवे, फस्सं पटिच्च उप्पज्जति अदुक्खमसुखा वेदना। ",
"sn36.10:1.9":	"तस्सेव अदुक्खमसुखवेदनियस्स फस्सस्स निरोधा, यं तज्जं वेदयितं अदुक्खमसुखवेदनियं फस्सं पटिच्च उप्पन्ना अदुक्खमसुखा वेदना, सा निरुज्झति, सा वूपसम्मति। ",
"sn36.10:1.10":	"सेय्यथापि, भिक्खवे, द्विन्नं कट्ठानं सङ्घट्टनसमोधाना उस्मा जायति, तेजो अभिनिब्बत्तति। तेसंयेव कट्ठानं नानाभावा विनिक्खेपा, या तज्जा उस्मा, सा निरुज्झति, सा वूपसम्मति। ",
"sn36.10:1.11":	"एवमेव खो, भिक्खवे, इमा तिस्सो वेदना फस्सजा फस्समूलका फस्सनिदाना फस्सपच्चया। ",
"sn36.10:1.12":	"तज्जं फस्सं पटिच्च तज्जा वेदना उप्पज्जन्ति। ",
"sn36.10:1.13":	"तज्जस्स फस्सस्स निरोधा तज्जा वेदना निरुज्झन्ती”ति। ",
"sn36.10:1.14":	"दसमं। ",
"sn36.10:1.15":	"वेदनासंयुत्तस्स सगाथावग्गो पठमो। ",
"sn36.10:2.0":	"तस्सुद्दानं ",
"sn36.10:2.1":	"समाधि सुखं पहानेन, ",
"sn36.10:2.2":	"पातालं दट्ठब्बेन च; ",
"sn36.10:2.3":	"सल्लेन चेव गेलञ्ञा, ",
"sn36.10:2.4":	"अनिच्च फस्समूलकाति। "
}	
