{	
"sn35.101:0.1":	"संयुत्त निकाय ३५।१०१ ",
"sn35.101:0.2":	"१०। सळवग्ग ",
"sn35.101:0.3":	"पठमनतुम्हाकसुत्त ",
"sn35.101:1.1":	"“यं, भिक्खवे, न तुम्हाकं, तं पजहथ। ",
"sn35.101:1.2":	"तं वो पहीनं हिताय सुखाय भविस्सति। ",
"sn35.101:1.3":	"किञ्च, भिक्खवे, न तुम्हाकं? ",
"sn35.101:1.4":	"चक्खु, भिक्खवे, न तुम्हाकं। ",
"sn35.101:1.5":	"तं पजहथ। ",
"sn35.101:1.6":	"तं वो पहीनं हिताय सुखाय भविस्सति। ",
"sn35.101:1.7":	"रूपा न तुम्हाकं। ",
"sn35.101:1.8":	"ते पजहथ। ",
"sn35.101:1.9":	"ते वो पहीना हिताय सुखाय भविस्सन्ति। ",
"sn35.101:1.10":	"चक्खुविञ्ञाणं न तुम्हाकं। ",
"sn35.101:1.11":	"तं पजहथ। ",
"sn35.101:1.12":	"तं वो पहीनं हिताय सुखाय भविस्सति। ",
"sn35.101:1.13":	"चक्खुसम्फस्सो न तुम्हाकं। ",
"sn35.101:1.14":	"तं पजहथ। ",
"sn35.101:1.15":	"सो वो पहीनो हिताय सुखाय भविस्सति। ",
"sn35.101:1.16":	"यम्पिदं चक्खुसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि न तुम्हाकं। ",
"sn35.101:1.17":	"तं पजहथ। ",
"sn35.101:1.18":	"तं वो पहीनं हिताय सुखाय भविस्सति। ",
"sn35.101:1.19":	"…पे… ",
"sn35.101:2.1":	"जिव्हा न तुम्हाकं। ",
"sn35.101:2.2":	"तं पजहथ। ",
"sn35.101:2.3":	"सा वो पहीना हिताय सुखाय भविस्सति। ",
"sn35.101:2.4":	"रसा न तुम्हाकं। ",
"sn35.101:2.5":	"ते पजहथ। ",
"sn35.101:2.6":	"ते वो पहीना हिताय सुखाय भविस्सन्ति। ",
"sn35.101:2.7":	"जिव्हाविञ्ञाणं न तुम्हाकं। ",
"sn35.101:2.8":	"तं पजहथ। ",
"sn35.101:2.9":	"तं वो पहीनं हिताय सुखाय भविस्सति। ",
"sn35.101:2.10":	"जिव्हासम्फस्सो न तुम्हाकं। ",
"sn35.101:2.11":	"तं पजहथ। ",
"sn35.101:2.12":	"सो वो पहीनो हिताय सुखाय भविस्सति। ",
"sn35.101:2.13":	"यम्पिदं जिव्हासम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि न तुम्हाकं। ",
"sn35.101:2.14":	"तं पजहथ। तं वो पहीनं हिताय सुखाय भविस्सति …पे…। ",
"sn35.101:3.1":	"मनो न तुम्हाकं। ",
"sn35.101:3.2":	"तं पजहथ। ",
"sn35.101:3.3":	"सो वो पहीनो हिताय सुखाय भविस्सति। ",
"sn35.101:3.4":	"धम्मा न तुम्हाकं। ",
"sn35.101:3.5":	"ते पजहथ। ",
"sn35.101:3.6":	"ते वो पहीना हिताय सुखाय भविस्सन्ति। ",
"sn35.101:3.7":	"मनोविञ्ञाणं न तुम्हाकं। ",
"sn35.101:3.8":	"तं पजहथ। ",
"sn35.101:3.9":	"तं वो पहीनं हिताय सुखाय भविस्सति। ",
"sn35.101:3.10":	"मनोसम्फस्सो न तुम्हाकं। ",
"sn35.101:3.11":	"तं पजहथ। ",
"sn35.101:3.12":	"सो वो पहीनो हिताय सुखाय भविस्सति। ",
"sn35.101:3.13":	"यम्पिदं मनोसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि न तुम्हाकं। ",
"sn35.101:3.14":	"तं पजहथ। ",
"sn35.101:3.15":	"तं वो पहीनं हिताय सुखाय भविस्सति। ",
"sn35.101:4.1":	"सेय्यथापि, भिक्खवे, यं इमस्मिं जेतवने तिणकट्ठसाखापलासं तं जनो हरेय्य वा डहेय्य वा यथापच्चयं वा करेय्य, ",
"sn35.101:4.2":	"अपि नु तुम्हाकं एवमस्स: ",
"sn35.101:4.3":	"‘अम्हे जनो हरति वा डहति वा यथापच्चयं वा करोती’”ति? ",
"sn35.101:5.1":	"“नो हेतं, भन्ते”। ",
"sn35.101:6.1":	"“तं किस्स हेतु”? ",
"sn35.101:7.1":	"“न हि नो एतं, भन्ते, अत्ता वा अत्तनियं वा”ति। ",
"sn35.101:8.1":	"“एवमेव खो, भिक्खवे, चक्खु न तुम्हाकं। ",
"sn35.101:8.2":	"तं पजहथ। ",
"sn35.101:8.3":	"तं वो पहीनं हिताय सुखाय भविस्सति। ",
"sn35.101:8.4":	"रूपा न तुम्हाकं … ",
"sn35.101:8.5":	"चक्खुविञ्ञाणं … ",
"sn35.101:8.6":	"चक्खुसम्फस्सो …पे… ",
"sn35.101:8.7":	"यम्पिदं मनोसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि न तुम्हाकं। ",
"sn35.101:8.8":	"तं पजहथ। ",
"sn35.101:8.9":	"तं वो पहीनं हिताय सुखाय भविस्सती”ति। ",
"sn35.101:8.10":	"अट्ठमं। "
}	
