{	
"sn35.81:0.1":	"संयुत्त निकाय ३५।८१ ",
"sn35.81:0.2":	"८। गिलानवग्ग ",
"sn35.81:0.3":	"सम्बहुलभिक्खुसुत्त ",
"sn35.81:1.1":	"अथ खो सम्बहुला भिक्खू येन भगवा तेनुपसङ्कमिंसु …पे… एकमन्तं निसिन्ना खो ते भिक्खू भगवन्तं एतदवोचुं: ",
"sn35.81:1.2":	"“इध नो, भन्ते, अञ्ञतित्थिया परिब्बाजका अम्हे एवं पुच्छन्ति: ",
"sn35.81:1.3":	"‘किमत्थियं, आवुसो, समणे गोतमे ब्रह्मचरियं वुस्सती’ति? ",
"sn35.81:1.4":	"एवं पुट्ठा मयं, भन्ते, तेसं अञ्ञतित्थियानं परिब्बाजकानं एवं ब्याकरोम: ",
"sn35.81:1.5":	"‘दुक्खस्स खो, आवुसो, परिञ्ञत्थं भगवति ब्रह्मचरियं वुस्सती’ति। ",
"sn35.81:1.6":	"कच्चि मयं, भन्ते, एवं पुट्ठा एवं ब्याकरमाना वुत्तवादिनो चेव भगवतो होम, न च भगवन्तं अभूतेन अब्भाचिक्खाम, धम्मस्स चानुधम्मं ब्याकरोम, न च कोचि सहधम्मिको वादानुवादो गारय्हं ठानं आगच्छती”ति? ",
"sn35.81:2.1":	"“तग्घ तुम्हे, भिक्खवे, एवं पुट्ठा एवं ब्याकरमाना वुत्तवादिनो चेव मे होथ, न च मं अभूतेन अब्भाचिक्खथ, धम्मस्स चानुधम्मं ब्याकरोथ, न च कोचि सहधम्मिको वादानुवादो गारय्हं ठानं आगच्छति। ",
"sn35.81:2.2":	"दुक्खस्स हि, भिक्खवे, परिञ्ञत्थं मयि ब्रह्मचरियं वुस्सति। ",
"sn35.81:2.3":	"सचे पन वो, भिक्खवे, अञ्ञतित्थिया परिब्बाजका एवं पुच्छेय्युं: ",
"sn35.81:2.4":	"‘कतमं पन तं, आवुसो, दुक्खं, यस्स परिञ्ञाय समणे गोतमे ब्रह्मचरियं वुस्सती’ति? ",
"sn35.81:2.5":	"एवं पुट्ठा तुम्हे, भिक्खवे, तेसं अञ्ञतित्थियानं परिब्बाजकानं एवं ब्याकरेय्याथ: ",
"sn35.81:2.6":	"‘चक्खु खो, आवुसो, दुक्खं, तस्स परिञ्ञाय भगवति ब्रह्मचरियं वुस्सति। ",
"sn35.81:2.7":	"रूपा …पे… ",
"sn35.81:2.8":	"यम्पिदं चक्खुसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि दुक्खं। ",
"sn35.81:2.9":	"तस्स परिञ्ञाय भगवति ब्रह्मचरियं वुस्सति …पे… ",
"sn35.81:2.10":	"मनो दुक्खो …पे… ",
"sn35.81:2.11":	"यम्पिदं मनोसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि दुक्खं। ",
"sn35.81:2.12":	"तस्स परिञ्ञाय भगवति ब्रह्मचरियं वुस्सति। ",
"sn35.81:2.13":	"इदं खो तं, आवुसो, दुक्खं, तस्स परिञ्ञाय भगवति ब्रह्मचरियं वुस्सती’ति। ",
"sn35.81:2.14":	"एवं पुट्ठा तुम्हे, भिक्खवे, तेसं अञ्ञतित्थियानं परिब्बाजकानं एवं ब्याकरेय्याथा”ति। ",
"sn35.81:2.15":	"अट्ठमं। "
}	
