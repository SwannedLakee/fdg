{	
"sn24.8:0.1":	"संयुत्त निकाय २४।८ ",
"sn24.8:0.2":	"१। सोतापत्तिवग्ग ",
"sn24.8:0.3":	"महादिट्ठिसुत्त ",
"sn24.8:1.1":	"सावत्थिनिदानं। ",
"sn24.8:1.2":	"“किस्मिं नु खो, भिक्खवे, सति, किं उपादाय, किं अभिनिविस्स एवं दिट्ठि उप्पज्जति: ",
"sn24.8:1.3":	"‘सत्तिमे काया अकटा, अकटविधा, अनिम्मिता, अनिम्माता, वञ्झा, कूटट्ठा, एसिकट्ठायिट्ठिता; ",
"sn24.8:1.4":	"ते न इञ्जन्ति, न विपरिणमन्ति, न अञ्ञमञ्ञं ब्याबाधेन्ति; नालं अञ्ञमञ्ञस्स सुखाय वा दुक्खाय वा सुखदुक्खाय वा। ",
"sn24.8:1.5":	"कतमे सत्त? ",
"sn24.8:1.6":	"पथवीकायो, आपोकायो, तेजोकायो, वायोकायो, सुखे, दुक्खे, जीवे सत्तमे। ",
"sn24.8:1.7":	"इमे सत्त काया अकटा, अकटविधा, अनिम्मिता, अनिम्माता, वञ्झा, कूटट्ठा एसिकट्ठायिट्ठिता; ",
"sn24.8:1.8":	"ते न इञ्जन्ति, न विपरिणमन्ति, न अञ्ञमञ्ञं ब्याबाधेन्ति; नालं अञ्ञमञ्ञस्स सुखाय वा दुक्खाय वा सुखदुक्खाय वा। ",
"sn24.8:1.9":	"योपि तिण्हेन सत्थेन सीसं छिन्दति, न सोपि कञ्चि जीविता वोरोपेति; ",
"sn24.8:1.10":	"सत्तन्नं त्वेव कायानमन्तरेन सत्थं विवरमनुपविसति। ",
"sn24.8:1.11":	"चुद्दस खो पनिमानि योनिपमुखसतसहस्सानि सट्ठि च सतानि छ च सतानि पञ्च च कम्मुनो सतानि पञ्च च कम्मानि, तीणि च कम्मानि, कम्मे च अड्ढकम्मे च द्वट्ठिपटिपदा, द्वट्ठन्तरकप्पा, छळाभिजातियो, अट्ठ पुरिसभूमियो, एकूनपञ्ञास आजीवकसते, एकूनपञ्ञास परिब्बाजकसते, एकूनपञ्ञास नागवाससते, वीसे इन्द्रियसते, तिंसे निरयसते, छत्तिंसरजोधातुयो, सत्त सञ्ञीगब्भा, सत्त असञ्ञीगब्भा, सत्त निगण्ठिगब्भा, सत्त देवा, सत्त मानुसा, सत्त पेसाचा, सत्त सरा, सत्त पवुटा, सत्त पपाता, सत्त च पपातसतानि, सत्त सुपिना, सत्त सुपिनसतानि, चुल्लासीति महाकप्पिनो सतसहस्सानि, यानि बाले च पण्डिते च सन्धावित्वा संसरित्वा दुक्खस्सन्तं करिस्सन्ति। ",
"sn24.8:1.12":	"तत्थ नत्थि इमिनाहं सीलेन वा वतेन वा तपेन वा ब्रह्मचरियेन वा अपरिपक्कं वा कम्मं परिपाचेस्सामि; ",
"sn24.8:1.13":	"परिपक्कं वा कम्मं फुस्स फुस्स ब्यन्तीकरिस्सामीति हेवं नत्थि दोणमिते सुखदुक्खे परियन्तकते संसारे, नत्थि हायनवड्ढने, नत्थि उक्कंसावकंसे। ",
"sn24.8:1.14":	"सेय्यथापि नाम सुत्तगुळे खित्ते निब्बेठियमानमेव पलेति; ",
"sn24.8:1.15":	"एवमेव बाले च पण्डिते च निब्बेठियमाना सुखदुक्खं पलेन्ती’”ति? ",
"sn24.8:1.16":	"“भगवंमूलका नो, भन्ते, धम्मा …पे… ",
"sn24.8:2.1":	"“रूपे खो, भिक्खवे, सति, रूपं उपादाय, रूपं अभिनिविस्स एवं दिट्ठि उप्पज्जति: ",
"sn24.8:2.2":	"‘सत्तिमे काया अकटा, अकटविधा …पे… ",
"sn24.8:2.3":	"सुखदुक्खं पलेन्ती’ति। ",
"sn24.8:2.4":	"वेदनाय सति …पे… ",
"sn24.8:2.5":	"सञ्ञाय सति … ",
"sn24.8:2.6":	"सङ्खारेसु सति … ",
"sn24.8:2.7":	"विञ्ञाणे सति, विञ्ञाणं उपादाय, विञ्ञाणं अभिनिविस्स एवं दिट्ठि उप्पज्जति: ",
"sn24.8:2.8":	"‘सत्तिमे काया अकटा, अकटविधा …पे… ",
"sn24.8:2.9":	"सुखदुक्खं पलेन्ती’ति। ",
"sn24.8:3.1":	"तं किं मञ्ञथ, भिक्खवे, ",
"sn24.8:3.2":	"रूपं निच्चं वा अनिच्चं वा”ति? ",
"sn24.8:3.3":	"“अनिच्चं, भन्ते” …पे… ",
"sn24.8:3.4":	"“यं पनानिच्चं दुक्खं विपरिणामधम्मं, अपि नु तं अनुपादाय एवं दिट्ठि उप्पज्जेय्य: ",
"sn24.8:3.5":	"‘सत्तिमे काया अकटा अकटविधा …पे… ",
"sn24.8:3.6":	"सुखदुक्खं पलेन्ती’”ति? ",
"sn24.8:3.7":	"“नो हेतं, भन्ते”। ",
"sn24.8:3.8":	"“यम्पिदं दिट्ठं सुतं मुतं विञ्ञातं पत्तं परियेसितं अनुविचरितं मनसा तम्पि निच्चं वा अनिच्चं वा”ति? ",
"sn24.8:3.9":	"“अनिच्चं, भन्ते …पे… ",
"sn24.8:3.10":	"अपि नु तं अनुपादाय एवं दिट्ठि उप्पज्जेय्य: ",
"sn24.8:3.11":	"‘सत्तिमे काया अकटा अकटविधा …पे… ",
"sn24.8:3.12":	"निब्बेठियमाना सुखदुक्खं पलेन्ती’”ति? ",
"sn24.8:3.13":	"“नो हेतं, भन्ते”। ",
"sn24.8:4.1":	"“यतो खो, भिक्खवे, अरियसावकस्स इमेसु च ठानेसु कङ्खा पहीना होति, दुक्खेपिस्स कङ्खा पहीना होति …पे… दुक्खनिरोधगामिनिया पटिपदायपिस्स कङ्खा पहीना होति—",
"sn24.8:4.2":	"अयं वुच्चति, भिक्खवे, अरियसावको सोतापन्नो अविनिपातधम्मो नियतो सम्बोधिपरायनो”ति। ",
"sn24.8:4.3":	"अट्ठमं। "
}	
