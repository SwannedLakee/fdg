{	
"sn56.41:0.1":	"संयुत्त निकाय ५६।४१ ",
"sn56.41:0.2":	"५। पपातवग्ग ",
"sn56.41:0.3":	"लोकचिन्तासुत्त ",
"sn56.41:1.1":	"एकं समयं भगवा राजगहे विहरति वेळुवने कलन्दकनिवापे। ",
"sn56.41:1.2":	"तत्र खो भगवा भिक्खू आमन्तेसि: ",
"sn56.41:1.3":	"“भूतपुब्बं, भिक्खवे, अञ्ञतरो पुरिसो राजगहा निक्खमित्वा ‘लोकचिन्तं चिन्तेस्सामी’ति येन सुमागधा पोक्खरणी तेनुपसङ्कमि; उपसङ्कमित्वा सुमागधाय पोक्खरणिया तीरे निसीदि लोकचिन्तं चिन्तेन्तो। ",
"sn56.41:1.4":	"अद्दसा खो, भिक्खवे, सो पुरिसो सुमागधाय पोक्खरणिया तीरे चतुरङ्गिनिं सेनं भिसमुळालं पविसन्तं। ",
"sn56.41:1.5":	"दिस्वानस्स एतदहोसि: ",
"sn56.41:1.6":	"‘उम्मत्तोस्मि नामाहं, विचेतोस्मि नामाहं। ",
"sn56.41:1.7":	"यं लोके नत्थि तं मया दिट्ठन्’ति। ",
"sn56.41:2.1":	"अथ खो सो, भिक्खवे, पुरिसो नगरं पविसित्वा महाजनकायस्स आरोचेसि: ",
"sn56.41:2.2":	"‘उम्मत्तोस्मि नामाहं, भन्ते, विचेतोस्मि नामाहं, भन्ते। ",
"sn56.41:2.3":	"यं लोके नत्थि तं मया दिट्ठन्’ति। ",
"sn56.41:2.4":	"‘कथं पन त्वं, अम्भो पुरिस, उम्मत्तो कथं विचेतो? ",
"sn56.41:2.5":	"किञ्च लोके नत्थि यं तया दिट्ठन्’ति? ",
"sn56.41:2.6":	"‘इधाहं, भन्ते, राजगहा निक्खमित्वा “लोकचिन्तं चिन्तेस्सामी”ति येन सुमागधा पोक्खरणी तेनुपसङ्कमिं; उपसङ्कमित्वा सुमागधाय पोक्खरणिया तीरे निसीदिं लोकचिन्तं चिन्तेन्तो। ",
"sn56.41:2.7":	"अद्दसं ख्वाहं, भन्ते, सुमागधाय पोक्खरणिया तीरे चतुरङ्गिनिं सेनं भिसमुळालं पविसन्तं। ",
"sn56.41:2.8":	"एवं ख्वाहं, भन्ते, उम्मत्तो एवं विचेतो। ",
"sn56.41:2.9":	"इदञ्च लोके नत्थि यं मया दिट्ठन्’ति। ",
"sn56.41:2.10":	"‘तग्घ त्वं, अम्भो पुरिस, उम्मत्तो तग्घ विचेतो। ",
"sn56.41:2.11":	"इदञ्च लोके नत्थि यं तया दिट्ठन्’ति। ",
"sn56.41:3.1":	"तं खो पन, भिक्खवे, सो पुरिसो भूतंयेव अद्दस, नो अभूतं। ",
"sn56.41:3.2":	"भूतपुब्बं, भिक्खवे, देवासुरसङ्गामो समुपब्यूळ्हो अहोसि। ",
"sn56.41:3.3":	"तस्मिं खो पन, भिक्खवे, सङ्गामे देवा जिनिंसु, असुरा पराजिनिंसु। ",
"sn56.41:3.4":	"पराजिता च खो, भिक्खवे, असुरा भीता भिसमुळालेन असुरपुरं पविसिंसु देवानंयेव मोहयमाना। ",
"sn56.41:4.1":	"तस्मातिह, भिक्खवे, मा लोकचिन्तं चिन्तेथ: ",
"sn56.41:4.2":	"‘सस्सतो लोको’ति वा ‘असस्सतो लोको’ति वा, ‘अन्तवा लोको’ति वा ‘अनन्तवा लोको’ति वा, ‘तं जीवं तं सरीरन्’ति वा ‘अञ्ञं जीवं अञ्ञं सरीरन्’ति वा, ‘होति तथागतो परं मरणा’ति वा ‘न होति तथागतो परं मरणा’ति वा, ‘होति च न च होति तथागतो परं मरणा’ति वा, ‘नेव होति न न होति तथागतो परं मरणा’ति वा। ",
"sn56.41:4.3":	"तं किस्स हेतु? ",
"sn56.41:4.4":	"नेसा, भिक्खवे, चिन्ता अत्थसंहिता नादिब्रह्मचरियका न निब्बिदाय न विरागाय न निरोधाय न उपसमाय न अभिञ्ञाय न सम्बोधाय न निब्बानाय संवत्तति। ",
"sn56.41:5.1":	"चिन्तेन्ता खो तुम्हे, भिक्खवे, ‘इदं दुक्खन्’ति चिन्तेय्याथ …पे… ‘अयं दुक्खनिरोधगामिनी पटिपदा’ति चिन्तेय्याथ। ",
"sn56.41:5.2":	"तं किस्स हेतु? ",
"sn56.41:5.3":	"एसा, भिक्खवे, चिन्ता अत्थसंहिता एसा आदिब्रह्मचरियका एसा निब्बिदाय विरागाय निरोधाय उपसमाय अभिञ्ञाय सम्बोधाय निब्बानाय संवत्तति। ",
"sn56.41:6.1":	"तस्मातिह, भिक्खवे, ‘इदं दुक्खन्’ति योगो करणीयो …पे… ‘अयं दुक्खनिरोधगामिनी पटिपदा’ति योगो करणीयो”ति। ",
"sn56.41:6.2":	"पठमं। "
}	
