{	
"sn16.3:0.1":	"संयुत्त निकाय १६।३ ",
"sn16.3:0.2":	"१। कस्सपवग्ग ",
"sn16.3:0.3":	"चन्दूपमासुत्त ",
"sn16.3:1.1":	"सावत्थियं विहरति। ",
"sn16.3:1.2":	"“चन्दूपमा, भिक्खवे, कुलानि उपसङ्कमथ—",
"sn16.3:1.3":	"अपकस्सेव कायं, अपकस्स चित्तं, निच्चनवका कुलेसु अप्पगब्भा। ",
"sn16.3:1.4":	"सेय्यथापि, भिक्खवे, पुरिसो जरुदपानं वा ओलोकेय्य पब्बतविसमं वा नदीविदुग्गं वा—",
"sn16.3:1.5":	"अपकस्सेव कायं, अपकस्स चित्तं; ",
"sn16.3:1.6":	"एवमेव खो, भिक्खवे, चन्दूपमा कुलानि उपसङ्कमथ—",
"sn16.3:1.7":	"अपकस्सेव कायं, अपकस्स चित्तं, निच्चनवका कुलेसु अप्पगब्भा। ",
"sn16.3:2.1":	"कस्सपो, भिक्खवे, चन्दूपमो कुलानि उपसङ्कमति—",
"sn16.3:2.2":	"अपकस्सेव कायं, अपकस्स चित्तं, निच्चनवको कुलेसु अप्पगब्भो। ",
"sn16.3:2.3":	"तं किं मञ्ञथ, भिक्खवे, ",
"sn16.3:2.4":	"कथंरूपो भिक्खु अरहति कुलानि उपसङ्कमितुन्”ति? ",
"sn16.3:2.5":	"“भगवंमूलका नो, भन्ते, धम्मा भगवंनेत्तिका भगवंपटिसरणा। साधु वत, भन्ते, भगवन्तंयेव पटिभातु एतस्स भासितस्स अत्थो। भगवतो सुत्वा भिक्खू धारेस्सन्ती”ति। ",
"sn16.3:3.1":	"अथ खो भगवा आकासे पाणिं चालेसि। ",
"sn16.3:3.2":	"“सेय्यथापि, भिक्खवे, अयं आकासे पाणि न सज्जति न गय्हति न बज्झति; ",
"sn16.3:3.3":	"एवमेव खो, भिक्खवे, यस्स कस्सचि भिक्खुनो कुलानि उपसङ्कमतो कुलेसु चित्तं न सज्जति न गय्हति न बज्झति: ",
"sn16.3:3.4":	"‘लभन्तु लाभकामा, पुञ्ञकामा करोन्तु पुञ्ञानी’ति; ",
"sn16.3:3.5":	"यथासकेन लाभेन अत्तमनो होति सुमनो, एवं परेसं लाभेन अत्तमनो होति सुमनो; ",
"sn16.3:3.6":	"एवरूपो खो, भिक्खवे, भिक्खु अरहति कुलानि उपसङ्कमितुं। ",
"sn16.3:4.1":	"कस्सपस्स, भिक्खवे, कुलानि उपसङ्कमतो कुलेसु चित्तं न सज्जति न गय्हति न बज्झति: ",
"sn16.3:4.2":	"‘लभन्तु लाभकामा, पुञ्ञकामा करोन्तु पुञ्ञानी’ति; ",
"sn16.3:4.3":	"यथासकेन लाभेन अत्तमनो होति सुमनो; ",
"sn16.3:4.4":	"एवं परेसं लाभेन अत्तमनो होति सुमनो। ",
"sn16.3:5.1":	"तं किं मञ्ञथ, भिक्खवे, ",
"sn16.3:5.2":	"कथंरूपस्स भिक्खुनो अपरिसुद्धा धम्मदेसना होति, कथंरूपस्स भिक्खुनो परिसुद्धा धम्मदेसना होती”ति? ",
"sn16.3:5.3":	"“भगवंमूलका नो, भन्ते, धम्मा भगवंनेत्तिका भगवंपटिसरणा। साधु वत, भन्ते, भगवन्तंयेव पटिभातु एतस्स भासितस्स अत्थो। भगवतो सुत्वा भिक्खू धारेस्सन्ती”ति। ",
"sn16.3:5.4":	"“तेन हि, भिक्खवे, सुणाथ, साधुकं मनसि करोथ, भासिस्सामी”ति। ",
"sn16.3:5.5":	"“एवं, भन्ते”ति खो ते भिक्खू भगवतो पच्चस्सोसुं। ",
"sn16.3:5.6":	"भगवा एतदवोच: ",
"sn16.3:6.1":	"“यो हि कोचि, भिक्खवे, भिक्खु एवंचित्तो परेसं धम्मं देसेति: ",
"sn16.3:6.2":	"‘अहो वत मे धम्मं सुणेय्युं, सुत्वा च पन धम्मं पसीदेय्युं, पसन्ना च मे पसन्नाकारं करेय्युन्’ति; ",
"sn16.3:6.3":	"एवरूपस्स खो, भिक्खवे, भिक्खुनो अपरिसुद्धा धम्मदेसना होति। ",
"sn16.3:7.1":	"यो च खो, भिक्खवे, भिक्खु एवंचित्तो परेसं धम्मं देसेति: ",
"sn16.3:7.2":	"‘स्वाक्खातो भगवता धम्मो सन्दिट्ठिको अकालिको एहिपस्सिको ओपनेय्यिको पच्चत्तं वेदितब्बो विञ्ञूहीति। ",
"sn16.3:7.3":	"अहो वत मे धम्मं सुणेय्युं, सुत्वा च पन धम्मं आजानेय्युं, आजानित्वा च पन तथत्ताय पटिपज्जेय्युन्’ति। ",
"sn16.3:7.4":	"इति धम्मसुधम्मतं पटिच्च परेसं धम्मं देसेति, कारुञ्ञं पटिच्च अनुद्दयं पटिच्च अनुकम्पं उपादाय परेसं धम्मं देसेति। ",
"sn16.3:7.5":	"एवरूपस्स खो, भिक्खवे, भिक्खुनो परिसुद्धा धम्मदेसना होति। ",
"sn16.3:8.1":	"कस्सपो, भिक्खवे, एवंचित्तो परेसं धम्मं देसेति: ",
"sn16.3:8.2":	"‘स्वाक्खातो भगवता धम्मो सन्दिट्ठिको अकालिको एहिपस्सिको ओपनेय्यिको पच्चत्तं वेदितब्बो विञ्ञूहीति। ",
"sn16.3:8.3":	"अहो वत मे धम्मं सुणेय्युं, सुत्वा च पन धम्मं आजानेय्युं, आजानित्वा च पन तथत्ताय पटिपज्जेय्युन्’ति। ",
"sn16.3:8.4":	"इति धम्मसुधम्मतं पटिच्च परेसं धम्मं देसेति, कारुञ्ञं पटिच्च अनुद्दयं पटिच्च अनुकम्पं उपादाय परेसं धम्मं देसेति। ",
"sn16.3:8.5":	"कस्सपेन वा हि वो, भिक्खवे, ओवदिस्सामि यो वा पनस्स कस्सपसदिसो, ओवदितेहि च पन वो तथत्ताय पटिपज्जितब्बन्”ति। ",
"sn16.3:8.6":	"ततियं। "
}	
