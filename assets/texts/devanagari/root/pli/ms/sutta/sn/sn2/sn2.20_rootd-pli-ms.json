{	
"sn2.20:0.1":	"संयुत्त निकाय २।२० ",
"sn2.20:0.2":	"२। अनाथपिण्डिकवग्ग ",
"sn2.20:0.3":	"अनाथपिण्डिकसुत्त ",
"sn2.20:1.1":	"एकमन्तं ठितो खो अनाथपिण्डिको देवपुत्तो भगवतो सन्तिके इमा गाथायो अभासि: ",
"sn2.20:2.1":	"“इदञ्हि तं जेतवनं, ",
"sn2.20:2.2":	"इसिसङ्घनिसेवितं; ",
"sn2.20:2.3":	"आवुत्थं धम्मराजेन, ",
"sn2.20:2.4":	"पीतिसञ्जननं मम। ",
"sn2.20:3.1":	"कम्मं विज्जा च धम्मो च, ",
"sn2.20:3.2":	"सीलं जीवितमुत्तमं; ",
"sn2.20:3.3":	"एतेन मच्चा सुज्झन्ति, ",
"sn2.20:3.4":	"न गोत्तेन धनेन वा। ",
"sn2.20:4.1":	"तस्मा हि पण्डितो पोसो, ",
"sn2.20:4.2":	"सम्पस्सं अत्थमत्तनो; ",
"sn2.20:4.3":	"योनिसो विचिने धम्मं, ",
"sn2.20:4.4":	"एवं तत्थ विसुज्झति। ",
"sn2.20:5.1":	"सारिपुत्तोव पञ्ञाय, ",
"sn2.20:5.2":	"सीलेन उपसमेन च; ",
"sn2.20:5.3":	"योपि पारङ्गतो भिक्खु, ",
"sn2.20:5.4":	"एतावपरमो सिया”ति। ",
"sn2.20:6.1":	"इदमवोच अनाथपिण्डिको देवपुत्तो। ",
"sn2.20:6.2":	"इदं वत्वा भगवन्तं अभिवादेत्वा पदक्खिणं कत्वा तत्थेवन्तरधायि। ",
"sn2.20:7.1":	"अथ खो भगवा तस्सा रत्तिया अच्चयेन भिक्खू आमन्तेसि: ",
"sn2.20:7.2":	"“इमं, भिक्खवे, रत्तिं अञ्ञतरो देवपुत्तो अभिक्कन्ताय रत्तिया अभिक्कन्तवण्णो केवलकप्पं जेतवनं ओभासेत्वा येनाहं तेनुपसङ्कमि; उपसङ्कमित्वा मं अभिवादेत्वा एकमन्तं अट्ठासि। ",
"sn2.20:7.3":	"एकमन्तं ठितो खो, भिक्खवे, सो देवपुत्तो मम सन्तिके इमा गाथायो अभासि: ",
"sn2.20:8.1":	"‘इदञ्हि तं जेतवनं, ",
"sn2.20:8.2":	"इसिसङ्घनिसेवितं; ",
"sn2.20:8.3":	"आवुत्थं धम्मराजेन, ",
"sn2.20:8.4":	"पीतिसञ्जननं मम। ",
"sn2.20:9.1":	"कम्मं विज्जा च धम्मो च, ",
"sn2.20:9.2":	"सीलं जीवितमुत्तमं; ",
"sn2.20:9.3":	"एतेन मच्चा सुज्झन्ति, ",
"sn2.20:9.4":	"न गोत्तेन धनेन वा। ",
"sn2.20:10.1":	"तस्मा हि पण्डितो पोसो, ",
"sn2.20:10.2":	"सम्पस्सं अत्थमत्तनो; ",
"sn2.20:10.3":	"योनिसो विचिने धम्मं, ",
"sn2.20:10.4":	"एवं तत्थ विसुज्झति। ",
"sn2.20:11.1":	"सारिपुत्तोव पञ्ञाय, ",
"sn2.20:11.2":	"सीलेन उपसमेन च; ",
"sn2.20:11.3":	"योपि पारङ्गतो भिक्खु, ",
"sn2.20:11.4":	"एतावपरमो सिया’ति। ",
"sn2.20:12.1":	"इदमवोच, भिक्खवे, सो देवपुत्तो। ",
"sn2.20:12.2":	"इदं वत्वा मं अभिवादेत्वा पदक्खिणं कत्वा तत्थेवन्तरधायी”ति। ",
"sn2.20:13.1":	"एवं वुत्ते, आयस्मा आनन्दो भगवन्तं एतदवोच: ",
"sn2.20:13.2":	"“सो हि नून, भन्ते, अनाथपिण्डिको देवपुत्तो भविस्सति। ",
"sn2.20:13.3":	"अनाथपिण्डिको गहपति आयस्मन्ते सारिपुत्ते अभिप्पसन्नो अहोसी”ति। ",
"sn2.20:13.4":	"“साधु साधु, आनन्द, यावतकं खो, आनन्द, तक्काय पत्तब्बं अनुप्पत्तं तं तया। ",
"sn2.20:13.5":	"अनाथपिण्डिको हि सो, आनन्द, देवपुत्तो”ति। ",
"sn2.20:13.6":	"अनाथपिण्डिकवग्गो दुतियो। ",
"sn2.20:14.0":	"तस्सुद्दानं ",
"sn2.20:14.1":	"चन्दिमसो च वेण्डु च, ",
"sn2.20:14.2":	"दीघलट्ठि च नन्दनो; ",
"sn2.20:14.3":	"चन्दनो वासुदत्तो च, ",
"sn2.20:14.4":	"सुब्रह्मा ककुधेन च; ",
"sn2.20:14.5":	"उत्तरो नवमो वुत्तो, ",
"sn2.20:14.6":	"दसमो अनाथपिण्डिकोति। "
}	
