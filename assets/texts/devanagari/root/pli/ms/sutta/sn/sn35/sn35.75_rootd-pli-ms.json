{	
"sn35.75:0.1":	"संयुत्त निकाय ३५।७५ ",
"sn35.75:0.2":	"८। गिलानवग्ग ",
"sn35.75:0.3":	"दुतियगिलानसुत्त ",
"sn35.75:1.1":	"अथ खो अञ्ञतरो भिक्खु …पे… भगवन्तं एतदवोच: ",
"sn35.75:1.2":	"“अमुकस्मिं, भन्ते, विहारे अञ्ञतरो भिक्खु नवो अप्पञ्ञातो आबाधिको दुक्खितो बाळ्हगिलानो। ",
"sn35.75:1.3":	"साधु, भन्ते, भगवा येन सो भिक्खु तेनुपसङ्कमतु अनुकम्पं उपादाया”ति। ",
"sn35.75:2.1":	"अथ खो भगवा नववादञ्च सुत्वा गिलानवादञ्च, “अप्पञ्ञातो भिक्खू”ति इति विदित्वा येन सो भिक्खु तेनुपसङ्कमि। ",
"sn35.75:2.2":	"अद्दसा खो सो भिक्खु भगवन्तं दूरतोव आगच्छन्तं। ",
"sn35.75:2.3":	"दिस्वान मञ्चके समधोसि। ",
"sn35.75:2.4":	"अथ खो भगवा तं भिक्खुं एतदवोच: ",
"sn35.75:2.5":	"“अलं, भिक्खु, मा त्वं मञ्चके समधोसि। ",
"sn35.75:2.6":	"सन्तिमानि आसनानि पञ्ञत्तानि, तत्थाहं निसीदिस्सामी”ति। ",
"sn35.75:2.7":	"निसीदि भगवा पञ्ञत्ते आसने। निसज्ज खो भगवा तं भिक्खुं एतदवोच: ",
"sn35.75:2.8":	"“कच्चि ते, भिक्खु, खमनीयं, कच्चि यापनीयं, कच्चि दुक्खा वेदना पटिक्कमन्ति नो अभिक्कमन्ति, पटिक्कमोसानं पञ्ञायति नो अभिक्कमो”ति? ",
"sn35.75:3.1":	"“न मे, भन्ते, खमनीयं, न यापनीयं …पे… ",
"sn35.75:3.2":	"न खो मं, भन्ते, अत्ता सीलतो उपवदती”ति। ",
"sn35.75:4.1":	"“नो चे किर ते, भिक्खु, अत्ता सीलतो उपवदति, अथ किञ्च ते कुक्कुच्चं को च विप्पटिसारो”ति? ",
"sn35.75:5.1":	"“न ख्वाहं, भन्ते, सीलविसुद्धत्थं भगवता धम्मं देसितं आजानामी”ति। ",
"sn35.75:6.1":	"“नो चे किर त्वं, भिक्खु, सीलविसुद्धत्थं मया धम्मं देसितं आजानासि, अथ किमत्थं चरहि त्वं, भिक्खु, मया धम्मं देसितं आजानासी”ति? ",
"sn35.75:7.1":	"“अनुपादापरिनिब्बानत्थं ख्वाहं, भन्ते, भगवता धम्मं देसितं आजानामी”ति। ",
"sn35.75:8.1":	"“साधु साधु, भिक्खु। ",
"sn35.75:8.2":	"साधु खो त्वं, भिक्खु, अनुपादापरिनिब्बानत्थं मया धम्मं देसितं आजानासि। ",
"sn35.75:8.3":	"अनुपादापरिनिब्बानत्थो हि, भिक्खु, मया धम्मो देसितो। ",
"sn35.75:9.1":	"तं किं मञ्ञसि, भिक्खु, ",
"sn35.75:9.2":	"चक्खु निच्चं वा अनिच्चं वा”ति? ",
"sn35.75:10.1":	"“अनिच्चं, भन्ते”। ",
"sn35.75:11.1":	"“ …पे… ",
"sn35.75:11.2":	"सोतं … ",
"sn35.75:11.3":	"घानं … ",
"sn35.75:11.4":	"जिव्हा … ",
"sn35.75:11.5":	"कायो … ",
"sn35.75:11.6":	"मनो … ",
"sn35.75:11.7":	"मनोविञ्ञाणं … ",
"sn35.75:11.8":	"मनोसम्फस्सो … ",
"sn35.75:11.9":	"यम्पिदं मनोसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि निच्चं वा अनिच्चं वा”ति? ",
"sn35.75:12.1":	"“अनिच्चं, भन्ते”। ",
"sn35.75:13.1":	"“यं पनानिच्चं दुक्खं वा तं सुखं वा”ति? ",
"sn35.75:14.1":	"“दुक्खं, भन्ते”। ",
"sn35.75:15.1":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"sn35.75:15.2":	"‘एतं मम, एसोहमस्मि, एसो मे अत्ता’”ति? ",
"sn35.75:16.1":	"“नो हेतं, भन्ते”। ",
"sn35.75:17.1":	"“एवं पस्सं, भिक्खु, सुतवा अरियसावको चक्खुस्मिम्पि निब्बिन्दति …पे… ",
"sn35.75:17.2":	"मनस्मिम्पि … ",
"sn35.75:17.3":	"मनोविञ्ञाणेपि … ",
"sn35.75:17.4":	"मनोसम्फस्सेपि निब्बिन्दति। ",
"sn35.75:17.5":	"यम्पिदं मनोसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तस्मिम्पि निब्बिन्दति। ",
"sn35.75:17.6":	"निब्बिन्दं विरज्जति; विरागा विमुच्चति; विमुत्तस्मिं विमुत्तमिति ञाणं होति। ",
"sn35.75:17.7":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाती”ति। ",
"sn35.75:18.1":	"इदमवोच भगवा। ",
"sn35.75:18.2":	"अत्तमनो सो भिक्खु भगवतो भासितं अभिनन्दि। ",
"sn35.75:18.3":	"इमस्मिञ्च पन वेय्याकरणस्मिं भञ्ञमाने तस्स भिक्खुस्स अनुपादाय आसवेहि चित्तं विमुच्चीति। ",
"sn35.75:18.4":	"दुतियं। "
}	
