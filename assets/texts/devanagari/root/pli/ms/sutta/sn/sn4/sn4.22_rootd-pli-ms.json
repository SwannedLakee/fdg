{	
"sn4.22:0.1":	"संयुत्त निकाय ४।२२ ",
"sn4.22:0.2":	"३। ततियवग्ग ",
"sn4.22:0.3":	"समिद्धिसुत्त ",
"sn4.22:1.1":	"एकं समयं भगवा सक्केसु विहरति सिलावतियं। ",
"sn4.22:1.2":	"तेन खो पन समयेन आयस्मा समिद्धि भगवतो अविदूरे अप्पमत्तो आतापी पहितत्तो विहरति। ",
"sn4.22:1.3":	"अथ खो आयस्मतो समिद्धिस्स रहोगतस्स पटिसल्लीनस्स एवं चेतसो परिवितक्को उदपादि: ",
"sn4.22:1.4":	"“लाभा वत मे, सुलद्धं वत मे, ",
"sn4.22:1.5":	"यस्स मे सत्था अरहं सम्मासम्बुद्धो। ",
"sn4.22:1.6":	"लाभा वत मे, सुलद्धं वत मे, ",
"sn4.22:1.7":	"य्वाहं एवं स्वाक्खाते धम्मविनये पब्बजितो। ",
"sn4.22:1.8":	"लाभा वत मे, सुलद्धं वत मे, ",
"sn4.22:1.9":	"यस्स मे सब्रह्मचारिनो सीलवन्तो कल्याणधम्मा”ति। ",
"sn4.22:1.10":	"अथ खो मारो पापिमा आयस्मतो समिद्धिस्स चेतसा चेतोपरिवितक्कमञ्ञाय येनायस्मा समिद्धि तेनुपसङ्कमि; उपसङ्कमित्वा आयस्मतो समिद्धिस्स अविदूरे महन्तं भयभेरवं सद्दमकासि, अपिस्सुदं पथवी मञ्ञे उन्द्रीयति। ",
"sn4.22:2.1":	"अथ खो आयस्मा समिद्धि येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो आयस्मा समिद्धि भगवन्तं एतदवोच: ",
"sn4.22:2.2":	"“इधाहं, भन्ते, भगवतो अविदूरे अप्पमत्तो आतापी पहितत्तो विहरामि। ",
"sn4.22:2.3":	"तस्स मय्हं, भन्ते, रहोगतस्स पटिसल्लीनस्स एवं चेतसो परिवितक्को उदपादि: ",
"sn4.22:2.4":	"‘लाभा वत मे, सुलद्धं वत मे, ",
"sn4.22:2.5":	"यस्स मे सत्था अरहं सम्मासम्बुद्धो। ",
"sn4.22:2.6":	"लाभा वत मे, सुलद्धं वत मे, ",
"sn4.22:2.7":	"य्वाहं एवं स्वाक्खाते धम्मविनये पब्बजितो। ",
"sn4.22:2.8":	"लाभा वत मे, सुलद्धं वत मे, ",
"sn4.22:2.9":	"यस्स मे सब्रह्मचारिनो सीलवन्तो कल्याणधम्मा’ति। ",
"sn4.22:2.10":	"तस्स मय्हं, भन्ते, अविदूरे महाभयभेरवसद्दो अहोसि, अपिस्सुदं पथवी मञ्ञे उन्द्रीयती”ति। ",
"sn4.22:3.1":	"“नेसा, समिद्धि, पथवी उन्द्रीयति। ",
"sn4.22:3.2":	"मारो एसो पापिमा तुय्हं विचक्खुकम्माय आगतो। ",
"sn4.22:3.3":	"गच्छ त्वं, समिद्धि, तत्थेव अप्पमत्तो आतापी पहितत्तो विहराही”ति। ",
"sn4.22:3.4":	"“एवं, भन्ते”ति खो आयस्मा समिद्धि भगवतो पटिस्सुत्वा उट्ठायासना भगवन्तं अभिवादेत्वा पदक्खिणं कत्वा पक्कामि। ",
"sn4.22:3.5":	"दुतियम्पि खो आयस्मा समिद्धि तत्थेव अप्पमत्तो आतापी पहितत्तो विहासि। ",
"sn4.22:3.6":	"दुतियम्पि खो आयस्मतो समिद्धिस्स रहोगतस्स पटिसल्लीनस्स …पे… ",
"sn4.22:3.7":	"दुतियम्पि खो मारो पापिमा आयस्मतो समिद्धिस्स चेतसा चेतोपरिवितक्कमञ्ञाय …पे… ",
"sn4.22:3.8":	"अपिस्सुदं पथवी मञ्ञे उन्द्रीयति। ",
"sn4.22:3.9":	"अथ खो आयस्मा समिद्धि मारं पापिमन्तं गाथाय अज्झभासि: ",
"sn4.22:4.1":	"“सद्धायाहं पब्बजितो, ",
"sn4.22:4.2":	"अगारस्मा अनगारियं; ",
"sn4.22:4.3":	"सति पञ्ञा च मे बुद्धा, ",
"sn4.22:4.4":	"चित्तञ्च सुसमाहितं; ",
"sn4.22:4.5":	"कामं करस्सु रूपानि, ",
"sn4.22:4.6":	"नेव मं ब्याधयिस्ससी”ति। ",
"sn4.22:5.1":	"अथ खो मारो पापिमा “जानाति मं समिद्धि भिक्खू”ति दुक्खी दुम्मनो तत्थेवन्तरधायीति। "
}	
