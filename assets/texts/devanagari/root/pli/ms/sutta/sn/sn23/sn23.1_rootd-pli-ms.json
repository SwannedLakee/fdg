{	
"sn23.1:0.1":	"संयुत्त निकाय २३।१ ",
"sn23.1:0.2":	"१। पठममारवग्ग ",
"sn23.1:0.3":	"मारसुत्त ",
"sn23.1:1.1":	"सावत्थिनिदानं। ",
"sn23.1:1.2":	"अथ खो आयस्मा राधो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा राधो भगवन्तं एतदवोच: ",
"sn23.1:2.1":	"“‘मारो, मारो’ति, भन्ते, वुच्चति। ",
"sn23.1:2.2":	"कित्तावता नु खो, भन्ते, मारो”ति? ",
"sn23.1:2.3":	"“रूपे खो, राध, सति मारो वा अस्स मारेता वा यो वा पन मीयति। ",
"sn23.1:2.4":	"तस्मातिह त्वं, राध, रूपं मारोति पस्स, मारेताति पस्स, मीयतीति पस्स, रोगोति पस्स, गण्डोति पस्स, सल्लन्ति पस्स, अघन्ति पस्स, अघभूतन्ति पस्स। ",
"sn23.1:2.5":	"ये नं एवं पस्सन्ति ते सम्मा पस्सन्ति। ",
"sn23.1:2.6":	"वेदनाय सति … ",
"sn23.1:2.7":	"सञ्ञाय सति … ",
"sn23.1:2.8":	"सङ्खारेसु सति … ",
"sn23.1:2.9":	"विञ्ञाणे सति मारो वा अस्स मारेता वा यो वा पन मीयति। ",
"sn23.1:2.10":	"तस्मातिह त्वं, राध, विञ्ञाणं मारोति पस्स, मारेताति पस्स, मीयतीति पस्स, रोगोति पस्स, गण्डोति पस्स, सल्लन्ति पस्स, अघन्ति पस्स, अघभूतन्ति पस्स। ",
"sn23.1:2.11":	"ये नं एवं पस्सन्ति, ते सम्मा पस्सन्ती”ति। ",
"sn23.1:3.1":	"“सम्मादस्सनं पन, भन्ते, किमत्थियन्”ति? ",
"sn23.1:3.2":	"“सम्मादस्सनं खो, राध, निब्बिदत्थं”। ",
"sn23.1:3.3":	"“निब्बिदा पन, भन्ते, किमत्थिया”ति? ",
"sn23.1:3.4":	"“निब्बिदा खो, राध, विरागत्था”। ",
"sn23.1:3.5":	"“विरागो पन, भन्ते, किमत्थियो”ति? ",
"sn23.1:3.6":	"“विरागो खो, राध, विमुत्तत्थो”। ",
"sn23.1:3.7":	"“विमुत्ति पन, भन्ते, किमत्थिया”ति? ",
"sn23.1:3.8":	"“विमुत्ति खो, राध, निब्बानत्था”। ",
"sn23.1:3.9":	"“निब्बानं पन, भन्ते, किमत्थियन्”ति? ",
"sn23.1:3.10":	"“अच्चयासि, राध, पञ्हं, नासक्खि पञ्हस्स परियन्तं गहेतुं। ",
"sn23.1:3.11":	"निब्बानोगधञ्हि, राध, ब्रह्मचरियं वुस्सति, निब्बानपरायनं निब्बानपरियोसानन्”ति। ",
"sn23.1:3.12":	"पठमं। "
}	
