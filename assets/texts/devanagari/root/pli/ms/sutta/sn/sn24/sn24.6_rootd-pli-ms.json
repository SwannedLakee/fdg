{	
"sn24.6:0.1":	"संयुत्त निकाय २४।६ ",
"sn24.6:0.2":	"१। सोतापत्तिवग्ग ",
"sn24.6:0.3":	"करोतोसुत्त ",
"sn24.6:1.1":	"सावत्थिनिदानं। ",
"sn24.6:1.2":	"“किस्मिं नु खो, भिक्खवे, सति, किं उपादाय, किं अभिनिविस्स एवं दिट्ठि उप्पज्जति: ",
"sn24.6:1.3":	"‘करोतो कारयतो छिन्दतो छेदापयतो पचतो पाचापयतो सोचतो सोचापयतो किलमतो किलमापयतो फन्दतो फन्दापयतो पाणमतिपातयतो अदिन्नं आदियतो सन्धिं छिन्दतो निल्लोपं हरतो एकागारिकं करोतो परिपन्थे तिट्ठतो परदारं गच्छतो मुसा भणतो करोतो न करीयति पापं। ",
"sn24.6:1.4":	"खुरपरियन्तेन चेपि चक्केन यो इमिस्सा पथविया पाणे एकमंसखलं एकमंसपुञ्जं करेय्य, नत्थि ततोनिदानं पापं, नत्थि पापस्स आगमो। ",
"sn24.6:1.5":	"दक्खिणञ्चेपि गङ्गाय तीरं गच्छेय्य; हनन्तो घातेन्तो छिन्दन्तो छेदापेन्तो पचन्तो पाचेन्तो, नत्थि ततोनिदानं पापं, नत्थि पापस्स आगमो। ",
"sn24.6:1.6":	"उत्तरञ्चेपि गङ्गाय तीरं गच्छेय्य; ददन्तो दापेन्तो यजन्तो यजापेन्तो, नत्थि ततोनिदानं पुञ्ञं, नत्थि पुञ्ञस्स आगमो। ",
"sn24.6:1.7":	"दानेन दमेन संयमेन सच्चवज्जेन नत्थि पुञ्ञं नत्थि पुञ्ञस्स आगमो’”ति। ",
"sn24.6:1.8":	"“भगवंमूलका नो, भन्ते, धम्मा …पे… ",
"sn24.6:2.1":	"“रूपे खो, भिक्खवे, सति, रूपं उपादाय, रूपं अभिनिविस्स एवं दिट्ठि उप्पज्जति: ",
"sn24.6:2.2":	"‘करोतो कारयतो …पे… ",
"sn24.6:2.3":	"नत्थि पुञ्ञं नत्थि पुञ्ञस्स आगमो’ति। ",
"sn24.6:2.4":	"वेदनाय सति …पे… ",
"sn24.6:2.5":	"सञ्ञाय सति … ",
"sn24.6:2.6":	"सङ्खारेसु सति … ",
"sn24.6:2.7":	"विञ्ञाणे सति, विञ्ञाणं उपादाय, विञ्ञाणं अभिनिविस्स एवं दिट्ठि उप्पज्जति: ",
"sn24.6:2.8":	"‘करोतो कारयतो …पे… ",
"sn24.6:2.9":	"नत्थि पुञ्ञं नत्थि पुञ्ञस्स आगमो’ति। ",
"sn24.6:3.1":	"तं किं मञ्ञथ, भिक्खवे, ",
"sn24.6:3.2":	"रूपं निच्चं वा अनिच्चं वा”ति? ",
"sn24.6:3.3":	"“अनिच्चं, भन्ते” …पे… ",
"sn24.6:3.4":	"अपि नु तं अनुपादाय एवं दिट्ठि उप्पज्जेय्य: ",
"sn24.6:3.5":	"‘करोतो …पे… ",
"sn24.6:3.6":	"नत्थि पुञ्ञं नत्थि पुञ्ञस्स आगमो”ति? ",
"sn24.6:3.7":	"“नो हेतं, भन्ते”। ",
"sn24.6:3.8":	"“वेदना … ",
"sn24.6:3.9":	"सञ्ञा … ",
"sn24.6:3.10":	"सङ्खारा … ",
"sn24.6:3.11":	"विञ्ञाणं निच्चं वा अनिच्चं वा”ति? ",
"sn24.6:3.12":	"“अनिच्चं, भन्ते …पे… ",
"sn24.6:3.13":	"अपि नु तं अनुपादाय एवं दिट्ठि उप्पज्जेय्य: ",
"sn24.6:3.14":	"‘करोतो कारयतो …पे… ",
"sn24.6:3.15":	"नत्थि पुञ्ञं नत्थि पुञ्ञस्स आगमो’”ति? ",
"sn24.6:3.16":	"“नो हेतं, भन्ते”। ",
"sn24.6:3.17":	"“यम्पिदं दिट्ठं सुतं मुतं विञ्ञातं पत्तं परियेसितं अनुविचरितं मनसा तम्पि निच्चं वा अनिच्चं वा”ति? ",
"sn24.6:3.18":	"“अनिच्चं, भन्ते …पे… ",
"sn24.6:3.19":	"अपि नु तं अनुपादाय एवं दिट्ठि उप्पज्जेय्य: ",
"sn24.6:3.20":	"‘करोतो कारयतो …पे… ",
"sn24.6:3.21":	"नत्थि पुञ्ञं नत्थि पुञ्ञस्स आगमो’”ति? ",
"sn24.6:3.22":	"“नो हेतं, भन्ते”। ",
"sn24.6:4.1":	"“यतो खो, भिक्खवे, अरियसावकस्स इमेसु च ठानेसु कङ्खा पहीना होति, दुक्खेपिस्स कङ्खा पहीना होति …पे… दुक्खनिरोधगामिनिया पटिपदायपिस्स कङ्खा पहीना होति—",
"sn24.6:4.2":	"अयं वुच्चति, भिक्खवे, अरियसावको सोतापन्नो अविनिपातधम्मो नियतो सम्बोधिपरायनो”ति। ",
"sn24.6:4.3":	"छट्ठं। "
}	
