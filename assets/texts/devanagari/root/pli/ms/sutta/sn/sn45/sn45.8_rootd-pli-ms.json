{	
"sn45.8:0.1":	"संयुत्त निकाय ४५।८ ",
"sn45.8:0.2":	"१। अविज्जावग्ग ",
"sn45.8:0.3":	"विभङ्गसुत्त ",
"sn45.8:1.1":	"सावत्थिनिदानं। ",
"sn45.8:1.2":	"“अरियं वो, भिक्खवे, अट्ठङ्गिकं मग्गं देसेस्सामि विभजिस्सामि। ",
"sn45.8:1.3":	"तं सुणाथ, साधुकं मनसि करोथ, भासिस्सामी”ति। ",
"sn45.8:1.4":	"“एवं, भन्ते”ति खो ते भिक्खू भगवतो पच्चस्सोसुं। ",
"sn45.8:1.5":	"भगवा एतदवोच: ",
"sn45.8:2.1":	"“कतमो च, भिक्खवे, अरियो अट्ठङ्गिको मग्गो? ",
"sn45.8:2.2":	"सेय्यथिदं—सम्मादिट्ठि …पे… सम्मासमाधि। ",
"sn45.8:3.1":	"कतमा च, भिक्खवे, सम्मादिट्ठि? ",
"sn45.8:3.2":	"यं खो, भिक्खवे, दुक्खे ञाणं, दुक्खसमुदये ञाणं, दुक्खनिरोधे ञाणं, दुक्खनिरोधगामिनिया पटिपदाय ञाणं—",
"sn45.8:3.3":	"अयं वुच्चति, भिक्खवे, सम्मादिट्ठि। ",
"sn45.8:4.1":	"कतमो च, भिक्खवे, सम्मासङ्कप्पो? ",
"sn45.8:4.2":	"यो खो, भिक्खवे, नेक्खम्मसङ्कप्पो, अब्यापादसङ्कप्पो, अविहिंसासङ्कप्पो—",
"sn45.8:4.3":	"अयं वुच्चति, भिक्खवे, सम्मासङ्कप्पो। ",
"sn45.8:5.1":	"कतमा च, भिक्खवे, सम्मावाचा? ",
"sn45.8:5.2":	"या खो, भिक्खवे, मुसावादा वेरमणी, पिसुणाय वाचाय वेरमणी, फरुसाय वाचाय वेरमणी, सम्फप्पलापा वेरमणी—",
"sn45.8:5.3":	"अयं वुच्चति, भिक्खवे, सम्मावाचा। ",
"sn45.8:6.1":	"कतमो च, भिक्खवे, सम्माकम्मन्तो? ",
"sn45.8:6.2":	"या खो, भिक्खवे, पाणातिपाता वेरमणी, अदिन्नादाना वेरमणी, अब्रह्मचरिया वेरमणी—",
"sn45.8:6.3":	"अयं वुच्चति, भिक्खवे, सम्माकम्मन्तो। ",
"sn45.8:7.1":	"कतमो च, भिक्खवे, सम्माआजीवो? ",
"sn45.8:7.2":	"इध, भिक्खवे, अरियसावको मिच्छाआजीवं पहाय सम्माआजीवेन जीवितं कप्पेति—",
"sn45.8:7.3":	"अयं वुच्चति, भिक्खवे, सम्माआजीवो। ",
"sn45.8:8.1":	"कतमो च, भिक्खवे, सम्मावायामो? ",
"sn45.8:8.2":	"इध, भिक्खवे, भिक्खु अनुप्पन्नानं पापकानं अकुसलानं धम्मानं अनुप्पादाय छन्दं जनेति वायमति वीरियं आरभति चित्तं पग्गण्हाति पदहति, ",
"sn45.8:8.3":	"उप्पन्नानं पापकानं अकुसलानं धम्मानं पहानाय छन्दं जनेति …पे… ",
"sn45.8:8.4":	"अनुप्पन्नानं कुसलानं धम्मानं उप्पादाय छन्दं जनेति …पे… ",
"sn45.8:8.5":	"उप्पन्नानं कुसलानं धम्मानं ठितिया असम्मोसाय भिय्योभावाय वेपुल्लाय भावनाय पारिपूरिया छन्दं जनेति वायमति वीरियं आरभति चित्तं पग्गण्हाति पदहति—",
"sn45.8:8.6":	"अयं वुच्चति, भिक्खवे, सम्मावायामो। ",
"sn45.8:9.1":	"कतमा च, भिक्खवे, सम्मासति? ",
"sn45.8:9.2":	"इध, भिक्खवे, भिक्खु काये कायानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं; ",
"sn45.8:9.3":	"वेदनासु वेदनानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं; ",
"sn45.8:9.4":	"चित्ते चित्तानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं; ",
"sn45.8:9.5":	"धम्मेसु धम्मानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं—",
"sn45.8:9.6":	"अयं वुच्चति, भिक्खवे, सम्मासति। ",
"sn45.8:10.1":	"कतमो च, भिक्खवे, सम्मासमाधि? ",
"sn45.8:10.2":	"इध, भिक्खवे, भिक्खु विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति। ",
"sn45.8:10.3":	"वितक्कविचारानं वूपसमा अज्झत्तं सम्पसादनं चेतसो एकोदिभावं अवितक्कं अविचारं समाधिजं पीतिसुखं दुतियं झानं उपसम्पज्ज विहरति। ",
"sn45.8:10.4":	"पीतिया च विरागा उपेक्खको च विहरति सतो च सम्पजानो, सुखञ्च कायेन पटिसंवेदेति, यं तं अरिया आचिक्खन्ति: ‘उपेक्खको सतिमा सुखविहारी’ति ततियं झानं उपसम्पज्ज विहरति। ",
"sn45.8:10.5":	"सुखस्स च पहाना दुक्खस्स च पहाना पुब्बेव सोमनस्सदोमनस्सानं अत्थङ्गमा अदुक्खमसुखं उपेक्खासतिपारिसुद्धिं चतुत्थं झानं उपसम्पज्ज विहरति—",
"sn45.8:10.6":	"अयं वुच्चति, भिक्खवे, सम्मासमाधी”ति। ",
"sn45.8:10.7":	"अट्ठमं। "
}	
