{	
"sn11.20:0.1":	"संयुत्त निकाय ११।२० ",
"sn11.20:0.2":	"२। दुतियवग्ग ",
"sn11.20:0.3":	"सङ्घवन्दनासुत्त ",
"sn11.20:1.1":	"सावत्थियं जेतवने। ",
"sn11.20:1.2":	"तत्र खो …पे… एतदवोच: ",
"sn11.20:1.3":	"“भूतपुब्बं, भिक्खवे, सक्को देवानमिन्दो मातलिं सङ्गाहकं आमन्तेसि: ",
"sn11.20:1.4":	"‘योजेहि, सम्म मातलि, सहस्सयुत्तं आजञ्ञरथं, उय्यानभूमिं गच्छाम सुभूमिं दस्सनाया’ति। ",
"sn11.20:1.5":	"‘एवं, भद्दन्तवा’ति खो, भिक्खवे, मातलि सङ्गाहको सक्कस्स देवानमिन्दस्स पटिस्सुत्वा, सहस्सयुत्तं आजञ्ञरथं योजेत्वा सक्कस्स देवानमिन्दस्स पटिवेदेसि: ",
"sn11.20:1.6":	"‘युत्तो खो ते, मारिस, सहस्सयुत्तो आजञ्ञरथो, ",
"sn11.20:1.7":	"यस्सदानि कालं मञ्ञसी’ति। ",
"sn11.20:1.8":	"अथ खो, भिक्खवे, सक्को देवानमिन्दो वेजयन्तपासादा ओरोहन्तो अञ्जलिं कत्वा सुदं भिक्खुसङ्घं नमस्सति। ",
"sn11.20:1.9":	"अथ खो, भिक्खवे, मातलि सङ्गाहको सक्कं देवानमिन्दं गाथाय अज्झभासि: ",
"sn11.20:2.1":	"‘तञ्हि एते नमस्सेय्युं, ",
"sn11.20:2.2":	"पूतिदेहसया नरा; ",
"sn11.20:2.3":	"निमुग्गा कुणपम्हेते, ",
"sn11.20:2.4":	"खुप्पिपाससमप्पिता। ",
"sn11.20:3.1":	"किं नु तेसं पिहयसि, ",
"sn11.20:3.2":	"अनागारान वासव; ",
"sn11.20:3.3":	"आचारं इसिनं ब्रूहि, ",
"sn11.20:3.4":	"तं सुणोम वचो तवा’ति। ",
"sn11.20:4.1":	"‘एतं तेसं पिहयामि, ",
"sn11.20:4.2":	"अनागारान मातलि; ",
"sn11.20:4.3":	"यम्हा गामा पक्कमन्ति, ",
"sn11.20:4.4":	"अनपेक्खा वजन्ति ते। ",
"sn11.20:5.1":	"न तेसं कोट्ठे ओपेन्ति, ",
"sn11.20:5.2":	"न कुम्भि न कळोपियं; ",
"sn11.20:5.3":	"परनिट्ठितमेसाना, ",
"sn11.20:5.4":	"तेन यापेन्ति सुब्बता। ",
"sn11.20:6.1":	"सुमन्तमन्तिनो धीरा, ",
"sn11.20:6.2":	"तुण्हीभूता समञ्चरा; ",
"sn11.20:6.3":	"देवा विरुद्धा असुरेहि, ",
"sn11.20:6.4":	"पुथु मच्चा च मातलि। ",
"sn11.20:7.1":	"अविरुद्धा विरुद्धेसु, ",
"sn11.20:7.2":	"अत्तदण्डेसु निब्बुता; ",
"sn11.20:7.3":	"सादानेसु अनादाना, ",
"sn11.20:7.4":	"ते नमस्सामि मातली’ति। ",
"sn11.20:8.1":	"‘सेट्ठा हि किर लोकस्मिं, ",
"sn11.20:8.2":	"ये त्वं सक्क नमस्ससि; ",
"sn11.20:8.3":	"अहम्पि ते नमस्सामि, ",
"sn11.20:8.4":	"ये नमस्ससि वासवा’”ति। ",
"sn11.20:9.1":	"इदं वत्वान मघवा, ",
"sn11.20:9.2":	"देवराजा सुजम्पति; ",
"sn11.20:9.3":	"भिक्खुसङ्घं नमस्सित्वा, ",
"sn11.20:9.4":	"पमुखो रथमारुहीति। ",
"sn11.20:9.5":	"दुतियो वग्गो। ",
"sn11.20:10.0":	"तस्सुद्दानं ",
"sn11.20:10.1":	"देवा पन तयो वुत्ता, ",
"sn11.20:10.2":	"दलिद्दञ्च रामणेय्यकं; ",
"sn11.20:10.3":	"यजमानञ्च वन्दना, ",
"sn11.20:10.4":	"तयो सक्कनमस्सनाति। "
}	
