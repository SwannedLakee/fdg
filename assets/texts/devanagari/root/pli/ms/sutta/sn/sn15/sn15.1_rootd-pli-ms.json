{	
"sn15.1:0.1":	"संयुत्त निकाय १५।१ ",
"sn15.1:0.2":	"१। पठमवग्ग ",
"sn15.1:0.3":	"तिणकट्ठसुत्त ",
"sn15.1:1.1":	"एवं मे सुतं—",
"sn15.1:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"sn15.1:1.3":	"तत्र खो भगवा भिक्खू आमन्तेसि: ",
"sn15.1:1.4":	"“भिक्खवो”ति। ",
"sn15.1:1.5":	"“भदन्ते”ति ते भिक्खू भगवतो पच्चस्सोसुं। ",
"sn15.1:1.6":	"भगवा एतदवोच: ",
"sn15.1:1.7":	"“अनमतग्गोयं, भिक्खवे, संसारो। ",
"sn15.1:1.8":	"पुब्बा कोटि न पञ्ञायति अविज्जानीवरणानं सत्तानं तण्हासंयोजनानं सन्धावतं संसरतं। ",
"sn15.1:1.9":	"सेय्यथापि, भिक्खवे, पुरिसो यं इमस्मिं जम्बुदीपे तिणकट्ठसाखापलासं तं छेत्वा एकज्झं संहरित्वा चतुरङ्गुलं चतुरङ्गुलं घटिकं कत्वा निक्खिपेय्य: ",
"sn15.1:1.10":	"‘अयं मे माता, तस्सा मे मातु अयं माता’ति, अपरियादिन्नाव, भिक्खवे, तस्स पुरिसस्स मातुमातरो अस्सु, अथ इमस्मिं जम्बुदीपे तिणकट्ठसाखापलासं परिक्खयं परियादानं गच्छेय्य। ",
"sn15.1:1.11":	"तं किस्स हेतु? ",
"sn15.1:1.12":	"अनमतग्गोयं, भिक्खवे, संसारो। ",
"sn15.1:1.13":	"पुब्बा कोटि न पञ्ञायति अविज्जानीवरणानं सत्तानं तण्हासंयोजनानं सन्धावतं संसरतं। ",
"sn15.1:1.14":	"एवं दीघरत्तं वो, भिक्खवे, दुक्खं पच्चनुभूतं तिब्बं पच्चनुभूतं ब्यसनं पच्चनुभूतं, कटसी वड्ढिता। ",
"sn15.1:1.15":	"यावञ्चिदं, भिक्खवे, अलमेव सब्बसङ्खारेसु निब्बिन्दितुं अलं विरज्जितुं अलं विमुच्चितुन्”ति। ",
"sn15.1:1.16":	"पठमं। "
}	
