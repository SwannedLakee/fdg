{	
"sn4.18:0.1":	"संयुत्त निकाय ४।१८ ",
"sn4.18:0.2":	"२। दुतियवग्ग ",
"sn4.18:0.3":	"पिण्डसुत्त ",
"sn4.18:1.1":	"एकं समयं भगवा मगधेसु विहरति पञ्चसालायं ब्राह्मणगामे। ",
"sn4.18:1.2":	"तेन खो पन समयेन पञ्चसालायं ब्राह्मणगामे कुमारिकानं पाहुनकानि भवन्ति। ",
"sn4.18:1.3":	"अथ खो भगवा पुब्बण्हसमयं निवासेत्वा पत्तचीवरमादाय पञ्चसालं ब्राह्मणगामं पिण्डाय पाविसि। ",
"sn4.18:1.4":	"तेन खो पन समयेन पञ्चसालेय्यका ब्राह्मणगहपतिका मारेन पापिमता अन्वाविट्ठा भवन्ति: ",
"sn4.18:1.5":	"“मा समणो गोतमो पिण्डमलत्था”ति। ",
"sn4.18:2.1":	"अथ खो भगवा यथाधोतेन पत्तेन पञ्चसालं ब्राह्मणगामं पिण्डाय पाविसि तथाधोतेन पत्तेन पटिक्कमि। ",
"sn4.18:2.2":	"अथ खो मारो पापिमा येन भगवा तेनुपसङ्कमि; उपसङ्कमित्वा भगवन्तं एतदवोच: ",
"sn4.18:2.3":	"“अपि त्वं, समण, पिण्डमलत्था”ति? ",
"sn4.18:2.4":	"“तथा नु त्वं, पापिम, अकासि यथाहं पिण्डं न लभेय्यन्”ति। ",
"sn4.18:2.5":	"“तेन हि, भन्ते, भगवा दुतियम्पि पञ्चसालं ब्राह्मणगामं पिण्डाय पविसतु। ",
"sn4.18:2.6":	"तथाहं करिस्सामि यथा भगवा पिण्डं लच्छती”ति। ",
"sn4.18:3.1":	"“अपुञ्ञं पसवि मारो, ",
"sn4.18:3.2":	"आसज्ज नं तथागतं; ",
"sn4.18:3.3":	"किं नु मञ्ञसि पापिम, ",
"sn4.18:3.4":	"न मे पापं विपच्चति। ",
"sn4.18:4.1":	"सुसुखं वत जीवाम, ",
"sn4.18:4.2":	"येसं नो नत्थि किञ्चनं; ",
"sn4.18:4.3":	"पीतिभक्खा भविस्साम, ",
"sn4.18:4.4":	"देवा आभस्सरा यथा”ति। ",
"sn4.18:5.1":	"अथ खो मारो पापिमा “जानाति मं भगवा, जानाति मं सुगतो”ति दुक्खी दुम्मनो तत्थेवन्तरधायीति। "
}	
