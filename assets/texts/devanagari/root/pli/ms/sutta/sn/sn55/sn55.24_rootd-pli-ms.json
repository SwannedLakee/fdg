{	
"sn55.24:0.1":	"संयुत्त निकाय ५५।२४ ",
"sn55.24:0.2":	"३। सरणानिवग्ग ",
"sn55.24:0.3":	"पठमसरणानिसक्कसुत्त ",
"sn55.24:1.1":	"कपिलवत्थुनिदानं। ",
"sn55.24:1.2":	"तेन खो पन समयेन सरणानि सक्को कालङ्कतो होति। ",
"sn55.24:1.3":	"सो भगवता ब्याकतो: ",
"sn55.24:1.4":	"“सोतापन्नो अविनिपातधम्मो नियतो सम्बोधिपरायणो”ति। ",
"sn55.24:1.5":	"तत्र सुदं सम्बहुला सक्का सङ्गम्म समागम्म उज्झायन्ति खीयन्ति विपाचेन्ति: ",
"sn55.24:1.6":	"“अच्छरियं वत भो, अब्भुतं वत भो। ",
"sn55.24:1.7":	"एत्थ दानि को न सोतापन्नो भविस्सति। ",
"sn55.24:1.8":	"यत्र हि नाम सरणानि सक्को कालङ्कतो; ",
"sn55.24:1.9":	"सो भगवता ब्याकतो: ",
"sn55.24:1.10":	"‘सोतापन्नो अविनिपातधम्मो नियतो सम्बोधिपरायणो’ति। ",
"sn55.24:1.11":	"सरणानि सक्को सिक्खादुब्बल्यमापादि, मज्जपानं अपायी”ति। ",
"sn55.24:2.1":	"अथ खो महानामो सक्को येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो महानामो सक्को भगवन्तं एतदवोच: ",
"sn55.24:2.2":	"“इध, भन्ते, सरणानि सक्को कालङ्कतो। ",
"sn55.24:2.3":	"सो भगवता ब्याकतो: ",
"sn55.24:2.4":	"‘सोतापन्नो अविनिपातधम्मो नियतो सम्बोधिपरायणो’ति। ",
"sn55.24:2.5":	"तत्र सुदं, भन्ते, सम्बहुला सक्का सङ्गम्म समागम्म उज्झायन्ति खीयन्ति विपाचेन्ति—",
"sn55.24:2.6":	"अच्छरियं वत, भो, अब्भुतं वत, भो। ",
"sn55.24:2.7":	"एत्थ दानि को न सोतापन्नो भविस्सति। ",
"sn55.24:2.8":	"यत्र हि नाम सरणानि सक्को कालङ्कतो; ",
"sn55.24:2.9":	"सो भगवता ब्याकतो: ",
"sn55.24:2.10":	"‘सोतापन्नो अविनिपातधम्मो नियतो सम्बोधिपरायणो’ति। ",
"sn55.24:2.11":	"सरणानि सक्को सिक्खादुब्बल्यमापादि, मज्जपानं अपायी”ति। ",
"sn55.24:3.1":	"“यो सो, महानाम, दीघरत्तं उपासको बुद्धं सरणं गतो धम्मं सरणं गतो सङ्घं सरणं गतो, सो कथं विनिपातं गच्छेय्य। ",
"sn55.24:3.2":	"यञ्हि तं, महानाम, सम्मा वदमानो वदेय्य: ",
"sn55.24:3.3":	"‘दीघरत्तं उपासको बुद्धं सरणं गतो धम्मं सरणं गतो सङ्घं सरणं गतो’ति, सरणानि सक्कं सम्मा वदमानो वदेय्य। ",
"sn55.24:3.4":	"सरणानि, महानाम, सक्को दीघरत्तं उपासको बुद्धं सरणं गतो धम्मं सरणं गतो सङ्घं सरणं गतो। ",
"sn55.24:3.5":	"सो कथं विनिपातं गच्छेय्य। ",
"sn55.24:4.1":	"इध, महानाम, एकच्चो पुग्गलो बुद्धे अवेच्चप्पसादेन समन्नागतो होति—",
"sn55.24:4.2":	"इतिपि सो भगवा …पे… सत्था देवमनुस्सानं बुद्धो भगवाति। ",
"sn55.24:4.3":	"धम्मे …पे… ",
"sn55.24:4.4":	"सङ्घे …पे… ",
"sn55.24:4.5":	"हासपञ्ञो जवनपञ्ञो विमुत्तिया च समन्नागतो। ",
"sn55.24:4.6":	"सो आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरति। ",
"sn55.24:4.7":	"अयम्पि खो, महानाम, पुग्गलो परिमुत्तो निरया परिमुत्तो तिरच्छानयोनिया परिमुत्तो पेत्तिविसया परिमुत्तो अपायदुग्गतिविनिपाता। ",
"sn55.24:5.1":	"इध पन, महानाम, एकच्चो पुग्गलो बुद्धे अवेच्चप्पसादेन समन्नागतो होति—",
"sn55.24:5.2":	"इतिपि सो भगवा …पे… सत्था देवमनुस्सानं बुद्धो भगवाति। ",
"sn55.24:5.3":	"धम्मे …पे… ",
"sn55.24:5.4":	"सङ्घे …पे… ",
"sn55.24:5.5":	"हासपञ्ञो जवनपञ्ञो न च विमुत्तिया समन्नागतो। ",
"sn55.24:5.6":	"सो पञ्चन्नं ओरम्भागियानं संयोजनानं परिक्खया ओपपातिको होति तत्थ परिनिब्बायी अनावत्तिधम्मो तस्मा लोका। ",
"sn55.24:5.7":	"अयम्पि खो, महानाम, पुग्गलो परिमुत्तो निरया परिमुत्तो तिरच्छानयोनिया परिमुत्तो पेत्तिविसया परिमुत्तो अपायदुग्गतिविनिपाता। ",
"sn55.24:6.1":	"इध पन, महानाम, एकच्चो पुग्गलो बुद्धे अवेच्चप्पसादेन समन्नागतो होति—",
"sn55.24:6.2":	"इतिपि सो भगवा …पे… सत्था देवमनुस्सानं बुद्धो भगवाति। ",
"sn55.24:6.3":	"धम्मे …पे… ",
"sn55.24:6.4":	"सङ्घे …पे… ",
"sn55.24:6.5":	"न हासपञ्ञो न जवनपञ्ञो न च विमुत्तिया समन्नागतो। ",
"sn55.24:6.6":	"सो तिण्णं संयोजनानं परिक्खया रागदोसमोहानं तनुत्ता सकदागामी होति, सकिदेव इमं लोकं आगन्त्वा दुक्खस्सन्तं करोति। ",
"sn55.24:6.7":	"अयम्पि खो, महानाम, पुग्गलो परिमुत्तो निरया परिमुत्तो तिरच्छानयोनिया परिमुत्तो पेत्तिविसया परिमुत्तो अपायदुग्गतिविनिपाता। ",
"sn55.24:7.1":	"इध पन, महानाम, एकच्चो पुग्गलो बुद्धे अवेच्चप्पसादेन समन्नागतो होति—",
"sn55.24:7.2":	"इतिपि सो भगवा …पे… सत्था देवमनुस्सानं बुद्धो भगवाति; ",
"sn55.24:7.3":	"धम्मे …पे… ",
"sn55.24:7.4":	"सङ्घे …पे… ",
"sn55.24:7.5":	"न हासपञ्ञो न जवनपञ्ञो न च विमुत्तिया समन्नागतो। ",
"sn55.24:7.6":	"सो तिण्णं संयोजनानं परिक्खया सोतापन्नो होति अविनिपातधम्मो नियतो सम्बोधिपरायणोति। ",
"sn55.24:7.7":	"अयम्पि खो, महानाम, पुग्गलो परिमुत्तो निरया परिमुत्तो तिरच्छानयोनिया परिमुत्तो पेत्तिविसया परिमुत्तो अपायदुग्गतिविनिपाता। ",
"sn55.24:8.1":	"इध पन, महानाम, एकच्चो पुग्गलो न हेव खो बुद्धे अवेच्चप्पसादेन समन्नागतो होति … ",
"sn55.24:8.2":	"न धम्मे …पे… ",
"sn55.24:8.3":	"न सङ्घे …पे… ",
"sn55.24:8.4":	"न हासपञ्ञो न जवनपञ्ञो न च विमुत्तिया समन्नागतो। ",
"sn55.24:8.5":	"अपि चस्स इमे धम्मा होन्ति—",
"sn55.24:8.6":	"सद्धिन्द्रियं, वीरियिन्द्रियं, सतिन्द्रियं, समाधिन्द्रियं, पञ्ञिन्द्रियं। ",
"sn55.24:8.7":	"तथागतप्पवेदिता चस्स धम्मा पञ्ञाय मत्तसो निज्झानं खमन्ति। ",
"sn55.24:8.8":	"अयम्पि खो, महानाम, पुग्गलो अगन्ता निरयं अगन्ता तिरच्छानयोनिं अगन्ता पेत्तिविसयं अगन्ता अपायं दुग्गतिं विनिपातं। ",
"sn55.24:9.1":	"इध पन, महानाम, एकच्चो पुग्गलो न हेव खो बुद्धे अवेच्चप्पसादेन समन्नागतो होति … ",
"sn55.24:9.2":	"न धम्मे …पे… ",
"sn55.24:9.3":	"न सङ्घे …पे… ",
"sn55.24:9.4":	"न हासपञ्ञो न जवनपञ्ञो न च विमुत्तिया समन्नागतो, ",
"sn55.24:9.5":	"अपि चस्स इमे धम्मा होन्ति ",
"sn55.24:9.6":	"सद्धिन्द्रियं …पे… पञ्ञिन्द्रियं। ",
"sn55.24:9.7":	"तथागते चस्स सद्धामत्तं होति पेममत्तं। ",
"sn55.24:9.8":	"अयम्पि खो, महानाम, पुग्गलो अगन्ता निरयं अगन्ता तिरच्छानयोनिं अगन्ता पेत्तिविसयं अगन्ता अपायं दुग्गतिं विनिपातं। ",
"sn55.24:9.9":	"इमे चेपि, महानाम, महासाला सुभासितं दुब्भासितं आजानेय्युं, इमे चाहं महासाले ब्याकरेय्यं: ‘सोतापन्ना अविनिपातधम्मा नियता सम्बोधिपरायणा’ति; ",
"sn55.24:9.10":	"किमङ्गं पन सरणानिं सक्कं। ",
"sn55.24:9.11":	"सरणानि, महानाम, सक्को मरणकाले सिक्खं समादियी”ति। ",
"sn55.24:9.12":	"चतुत्थं। "
}	
