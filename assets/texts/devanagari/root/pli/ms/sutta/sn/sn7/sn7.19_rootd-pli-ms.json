{	
"sn7.19:0.1":	"संयुत्त निकाय ७।१९ ",
"sn7.19:0.2":	"२। उपासकवग्ग ",
"sn7.19:0.3":	"मातुपोसकसुत्त ",
"sn7.19:1.1":	"सावत्थिनिदानं। ",
"sn7.19:1.2":	"अथ खो मातुपोसको ब्राह्मणो येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"sn7.19:1.3":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो मातुपोसको ब्राह्मणो भगवन्तं एतदवोच: ",
"sn7.19:1.4":	"“अहञ्हि, भो गोतम, धम्मेन भिक्खं परियेसामि, धम्मेन भिक्खं परियेसित्वा मातापितरो पोसेमि। ",
"sn7.19:1.5":	"कच्चाहं, भो गोतम, एवङ्कारी किच्चकारी होमी”ति? ",
"sn7.19:1.6":	"“तग्घ त्वं, ब्राह्मण, एवङ्कारी किच्चकारी होसि। ",
"sn7.19:1.7":	"यो खो, ब्राह्मण, धम्मेन भिक्खं परियेसति, धम्मेन भिक्खं परियेसित्वा मातापितरो पोसेति, बहुं सो पुञ्ञं पसवतीति। ",
"sn7.19:2.1":	"यो मातरं पितरं वा, ",
"sn7.19:2.2":	"मच्चो धम्मेन पोसति; ",
"sn7.19:2.3":	"ताय नं पारिचरियाय, ",
"sn7.19:2.4":	"मातापितूसु पण्डिता; ",
"sn7.19:2.5":	"इधेव नं पसंसन्ति, ",
"sn7.19:2.6":	"पेच्च सग्गे पमोदती”ति। ",
"sn7.19:3.1":	"एवं वुत्ते, मातुपोसको ब्राह्मणो भगवन्तं एतदवोच: ",
"sn7.19:3.2":	"“अभिक्कन्तं, भो गोतम, अभिक्कन्तं, भो गोतम …पे… ",
"sn7.19:3.3":	"उपासकं मं भवं गोतमो धारेतु अज्जतग्गे पाणुपेतं सरणं गतन्”ति। "
}	
