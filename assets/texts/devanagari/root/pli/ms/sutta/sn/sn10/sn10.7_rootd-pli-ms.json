{	
"sn10.7:0.1":	"संयुत्त निकाय १०।७ ",
"sn10.7:0.2":	"१। इन्दकवग्ग ",
"sn10.7:0.3":	"पुनब्बसुसुत्त ",
"sn10.7:1.1":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"sn10.7:1.2":	"तेन खो पन समयेन भगवा भिक्खू निब्बानपटिसंयुत्ताय धम्मिया कथाय सन्दस्सेति समादपेति समुत्तेजेति सम्पहंसेति। ",
"sn10.7:1.3":	"ते च भिक्खू अट्ठिं कत्वा मनसि कत्वा सब्बचेतसा समन्नाहरित्वा ओहितसोता धम्मं सुणन्ति। ",
"sn10.7:1.4":	"अथ खो पुनब्बसुमाता यक्खिनी पुत्तके एवं तोसेसि: ",
"sn10.7:2.1":	"“तुण्ही उत्तरिके होहि, ",
"sn10.7:2.2":	"तुण्ही होहि पुनब्बसु; ",
"sn10.7:2.3":	"यावाहं बुद्धसेट्ठस्स, ",
"sn10.7:2.4":	"धम्मं सोस्सामि सत्थुनो। ",
"sn10.7:3.1":	"निब्बानं भगवा आह, ",
"sn10.7:3.2":	"सब्बगन्थप्पमोचनं; ",
"sn10.7:3.3":	"अतिवेला च मे होति, ",
"sn10.7:3.4":	"अस्मिं धम्मे पियायना। ",
"sn10.7:4.1":	"पियो लोके सको पुत्तो, ",
"sn10.7:4.2":	"पियो लोके सको पति; ",
"sn10.7:4.3":	"ततो पियतरा मय्हं, ",
"sn10.7:4.4":	"अस्स धम्मस्स मग्गना। ",
"sn10.7:5.1":	"न हि पुत्तो पति वापि, ",
"sn10.7:5.2":	"पियो दुक्खा पमोचये; ",
"sn10.7:5.3":	"यथा सद्धम्मस्सवनं, ",
"sn10.7:5.4":	"दुक्खा मोचेति पाणिनं। ",
"sn10.7:6.1":	"लोके दुक्खपरेतस्मिं, ",
"sn10.7:6.2":	"जरामरणसंयुते; ",
"sn10.7:6.3":	"जरामरणमोक्खाय, ",
"sn10.7:6.4":	"यं धम्मं अभिसम्बुधं; ",
"sn10.7:6.5":	"तं धम्मं सोतुमिच्छामि, ",
"sn10.7:6.6":	"तुण्ही होहि पुनब्बसू”ति। ",
"sn10.7:7.1":	"“अम्मा न ब्याहरिस्सामि, ",
"sn10.7:7.2":	"तुण्हीभूतायमुत्तरा; ",
"sn10.7:7.3":	"धम्ममेव निसामेहि, ",
"sn10.7:7.4":	"सद्धम्मस्सवनं सुखं; ",
"sn10.7:7.5":	"सद्धम्मस्स अनञ्ञाय, ",
"sn10.7:7.6":	"अम्मा दुक्खं चरामसे। ",
"sn10.7:8.1":	"एस देवमनुस्सानं, ",
"sn10.7:8.2":	"सम्मूळ्हानं पभङ्करो; ",
"sn10.7:8.3":	"बुद्धो अन्तिमसारीरो, ",
"sn10.7:8.4":	"धम्मं देसेति चक्खुमा”ति। ",
"sn10.7:9.1":	"“साधु खो पण्डितो नाम, ",
"sn10.7:9.2":	"पुत्तो जातो उरेसयो; ",
"sn10.7:9.3":	"पुत्तो मे बुद्धसेट्ठस्स, ",
"sn10.7:9.4":	"धम्मं सुद्धं पियायति। ",
"sn10.7:10.1":	"पुनब्बसु सुखी होहि, ",
"sn10.7:10.2":	"अज्जाहम्हि समुग्गता; ",
"sn10.7:10.3":	"दिट्ठानि अरियसच्चानि, ",
"sn10.7:10.4":	"उत्तरापि सुणातु मे”ति। "
}	
