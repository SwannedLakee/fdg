{	
"sn38.8:0.1":	"संयुत्त निकाय ३८।८ ",
"sn38.8:0.2":	"१। जम्बुखादकवग्ग ",
"sn38.8:0.3":	"आसवपञ्हासुत्त ",
"sn38.8:1.1":	"“‘आसवो, आसवो’ति, आवुसो सारिपुत्त, वुच्चति। ",
"sn38.8:1.2":	"कतमो नु खो, आवुसो, आसवो”ति? ",
"sn38.8:1.3":	"“तयो मे, आवुसो, आसवा। ",
"sn38.8:1.4":	"कामासवो, भवासवो, अविज्जासवो—",
"sn38.8:1.5":	"इमे खो, आवुसो, तयो आसवा”ति। ",
"sn38.8:1.6":	"“अत्थि पनावुसो, मग्गो अत्थि पटिपदा एतेसं आसवानं पहानाया”ति? ",
"sn38.8:1.7":	"“अत्थि खो, आवुसो, मग्गो अत्थि पटिपदा एतेसं आसवानं पहानाया”ति। ",
"sn38.8:1.8":	"“कतमो पनावुसो, मग्गो कतमा पटिपदा एतेसं आसवानं पहानाया”ति? ",
"sn38.8:1.9":	"“अयमेव खो, आवुसो, अरियो अट्ठङ्गिको मग्गो एतेसं आसवानं पहानाय, सेय्यथिदं—",
"sn38.8:1.10":	"सम्मादिट्ठि …पे… सम्मासमाधि। ",
"sn38.8:1.11":	"अयं खो, आवुसो, मग्गो अयं पटिपदा, एतेसं आसवानं पहानाया”ति। ",
"sn38.8:1.12":	"“भद्दको, आवुसो, मग्गो भद्दिका पटिपदा, एतेसं आसवानं पहानाय। ",
"sn38.8:1.13":	"अलञ्च पनावुसो सारिपुत्त, अप्पमादाया”ति। ",
"sn38.8:1.14":	"अट्ठमं। "
}	
