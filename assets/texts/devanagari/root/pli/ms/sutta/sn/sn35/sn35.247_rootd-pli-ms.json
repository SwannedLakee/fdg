{	
"sn35.247:0.1":	"संयुत्त निकाय ३५।२४७ ",
"sn35.247:0.2":	"१९। आसीविसवग्ग ",
"sn35.247:0.3":	"छप्पाणकोपमसुत्त ",
"sn35.247:1.1":	"“सेय्यथापि, भिक्खवे, पुरिसो अरुगत्तो पक्कगत्तो सरवनं पविसेय्य। ",
"sn35.247:1.2":	"तस्स कुसकण्टका चेव पादे विज्झेय्युं, सरपत्तानि च गत्तानि विलेखेय्युं। ",
"sn35.247:1.3":	"एवञ्हि सो, भिक्खवे, पुरिसो भिय्योसो मत्ताय ततोनिदानं दुक्खं दोमनस्सं पटिसंवेदियेथ। ",
"sn35.247:1.4":	"एवमेव खो, भिक्खवे, इधेकच्चो भिक्खु गामगतो वा अरञ्ञगतो वा लभति वत्तारं: ",
"sn35.247:1.5":	"‘अयञ्च सो आयस्मा एवङ्कारी एवंसमाचारो असुचिगामकण्टको’ति। ",
"sn35.247:1.6":	"तं कण्टकोति इति विदित्वा संवरो च असंवरो च वेदितब्बो। ",
"sn35.247:2.1":	"कथञ्च, भिक्खवे, असंवरो होति? ",
"sn35.247:2.2":	"इध, भिक्खवे, भिक्खु चक्खुना रूपं दिस्वा पियरूपे रूपे अधिमुच्चति, अप्पियरूपे रूपे ब्यापज्जति, अनुपट्ठितकायस्सति च विहरति परित्तचेतसो। ",
"sn35.247:2.3":	"तञ्च चेतोविमुत्तिं पञ्ञाविमुत्तिं यथाभूतं नप्पजानाति, यत्थस्स ते उप्पन्ना पापका अकुसला धम्मा अपरिसेसा निरुज्झन्ति। ",
"sn35.247:2.4":	"सोतेन सद्दं सुत्वा … ",
"sn35.247:2.5":	"घानेन गन्धं घायित्वा … ",
"sn35.247:2.6":	"जिव्हाय रसं सायित्वा … ",
"sn35.247:2.7":	"कायेन फोट्ठब्बं फुसित्वा … ",
"sn35.247:2.8":	"मनसा धम्मं विञ्ञाय पियरूपे धम्मे अधिमुच्चति, अप्पियरूपे धम्मे ब्यापज्जति, अनुपट्ठितकायस्सति च विहरति परित्तचेतसो, ",
"sn35.247:2.9":	"तञ्च चेतोविमुत्तिं पञ्ञाविमुत्तिं यथाभूतं नप्पजानाति, यत्थस्स ते उप्पन्ना पापका अकुसला धम्मा अपरिसेसा निरुज्झन्ति। ",
"sn35.247:3.1":	"सेय्यथापि, भिक्खवे, पुरिसो छप्पाणके गहेत्वा नानाविसये नानागोचरे दळ्हाय रज्जुया बन्धेय्य। ",
"sn35.247:3.2":	"अहिं गहेत्वा दळ्हाय रज्जुया बन्धेय्य। ",
"sn35.247:3.3":	"सुसुमारं गहेत्वा दळ्हाय रज्जुया बन्धेय्य। ",
"sn35.247:3.4":	"पक्खिं गहेत्वा दळ्हाय रज्जुया बन्धेय्य। ",
"sn35.247:3.5":	"कुक्कुरं गहेत्वा दळ्हाय रज्जुया बन्धेय्य। ",
"sn35.247:3.6":	"सिङ्गालं गहेत्वा दळ्हाय रज्जुया बन्धेय्य। ",
"sn35.247:3.7":	"मक्कटं गहेत्वा दळ्हाय रज्जुया बन्धेय्य। ",
"sn35.247:3.8":	"दळ्हाय रज्जुया बन्धित्वा मज्झे गण्ठिं करित्वा ओस्सज्जेय्य। ",
"sn35.247:3.9":	"अथ खो, ते, भिक्खवे, छप्पाणका नानाविसया नानागोचरा सकं सकं गोचरविसयं आविञ्छेय्युं—",
"sn35.247:3.10":	"अहि आविञ्छेय्य ‘वम्मिकं पवेक्खामी’ति, सुसुमारो आविञ्छेय्य ‘उदकं पवेक्खामी’ति, पक्खी आविञ्छेय्य ‘आकासं डेस्सामी’ति, कुक्कुरो आविञ्छेय्य ‘गामं पवेक्खामी’ति, सिङ्गालो आविञ्छेय्य ‘सीवथिकं पवेक्खामी’ति, मक्कटो आविञ्छेय्य ‘वनं पवेक्खामी’ति। ",
"sn35.247:3.11":	"यदा खो ते, भिक्खवे, छप्पाणका झत्ता अस्सु किलन्ता, अथ खो यो नेसं पाणकानं बलवतरो अस्स तस्स ते अनुवत्तेय्युं, अनुविधायेय्युं वसं गच्छेय्युं। ",
"sn35.247:3.12":	"एवमेव खो, भिक्खवे, यस्स कस्सचि भिक्खुनो कायगतासति अभाविता अबहुलीकता, तं चक्खु आविञ्छति मनापियेसु रूपेसु, अमनापिया रूपा पटिकूला होन्ति …पे… ",
"sn35.247:3.13":	"मनो आविञ्छति मनापियेसु धम्मेसु, अमनापिया धम्मा पटिकूला होन्ति। ",
"sn35.247:3.14":	"एवं खो, भिक्खवे, असंवरो होति। ",
"sn35.247:4.1":	"कथञ्च, भिक्खवे, संवरो होति? ",
"sn35.247:4.2":	"इध, भिक्खवे, भिक्खु चक्खुना रूपं दिस्वा पियरूपे रूपे नाधिमुच्चति, अप्पियरूपे रूपे न ब्यापज्जति, उपट्ठितकायस्सति च विहरति अप्पमाणचेतसो, ",
"sn35.247:4.3":	"तञ्च चेतोविमुत्तिं पञ्ञाविमुत्तिं यथाभूतं पजानाति, यत्थस्स ते उप्पन्ना पापका अकुसला धम्मा अपरिसेसा निरुज्झन्ति …पे… ",
"sn35.247:4.4":	"जिव्हाय रसं सायित्वा …पे… ",
"sn35.247:4.5":	"मनसा धम्मं विञ्ञाय पियरूपे धम्मे नाधिमुच्चति, अप्पियरूपे धम्मे न ब्यापज्जति, उपट्ठितकायस्सति च विहरति अप्पमाणचेतसो, ",
"sn35.247:4.6":	"तञ्च चेतोविमुत्तिं पञ्ञाविमुत्तिं यथाभूतं पजानाति यत्थस्स ते उप्पन्ना पापका अकुसला धम्मा अपरिसेसा निरुज्झन्ति। ",
"sn35.247:5.1":	"सेय्यथापि, भिक्खवे, पुरिसो छप्पाणके गहेत्वा नानाविसये नानागोचरे दळ्हाय रज्जुया बन्धेय्य। ",
"sn35.247:5.2":	"अहिं गहेत्वा दळ्हाय रज्जुया बन्धेय्य। ",
"sn35.247:5.3":	"सुसुमारं गहेत्वा दळ्हाय रज्जुया बन्धेय्य। ",
"sn35.247:5.4":	"पक्खिं गहेत्वा …पे… ",
"sn35.247:5.5":	"कुक्कुरं गहेत्वा … ",
"sn35.247:5.6":	"सिङ्गालं गहेत्वा … ",
"sn35.247:5.7":	"मक्कटं गहेत्वा दळ्हाय रज्जुया बन्धेय्य। ",
"sn35.247:5.8":	"दळ्हाय रज्जुया बन्धित्वा दळ्हे खीले वा थम्भे वा उपनिबन्धेय्य। ",
"sn35.247:5.9":	"अथ खो ते, भिक्खवे, छप्पाणका नानाविसया नानागोचरा सकं सकं गोचरविसयं आविञ्छेय्युं—",
"sn35.247:5.10":	"अहि आविञ्छेय्य ‘वम्मिकं पवेक्खामी’ति, सुसुमारो आविञ्छेय्य ‘उदकं पवेक्खामी’ति, पक्खी आविञ्छेय्य ‘आकासं डेस्सामी’ति, कुक्कुरो आविञ्छेय्य ‘गामं पवेक्खामी’ति, सिङ्गालो आविञ्छेय्य ‘सीवथिकं पवेक्खामी’ति, मक्कटो आविञ्छेय्य ‘वनं पवेक्खामी’ति। ",
"sn35.247:5.11":	"यदा खो ते, भिक्खवे, छप्पाणका झत्ता अस्सु किलन्ता, अथ तमेव खीलं वा थम्भं वा उपतिट्ठेय्युं, उपनिसीदेय्युं, उपनिपज्जेय्युं। ",
"sn35.247:5.12":	"एवमेव खो, भिक्खवे, यस्स कस्सचि भिक्खुनो कायगतासति भाविता बहुलीकता, तं चक्खु नाविञ्छति मनापियेसु रूपेसु, अमनापिया रूपा नप्पटिकूला होन्ति …पे… जिव्हा नाविञ्छति मनापियेसु रसेसु …पे… ",
"sn35.247:5.13":	"मनो नाविञ्छति मनापियेसु धम्मेसु, अमनापिया धम्मा नप्पटिकूला होन्ति। ",
"sn35.247:5.14":	"एवं खो, भिक्खवे, संवरो होति। ",
"sn35.247:6.1":	"‘दळ्हे खीले वा थम्भे वा’ति खो, भिक्खवे, कायगताय सतिया एतं अधिवचनं। ",
"sn35.247:6.2":	"तस्मातिह वो, भिक्खवे, एवं सिक्खितब्बं: ",
"sn35.247:6.3":	"‘कायगता नो सति भाविता भविस्सति बहुलीकता यानीकता वत्थुकता अनुट्ठिता परिचिता सुसमारद्धा’ति। ",
"sn35.247:6.4":	"एवञ्हि खो, भिक्खवे, सिक्खितब्बन्”ति। ",
"sn35.247:6.5":	"दसमं। "
}	
