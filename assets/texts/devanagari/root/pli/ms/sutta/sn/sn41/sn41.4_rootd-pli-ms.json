{	
"sn41.4:0.1":	"संयुत्त निकाय ४१।४ ",
"sn41.4:0.2":	"१। चित्तवग्ग ",
"sn41.4:0.3":	"महकपाटिहारियसुत्त ",
"sn41.4:1.1":	"एकं समयं सम्बहुला थेरा भिक्खू मच्छिकासण्डे विहरन्ति अम्बाटकवने। ",
"sn41.4:1.2":	"अथ खो चित्तो गहपति येन थेरा भिक्खू तेनुपसङ्कमि; उपसङ्कमित्वा थेरे भिक्खू अभिवादेत्वा एकमन्तं निसीदि। एकमन्तं निसिन्नो खो चित्तो गहपति थेरे भिक्खू एतदवोच: ",
"sn41.4:1.3":	"“अधिवासेन्तु मे, भन्ते थेरा, स्वातनाय गोकुले भत्तन्”ति। ",
"sn41.4:1.4":	"अधिवासेसुं खो थेरा भिक्खू तुण्हीभावेन। ",
"sn41.4:1.5":	"अथ खो चित्तो गहपति थेरानं भिक्खूनं अधिवासनं विदित्वा उट्ठायासना थेरे भिक्खू अभिवादेत्वा पदक्खिणं कत्वा पक्कामि। ",
"sn41.4:1.6":	"अथ खो थेरा भिक्खू तस्सा रत्तिया अच्चयेन पुब्बण्हसमयं निवासेत्वा पत्तचीवरमादाय येन चित्तस्स गहपतिनो गोकुलं तेनुपसङ्कमिंसु; उपसङ्कमित्वा पञ्ञत्ते आसने निसीदिंसु। ",
"sn41.4:2.1":	"अथ खो चित्तो गहपति थेरे भिक्खू पणीतेन सप्पिपायासेन सहत्था सन्तप्पेसि सम्पवारेसि। ",
"sn41.4:2.2":	"अथ खो थेरा भिक्खू भुत्ताविनो ओनीतपत्तपाणिनो उट्ठायासना पक्कमिंसु। ",
"sn41.4:2.3":	"चित्तोपि खो गहपति “सेसकं विस्सज्जेथा”ति वत्वा थेरे भिक्खू पिट्ठितो पिट्ठितो अनुबन्धि। ",
"sn41.4:2.4":	"तेन खो पन समयेन उण्हं होति कुथितं; ",
"sn41.4:2.5":	"ते च थेरा भिक्खू पवेलियमानेन मञ्ञे कायेन गच्छन्ति, यथा तं भोजनं भुत्ताविनो। ",
"sn41.4:3.1":	"तेन खो पन समयेन आयस्मा महको तस्मिं भिक्खुसङ्घे सब्बनवको होति। ",
"sn41.4:3.2":	"अथ खो आयस्मा महको आयस्मन्तं थेरं एतदवोच: ",
"sn41.4:3.3":	"“साधु ख्वस्स, भन्ते थेर, सीतको च वातो वायेय्य, अब्भसम्पिलापो च अस्स, देवो च एकमेकं फुसायेय्या”ति। ",
"sn41.4:4.1":	"“साधु ख्वस्स, आवुसो महक, यं सीतको च वातो वायेय्य, अब्भसम्पिलापो च अस्स, देवो च एकमेकं फुसायेय्या”ति। ",
"sn41.4:4.2":	"अथ खो आयस्मा महको तथारूपं इद्धाभिसङ्खारं अभिसङ्खरि यथा सीतको च वातो वायि, अब्भसम्पिलापो च अस्स, देवो च एकमेकं फुसि। ",
"sn41.4:4.3":	"अथ खो चित्तस्स गहपतिनो एतदहोसि: ",
"sn41.4:4.4":	"“यो खो इमस्मिं भिक्खुसङ्घे सब्बनवको भिक्खु तस्सायं एवरूपो इद्धानुभावो”ति। ",
"sn41.4:4.5":	"अथ खो आयस्मा महको आरामं सम्पापुणित्वा आयस्मन्तं थेरं एतदवोच: ",
"sn41.4:4.6":	"“अलमेत्तावता, भन्ते थेरा”ति? ",
"sn41.4:4.7":	"“अलमेत्तावता, आवुसो महक। ",
"sn41.4:4.8":	"कतमेत्तावता, आवुसो महक। ",
"sn41.4:4.9":	"पूजितमेत्तावता, आवुसो महका”ति। ",
"sn41.4:4.10":	"अथ खो थेरा भिक्खू यथाविहारं अगमंसु। ",
"sn41.4:4.11":	"आयस्मापि महको सकं विहारं अगमासि। ",
"sn41.4:5.1":	"अथ खो चित्तो गहपति येनायस्मा महको तेनुपसङ्कमि; उपसङ्कमित्वा आयस्मन्तं महकं अभिवादेत्वा एकमन्तं निसीदि। एकमन्तं निसिन्नो खो चित्तो गहपति आयस्मन्तं महकं एतदवोच: ",
"sn41.4:5.2":	"“साधु मे, भन्ते, अय्यो महको उत्तरि मनुस्सधम्मं इद्धिपाटिहारियं दस्सेतू”ति। ",
"sn41.4:5.3":	"“तेन हि त्वं, गहपति, आलिन्दे उत्तरासङ्गं पञ्ञपेत्वा तिणकलापं ओकासेही”ति। ",
"sn41.4:5.4":	"“एवं, भन्ते”ति खो चित्तो गहपति आयस्मतो महकस्स पटिस्सुत्वा आलिन्दे उत्तरासङ्गं पञ्ञपेत्वा तिणकलापं ओकासेसि। ",
"sn41.4:5.5":	"अथ खो आयस्मा महको विहारं पविसित्वा सूचिघटिकं दत्वा तथारूपं इद्धाभिसङ्खारं अभिसङ्खरि यथा तालच्छिग्गळेन च अग्गळन्तरिकाय च अच्चि निक्खमित्वा तिणानि झापेसि, उत्तरासङ्गं न झापेसि। ",
"sn41.4:5.6":	"अथ खो चित्तो गहपति उत्तरासङ्गं पप्फोटेत्वा संविग्गो लोमहट्ठजातो एकमन्तं अट्ठासि। ",
"sn41.4:5.7":	"अथ खो आयस्मा महको विहारा निक्खमित्वा चित्तं गहपतिं एतदवोच: ",
"sn41.4:5.8":	"“अलमेत्तावता, गहपती”ति? ",
"sn41.4:6.1":	"“अलमेत्तावता, भन्ते महक। ",
"sn41.4:6.2":	"कतमेत्तावता, भन्ते, महक। ",
"sn41.4:6.3":	"पूजितमेत्तावता, भन्ते महक। ",
"sn41.4:6.4":	"अभिरमतु, भन्ते, अय्यो महको मच्छिकासण्डे। ",
"sn41.4:6.5":	"रमणीयं अम्बाटकवनं। ",
"sn41.4:6.6":	"अहं अय्यस्स महकस्स उस्सुक्कं करिस्सामि चीवरपिण्डपातसेनासनगिलानप्पच्चयभेसज्जपरिक्खारानन्”ति। ",
"sn41.4:6.7":	"“कल्याणं वुच्चति, गहपती”ति। ",
"sn41.4:6.8":	"अथ खो आयस्मा महको सेनासनं संसामेत्वा पत्तचीवरमादाय मच्छिकासण्डम्हा पक्कामि। ",
"sn41.4:6.9":	"यं मच्छिकासण्डम्हा पक्कामि, तथा पक्कन्तोव अहोसि; ",
"sn41.4:6.10":	"न पुन पच्चागच्छीति। ",
"sn41.4:6.11":	"चतुत्थं। "
}	
