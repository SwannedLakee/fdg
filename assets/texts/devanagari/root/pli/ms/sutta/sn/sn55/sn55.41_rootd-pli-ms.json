{	
"sn55.41:0.1":	"संयुत्त निकाय ५५।४१ ",
"sn55.41:0.2":	"५। सगाथकपुञ्ञाभिसन्दवग्ग ",
"sn55.41:0.3":	"पठमअभिसन्दसुत्त ",
"sn55.41:1.1":	"“चत्तारोमे, भिक्खवे, पुञ्ञाभिसन्दा, कुसलाभिसन्दा, सुखस्साहारा। ",
"sn55.41:1.2":	"कतमे चत्तारो? ",
"sn55.41:1.3":	"इध, भिक्खवे, अरियसावको बुद्धे अवेच्चप्पसादेन समन्नागतो होति—",
"sn55.41:1.4":	"इतिपि सो भगवा …पे… सत्था देवमनुस्सानं बुद्धो भगवाति। ",
"sn55.41:1.5":	"अयं पठमो पुञ्ञाभिसन्दो, कुसलाभिसन्दो, सुखस्साहारो। ",
"sn55.41:2.1":	"पुन चपरं, भिक्खवे, अरियसावको धम्मे …पे… ",
"sn55.41:2.2":	"सङ्घे …पे…। ",
"sn55.41:3.1":	"पुन चपरं, भिक्खवे, अरियसावको अरियकन्तेहि सीलेहि समन्नागतो होति अखण्डेहि …पे… समाधिसंवत्तनिकेहि। ",
"sn55.41:3.2":	"अयं चतुत्थो पुञ्ञाभिसन्दो, कुसलाभिसन्दो, सुखस्साहारो। ",
"sn55.41:3.3":	"इमे खो, भिक्खवे, चत्तारो पुञ्ञाभिसन्दा, कुसलाभिसन्दा, सुखस्साहारा। ",
"sn55.41:4.1":	"इमेहि खो, भिक्खवे, चतूहि पुञ्ञाभिसन्देहि कुसलाभिसन्देहि समन्नागतस्स अरियसावकस्स न सुकरं पुञ्ञस्स पमाणं गणेतुं: ",
"sn55.41:4.2":	"‘एत्तको पुञ्ञाभिसन्दो, कुसलाभिसन्दो, सुखस्साहारो’ति। ",
"sn55.41:4.3":	"अथ खो असङ्ख्येय्यो अप्पमेय्यो महापुञ्ञक्खन्धोत्वेव सङ्ख्यं गच्छति। ",
"sn55.41:5.1":	"सेय्यथापि, भिक्खवे, महासमुद्दे न सुकरं उदकस्स पमाणं गणेतुं: ",
"sn55.41:5.2":	"‘एत्तकानि उदकाळ्हकानी’ति वा ‘एत्तकानि उदकाळ्हकसतानी’ति वा ‘एत्तकानि उदकाळ्हकसहस्सानी’ति वा ‘एत्तकानि उदकाळ्हकसतसहस्सानी’ति वाति। ",
"sn55.41:5.3":	"अथ खो असङ्ख्येय्यो अप्पमेय्यो महाउदकक्खन्धोत्वेव सङ्ख्यं गच्छति। ",
"sn55.41:5.4":	"एवमेव खो, भिक्खवे, इमेहि चतूहि पुञ्ञाभिसन्देहि कुसलाभिसन्देहि समन्नागतस्स अरियसावकस्स न सुकरं पुञ्ञस्स पमाणं गणेतुं: ",
"sn55.41:5.5":	"‘एत्तको पुञ्ञाभिसन्दो, कुसलाभिसन्दो, सुखस्साहारो’ति। ",
"sn55.41:5.6":	"अथ खो असङ्ख्येय्यो अप्पमेय्यो महापुञ्ञक्खन्धोत्वेव सङ्ख्यं गच्छती”ति। ",
"sn55.41:6.1":	"इदमवोच भगवा। ",
"sn55.41:6.2":	"इदं वत्वान सुगतो अथापरं एतदवोच सत्था: ",
"sn55.41:7.1":	"“महोदधिं अपरिमितं महासरं, ",
"sn55.41:7.2":	"बहुभेरवं रतनगणानमालयं; ",
"sn55.41:7.3":	"नज्जो यथा नरगणसङ्घसेविता, ",
"sn55.41:7.4":	"पुथू सवन्ती उपयन्ति सागरं। ",
"sn55.41:8.1":	"एवं नरं अन्नपानवत्थददं, ",
"sn55.41:8.2":	"सेय्यानि पच्चत्थरणस्स दायकं; ",
"sn55.41:8.3":	"पुञ्ञस्स धारा उपयन्ति पण्डितं, ",
"sn55.41:8.4":	"नज्जो यथा वारिवहाव सागरन्”ति। ",
"sn55.41:8.5":	"पठमं। "
}	
