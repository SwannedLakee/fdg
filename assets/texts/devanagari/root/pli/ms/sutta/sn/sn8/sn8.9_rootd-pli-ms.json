{	
"sn8.9:0.1":	"संयुत्त निकाय ८।९ ",
"sn8.9:0.2":	"१। वङ्गीसवग्ग ",
"sn8.9:0.3":	"कोण्डञ्ञसुत्त ",
"sn8.9:1.1":	"एकं समयं भगवा राजगहे विहरति वेळुवने कलन्दकनिवापे। ",
"sn8.9:1.2":	"अथ खो आयस्मा अञ्ञासिकोण्डञ्ञो सुचिरस्सेव येन भगवा तेनुपसङ्कमि; उपसङ्कमित्वा भगवतो पादेसु सिरसा निपतित्वा भगवतो पादानि मुखेन च परिचुम्बति, पाणीहि च परिसम्बाहति, नामञ्च सावेति: ",
"sn8.9:1.3":	"“कोण्डञ्ञोहं, भगवा, कोण्डञ्ञोहं, सुगता”ति। ",
"sn8.9:1.4":	"अथ खो आयस्मतो वङ्गीसस्स एतदहोसि: ",
"sn8.9:1.5":	"“अयं खो आयस्मा अञ्ञासिकोण्डञ्ञो सुचिरस्सेव येन भगवा तेनुपसङ्कमि; उपसङ्कमित्वा भगवतो पादेसु सिरसा निपतित्वा भगवतो पादानि मुखेन च परिचुम्बति, पाणीहि च परिसम्बाहति, नामञ्च सावेति: ",
"sn8.9:1.6":	"‘कोण्डञ्ञोहं, भगवा, कोण्डञ्ञोहं, सुगता’ति। ",
"sn8.9:1.7":	"यन्नूनाहं आयस्मन्तं अञ्ञासिकोण्डञ्ञं भगवतो सम्मुखा सारुप्पाहि गाथाहि अभित्थवेय्यन्”ति। ",
"sn8.9:2.1":	"अथ खो आयस्मा वङ्गीसो उट्ठायासना एकंसं उत्तरासङ्गं करित्वा येन भगवा तेनञ्जलिं पणामेत्वा भगवन्तं एतदवोच: ",
"sn8.9:2.2":	"“पटिभाति मं, भगवा, पटिभाति मं, सुगता”ति। ",
"sn8.9:2.3":	"“पटिभातु तं, वङ्गीसा”ति भगवा अवोच। ",
"sn8.9:2.4":	"अथ खो आयस्मा वङ्गीसो आयस्मन्तं अञ्ञासिकोण्डञ्ञं भगवतो सम्मुखा सारुप्पाहि गाथाहि अभित्थवि: ",
"sn8.9:3.1":	"“बुद्धानुबुद्धो सो थेरो, ",
"sn8.9:3.2":	"कोण्डञ्ञो तिब्बनिक्कमो; ",
"sn8.9:3.3":	"लाभी सुखविहारानं, ",
"sn8.9:3.4":	"विवेकानं अभिण्हसो। ",
"sn8.9:4.1":	"यं सावकेन पत्तब्बं, ",
"sn8.9:4.2":	"सत्थुसासनकारिना; ",
"sn8.9:4.3":	"सब्बस्स तं अनुप्पत्तं, ",
"sn8.9:4.4":	"अप्पमत्तस्स सिक्खतो। ",
"sn8.9:5.1":	"महानुभावो तेविज्जो, ",
"sn8.9:5.2":	"चेतोपरियायकोविदो; ",
"sn8.9:5.3":	"कोण्डञ्ञो बुद्धदायादो, ",
"sn8.9:5.4":	"पादे वन्दति सत्थुनो”ति। "
}	
