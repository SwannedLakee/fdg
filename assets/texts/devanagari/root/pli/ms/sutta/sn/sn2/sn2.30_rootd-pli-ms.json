{	
"sn2.30:0.1":	"संयुत्त निकाय २।३० ",
"sn2.30:0.2":	"३। नानातित्थियवग्ग ",
"sn2.30:0.3":	"नानातित्थियसावकसुत्त ",
"sn2.30:1.1":	"एवं मे सुतं—",
"sn2.30:1.2":	"एकं समयं भगवा राजगहे विहरति वेळुवने कलन्दकनिवापे। ",
"sn2.30:1.3":	"अथ खो सम्बहुला नानातित्थियसावका देवपुत्ता असमो च सहलि च नीको च आकोटको च वेगब्भरि च माणवगामियो च अभिक्कन्ताय रत्तिया अभिक्कन्तवण्णा केवलकप्पं वेळुवनं ओभासेत्वा येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं अट्ठंसु। ",
"sn2.30:1.4":	"एकमन्तं ठितो खो असमो देवपुत्तो पूरणं कस्सपं आरब्भ भगवतो सन्तिके इमं गाथं अभासि: ",
"sn2.30:2.1":	"“इध छिन्दितमारिते, ",
"sn2.30:2.2":	"हतजानीसु कस्सपो; ",
"sn2.30:2.3":	"न पापं समनुपस्सति, ",
"sn2.30:2.4":	"पुञ्ञं वा पन अत्तनो; ",
"sn2.30:2.5":	"स वे विस्सासमाचिक्खि, ",
"sn2.30:2.6":	"सत्था अरहति माननन्”ति। ",
"sn2.30:3.1":	"अथ खो सहलि देवपुत्तो मक्खलिं गोसालं आरब्भ भगवतो सन्तिके इमं गाथं अभासि: ",
"sn2.30:4.1":	"“तपोजिगुच्छाय सुसंवुतत्तो, ",
"sn2.30:4.2":	"वाचं पहाय कलहं जनेन; ",
"sn2.30:4.3":	"समोसवज्जा विरतो सच्चवादी, ",
"sn2.30:4.4":	"न हि नून तादिसं करोति पापन्”ति। ",
"sn2.30:5.1":	"अथ खो नीको देवपुत्तो निगण्ठं नाटपुत्तं आरब्भ भगवतो सन्तिके इमं गाथं अभासि: ",
"sn2.30:6.1":	"“जेगुच्छी निपको भिक्खु, ",
"sn2.30:6.2":	"चातुयामसुसंवुतो; ",
"sn2.30:6.3":	"दिट्ठं सुतञ्च आचिक्खं, ",
"sn2.30:6.4":	"न हि नून किब्बिसी सिया”ति। ",
"sn2.30:7.1":	"अथ खो आकोटको देवपुत्तो नानातित्थिये आरब्भ भगवतो सन्तिके इमं गाथं अभासि: ",
"sn2.30:8.1":	"“पकुधको कातियानो निगण्ठो, ",
"sn2.30:8.2":	"ये चापिमे मक्खलिपूरणासे; ",
"sn2.30:8.3":	"गणस्स सत्थारो सामञ्ञप्पत्ता, ",
"sn2.30:8.4":	"न हि नून ते सप्पुरिसेहि दूरे”ति। ",
"sn2.30:9.1":	"अथ खो वेगब्भरि देवपुत्तो आकोटकं देवपुत्तं गाथाय पच्चभासि: ",
"sn2.30:10.1":	"“सहाचरितेन छवो सिगालो, ",
"sn2.30:10.2":	"न कोत्थुको सीहसमो कदाचि; ",
"sn2.30:10.3":	"नग्गो मुसावादी गणस्स सत्था, ",
"sn2.30:10.4":	"सङ्कस्सराचारो न सतं सरिक्खो”ति। ",
"sn2.30:11.1":	"अथ खो मारो पापिमा बेगब्भरिं देवपुत्तं अन्वाविसित्वा भगवतो सन्तिके इमं गाथं अभासि: ",
"sn2.30:12.1":	"“तपोजिगुच्छाय आयुत्ता, ",
"sn2.30:12.2":	"पालयं पविवेकियं; ",
"sn2.30:12.3":	"रूपे च ये निविट्ठासे, ",
"sn2.30:12.4":	"देवलोकाभिनन्दिनो; ",
"sn2.30:12.5":	"ते वे सम्मानुसासन्ति, ",
"sn2.30:12.6":	"परलोकाय मातिया”ति। ",
"sn2.30:13.1":	"अथ खो भगवा “मारो अयं पापिमा” इति विदित्वा, मारं पापिमन्तं गाथाय पच्चभासि: ",
"sn2.30:14.1":	"“ये केचि रूपा इध वा हुरं वा, ",
"sn2.30:14.2":	"ये चन्तलिक्खस्मिं पभासवण्णा; ",
"sn2.30:14.3":	"सब्बेव ते ते नमुचिप्पसत्था, ",
"sn2.30:14.4":	"आमिसंव मच्छानं वधाय खित्ता”ति। ",
"sn2.30:15.1":	"अथ खो माणवगामियो देवपुत्तो भगवन्तं आरब्भ भगवतो सन्तिके इमा गाथायो अभासि: ",
"sn2.30:16.1":	"“विपुलो राजगहीयानं, ",
"sn2.30:16.2":	"गिरि सेट्ठो पवुच्चति; ",
"sn2.30:16.3":	"सेतो हिमवतं सेट्ठो, ",
"sn2.30:16.4":	"आदिच्चो अघगामिनं। ",
"sn2.30:17.1":	"समुद्दो उदधिनं सेट्ठो, ",
"sn2.30:17.2":	"नक्खत्तानंव चन्दिमा; ",
"sn2.30:17.3":	"सदेवकस्स लोकस्स, ",
"sn2.30:17.4":	"बुद्धो अग्गो पवुच्चती”ति। ",
"sn2.30:17.5":	"नानातित्थियवग्गो ततियो। ",
"sn2.30:18.0":	"तस्सुद्दानं ",
"sn2.30:18.1":	"सिवो खेमो च सेरी च, ",
"sn2.30:18.2":	"घटी जन्तु च रोहितो; ",
"sn2.30:18.3":	"नन्दो नन्दिविसालो च, ",
"sn2.30:18.4":	"सुसिमो नानातित्थियेन ते दसाति। ",
"sn2.30:18.5":	"देवपुत्तसंयुत्तं समत्तं। "
}	
