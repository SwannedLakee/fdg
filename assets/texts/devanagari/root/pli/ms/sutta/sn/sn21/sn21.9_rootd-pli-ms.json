{	
"sn21.9:0.1":	"संयुत्त निकाय २१।९ ",
"sn21.9:0.2":	"१। भिक्खुवग्ग ",
"sn21.9:0.3":	"तिस्ससुत्त ",
"sn21.9:1.1":	"सावत्थियं विहरति। ",
"sn21.9:1.2":	"अथ खो आयस्मा तिस्सो भगवतो पितुच्छापुत्तो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि दुक्खी दुम्मनो अस्सूनि पवत्तयमानो। अथ खो भगवा आयस्मन्तं तिस्सं एतदवोच: ",
"sn21.9:1.3":	"“किं नु खो त्वं, तिस्स, एकमन्तं निसिन्नो दुक्खी दुम्मनो अस्सूनि पवत्तयमानो”ति? ",
"sn21.9:1.4":	"“तथा हि पन मं, भन्ते, भिक्खू समन्ता वाचायसन्नितोदकेन सञ्जम्भरिमकंसू”ति। ",
"sn21.9:1.5":	"“तथाहि पन त्वं, तिस्स, वत्ता नो च वचनक्खमो; ",
"sn21.9:1.6":	"न खो ते तं, तिस्स, पतिरूपं कुलपुत्तस्स सद्धा अगारस्मा अनगारियं पब्बजितस्स, यं त्वं वत्ता नो च वचनक्खमो। ",
"sn21.9:1.7":	"एतं खो ते, तिस्स, पतिरूपं कुलपुत्तस्स सद्धा अगारस्मा अनगारियं पब्बजितस्स: ",
"sn21.9:1.8":	"‘यं त्वं वत्ता च अस्स वचनक्खमो चा’”ति। ",
"sn21.9:2.1":	"इदमवोच भगवा। ",
"sn21.9:2.2":	"इदं वत्वान सुगतो अथापरं एतदवोच सत्था: ",
"sn21.9:3.1":	"“किं नु कुज्झसि मा कुज्झि, ",
"sn21.9:3.2":	"अक्कोधो तिस्स ते वरं; ",
"sn21.9:3.3":	"कोधमानमक्खविनयत्थञ्हि, ",
"sn21.9:3.4":	"तिस्स ब्रह्मचरियं वुस्सती”ति। ",
"sn21.9:3.5":	"नवमं। "
}	
