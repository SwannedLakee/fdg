{	
"sn22.101:0.1":	"संयुत्त निकाय २२।१०१ ",
"sn22.101:0.2":	"१०। पुप्फवग्ग ",
"sn22.101:0.3":	"वासिजटसुत्त ",
"sn22.101:1.1":	"सावत्थिनिदानं। ",
"sn22.101:1.2":	"“जानतो अहं, भिक्खवे, पस्सतो आसवानं खयं वदामि, नो अजानतो नो अपस्सतो। ",
"sn22.101:1.3":	"किञ्च, भिक्खवे, जानतो किं पस्सतो आसवानं खयो होति? ",
"sn22.101:1.4":	"‘इति रूपं, इति रूपस्स समुदयो, इति रूपस्स अत्थङ्गमो; ",
"sn22.101:1.5":	"इति वेदना … ",
"sn22.101:1.6":	"इति सञ्ञा … ",
"sn22.101:1.7":	"इति सङ्खारा … ",
"sn22.101:1.8":	"इति विञ्ञाणं, इति विञ्ञाणस्स समुदयो, इति विञ्ञाणस्स अत्थङ्गमो’ति—",
"sn22.101:1.9":	"एवं खो, भिक्खवे, जानतो एवं पस्सतो आसवानं खयो होति। ",
"sn22.101:2.1":	"भावनानुयोगं अननुयुत्तस्स, भिक्खवे, भिक्खुनो विहरतो किञ्चापि एवं इच्छा उप्पज्जेय्य: ",
"sn22.101:2.2":	"‘अहो वत मे अनुपादाय आसवेहि चित्तं विमुच्चेय्या’ति, अथ ख्वस्स नेव अनुपादाय आसवेहि चित्तं विमुच्चति। ",
"sn22.101:2.3":	"तं किस्स हेतु? ",
"sn22.101:2.4":	"‘अभावितत्ता’ तिस्स वचनीयं। ",
"sn22.101:2.5":	"किस्स अभावितत्ता? ",
"sn22.101:2.6":	"अभावितत्ता चतुन्नं सतिपट्ठानानं, अभावितत्ता चतुन्नं सम्मप्पधानानं, अभावितत्ता चतुन्नं इद्धिपादानं, अभावितत्ता पञ्चन्नं इन्द्रियानं, अभावितत्ता पञ्चन्नं बलानं, अभावितत्ता सत्तन्नं बोज्झङ्गानं, अभावितत्ता अरियस्स अट्ठङ्गिकस्स मग्गस्स। ",
"sn22.101:3.1":	"सेय्यथापि, भिक्खवे, कुक्कुटिया अण्डानि अट्ठ वा दस वा द्वादस वा। ",
"sn22.101:3.2":	"तानस्सु कुक्कुटिया न सम्मा अधिसयितानि, न सम्मा परिसेदितानि, न सम्मा परिभावितानि। ",
"sn22.101:3.3":	"किञ्चापि तस्सा कुक्कुटिया एवं इच्छा उप्पज्जेय्य: ",
"sn22.101:3.4":	"‘अहो वत मे कुक्कुटपोतका पादनखसिखाय वा मुखतुण्डकेन वा अण्डकोसं पदालेत्वा सोत्थिना अभिनिब्भिज्जेय्युन्’ति, ",
"sn22.101:3.5":	"अथ खो अभब्बाव ते कुक्कुटपोतका पादनखसिखाय वा मुखतुण्डकेन वा अण्डकोसं पदालेत्वा सोत्थिना अभिनिब्भिज्जितुं। ",
"sn22.101:3.6":	"तं किस्स हेतु? ",
"sn22.101:3.7":	"तथा हि पन, भिक्खवे, कुक्कुटिया अण्डानि अट्ठ वा दस वा द्वादस वा; ",
"sn22.101:3.8":	"तानि कुक्कुटिया न सम्मा अधिसयितानि, न सम्मा परिसेदितानि, न सम्मा परिभावितानि। ",
"sn22.101:3.9":	"एवमेव खो, भिक्खवे, भावनानुयोगं अननुयुत्तस्स भिक्खुनो विहरतो किञ्चापि एवं इच्छा उप्पज्जेय्य: ",
"sn22.101:3.10":	"‘अहो वत मे अनुपादाय आसवेहि चित्तं विमुच्चेय्या’ति, अथ ख्वस्स नेव अनुपादाय आसवेहि चित्तं विमुच्चति। ",
"sn22.101:3.11":	"तं किस्स हेतु? ",
"sn22.101:3.12":	"‘अभावितत्ता’तिस्स वचनीयं। ",
"sn22.101:3.13":	"किस्स अभावितत्ता? ",
"sn22.101:3.14":	"अभावितत्ता चतुन्नं सतिपट्ठानानं …पे… अट्ठङ्गिकस्स मग्गस्स। ",
"sn22.101:4.1":	"भावनानुयोगं अनुयुत्तस्स, भिक्खवे, भिक्खुनो विहरतो किञ्चापि न एवं इच्छा उप्पज्जेय्य: ",
"sn22.101:4.2":	"‘अहो वत मे अनुपादाय आसवेहि चित्तं विमुच्चेय्या’ति, अथ ख्वस्स अनुपादाय आसवेहि चित्तं विमुच्चति। ",
"sn22.101:4.3":	"तं किस्स हेतु? ",
"sn22.101:4.4":	"‘भावितत्ता’तिस्स वचनीयं। ",
"sn22.101:4.5":	"किस्स भावितत्ता? ",
"sn22.101:4.6":	"भावितत्ता चतुन्नं सतिपट्ठानानं, भावितत्ता चतुन्नं सम्मप्पधानानं, भावितत्ता चतुन्नं इद्धिपादानं, भावितत्ता पञ्चन्नं इन्द्रियानं, भावितत्ता पञ्चन्नं बलानं, भावितत्ता सत्तन्नं बोज्झङ्गानं, भावितत्ता अरियस्स अट्ठङ्गिकस्स मग्गस्स। ",
"sn22.101:5.1":	"सेय्यथापि, भिक्खवे, कुक्कुटिया अण्डानि अट्ठ वा दस वा द्वादस वा। ",
"sn22.101:5.2":	"तानस्सु कुक्कुटिया सम्मा अधिसयितानि, सम्मा परिसेदितानि, सम्मा परिभावितानि। ",
"sn22.101:5.3":	"किञ्चापि तस्सा कुक्कुटिया न एवं इच्छा उप्पज्जेय्य: ",
"sn22.101:5.4":	"‘अहो वत मे कुक्कुटपोतका पादनखसिखाय वा मुखतुण्डकेन वा अण्डकोसं पदालेत्वा सोत्थिना अभिनिब्भिज्जेय्युन्’ति, ",
"sn22.101:5.5":	"अथ खो भब्बाव ते कुक्कुटपोतका पादनखसिखाय वा मुखतुण्डकेन वा अण्डकोसं पदालेत्वा सोत्थिना अभिनिब्भिज्जितुं। ",
"sn22.101:5.6":	"तं किस्स हेतु? ",
"sn22.101:5.7":	"तथा हि पन, भिक्खवे, कुक्कुटिया अण्डानि अट्ठ वा दस वा द्वादस वा; ",
"sn22.101:5.8":	"तानस्सु कुक्कुटिया सम्मा अधिसयितानि, सम्मा परिसेदितानि, सम्मा परिभावितानि। ",
"sn22.101:5.9":	"एवमेव खो, भिक्खवे, भावनानुयोगं अनुयुत्तस्स भिक्खुनो विहरतो किञ्चापि न एवं इच्छा उप्पज्जेय्य: ",
"sn22.101:5.10":	"‘अहो वत मे अनुपादाय आसवेहि चित्तं विमुच्चेय्या’ति, अथ ख्वस्स अनुपादाय आसवेहि चित्तं विमुच्चति। ",
"sn22.101:5.11":	"तं किस्स हेतु? ",
"sn22.101:5.12":	"‘भावितत्ता’तिस्स वचनीयं। ",
"sn22.101:5.13":	"किस्स भावितत्ता? ",
"sn22.101:5.14":	"भावितत्ता चतुन्नं सतिपट्ठानानं …पे… भावितत्ता अरियस्स अट्ठङ्गिकस्स मग्गस्स। ",
"sn22.101:6.1":	"सेय्यथापि, भिक्खवे, पलगण्डस्स वा पलगण्डन्तेवासिस्स वा वासिजटे दिस्सन्तेव अङ्गुलिपदानि दिस्सति अङ्गुट्ठपदं। ",
"sn22.101:6.2":	"नो च ख्वस्स एवं ञाणं होति: ",
"sn22.101:6.3":	"‘एत्तकं वत मे अज्ज वासिजटस्स खीणं, एत्तकं हिय्यो, एत्तकं परे’ति। ",
"sn22.101:6.4":	"अथ ख्वस्स खीणे खीणन्त्वेव ञाणं होति। ",
"sn22.101:6.5":	"एवमेव खो, भिक्खवे, भावनानुयोगं अनुयुत्तस्स भिक्खुनो विहरतो किञ्चापि न एवं ञाणं होति: ",
"sn22.101:6.6":	"‘एत्तकं वत मे अज्ज आसवानं खीणं, एत्तकं हिय्यो, एत्तकं परे’ति, अथ ख्वस्स खीणे खीणन्त्वेव ञाणं होति। ",
"sn22.101:6.7":	"सेय्यथापि, भिक्खवे, सामुद्दिकाय नावाय वेत्तबन्धनबद्धाय वस्समासानि उदके परियादाय हेमन्तिकेन थलं उक्खित्ताय वातातपपरेतानि वेत्तबन्धनानि। तानि पावुसकेन मेघेन अभिप्पवुट्ठानि अप्पकसिरेनेव पटिप्पस्सम्भन्ति पूतिकानि भवन्ति; ",
"sn22.101:6.8":	"एवमेव खो, भिक्खवे, भावनानुयोगं अनुयुत्तस्स भिक्खुनो विहरतो अप्पकसिरेनेव संयोजनानि पटिप्पस्सम्भन्ति पूतिकानि भवन्ती”ति। ",
"sn22.101:6.9":	"नवमं। "
}	
