{	
"sn11.12:0.1":	"संयुत्त निकाय ११।१२ ",
"sn11.12:0.2":	"२। दुतियवग्ग ",
"sn11.12:0.3":	"सक्कनामसुत्त ",
"sn11.12:1.1":	"सावत्थियं जेतवने। ",
"sn11.12:1.2":	"तत्र खो भगवा भिक्खू एतदवोच: ",
"sn11.12:1.3":	"“सक्को, भिक्खवे, देवानमिन्दो पुब्बे मनुस्सभूतो समानो मघो नाम माणवो अहोसि, तस्मा मघवाति वुच्चति। ",
"sn11.12:2.1":	"सक्को, भिक्खवे, देवानमिन्दो पुब्बे मनुस्सभूतो समानो पुरे दानं अदासि, तस्मा पुरिन्ददोति वुच्चति। ",
"sn11.12:3.1":	"सक्को, भिक्खवे, देवानमिन्दो पुब्बे मनुस्सभूतो समानो सक्कच्चं दानं अदासि, तस्मा सक्कोति वुच्चति। ",
"sn11.12:4.1":	"सक्को, भिक्खवे, देवानमिन्दो पुब्बे मनुस्सभूतो समानो आवसथं अदासि, तस्मा वासवोति वुच्चति। ",
"sn11.12:5.1":	"सक्को, भिक्खवे, देवानमिन्दो सहस्सम्पि अत्थानं मुहुत्तेन चिन्तेति, तस्मा सहस्सक्खोति वुच्चति। ",
"sn11.12:6.1":	"सक्कस्स, भिक्खवे, देवानमिन्दस्स सुजा नाम असुरकञ्ञा पजापति, तस्मा सुजम्पतीति वुच्चति। ",
"sn11.12:7.1":	"सक्को, भिक्खवे, देवानमिन्दो देवानं तावतिंसानं इस्सरियाधिपच्चं रज्जं कारेति, तस्मा देवानमिन्दोति वुच्चति। ",
"sn11.12:8.1":	"सक्कस्स, भिक्खवे, देवानमिन्दस्स पुब्बे मनुस्सभूतस्स सत्त वतपदानि समत्तानि समादिन्नानि अहेसुं, येसं समादिन्नत्ता सक्को सक्कत्तं अज्झगा। ",
"sn11.12:8.2":	"कतमानि सत्त वतपदानि? ",
"sn11.12:8.3":	"यावजीवं मातापेत्तिभरो अस्सं, ",
"sn11.12:8.4":	"यावजीवं कुले जेट्ठापचायी अस्सं, ",
"sn11.12:8.5":	"यावजीवं सण्हवाचो अस्सं, ",
"sn11.12:8.6":	"यावजीवं अपिसुणवाचो अस्सं, ",
"sn11.12:8.7":	"यावजीवं विगतमलमच्छेरेन चेतसा अगारं अज्झावसेय्यं मुत्तचागो पयतपाणि वोस्सग्गरतो याचयोगो दानसंविभागरतो, ",
"sn11.12:8.8":	"यावजीवं सच्चवाचो अस्सं, ",
"sn11.12:8.9":	"यावजीवं अक्कोधनो अस्सं—सचेपि मे कोधो उप्पज्जेय्य, खिप्पमेव नं पटिविनेय्यन्ति। ",
"sn11.12:8.10":	"सक्कस्स, भिक्खवे, देवानमिन्दस्स पुब्बे मनुस्सभूतस्स इमानि सत्त वतपदानि समत्तानि समादिन्नानि अहेसुं, येसं समादिन्नत्ता सक्को सक्कत्तं अज्झगाति। ",
"sn11.12:9.1":	"मातापेत्तिभरं जन्तुं, ",
"sn11.12:9.2":	"कुले जेट्ठापचायिनं; ",
"sn11.12:9.3":	"सण्हं सखिलसम्भासं, ",
"sn11.12:9.4":	"पेसुणेय्यप्पहायिनं। ",
"sn11.12:10.1":	"मच्छेरविनये युत्तं, ",
"sn11.12:10.2":	"सच्चं कोधाभिभुं नरं; ",
"sn11.12:10.3":	"तं वे देवा तावतिंसा, ",
"sn11.12:10.4":	"आहु सप्पुरिसो इती”ति। "
}	
