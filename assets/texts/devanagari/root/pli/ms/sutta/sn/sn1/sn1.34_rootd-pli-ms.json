{	
"sn1.34:0.1":	"संयुत्त निकाय १।३४ ",
"sn1.34:0.2":	"४। सतुल्लपकायिकवग्ग ",
"sn1.34:0.3":	"नसन्तिसुत्त ",
"sn1.34:1.1":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"sn1.34:1.2":	"अथ खो सम्बहुला सतुल्लपकायिका देवतायो अभिक्कन्ताय रत्तिया अभिक्कन्तवण्णा केवलकप्पं जेतवनं ओभासेत्वा येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं अट्ठंसु। ",
"sn1.34:1.3":	"एकमन्तं ठिता खो एका देवता भगवतो सन्तिके इमं गाथं अभासि: ",
"sn1.34:2.1":	"“न सन्ति कामा मनुजेसु निच्चा, ",
"sn1.34:2.2":	"सन्तीध कमनीयानि येसु बद्धो; ",
"sn1.34:2.3":	"येसु पमत्तो अपुनागमनं, ",
"sn1.34:2.4":	"अनागन्ता पुरिसो मच्चुधेय्या”ति। ",
"sn1.34:3.1":	"“छन्दजं अघं छन्दजं दुक्खं, ",
"sn1.34:3.2":	"छन्दविनया अघविनयो; ",
"sn1.34:3.3":	"अघविनया दुक्खविनयो”ति। ",
"sn1.34:4.1":	"“न ते कामा यानि चित्रानि लोके, ",
"sn1.34:4.2":	"सङ्कप्परागो पुरिसस्स कामो; ",
"sn1.34:4.3":	"तिट्ठन्ति चित्रानि तथेव लोके, ",
"sn1.34:4.4":	"अथेत्थ धीरा विनयन्ति छन्दं। ",
"sn1.34:5.1":	"कोधं जहे विप्पजहेय्य मानं, ",
"sn1.34:5.2":	"संयोजनं सब्बमतिक्कमेय्य; ",
"sn1.34:5.3":	"तं नामरूपस्मिमसज्जमानं, ",
"sn1.34:5.4":	"अकिञ्चनं नानुपतन्ति दुक्खा। ",
"sn1.34:6.1":	"पहासि सङ्खं न विमानमज्झगा, ",
"sn1.34:6.2":	"अच्छेच्छि तण्हं इध नामरूपे; ",
"sn1.34:6.3":	"तं छिन्नगन्थं अनिघं निरासं, ",
"sn1.34:6.4":	"परियेसमाना नाज्झगमुं; ",
"sn1.34:6.5":	"देवा मनुस्सा इध वा हुरं वा, ",
"sn1.34:6.6":	"सग्गेसु वा सब्बनिवेसनेसू”ति। ",
"sn1.34:7.1":	"“तञ्चे हि नाद्दक्खुं तथाविमुत्तं, ",
"sn1.34:7.2":	"(इच्चायस्मा मोघराजा) ",
"sn1.34:7.3":	"देवा मनुस्सा इध वा हुरं वा; ",
"sn1.34:7.4":	"नरुत्तमं अत्थचरं नरानं, ",
"sn1.34:7.5":	"ये तं नमस्सन्ति पसंसिया ते”ति। ",
"sn1.34:8.1":	"“पसंसिया तेपि भवन्ति भिक्खू, ",
"sn1.34:8.2":	"(मोघराजाति भगवा) ",
"sn1.34:8.3":	"ये तं नमस्सन्ति तथाविमुत्तं; ",
"sn1.34:8.4":	"अञ्ञाय धम्मं विचिकिच्छं पहाय, ",
"sn1.34:8.5":	"सङ्गातिगा तेपि भवन्ति भिक्खू”ति। "
}	
