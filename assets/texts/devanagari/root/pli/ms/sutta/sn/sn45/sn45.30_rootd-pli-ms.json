{	
"sn45.30:0.1":	"संयुत्त निकाय ४५।३० ",
"sn45.30:0.2":	"३। मिच्छत्तवग्ग ",
"sn45.30:0.3":	"उत्तियसुत्त ",
"sn45.30:1.1":	"सावत्थिनिदानं। ",
"sn45.30:1.2":	"अथ खो आयस्मा उत्तियो येन भगवा तेनुपसङ्कमि …पे… एकमन्तं निसिन्नो खो आयस्मा उत्तियो भगवन्तं एतदवोच: ",
"sn45.30:1.3":	"“इध मय्हं, भन्ते, रहोगतस्स पटिसल्लीनस्स एवं चेतसो परिवितक्को उदपादि: ",
"sn45.30:1.4":	"‘पञ्च कामगुणा वुत्ता भगवता। ",
"sn45.30:1.5":	"कतमे नु खो पञ्च कामगुणा वुत्ता भगवता’”ति? ",
"sn45.30:1.6":	"“साधु साधु, उत्तिय। ",
"sn45.30:1.7":	"पञ्चिमे खो, उत्तिय, कामगुणा वुत्ता मया। ",
"sn45.30:1.8":	"कतमे पञ्च? ",
"sn45.30:1.9":	"चक्खुविञ्ञेय्या रूपा इट्ठा कन्ता मनापा पियरूपा कामूपसंहिता रजनीया, ",
"sn45.30:1.10":	"सोतविञ्ञेय्या सद्दा …पे… ",
"sn45.30:1.11":	"घानविञ्ञेय्या गन्धा …पे… ",
"sn45.30:1.12":	"जिव्हाविञ्ञेय्या रसा …पे… ",
"sn45.30:1.13":	"कायविञ्ञेय्या फोट्ठब्बा इट्ठा कन्ता मनापा पियरूपा कामूपसंहिता रजनीया—",
"sn45.30:1.14":	"इमे खो, उत्तिय, पञ्च कामगुणा वुत्ता मया। ",
"sn45.30:1.15":	"इमेसं खो, उत्तिय, पञ्चन्नं कामगुणानं पहानाय अरियो अट्ठङ्गिको मग्गो भावेतब्बो। ",
"sn45.30:1.16":	"कतमो अरियो अट्ठङ्गिको मग्गो? ",
"sn45.30:1.17":	"सेय्यथिदं—सम्मादिट्ठि …पे… सम्मासमाधि। ",
"sn45.30:1.18":	"इमेसं खो, उत्तिय, पञ्चन्नं कामगुणानं पहानाय अयं अरियो अट्ठङ्गिको मग्गो भावेतब्बो”ति। ",
"sn45.30:1.19":	"दसमं। ",
"sn45.30:1.20":	"मिच्छत्तवग्गो ततियो। ",
"sn45.30:2.0":	"तस्सुद्दानं ",
"sn45.30:2.1":	"मिच्छत्तं अकुसलं धम्मं, ",
"sn45.30:2.2":	"दुवे पटिपदापि च; ",
"sn45.30:2.3":	"असप्पुरिसेन द्वे कुम्भो, ",
"sn45.30:2.4":	"समाधि वेदनुत्तियेनाति। "
}	
