{	
"sn13.1:0.1":	"संयुत्त निकाय १३।१ ",
"sn13.1:0.2":	"१। अभिसमयवग्ग ",
"sn13.1:0.3":	"नखसिखासुत्त ",
"sn13.1:1.1":	"एवं मे सुतं—",
"sn13.1:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"sn13.1:1.3":	"अथ खो भगवा परित्तं नखसिखायं पंसुं आरोपेत्वा भिक्खू आमन्तेसि: ",
"sn13.1:1.4":	"“तं किं मञ्ञथ, भिक्खवे, ",
"sn13.1:1.5":	"कतमं नु खो बहुतरं, यो वायं मया परित्तो नखसिखायं पंसु आरोपितो, अयं वा महापथवी”ति? ",
"sn13.1:2.1":	"“एतदेव, भन्ते, बहुतरं, यदिदं महापथवी। ",
"sn13.1:2.2":	"अप्पमत्तको भगवता परित्तो नखसिखायं पंसु आरोपितो। ",
"sn13.1:2.3":	"नेव सतिमं कलं उपेति न सहस्सिमं कलं उपेति न सतसहस्सिमं कलं उपेति महापथविं उपनिधाय भगवता परित्तो नखसिखायं पंसु आरोपितो”ति। ",
"sn13.1:2.4":	"“एवमेव खो, भिक्खवे, अरियसावकस्स दिट्ठिसम्पन्नस्स पुग्गलस्स अभिसमेताविनो एतदेव बहुतरं दुक्खं यदिदं परिक्खीणं परियादिण्णं; ",
"sn13.1:2.5":	"अप्पमत्तकं अवसिट्ठं। ",
"sn13.1:2.6":	"नेव सतिमं कलं उपेति न सहस्सिमं कलं उपेति न सतसहस्सिमं कलं उपेति पुरिमं दुक्खक्खन्धं परिक्खीणं परियादिण्णं उपनिधाय यदिदं सत्तक्खत्तुंपरमता। ",
"sn13.1:2.7":	"एवं महत्थियो खो, भिक्खवे, धम्माभिसमयो; ",
"sn13.1:2.8":	"एवं महत्थियो धम्मचक्खुपटिलाभो”ति। ",
"sn13.1:2.9":	"पठमं। "
}	
