{	
"sn56.10:0.1":	"संयुत्त निकाय ५६।१० ",
"sn56.10:0.2":	"१। समाधिवग्ग ",
"sn56.10:0.3":	"तिरच्छानकथासुत्त ",
"sn56.10:1.1":	"“मा, भिक्खवे, अनेकविहितं तिरच्छानकथं कथेय्याथ, सेय्यथिदं—",
"sn56.10:1.2":	"राजकथं चोरकथं महामत्तकथं सेनाकथं, भयकथं युद्धकथं, अन्नकथं पानकथं वत्थकथं सयनकथं मालाकथं गन्धकथं, ञातिकथं यानकथं गामकथं निगमकथं नगरकथं जनपदकथं इत्थिकथं सूरकथं विसिखाकथं कुम्भट्ठानकथं, पुब्बपेतकथं नानत्तकथं, लोकक्खायिकं समुद्दक्खायिकं इतिभवाभवकथं इति वा। ",
"sn56.10:1.3":	"तं किस्स हेतु? ",
"sn56.10:1.4":	"नेसा, भिक्खवे, कथा अत्थसंहिता नादिब्रह्मचरियका न निब्बिदाय न विरागाय न निरोधाय न उपसमाय न अभिञ्ञाय न सम्बोधाय न निब्बानाय संवत्तति। ",
"sn56.10:2.1":	"कथेन्ता च खो तुम्हे, भिक्खवे, ‘इदं दुक्खन्’ति कथेय्याथ, ‘अयं दुक्खसमुदयो’ति कथेय्याथ, ‘अयं दुक्खनिरोधो’ति कथेय्याथ, ‘अयं दुक्खनिरोधगामिनी पटिपदा’ति कथेय्याथ। ",
"sn56.10:2.2":	"तं किस्स हेतु? ",
"sn56.10:2.3":	"एसा, भिक्खवे, कथा अत्थसंहिता, एसा आदिब्रह्मचरियका, एसा निब्बिदाय विरागाय निरोधाय उपसमाय अभिञ्ञाय सम्बोधाय निब्बानाय संवत्तति। ",
"sn56.10:3.1":	"तस्मातिह, भिक्खवे, ‘इदं दुक्खन्’ति योगो करणीयो …पे… ‘अयं दुक्खनिरोधगामिनी पटिपदा’ति योगो करणीयो”ति। ",
"sn56.10:3.2":	"दसमं। ",
"sn56.10:3.3":	"समाधिवग्गो पठमो। ",
"sn56.10:4.0":	"तस्सुद्दानं ",
"sn56.10:4.1":	"समाधि पटिसल्लाना, ",
"sn56.10:4.2":	"कुलपुत्ता अपरे दुवे; ",
"sn56.10:4.3":	"समणब्राह्मणा वितक्कं, ",
"sn56.10:4.4":	"चिन्ता विग्गाहिका कथाति। "
}	
