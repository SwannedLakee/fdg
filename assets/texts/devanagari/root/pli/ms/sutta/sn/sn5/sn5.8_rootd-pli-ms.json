{	
"sn5.8:0.1":	"संयुत्त निकाय ५।८ ",
"sn5.8:0.2":	"१। भिक्खुनीवग्ग ",
"sn5.8:0.3":	"सीसुपचालासुत्त ",
"sn5.8:1.1":	"सावत्थिनिदानं। ",
"sn5.8:1.2":	"अथ खो सीसुपचाला भिक्खुनी पुब्बण्हसमयं निवासेत्वा …पे… ",
"sn5.8:1.3":	"अञ्ञतरस्मिं रुक्खमूले दिवाविहारं निसीदि। ",
"sn5.8:1.4":	"अथ खो मारो पापिमा येन सीसुपचाला भिक्खुनी तेनुपसङ्कमि; उपसङ्कमित्वा सीसुपचालं भिक्खुनिं एतदवोच: ",
"sn5.8:1.5":	"“कस्स नु त्वं, भिक्खुनि, पासण्डं रोचेसी”ति? ",
"sn5.8:1.6":	"“न ख्वाहं, आवुसो, कस्सचि पासण्डं रोचेमी”ति। ",
"sn5.8:2.1":	"“कं नु उद्दिस्स मुण्डासि, ",
"sn5.8:2.2":	"समणी विय दिस्ससि; ",
"sn5.8:2.3":	"न च रोचेसि पासण्डं, ",
"sn5.8:2.4":	"किमिव चरसि मोमूहा”ति। ",
"sn5.8:3.1":	"“इतो बहिद्धा पासण्डा, ",
"sn5.8:3.2":	"दिट्ठीसु पसीदन्ति ते; ",
"sn5.8:3.3":	"न तेसं धम्मं रोचेमि, ",
"sn5.8:3.4":	"ते धम्मस्स अकोविदा। ",
"sn5.8:4.1":	"अत्थि सक्यकुले जातो, ",
"sn5.8:4.2":	"बुद्धो अप्पटिपुग्गलो; ",
"sn5.8:4.3":	"सब्बाभिभू मारनुदो, ",
"sn5.8:4.4":	"सब्बत्थमपराजितो। ",
"sn5.8:5.1":	"सब्बत्थ मुत्तो असितो, ",
"sn5.8:5.2":	"सब्बं पस्सति चक्खुमा; ",
"sn5.8:5.3":	"सब्बकम्मक्खयं पत्तो, ",
"sn5.8:5.4":	"विमुत्तो उपधिसङ्खये; ",
"sn5.8:5.5":	"सो मय्हं भगवा सत्था, ",
"sn5.8:5.6":	"तस्स रोचेमि सासनन्”ति। ",
"sn5.8:6.1":	"अथ खो मारो पापिमा “जानाति मं सीसुपचाला भिक्खुनी”ति दुक्खी दुम्मनो तत्थेवन्तरधायीति। "
}	
