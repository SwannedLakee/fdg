{	
"sn11.3:0.1":	"संयुत्त निकाय ११।३ ",
"sn11.3:0.2":	"१। पठमवग्ग ",
"sn11.3:0.3":	"धजग्गसुत्त ",
"sn11.3:1.1":	"सावत्थियं। ",
"sn11.3:1.2":	"तत्र खो भगवा भिक्खू आमन्तेसि: ",
"sn11.3:1.3":	"“भिक्खवो”ति। ",
"sn11.3:1.4":	"“भदन्ते”ति ते भिक्खू भगवतो पच्चस्सोसुं। ",
"sn11.3:1.5":	"भगवा एतदवोच: ",
"sn11.3:2.1":	"“भूतपुब्बं, भिक्खवे, देवासुरसङ्गामो समुपब्यूळ्हो अहोसि। ",
"sn11.3:2.2":	"अथ खो, भिक्खवे, सक्को देवानमिन्दो देवे तावतिंसे आमन्तेसि: ",
"sn11.3:3.1":	"‘सचे, मारिसा, देवानं सङ्गामगतानं उप्पज्जेय्य भयं वा छम्भितत्तं वा लोमहंसो वा, ममेव तस्मिं समये धजग्गं उल्लोकेय्याथ। ",
"sn11.3:3.2":	"ममञ्हि वो धजग्गं उल्लोकयतं यं भविस्सति भयं वा छम्भितत्तं वा लोमहंसो वा, सो पहीयिस्सति। ",
"sn11.3:4.1":	"नो चे मे धजग्गं उल्लोकेय्याथ, अथ पजापतिस्स देवराजस्स धजग्गं उल्लोकेय्याथ। ",
"sn11.3:4.2":	"पजापतिस्स हि वो देवराजस्स धजग्गं उल्लोकयतं यं भविस्सति भयं वा छम्भितत्तं वा लोमहंसो वा, सो पहीयिस्सति। ",
"sn11.3:5.1":	"नो चे पजापतिस्स देवराजस्स धजग्गं उल्लोकेय्याथ, अथ वरुणस्स देवराजस्स धजग्गं उल्लोकेय्याथ। ",
"sn11.3:5.2":	"वरुणस्स हि वो देवराजस्स धजग्गं उल्लोकयतं यं भविस्सति भयं वा छम्भितत्तं वा लोमहंसो वा, सो पहीयिस्सति। ",
"sn11.3:6.1":	"नो चे वरुणस्स देवराजस्स धजग्गं उल्लोकेय्याथ, अथ ईसानस्स देवराजस्स धजग्गं उल्लोकेय्याथ। ",
"sn11.3:6.2":	"ईसानस्स हि वो देवराजस्स धजग्गं उल्लोकयतं यं भविस्सति भयं वा छम्भितत्तं वा लोमहंसो वा, सो पहीयिस्सती’ति। ",
"sn11.3:7.1":	"तं खो पन, भिक्खवे, सक्कस्स वा देवानमिन्दस्स धजग्गं उल्लोकयतं, पजापतिस्स वा देवराजस्स धजग्गं उल्लोकयतं, वरुणस्स वा देवराजस्स धजग्गं उल्लोकयतं, ईसानस्स वा देवराजस्स धजग्गं उल्लोकयतं यं भविस्सति भयं वा छम्भितत्तं वा लोमहंसो वा, सो पहीयेथापि नोपि पहीयेथ। ",
"sn11.3:8.1":	"तं किस्स हेतु? ",
"sn11.3:8.2":	"सक्को हि, भिक्खवे, देवानमिन्दो अवीतरागो अवीतदोसो अवीतमोहो भीरु छम्भी उत्रासी पलायीति। ",
"sn11.3:9.1":	"अहञ्च खो, भिक्खवे, एवं वदामि: ",
"sn11.3:9.2":	"‘सचे तुम्हाकं, भिक्खवे, अरञ्ञगतानं वा रुक्खमूलगतानं वा सुञ्ञागारगतानं वा उप्पज्जेय्य भयं वा छम्भितत्तं वा लोमहंसो वा, ममेव तस्मिं समये अनुस्सरेय्याथ: ",
"sn11.3:9.3":	"“इतिपि सो भगवा अरहं सम्मासम्बुद्धो विज्जाचरणसम्पन्नो सुगतो लोकविदू अनुत्तरो पुरिसदम्मसारथि सत्था देवमनुस्सानं बुद्धो भगवा”ति। ",
"sn11.3:9.4":	"ममञ्हि वो, भिक्खवे, अनुस्सरतं यं भविस्सति भयं वा छम्भितत्तं वा लोमहंसो वा, सो पहीयिस्सति। ",
"sn11.3:10.1":	"नो चे मं अनुस्सरेय्याथ, अथ धम्मं अनुस्सरेय्याथ: ",
"sn11.3:10.2":	"“स्वाक्खातो भगवता धम्मो सन्दिट्ठिको अकालिको एहिपस्सिको ओपनेय्यिको पच्चत्तं वेदितब्बो विञ्ञूही”ति। ",
"sn11.3:10.3":	"धम्मञ्हि वो, भिक्खवे, अनुस्सरतं यं भविस्सति भयं वा छम्भितत्तं वा लोमहंसो वा, सो पहीयिस्सति। ",
"sn11.3:11.1":	"नो चे धम्मं अनुस्सरेय्याथ, अथ सङ्घं अनुस्सरेय्याथ: ",
"sn11.3:11.2":	"“सुप्पटिपन्नो भगवतो सावकसङ्घो उजुप्पटिपन्नो भगवतो सावकसङ्घो ञायप्पटिपन्नो भगवतो सावकसङ्घो सामीचिप्पटिपन्नो भगवतो सावकसङ्घो, यदिदं चत्तारि पुरिसयुगानि अट्ठ पुरिसपुग्गला एस भगवतो सावकसङ्घो, आहुनेय्यो पाहुनेय्यो दक्खिणेय्यो अञ्जलिकरणीयो अनुत्तरं पुञ्ञक्खेत्तं लोकस्सा”ति। ",
"sn11.3:11.3":	"सङ्घञ्हि वो, भिक्खवे, अनुस्सरतं यं भविस्सति भयं वा छम्भितत्तं वा लोमहंसो वा, सो पहीयिस्सति। ",
"sn11.3:12.1":	"तं किस्स हेतु? ",
"sn11.3:12.2":	"तथागतो हि, भिक्खवे, अरहं सम्मासम्बुद्धो वीतरागो वीतदोसो वीतमोहो अभीरु अच्छम्भी अनुत्रासी अपलायी’”ति। ",
"sn11.3:12.3":	"इदमवोच भगवा। ",
"sn11.3:12.4":	"इदं वत्वान सुगतो अथापरं एतदवोच सत्था: ",
"sn11.3:13.1":	"“अरञ्ञे रुक्खमूले वा, ",
"sn11.3:13.2":	"सुञ्ञागारेव भिक्खवो; ",
"sn11.3:13.3":	"अनुस्सरेथ सम्बुद्धं, ",
"sn11.3:13.4":	"भयं तुम्हाक नो सिया। ",
"sn11.3:14.1":	"नो चे बुद्धं सरेय्याथ, ",
"sn11.3:14.2":	"लोकजेट्ठं नरासभं; ",
"sn11.3:14.3":	"अथ धम्मं सरेय्याथ, ",
"sn11.3:14.4":	"निय्यानिकं सुदेसितं। ",
"sn11.3:15.1":	"नो चे धम्मं सरेय्याथ, ",
"sn11.3:15.2":	"निय्यानिकं सुदेसितं; ",
"sn11.3:15.3":	"अथ सङ्घं सरेय्याथ, ",
"sn11.3:15.4":	"पुञ्ञक्खेत्तं अनुत्तरं। ",
"sn11.3:16.1":	"एवं बुद्धं सरन्तानं, ",
"sn11.3:16.2":	"धम्मं सङ्घञ्च भिक्खवो; ",
"sn11.3:16.3":	"भयं वा छम्भितत्तं वा, ",
"sn11.3:16.4":	"लोमहंसो न हेस्सती”ति। "
}	
