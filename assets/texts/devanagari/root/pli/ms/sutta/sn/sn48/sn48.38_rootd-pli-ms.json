{	
"sn48.38:0.1":	"संयुत्त निकाय ४८।३८ ",
"sn48.38:0.2":	"४। सुखिन्द्रियवग्ग ",
"sn48.38:0.3":	"ततियविभङ्गसुत्त ",
"sn48.38:1.1":	"“पञ्चिमानि, भिक्खवे, इन्द्रियानि। ",
"sn48.38:1.2":	"कतमानि पञ्च? ",
"sn48.38:1.3":	"सुखिन्द्रियं, दुक्खिन्द्रियं, सोमनस्सिन्द्रियं, दोमनस्सिन्द्रियं, उपेक्खिन्द्रियं। ",
"sn48.38:2.1":	"कतमञ्च, भिक्खवे, सुखिन्द्रियं? ",
"sn48.38:2.2":	"यं खो, भिक्खवे, कायिकं सुखं, कायिकं सातं, कायसम्फस्सजं सुखं सातं वेदयितं—",
"sn48.38:2.3":	"इदं वुच्चति, भिक्खवे, सुखिन्द्रियं। ",
"sn48.38:3.1":	"कतमञ्च, भिक्खवे, दुक्खिन्द्रियं? ",
"sn48.38:3.2":	"यं खो, भिक्खवे, कायिकं दुक्खं, कायिकं असातं, कायसम्फस्सजं दुक्खं असातं वेदयितं—",
"sn48.38:3.3":	"इदं वुच्चति, भिक्खवे, दुक्खिन्द्रियं। ",
"sn48.38:4.1":	"कतमञ्च, भिक्खवे, सोमनस्सिन्द्रियं? ",
"sn48.38:4.2":	"यं खो, भिक्खवे, चेतसिकं सुखं, चेतसिकं सातं, मनोसम्फस्सजं सुखं सातं वेदयितं—",
"sn48.38:4.3":	"इदं वुच्चति, भिक्खवे, सोमनस्सिन्द्रियं। ",
"sn48.38:5.1":	"कतमञ्च, भिक्खवे, दोमनस्सिन्द्रियं? ",
"sn48.38:5.2":	"यं खो, भिक्खवे, चेतसिकं दुक्खं, चेतसिकं असातं, मनोसम्फस्सजं दुक्खं असातं वेदयितं—",
"sn48.38:5.3":	"इदं वुच्चति, भिक्खवे, दोमनस्सिन्द्रियं। ",
"sn48.38:6.1":	"कतमञ्च, भिक्खवे, उपेक्खिन्द्रियं? ",
"sn48.38:6.2":	"यं खो, भिक्खवे, कायिकं वा चेतसिकं वा नेव सातं नासातं वेदयितं—",
"sn48.38:6.3":	"इदं वुच्चति, भिक्खवे, उपेक्खिन्द्रियं। ",
"sn48.38:7.1":	"तत्र, भिक्खवे, यञ्च सुखिन्द्रियं यञ्च सोमनस्सिन्द्रियं, सुखा सा वेदना दट्ठब्बा। ",
"sn48.38:7.2":	"तत्र, भिक्खवे, यञ्च दुक्खिन्द्रियं यञ्च दोमनस्सिन्द्रियं, दुक्खा सा वेदना दट्ठब्बा। ",
"sn48.38:7.3":	"तत्र, भिक्खवे, यदिदं उपेक्खिन्द्रियं, अदुक्खमसुखा सा वेदना दट्ठब्बा। ",
"sn48.38:7.4":	"इति खो, भिक्खवे, इमानि पञ्चिन्द्रियानि पञ्च हुत्वा तीणि होन्ति, तीणि हुत्वा पञ्च होन्ति परियायेना”ति। ",
"sn48.38:7.5":	"अट्ठमं। "
}	
