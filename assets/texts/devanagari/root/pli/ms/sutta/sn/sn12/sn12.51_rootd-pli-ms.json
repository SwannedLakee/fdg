{	
"sn12.51:0.1":	"संयुत्त निकाय १२।५१ ",
"sn12.51:0.2":	"६। दुक्खवग्ग ",
"sn12.51:0.3":	"परिवीमंसनसुत्त ",
"sn12.51:1.1":	"एवं मे सुतं—",
"sn12.51:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"sn12.51:1.3":	"तत्र खो भगवा भिक्खू आमन्तेसि: ",
"sn12.51:1.4":	"“भिक्खवो”ति। ",
"sn12.51:1.5":	"“भदन्ते”ति ते भिक्खू भगवतो पच्चस्सोसुं। ",
"sn12.51:1.6":	"भगवा एतदवोच: ",
"sn12.51:2.1":	"“कित्तावता नु खो, भिक्खवे, भिक्खु परिवीमंसमानो परिवीमंसेय्य सब्बसो सम्मा दुक्खक्खयाया”ति? ",
"sn12.51:2.2":	"“भगवंमूलका नो, भन्ते, धम्मा भगवंनेत्तिका भगवंपटिसरणा। साधु वत, भन्ते, भगवन्तंयेव पटिभातु एतस्स भासितस्स अत्थो। भगवतो सुत्वा भिक्खू धारेस्सन्ती”ति। ",
"sn12.51:2.3":	"“तेन हि, भिक्खवे, सुणाथ, साधुकं मनसि करोथ, भासिस्सामी”ति। ",
"sn12.51:2.4":	"“एवं, भन्ते”ति खो ते भिक्खू भगवतो पच्चस्सोसुं। ",
"sn12.51:2.5":	"भगवा एतदवोच: ",
"sn12.51:3.1":	"“इध, भिक्खवे, भिक्खु परिवीमंसमानो परिवीमंसति: ",
"sn12.51:3.2":	"‘यं खो इदं अनेकविधं नानप्पकारकं दुक्खं लोके उप्पज्जति जरामरणं; ",
"sn12.51:3.3":	"इदं नु खो दुक्खं किंनिदानं किंसमुदयं किंजातिकं किंपभवं? ",
"sn12.51:3.4":	"किस्मिं सति जरामरणं होति, किस्मिं असति जरामरणं न होती’ति? ",
"sn12.51:3.5":	"सो परिवीमंसमानो एवं पजानाति: ",
"sn12.51:3.6":	"‘यं खो इदं अनेकविधं नानप्पकारकं दुक्खं लोके उप्पज्जति जरामरणं, इदं खो दुक्खं जातिनिदानं जातिसमुदयं जातिजातिकं जातिप्पभवं। ",
"sn12.51:3.7":	"जातिया सति जरामरणं होति, जातिया असति जरामरणं न होती’ति। ",
"sn12.51:4.1":	"सो जरामरणञ्च पजानाति, जरामरणसमुदयञ्च पजानाति, जरामरणनिरोधञ्च पजानाति, या च जरामरणनिरोधसारुप्पगामिनी पटिपदा तञ्च पजानाति, तथा पटिपन्नो च होति अनुधम्मचारी; ",
"sn12.51:4.2":	"अयं वुच्चति, भिक्खवे, भिक्खु सब्बसो सम्मा दुक्खक्खयाय पटिपन्नो जरामरणनिरोधाय। ",
"sn12.51:5.1":	"अथापरं परिवीमंसमानो परिवीमंसति: ",
"sn12.51:5.2":	"‘जाति पनायं किंनिदाना किंसमुदया किंजातिका किंपभवा, किस्मिं सति जाति होति, किस्मिं असति जाति न होती’ति? ",
"sn12.51:5.3":	"सो परिवीमंसमानो एवं पजानाति: ",
"sn12.51:5.4":	"‘जाति भवनिदाना भवसमुदया भवजातिका भवप्पभवा; ",
"sn12.51:5.5":	"भवे सति जाति होति, भवे असति जाति न होती’ति। ",
"sn12.51:6.1":	"सो जातिञ्च पजानाति, जातिसमुदयञ्च पजानाति, जातिनिरोधञ्च पजानाति, या च जातिनिरोधसारुप्पगामिनी पटिपदा तञ्च पजानाति, तथा पटिपन्नो च होति अनुधम्मचारी; ",
"sn12.51:6.2":	"अयं वुच्चति, भिक्खवे, भिक्खु सब्बसो सम्मा दुक्खक्खयाय पटिपन्नो जातिनिरोधाय। ",
"sn12.51:7.1":	"अथापरं परिवीमंसमानो परिवीमंसति: ",
"sn12.51:7.2":	"‘भवो पनायं किंनिदानो …पे… ",
"sn12.51:7.3":	"उपादानं पनिदं किंनिदानं … ",
"sn12.51:7.4":	"तण्हा पनायं किंनिदाना … ",
"sn12.51:7.5":	"वेदना … ",
"sn12.51:7.6":	"फस्सो … ",
"sn12.51:7.7":	"सळायतनं पनिदं किंनिदानं … ",
"sn12.51:7.8":	"नामरूपं पनिदं … ",
"sn12.51:7.9":	"विञ्ञाणं पनिदं … ",
"sn12.51:7.10":	"सङ्खारा पनिमे किंनिदाना किंसमुदया किंजातिका किंपभवा; ",
"sn12.51:7.11":	"किस्मिं सति सङ्खारा होन्ति, किस्मिं असति सङ्खारा न होन्ती’ति? ",
"sn12.51:7.12":	"सो परिवीमंसमानो एवं पजानाति: ",
"sn12.51:7.13":	"‘सङ्खारा अविज्जानिदाना अविज्जासमुदया अविज्जाजातिका अविज्जापभवा; ",
"sn12.51:7.14":	"अविज्जाय सति सङ्खारा होन्ति, अविज्जाय असति सङ्खारा न होन्ती’ति। ",
"sn12.51:8.1":	"सो सङ्खारे च पजानाति, सङ्खारसमुदयञ्च पजानाति, सङ्खारनिरोधञ्च पजानाति, या च सङ्खारनिरोधसारुप्पगामिनी पटिपदा तञ्च पजानाति, तथा पटिपन्नो च होति अनुधम्मचारी; ",
"sn12.51:8.2":	"अयं वुच्चति, भिक्खवे, भिक्खु सब्बसो सम्मा दुक्खक्खयाय पटिपन्नो सङ्खारनिरोधाय। ",
"sn12.51:9.1":	"अविज्जागतो यं, भिक्खवे, पुरिसपुग्गलो पुञ्ञञ्चे सङ्खारं अभिसङ्खरोति, पुञ्ञूपगं होति विञ्ञाणं। ",
"sn12.51:9.2":	"अपुञ्ञञ्चे सङ्खारं अभिसङ्खरोति, अपुञ्ञूपगं होति विञ्ञाणं। ",
"sn12.51:9.3":	"आनेञ्जञ्चे सङ्खारं अभिसङ्खरोति आनेञ्जूपगं होति विञ्ञाणं। ",
"sn12.51:9.4":	"यतो खो, भिक्खवे, भिक्खुनो अविज्जा पहीना होति विज्जा उप्पन्ना, सो अविज्जाविरागा विज्जुप्पादा नेव पुञ्ञाभिसङ्खारं अभिसङ्खरोति न अपुञ्ञाभिसङ्खारं अभिसङ्खरोति न आनेञ्जाभिसङ्खारं अभिसङ्खरोति। ",
"sn12.51:9.5":	"अनभिसङ्खरोन्तो अनभिसञ्चेतयन्तो न किञ्चि लोके उपादियति; ",
"sn12.51:9.6":	"अनुपादियं न परितस्सति, अपरितस्सं पच्चत्तञ्ञेव परिनिब्बायति। ",
"sn12.51:9.7":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाति। ",
"sn12.51:10.1":	"सो सुखञ्चे वेदनं वेदयति, सा अनिच्चाति पजानाति, अनज्झोसिताति पजानाति, अनभिनन्दिताति पजानाति। ",
"sn12.51:10.2":	"दुक्खञ्चे वेदनं वेदयति, सा अनिच्चाति पजानाति, अनज्झोसिताति पजानाति, अनभिनन्दिताति पजानाति। ",
"sn12.51:10.3":	"अदुक्खमसुखञ्चे वेदनं वेदयति, सा अनिच्चाति पजानाति, अनज्झोसिताति पजानाति, अनभिनन्दिताति पजानाति। ",
"sn12.51:10.4":	"सो सुखञ्चे वेदनं वेदयति, विसंयुत्तो नं वेदयति। ",
"sn12.51:10.5":	"दुक्खञ्चे वेदनं वेदयति, विसंयुत्तो नं वेदयति। ",
"sn12.51:10.6":	"अदुक्खमसुखञ्चे वेदनं वेदयति, विसंयुत्तो नं वेदयति। ",
"sn12.51:11.1":	"सो कायपरियन्तिकं वेदनं वेदयमानो कायपरियन्तिकं वेदनं वेदयामीति पजानाति, जीवितपरियन्तिकं वेदनं वेदयमानो जीवितपरियन्तिकं वेदनं वेदयामीति पजानाति। ",
"sn12.51:11.2":	"कायस्स भेदा उद्धं जीवितपरियादाना इधेव सब्बवेदयितानि अनभिनन्दितानि सीतीभविस्सन्ति, सरीरानि अवसिस्सन्तीति पजानाति। ",
"sn12.51:12.1":	"सेय्यथापि, भिक्खवे, पुरिसो कुम्भकारपाका उण्हं कुम्भं उद्धरित्वा समे भूमिभागे पटिसिस्सेय्य। ",
"sn12.51:12.2":	"तत्र यायं उस्मा सा तत्थेव वूपसमेय्य, कपल्लानि अवसिस्सेय्युं। ",
"sn12.51:12.3":	"एवमेव खो, भिक्खवे, भिक्खु कायपरियन्तिकं वेदनं वेदयमानो कायपरियन्तिकं वेदनं वेदयामीति पजानाति, जीवितपरियन्तिकं वेदनं वेदयमानो जीवितपरियन्तिकं वेदनं वेदयामीति पजानाति। ",
"sn12.51:12.4":	"कायस्स भेदा उद्धं जीवितपरियादाना इधेव सब्बवेदयितानि अनभिनन्दितानि सीतीभविस्सन्ति, सरीरानि अवसिस्सन्तीति पजानाति। ",
"sn12.51:13.1":	"तं किं मञ्ञथ, भिक्खवे, ",
"sn12.51:13.2":	"अपि नु खो खीणासवो भिक्खु पुञ्ञाभिसङ्खारं वा अभिसङ्खरेय्य अपुञ्ञाभिसङ्खारं वा अभिसङ्खरेय्य आनेञ्जाभिसङ्खारं वा अभिसङ्खरेय्या”ति? ",
"sn12.51:13.3":	"“नो हेतं, भन्ते”। ",
"sn12.51:14.1":	"“सब्बसो वा पन सङ्खारेसु असति, सङ्खारनिरोधा अपि नु खो विञ्ञाणं पञ्ञायेथा”ति? ",
"sn12.51:14.2":	"“नो हेतं, भन्ते”। ",
"sn12.51:15.1":	"“सब्बसो वा पन विञ्ञाणे असति, विञ्ञाणनिरोधा अपि नु खो नामरूपं पञ्ञायेथा”ति? ",
"sn12.51:15.2":	"“नो हेतं, भन्ते”। ",
"sn12.51:16.1":	"“सब्बसो वा पन नामरूपे असति, नामरूपनिरोधा अपि नु खो सळायतनं पञ्ञायेथा”ति? ",
"sn12.51:16.2":	"“नो हेतं, भन्ते”। ",
"sn12.51:17.1":	"“सब्बसो वा पन सळायतने असति, सळायतननिरोधा अपि नु खो फस्सो पञ्ञायेथा”ति? ",
"sn12.51:17.2":	"“नो हेतं, भन्ते”। ",
"sn12.51:18.1":	"“सब्बसो वा पन फस्से असति, फस्सनिरोधा अपि नु खो वेदना पञ्ञायेथा”ति? ",
"sn12.51:18.2":	"“नो हेतं, भन्ते”। ",
"sn12.51:19.1":	"“सब्बसो वा पन वेदनाय असति, वेदनानिरोधा अपि नु खो तण्हा पञ्ञायेथा”ति? ",
"sn12.51:19.2":	"“नो हेतं, भन्ते”। ",
"sn12.51:20.1":	"“सब्बसो वा पन तण्हाय असति, तण्हानिरोधा अपि नु खो उपादानं पञ्ञायेथा”ति? ",
"sn12.51:20.2":	"“नो हेतं, भन्ते”। ",
"sn12.51:21.1":	"“सब्बसो वा पन उपादाने असति, उपादाननिरोधा अपि नु खो भवो पञ्ञायेथा”ति। ",
"sn12.51:21.2":	"“नो हेतं, भन्ते”। ",
"sn12.51:22.1":	"“सब्बसो वा पन भवे असति, भवनिरोधा अपि नु खो जाति पञ्ञायेथा”ति? ",
"sn12.51:22.2":	"“नो हेतं, भन्ते”। ",
"sn12.51:23.1":	"“सब्बसो वा पन जातिया असति, जातिनिरोधा अपि नु खो जरामरणं पञ्ञायेथा”ति? ",
"sn12.51:23.2":	"“नो हेतं, भन्ते”। ",
"sn12.51:24.1":	"“साधु साधु, भिक्खवे, एवमेतं, भिक्खवे, नेतं अञ्ञथा। ",
"sn12.51:24.2":	"सद्दहथ मे तं, भिक्खवे, अधिमुच्चथ, निक्कङ्खा एत्थ होथ निब्बिचिकिच्छा। ",
"sn12.51:24.3":	"एसेवन्तो दुक्खस्सा”ति। ",
"sn12.51:24.4":	"पठमं। "
}	
