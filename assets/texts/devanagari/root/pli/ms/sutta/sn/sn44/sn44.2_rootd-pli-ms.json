{	
"sn44.2:0.1":	"संयुत्त निकाय ४४।२ ",
"sn44.2:0.2":	"१। अब्याकतवग्ग ",
"sn44.2:0.3":	"अनुराधसुत्त ",
"sn44.2:1.1":	"एकं समयं भगवा वेसालियं विहरति महावने कूटागारसालायं। ",
"sn44.2:1.2":	"तेन खो पन समयेन आयस्मा अनुराधो भगवतो अविदूरे अरञ्ञकुटिकायं विहरति। ",
"sn44.2:1.3":	"अथ खो सम्बहुला अञ्ञतित्थिया परिब्बाजका येनायस्मा अनुराधो तेनुपसङ्कमिंसु; उपसङ्कमित्वा आयस्मता अनुराधेन सद्धिं सम्मोदिंसु। ",
"sn44.2:1.4":	"सम्मोदनीयं कथं सारणीयं वीतिसारेत्वा एकमन्तं निसीदिंसु। एकमन्तं निसिन्ना खो ते अञ्ञतित्थिया परिब्बाजका आयस्मन्तं अनुराधं एतदवोचुं: ",
"sn44.2:1.5":	"“यो सो, आवुसो अनुराध, तथागतो उत्तमपुरिसो परमपुरिसो परमपत्तिपत्तो, तं तथागतो इमेसु चतूसु ठानेसु पञ्ञापयमानो पञ्ञापेति: ",
"sn44.2:1.6":	"‘होति तथागतो परं मरणा’ति वा, ‘न होति तथागतो परं मरणा’ति वा, ‘होति च न च होति तथागतो परं मरणा’ति वा, ‘नेव होति न न होति तथागतो परं मरणा’ति वा”ति? ",
"sn44.2:1.7":	"“यो सो, आवुसो, तथागतो उत्तमपुरिसो परमपुरिसो परमपत्तिपत्तो, तं तथागतो अञ्ञत्र इमेहि चतूहि ठानेहि पञ्ञापयमानो पञ्ञापेति: ",
"sn44.2:1.8":	"‘होति तथागतो परं मरणा’ति वा, ‘न होति तथागतो परं मरणा’ति वा, ‘होति च न च होति तथागतो परं मरणा’ति वा, नेव होति न न होति तथागतो परं मरणाति वा”ति। ",
"sn44.2:1.9":	"एवं वुत्ते, ते अञ्ञतित्थिया परिब्बाजका आयस्मन्तं अनुराधं एतदवोचुं: ",
"sn44.2:1.10":	"“सो चायं भिक्खु नवो भविस्सति अचिरपब्बजितो, थेरो वा पन बालो अब्यत्तो”ति। ",
"sn44.2:1.11":	"अथ खो ते अञ्ञतित्थिया परिब्बाजका आयस्मन्तं अनुराधं नववादेन च बालवादेन च अपसादेत्वा उट्ठायासना पक्कमिंसु। ",
"sn44.2:2.1":	"अथ खो आयस्मतो अनुराधस्स अचिरपक्कन्तेसु अञ्ञतित्थियेसु परिब्बाजकेसु एतदहोसि: ",
"sn44.2:2.2":	"“सचे खो मं ते अञ्ञतित्थिया परिब्बाजका उत्तरिं पुच्छेय्युं, ",
"sn44.2:2.3":	"कथं ब्याकरमानो नु ख्वाहं तेसं अञ्ञतित्थियानं परिब्बाजकानं वुत्तवादी चेव भगवतो अस्सं, न च भगवन्तं अभूतेन अब्भाचिक्खेय्यं, धम्मस्स चानुधम्मं ब्याकरेय्यं, न च कोचि सहधम्मिको वादानुवादो गारय्हं ठानं आगच्छेय्या”ति? ",
"sn44.2:2.4":	"अथ खो आयस्मा अनुराधो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा अनुराधो भगवन्तं एतदवोच: ",
"sn44.2:2.5":	"“इधाहं, भन्ते, भगवतो अविदूरे अरञ्ञकुटिकायं विहरामि। ",
"sn44.2:2.6":	"अथ खो, भन्ते, सम्बहुला अञ्ञतित्थिया परिब्बाजका येनाहं तेनुपसङ्कमिंसु; उपसङ्कमित्वा मया सद्धिं सम्मोदिंसु। ",
"sn44.2:2.7":	"सम्मोदनीयं कथं सारणीयं वीतिसारेत्वा एकमन्तं निसीदिंसु। एकमन्तं निसिन्ना खो, भन्ते, ते अञ्ञतित्थिया परिब्बाजका मं एतदवोचुं: ",
"sn44.2:2.8":	"‘यो सो, आवुसो अनुराध, तथागतो उत्तमपुरिसो परमपुरिसो परमपत्तिपत्तो, तं तथागतो इमेसु चतूसु ठानेसु पञ्ञापयमानो पञ्ञापेति: ",
"sn44.2:2.9":	"“होति तथागतो परं मरणा”ति वा …पे… ",
"sn44.2:2.10":	"“नेव होति न न होति तथागतो परं मरणा”ति वा’ति? ",
"sn44.2:2.11":	"एवं वुत्ताहं, भन्ते, ते अञ्ञतित्थिये परिब्बाजके एतदवोचं: ",
"sn44.2:2.12":	"‘यो सो, आवुसो, तथागतो उत्तमपुरिसो परमपुरिसो परमपत्तिपत्तो, तं तथागतो अञ्ञत्र इमेहि चतूहि ठानेहि पञ्ञापयमानो पञ्ञापेति: ",
"sn44.2:2.13":	"“होति तथागतो परं मरणा”ति वा …पे… ",
"sn44.2:2.14":	"“नेव होति न न होति तथागतो परं मरणा”ति वा’ति। ",
"sn44.2:2.15":	"एवं वुत्ते, भन्ते, ते अञ्ञतित्थिया परिब्बाजका मं एतदवोचुं: ",
"sn44.2:2.16":	"‘सो चायं भिक्खु नवो भविस्सति अचिरपब्बजितो थेरो वा पन बालो अब्यत्तो’ति। ",
"sn44.2:2.17":	"अथ खो मं, भन्ते, ते अञ्ञतित्थिया परिब्बाजका नववादेन च बालवादेन च अपसादेत्वा उट्ठायासना पक्कमिंसु। ",
"sn44.2:2.18":	"तस्स मय्हं, भन्ते, अचिरपक्कन्तेसु तेसु अञ्ञतित्थियेसु परिब्बाजकेसु एतदहोसि: ",
"sn44.2:2.19":	"‘सचे खो मं ते अञ्ञतित्थिया परिब्बाजका उत्तरिं पुच्छेय्युं, कथं ब्याकरमानो नु ख्वाहं तेसं अञ्ञतित्थियानं परिब्बाजकानं वुत्तवादी चेव भगवतो अस्सं, न च भगवन्तं अभूतेन अब्भाचिक्खेय्यं, धम्मस्स चानुधम्मं ब्याकरेय्यं, न च कोचि सहधम्मिको वादानुवादो गारय्हं ठानं आगच्छेय्या’”ति? ",
"sn44.2:3.1":	"“तं किं मञ्ञसि, अनुराध, ",
"sn44.2:3.2":	"रूपं निच्चं वा अनिच्चं वा”ति? ",
"sn44.2:4.1":	"“अनिच्चं, भन्ते”। ",
"sn44.2:5.1":	"“यं पनानिच्चं दुक्खं वा तं सुखं वा”ति? ",
"sn44.2:6.1":	"“दुक्खं, भन्ते”। ",
"sn44.2:7.1":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"sn44.2:7.2":	"‘एतं मम, एसोहमस्मि, एसो मे अत्ता’”ति? ",
"sn44.2:8.1":	"“नो हेतं, भन्ते”। ",
"sn44.2:9.1":	"“वेदना निच्चा वा अनिच्चा वा”ति? ",
"sn44.2:9.2":	"…पे… ",
"sn44.2:9.3":	"सञ्ञा …पे… ",
"sn44.2:9.4":	"सङ्खारा …पे… ",
"sn44.2:9.5":	"“विञ्ञाणं निच्चं वा अनिच्चं वा”ति? ",
"sn44.2:10.1":	"“अनिच्चं, भन्ते”। ",
"sn44.2:11.1":	"“यं पनानिच्चं दुक्खं वा तं सुखं वा”ति? ",
"sn44.2:12.1":	"“दुक्खं, भन्ते”। ",
"sn44.2:13.1":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"sn44.2:13.2":	"‘एतं मम, एसोहमस्मि, एसो मे अत्ता’”ति? ",
"sn44.2:14.1":	"“नो हेतं, भन्ते”। ",
"sn44.2:15.1":	"“तस्मातिह, अनुराध, यं किञ्चि रूपं अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा, सब्बं रूपं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बं। ",
"sn44.2:15.2":	"या काचि वेदना अतीतानागतपच्चुप्पन्ना …पे… ",
"sn44.2:15.3":	"या काचि सञ्ञा …पे… ",
"sn44.2:15.4":	"ये केचि सङ्खारा …पे… ",
"sn44.2:15.5":	"यं किञ्चि विञ्ञाणं अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा, सब्बं विञ्ञाणं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बं। ",
"sn44.2:15.6":	"एवं पस्सं, अनुराध, सुतवा अरियसावको रूपस्मिम्पि निब्बिन्दति, वेदनायपि निब्बिन्दति, सञ्ञायपि निब्बिन्दति, सङ्खारेसुपि निब्बिन्दति, विञ्ञाणस्मिम्पि निब्बिन्दति। ",
"sn44.2:15.7":	"निब्बिन्दं विरज्जति; विरागा विमुच्चति; विमुत्तस्मिं विमुत्तमिति ञाणं होति। ",
"sn44.2:15.8":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाति। ",
"sn44.2:16.1":	"तं किं मञ्ञसि, अनुराध, ",
"sn44.2:16.2":	"रूपं तथागतोति समनुपस्ससी”ति? ",
"sn44.2:16.3":	"“नो हेतं, भन्ते”। ",
"sn44.2:16.4":	"“वेदनं तथागतोति समनुपस्ससी”ति? ",
"sn44.2:16.5":	"“नो हेतं, भन्ते”। ",
"sn44.2:16.6":	"“सञ्ञं तथागतोति समनुपस्ससी”ति? ",
"sn44.2:16.7":	"“नो हेतं, भन्ते”। ",
"sn44.2:16.8":	"“सङ्खारे तथागतोति समनुपस्ससी”ति? ",
"sn44.2:16.9":	"“नो हेतं, भन्ते”। ",
"sn44.2:16.10":	"“विञ्ञाणं तथागतोति समनुपस्ससी”ति? ",
"sn44.2:16.11":	"“नो हेतं, भन्ते”। ",
"sn44.2:16.12":	"“तं किं मञ्ञसि, अनुराध, ",
"sn44.2:16.13":	"रूपस्मिं तथागतोति समनुपस्ससी”ति? ",
"sn44.2:16.14":	"“नो हेतं, भन्ते”। ",
"sn44.2:16.15":	"“अञ्ञत्र रूपा तथागतोति समनुपस्ससी”ति? ",
"sn44.2:16.16":	"“नो हेतं, भन्ते”। ",
"sn44.2:16.17":	"“वेदनाय …पे… ",
"sn44.2:16.18":	"अञ्ञत्र वेदनाय …पे… ",
"sn44.2:16.19":	"सञ्ञाय …पे… ",
"sn44.2:16.20":	"अञ्ञत्र सञ्ञाय …पे… ",
"sn44.2:16.21":	"सङ्खारेसु …पे… ",
"sn44.2:16.22":	"अञ्ञत्र सङ्खारेहि …पे… ",
"sn44.2:16.23":	"विञ्ञाणस्मिं तथागतोति समनुपस्ससी”ति? ",
"sn44.2:16.24":	"“नो हेतं, भन्ते”। ",
"sn44.2:16.25":	"“अञ्ञत्र विञ्ञाणा तथागतोति समनुपस्ससी”ति? ",
"sn44.2:16.26":	"“नो हेतं, भन्ते”। ",
"sn44.2:17.1":	"“तं किं मञ्ञसि, अनुराध, ",
"sn44.2:17.2":	"रूपं, वेदनं, सञ्ञं, सङ्खारे, विञ्ञाणं तथागतोति समनुपस्ससी”ति? ",
"sn44.2:17.3":	"“नो हेतं, भन्ते”। ",
"sn44.2:17.4":	"“तं किं मञ्ञसि, अनुराध, ",
"sn44.2:17.5":	"अयं सो अरूपी अवेदनो असञ्ञी असङ्खारो अविञ्ञाणो तथागतोति समनुपस्ससी”ति? ",
"sn44.2:17.6":	"“नो हेतं, भन्ते”। ",
"sn44.2:17.7":	"“एत्थ च ते, अनुराध, दिट्ठेव धम्मे सच्चतो थेततो तथागते अनुपलब्भियमाने कल्लं नु ते तं वेय्याकरणं—",
"sn44.2:17.8":	"यो सो, आवुसो, तथागतो उत्तमपुरिसो परमपुरिसो परमपत्तिपत्तो, तं तथागतो अञ्ञत्र इमेहि चतूहि ठानेहि पञ्ञापयमानो पञ्ञापेति: ",
"sn44.2:17.9":	"‘होति तथागतो परं मरणा’ति वा …पे… ",
"sn44.2:17.10":	"‘नेव होति न न होति तथागतो परं मरणा’ति वा”ति? ",
"sn44.2:17.11":	"“नो हेतं, भन्ते”। ",
"sn44.2:17.12":	"“साधु साधु, अनुराध। ",
"sn44.2:17.13":	"पुब्बे चाहं, अनुराध, एतरहि च दुक्खञ्चेव पञ्ञापेमि दुक्खस्स च निरोधन्”ति। ",
"sn44.2:17.14":	"दुतियं। "
}	
