{	
"sn4.20:0.1":	"संयुत्त निकाय ४।२० ",
"sn4.20:0.2":	"२। दुतियवग्ग ",
"sn4.20:0.3":	"रज्जसुत्त ",
"sn4.20:1.1":	"एकं समयं भगवा कोसलेसु विहरति हिमवन्तपदेसे अरञ्ञकुटिकायं। ",
"sn4.20:1.2":	"अथ खो भगवतो रहोगतस्स पटिसल्लीनस्स एवं चेतसो परिवितक्को उदपादि: ",
"sn4.20:1.3":	"“सक्का नु खो रज्जं कारेतुं अहनं अघातयं अजिनं अजापयं असोचं असोचापयं धम्मेना”ति? ",
"sn4.20:2.1":	"अथ खो मारो पापिमा भगवतो चेतसा चेतोपरिवितक्कमञ्ञाय येन भगवा तेनुपसङ्कमि; उपसङ्कमित्वा भगवन्तं एतदवोच: ",
"sn4.20:2.2":	"“कारेतु, भन्ते, भगवा रज्जं, कारेतु, सुगतो, रज्जं अहनं अघातयं अजिनं अजापयं असोचं असोचापयं धम्मेना”ति। ",
"sn4.20:2.3":	"“किं पन मे त्वं, पापिम, पस्ससि यं मं त्वं एवं वदेसि: ",
"sn4.20:2.4":	"‘कारेतु, भन्ते, भगवा रज्जं, कारेतु सुगतो, रज्जं अहनं अघातयं अजिनं अजापयं असोचं असोचापयं धम्मेना’”ति? ",
"sn4.20:2.5":	"“भगवता खो, भन्ते, चत्तारो इद्धिपादा भाविता बहुलीकता यानीकता वत्थुकता अनुट्ठिता परिचिता सुसमारद्धा। ",
"sn4.20:2.6":	"आकङ्खमानो च, भन्ते, भगवा हिमवन्तं पब्बतराजं सुवण्णं त्वेव अधिमुच्चेय्य सुवण्णञ्च पनस्सा”ति। ",
"sn4.20:3.1":	"“पब्बतस्स सुवण्णस्स, ",
"sn4.20:3.2":	"जातरूपस्स केवलो; ",
"sn4.20:3.3":	"द्वित्ताव नालमेकस्स, ",
"sn4.20:3.4":	"इति विद्वा समञ्चरे। ",
"sn4.20:4.1":	"यो दुक्खमद्दक्खि यतोनिदानं, ",
"sn4.20:4.2":	"कामेसु सो जन्तु कथं नमेय्य; ",
"sn4.20:4.3":	"उपधिं विदित्वा सङ्गोति लोके, ",
"sn4.20:4.4":	"तस्सेव जन्तु विनयाय सिक्खे”ति। ",
"sn4.20:5.1":	"अथ खो मारो पापिमा “जानाति मं भगवा, जानाति मं सुगतो”ति दुक्खी दुम्मनो तत्थेवन्तरधायीति। ",
"sn4.20:5.2":	"दुतियो वग्गो। ",
"sn4.20:6.0":	"तस्सुद्दानं ",
"sn4.20:6.1":	"पासाणो सीहो सकलिकं, ",
"sn4.20:6.2":	"पतिरूपञ्च मानसं; ",
"sn4.20:6.3":	"पत्तं आयतनं पिण्डं, ",
"sn4.20:6.4":	"कस्सकं रज्जेन ते दसाति। "
}	
