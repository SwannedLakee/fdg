{	
"sn22.102:0.1":	"संयुत्त निकाय २२।१०२ ",
"sn22.102:0.2":	"१०। पुप्फवग्ग ",
"sn22.102:0.3":	"अनिच्चसञ्ञासुत्त ",
"sn22.102:1.1":	"सावत्थिनिदानं। ",
"sn22.102:1.2":	"“अनिच्चसञ्ञा, भिक्खवे, भाविता बहुलीकता सब्बं कामरागं परियादियति, सब्बं रूपरागं परियादियति, सब्बं भवरागं परियादियति, सब्बं अविज्जं परियादियति, सब्बं अस्मिमानं समूहनति। ",
"sn22.102:2.1":	"सेय्यथापि, भिक्खवे, सरदसमये कस्सको महानङ्गलेन कसन्तो सब्बानि मूलसन्तानकानि सम्पदालेन्तो कसति; ",
"sn22.102:2.2":	"एवमेव खो, भिक्खवे, अनिच्चसञ्ञा भाविता बहुलीकता सब्बं कामरागं परियादियति, सब्बं रूपरागं परियादियति, सब्बं भवरागं परियादियति, सब्बं अविज्जं परियादियति, सब्बं अस्मिमानं समूहनति। ",
"sn22.102:3.1":	"सेय्यथापि, भिक्खवे, पब्बजलायको पब्बजं लायित्वा अग्गे गहेत्वा ओधुनाति निद्धुनाति निच्छोटेति; ",
"sn22.102:3.2":	"एवमेव खो, भिक्खवे, अनिच्चसञ्ञा भाविता बहुलीकता सब्बं कामरागं परियादियति …पे… सब्बं अस्मिमानं समूहनति। ",
"sn22.102:4.1":	"सेय्यथापि, भिक्खवे, अम्बपिण्डिया वण्टच्छिन्नाय यानि तत्थ अम्बानि वण्टपटिबन्धानि सब्बानि तानि तदन्वयानि भवन्ति; ",
"sn22.102:4.2":	"एवमेव खो, भिक्खवे, अनिच्चसञ्ञा भाविता …पे… सब्बं अस्मिमानं समूहनति। ",
"sn22.102:5.1":	"सेय्यथापि, भिक्खवे, कूटागारस्स या काचि गोपानसियो सब्बा ता कूटङ्गमा कूटनिन्ना कूटसमोसरणा, कूटं तासं अग्गमक्खायति; ",
"sn22.102:5.2":	"एवमेव खो, भिक्खवे, अनिच्चसञ्ञा भाविता …पे… सब्बं अस्मिमानं समूहनति। ",
"sn22.102:6.1":	"सेय्यथापि, भिक्खवे, ये केचि मूलगन्धा काळानुसारिगन्धो तेसं अग्गमक्खायति; ",
"sn22.102:6.2":	"एवमेव खो, भिक्खवे, अनिच्चसञ्ञा …पे… सब्बं अस्मिमानं समूहनति। ",
"sn22.102:7.1":	"सेय्यथापि, भिक्खवे, ये केचि सारगन्धा, लोहितचन्दनं तेसं अग्गमक्खायति; ",
"sn22.102:7.2":	"एवमेव खो, भिक्खवे, अनिच्चसञ्ञा …पे… सब्बं अस्मिमानं समूहनति। ",
"sn22.102:8.1":	"सेय्यथापि, भिक्खवे, ये केचि पुप्फगन्धा, वस्सिकं तेसं अग्गमक्खायति; ",
"sn22.102:8.2":	"एवमेव खो, भिक्खवे, अनिच्चसञ्ञा …पे… सब्बं अस्मिमानं समूहनति। ",
"sn22.102:9.1":	"सेय्यथापि, भिक्खवे, ये केचि कुट्टराजानो, सब्बेते रञ्ञो चक्कवत्तिस्स अनुयन्ता भवन्ति, राजा तेसं चक्कवत्ति अग्गमक्खायति; ",
"sn22.102:9.2":	"एवमेव खो, भिक्खवे, अनिच्चसञ्ञा …पे… सब्बं अस्मिमानं समूहनति। ",
"sn22.102:10.1":	"सेय्यथापि, भिक्खवे, या काचि तारकरूपानं पभा, सब्बा ता चन्दिमप्पभाय कलं नाग्घन्ति सोळसिं, चन्दप्पभा तासं अग्गमक्खायति; ",
"sn22.102:10.2":	"एवमेव खो, भिक्खवे, अनिच्चसञ्ञा …पे… सब्बं अस्मिमानं समूहनति। ",
"sn22.102:11.1":	"सेय्यथापि, भिक्खवे, सरदसमये विद्धे विगतवलाहके देवे आदिच्चो नतं अब्भुस्सक्कमानो, सब्बं आकासगतं तमगतं अभिविहच्च भासते च तपते च विरोचते च; ",
"sn22.102:11.2":	"एवमेव खो, भिक्खवे, अनिच्चसञ्ञा भाविता बहुलीकता सब्बं कामरागं परियादियति, सब्बं रूपरागं परियादियति, सब्बं भवरागं परियादियति, सब्बं अविज्जं परियादियति, सब्बं अस्मिमानं समूहनति। ",
"sn22.102:12.1":	"कथं भाविता च, भिक्खवे, अनिच्चसञ्ञा कथं बहुलीकता सब्बं कामरागं परियादियति …पे… सब्बं अस्मिमानं समूहनति? ",
"sn22.102:12.2":	"‘इति रूपं, इति रूपस्स समुदयो, इति रूपस्स अत्थङ्गमो; ",
"sn22.102:12.3":	"इति वेदना … ",
"sn22.102:12.4":	"इति सञ्ञा … ",
"sn22.102:12.5":	"इति सङ्खारा … ",
"sn22.102:12.6":	"इति विञ्ञाणं, इति विञ्ञाणस्स समुदयो, इति विञ्ञाणस्स अत्थङ्गमो’ति—",
"sn22.102:12.7":	"एवं भाविता खो, भिक्खवे, अनिच्चसञ्ञा एवं बहुलीकता सब्बं कामरागं परियादियति, सब्बं रूपरागं परियादियति, सब्बं भवरागं परियादियति, सब्बं अविज्जं परियादियति, सब्बं अस्मिमानं समूहनती”ति। ",
"sn22.102:12.8":	"दसमं। ",
"sn22.102:12.9":	"पुप्फवग्गो पञ्चमो। ",
"sn22.102:13.0":	"तस्सुद्दानं ",
"sn22.102:13.1":	"नदी पुप्फञ्च फेणञ्च, ",
"sn22.102:13.2":	"गोमयञ्च नखासिखं; ",
"sn22.102:13.3":	"सुद्धिकं द्वे च गद्दुला, ",
"sn22.102:13.4":	"वासीजटं अनिच्चताति। ",
"sn22.102:13.5":	"मज्झिमपण्णासको समत्तो। ",
"sn22.102:14.0":	"तस्स मज्झिमपण्णासकस्स वग्गुद्दानं ",
"sn22.102:14.1":	"उपयो अरहन्तो च, ",
"sn22.102:14.2":	"खज्जनी थेरसव्हयं; ",
"sn22.102:14.3":	"पुप्फवग्गेन पण्णास, ",
"sn22.102:14.4":	"दुतियो तेन वुच्चतीति। "
}	
