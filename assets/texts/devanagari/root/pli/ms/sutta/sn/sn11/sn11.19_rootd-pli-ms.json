{	
"sn11.19:0.1":	"संयुत्त निकाय ११।१९ ",
"sn11.19:0.2":	"२। दुतियवग्ग ",
"sn11.19:0.3":	"सत्थारवन्दनासुत्त ",
"sn11.19:1.1":	"सावत्थियं जेतवने। ",
"sn11.19:1.2":	"“भूतपुब्बं, भिक्खवे, सक्को देवानमिन्दो मातलिं सङ्गाहकं आमन्तेसि: ",
"sn11.19:1.3":	"‘योजेहि, सम्म मातलि, सहस्सयुत्तं आजञ्ञरथं, उय्यानभूमिं गच्छाम सुभूमिं दस्सनाया’ति। ",
"sn11.19:1.4":	"‘एवं, भद्दन्तवा’ति खो, भिक्खवे, मातलि सङ्गाहको सक्कस्स देवानमिन्दस्स पटिस्सुत्वा सहस्सयुत्तं आजञ्ञरथं योजेत्वा सक्कस्स देवानमिन्दस्स पटिवेदेसि: ",
"sn11.19:1.5":	"‘युत्तो खो ते, मारिस, सहस्सयुत्तो आजञ्ञरथो। ",
"sn11.19:1.6":	"यस्सदानि कालं मञ्ञसी’ति। ",
"sn11.19:1.7":	"अथ खो, भिक्खवे, सक्को देवानमिन्दो वेजयन्तपासादा ओरोहन्तो अञ्जलिं कत्वा सुदं भगवन्तं नमस्सति। ",
"sn11.19:1.8":	"अथ खो, भिक्खवे, मातलि सङ्गाहको सक्कं देवानमिन्दं गाथाय अज्झभासि: ",
"sn11.19:2.1":	"‘यञ्हि देवा मनुस्सा च, ",
"sn11.19:2.2":	"तं नमस्सन्ति वासव; ",
"sn11.19:2.3":	"अथ को नाम सो यक्खो, ",
"sn11.19:2.4":	"यं त्वं सक्क नमस्ससी’ति। ",
"sn11.19:3.1":	"‘यो इध सम्मासम्बुद्धो, ",
"sn11.19:3.2":	"अस्मिं लोके सदेवके; ",
"sn11.19:3.3":	"अनोमनामं सत्थारं, ",
"sn11.19:3.4":	"तं नमस्सामि मातलि। ",
"sn11.19:4.1":	"येसं रागो च दोसो च, ",
"sn11.19:4.2":	"अविज्जा च विराजिता; ",
"sn11.19:4.3":	"खीणासवा अरहन्तो, ",
"sn11.19:4.4":	"ते नमस्सामि मातलि। ",
"sn11.19:5.1":	"ये रागदोसविनया, ",
"sn11.19:5.2":	"अविज्जासमतिक्कमा; ",
"sn11.19:5.3":	"सेक्खा अपचयारामा, ",
"sn11.19:5.4":	"अप्पमत्तानुसिक्खरे; ",
"sn11.19:5.5":	"ते नमस्सामि मातली’ति। ",
"sn11.19:6.1":	"‘सेट्ठा हि किर लोकस्मिं, ",
"sn11.19:6.2":	"ये त्वं सक्क नमस्ससि; ",
"sn11.19:6.3":	"अहम्पि ते नमस्सामि, ",
"sn11.19:6.4":	"ये नमस्ससि वासवा’ति। ",
"sn11.19:7.1":	"इदं वत्वान मघवा, ",
"sn11.19:7.2":	"देवराजा सुजम्पति; ",
"sn11.19:7.3":	"भगवन्तं नमस्सित्वा, ",
"sn11.19:7.4":	"पमुखो रथमारुही”ति। "
}	
