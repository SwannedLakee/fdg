{	
"sn35.87:0.1":	"संयुत्त निकाय ३५।८७ ",
"sn35.87:0.2":	"९। छन्नवग्ग ",
"sn35.87:0.3":	"छन्नसुत्त ",
"sn35.87:1.1":	"एकं समयं भगवा राजगहे विहरति वेळुवने कलन्दकनिवापे। ",
"sn35.87:1.2":	"तेन खो पन समयेन आयस्मा च सारिपुत्तो आयस्मा च महाचुन्दो आयस्मा च छन्नो गिज्झकूटे पब्बते विहरन्ति। ",
"sn35.87:1.3":	"तेन खो पन समयेन येन आयस्मा छन्नो आबाधिको होति दुक्खितो बाळ्हगिलानो। ",
"sn35.87:1.4":	"अथ खो आयस्मा सारिपुत्तो सायन्हसमयं पटिसल्लाना वुट्ठितो येनायस्मा महाचुन्दो तेनुपसङ्कमि; उपसङ्कमित्वा आयस्मन्तं महाचुन्दं एतदवोच: ",
"sn35.87:1.5":	"“आयामावुसो चुन्द, येनायस्मा छन्नो तेनुपसङ्कमिस्साम गिलानपुच्छका”ति। ",
"sn35.87:1.6":	"“एवमावुसो”ति खो आयस्मा महाचुन्दो आयस्मतो सारिपुत्तस्स पच्चस्सोसि। ",
"sn35.87:2.1":	"अथ खो आयस्मा च सारिपुत्तो आयस्मा च महाचुन्दो येनायस्मा छन्नो तेनुपसङ्कमिंसु; उपसङ्कमित्वा पञ्ञत्ते आसने निसीदिंसु। निसज्ज खो आयस्मा सारिपुत्तो आयस्मन्तं छन्नं एतदवोच: ",
"sn35.87:2.2":	"“कच्चि ते, आवुसो छन्न, खमनीयं, कच्चि यापनीयं, कच्चि दुक्खा वेदना पटिक्कमन्ति नो अभिक्कमन्ति, पटिक्कमोसानं पञ्ञायति नो अभिक्कमो”ति? ",
"sn35.87:3.1":	"“न मे, आवुसो सारिपुत्त, खमनीयं न यापनीयं, बाळ्हा मे दुक्खा वेदना अभिक्कमन्ति नो पटिक्कमन्ति, अभिक्कमोसानं पञ्ञायति नो पटिक्कमो। ",
"sn35.87:3.2":	"सेय्यथापि, आवुसो, बलवा पुरिसो तिण्हेन सिखरेन मुद्धनि अभिमत्थेय्य; एवमेव खो, आवुसो, अधिमत्ता वाता मुद्धनि ऊहनन्ति। ",
"sn35.87:3.3":	"न मे, आवुसो, खमनीयं, न यापनीयं …पे… नो पटिक्कमो। ",
"sn35.87:3.4":	"सेय्यथापि, आवुसो, बलवा पुरिसो दळ्हेन वरत्तक्खण्डेन सीसे सीसवेठं ददेय्य; एवमेव खो, आवुसो, अधिमत्ता सीसे सीसवेदना। ",
"sn35.87:3.5":	"न मे, आवुसो, खमनीयं, न यापनीयं …पे… नो पटिक्कमो। ",
"sn35.87:3.6":	"सेय्यथापि, आवुसो, दक्खो गोघातको वा गोघातकन्तेवासी वा तिण्हेन गोविकन्तनेन कुच्छिं परिकन्तेय्य; एवमेव खो अधिमत्ता वाता कुच्छिं परिकन्तन्ति। ",
"sn35.87:3.7":	"न मे, आवुसो, खमनीयं, न यापनीयं …पे… नो पटिक्कमो। ",
"sn35.87:3.8":	"सेय्यथापि, आवुसो, द्वे बलवन्तो पुरिसा दुब्बलतरं पुरिसं नानाबाहासु गहेत्वा अङ्गारकासुया सन्तापेय्युं सम्परितापेय्युं; एवमेव खो, आवुसो, अधिमत्तो कायस्मिं डाहो। ",
"sn35.87:3.9":	"न मे, आवुसो, खमनीयं, न यापनीयं, बाळ्हा मे दुक्खा वेदना अभिक्कमन्ति नो पटिक्कमन्ति, अभिक्कमोसानं पञ्ञायति नो पटिक्कमो। ",
"sn35.87:3.10":	"सत्थं, आवुसो सारिपुत्त, आहरिस्सामि, नावकङ्खामि जीवितन्”ति। ",
"sn35.87:4.1":	"“मा आयस्मा छन्नो सत्थं आहरेसि। ",
"sn35.87:4.2":	"यापेतायस्मा छन्नो, यापेन्तं मयं आयस्मन्तं छन्नं इच्छाम। ",
"sn35.87:4.3":	"सचे आयस्मतो छन्नस्स नत्थि सप्पायानि भोजनानि, अहं आयस्मतो छन्नस्स सप्पायानि भोजनानि परियेसिस्सामि। ",
"sn35.87:4.4":	"सचे आयस्मतो छन्नस्स नत्थि सप्पायानि भेसज्जानि, अहं आयस्मतो छन्नस्स सप्पायानि भेसज्जानि परियेसिस्सामि। ",
"sn35.87:4.5":	"सचे आयस्मतो छन्नस्स नत्थि पतिरूपा उपट्ठाका, अहं आयस्मन्तं छन्नं उपट्ठहिस्सामि। ",
"sn35.87:4.6":	"मा आयस्मा छन्नो सत्थं आहरेसि। ",
"sn35.87:4.7":	"यापेतायस्मा छन्नो, यापेन्तं मयं आयस्मन्तं छन्नं इच्छामा”ति। ",
"sn35.87:5.1":	"“न मे, आवुसो सारिपुत्त, नत्थि सप्पायानि भोजनानि; ",
"sn35.87:5.2":	"अत्थि मे सप्पायानि भोजनानि। ",
"sn35.87:5.3":	"नपि मे नत्थि सप्पायानि भेसज्जानि; ",
"sn35.87:5.4":	"अत्थि मे सप्पायानि भेसज्जानि। ",
"sn35.87:5.5":	"नपि मे नत्थि पतिरूपा उपट्ठाका; ",
"sn35.87:5.6":	"अत्थि मे पतिरूपा उपट्ठाका। ",
"sn35.87:5.7":	"अपि च मे, आवुसो, सत्था परिचिण्णो दीघरत्तं मनापेनेव, नो अमनापेन। ",
"sn35.87:5.8":	"एतञ्हि, आवुसो, सावकस्स पतिरूपं यं सत्थारं परिचरेय्य मनापेनेव, नो अमनापेन। ",
"sn35.87:5.9":	"‘अनुपवज्जं छन्नो भिक्खु सत्थं आहरिस्सती’ति—एवमेतं, आवुसो सारिपुत्त, धारेही”ति। ",
"sn35.87:6.1":	"“पुच्छेय्याम मयं आयस्मन्तं छन्नं कञ्चिदेव देसं, सचे आयस्मा छन्नो ओकासं करोति पञ्हस्स वेय्याकरणाया”ति। ",
"sn35.87:6.2":	"“पुच्छावुसो सारिपुत्त, सुत्वा वेदिस्सामा”ति। ",
"sn35.87:7.1":	"“चक्खुं, आवुसो छन्न, चक्खुविञ्ञाणं चक्खुविञ्ञाणविञ्ञातब्बे धम्मे ‘एतं मम, एसोहमस्मि, एसो मे अत्ता’ति समनुपस्ससि …पे… ",
"sn35.87:7.2":	"जिव्हं, आवुसो छन्न, जिव्हाविञ्ञाणं जिव्हाविञ्ञाणविञ्ञातब्बे धम्मे ‘एतं मम, एसोहमस्मि, एसो मे अत्ता’ति समनुपस्ससि …पे… ",
"sn35.87:7.3":	"मनं, आवुसो छन्न, मनोविञ्ञाणं मनोविञ्ञाणविञ्ञातब्बे धम्मे ‘एतं मम, एसोहमस्मि, एसो मे अत्ता’ति समनुपस्ससी”ति? ",
"sn35.87:8.1":	"“चक्खुं, आवुसो सारिपुत्त, चक्खुविञ्ञाणं चक्खुविञ्ञाणविञ्ञातब्बे धम्मे ‘नेतं मम, नेसोहमस्मि, न मेसो अत्ता’ति समनुपस्सामि …पे… ",
"sn35.87:8.2":	"जिव्हं, आवुसो सारिपुत्त, जिव्हाविञ्ञाणं जिव्हाविञ्ञाणविञ्ञातब्बे धम्मे ‘नेतं मम, नेसोहमस्मि, न मेसो अत्ता’ति समनुपस्सामि …पे… ",
"sn35.87:8.3":	"मनं, आवुसो सारिपुत्त, मनोविञ्ञाणं मनोविञ्ञाणविञ्ञातब्बे धम्मे ‘नेतं मम, नेसोहमस्मि, न मेसो अत्ता’ति समनुपस्सामी”ति। ",
"sn35.87:9.1":	"“चक्खुस्मिं, आवुसो छन्न, चक्खुविञ्ञाणे चक्खुविञ्ञाणविञ्ञातब्बेसु धम्मेसु किं दिस्वा किं अभिञ्ञाय चक्खुं चक्खुविञ्ञाणं चक्खुविञ्ञाणविञ्ञातब्बे धम्मे ‘नेतं मम, नेसोहमस्मि, न मेसो अत्ता’ति समनुपस्ससि … ",
"sn35.87:9.2":	"जिव्हाय, आवुसो छन्न, जिव्हाविञ्ञाणे जिव्हाविञ्ञाणविञ्ञातब्बेसु धम्मेसु किं दिस्वा किं अभिञ्ञाय जिव्हं जिव्हाविञ्ञाणं जिव्हाविञ्ञाणविञ्ञातब्बे धम्मे ‘नेतं मम, नेसोहमस्मि, न मेसो अत्ता’ति समनुपस्ससि … ",
"sn35.87:9.3":	"मनस्मिं, आवुसो छन्न, मनोविञ्ञाणे मनोविञ्ञाणविञ्ञातब्बेसु धम्मेसु किं दिस्वा किं अभिञ्ञाय मनं मनोविञ्ञाणं मनोविञ्ञाणविञ्ञातब्बे धम्मे ‘नेतं मम, नेसोहमस्मि, न मेसो अत्ता’ति समनुपस्ससी”ति? ",
"sn35.87:10.1":	"“चक्खुस्मिं, आवुसो सारिपुत्त, चक्खुविञ्ञाणे चक्खुविञ्ञाणविञ्ञातब्बेसु धम्मेसु निरोधं दिस्वा निरोधं अभिञ्ञाय चक्खुं चक्खुविञ्ञाणं चक्खुविञ्ञाणविञ्ञातब्बे धम्मे ‘नेतं मम, नेसोहमस्मि, न मेसो अत्ता’ति समनुपस्सामि …पे… ",
"sn35.87:10.2":	"जिव्हाय, आवुसो सारिपुत्त, जिव्हाविञ्ञाणे जिव्हाविञ्ञाणविञ्ञातब्बेसु धम्मेसु निरोधं दिस्वा निरोधं अभिञ्ञाय जिव्हं जिव्हाविञ्ञाणं जिव्हाविञ्ञाणविञ्ञातब्बे धम्मे ‘नेतं मम, नेसोहमस्मि, न मेसो अत्ता’ति समनुपस्सामि …पे… ",
"sn35.87:10.3":	"मनस्मिं, आवुसो सारिपुत्त, मनोविञ्ञाणे मनोविञ्ञाणविञ्ञातब्बेसु धम्मेसु निरोधं दिस्वा निरोधं अभिञ्ञाय मनं मनोविञ्ञाणं मनोविञ्ञाणविञ्ञातब्बे धम्मे ‘नेतं मम, नेसोहमस्मि, न मेसो अत्ता’ति समनुपस्सामी”ति। ",
"sn35.87:11.1":	"एवं वुत्ते, आयस्मा महाचुन्दो आयस्मन्तं छन्नं एतदवोच: ",
"sn35.87:11.2":	"“तस्मातिह, आवुसो छन्न, इदम्पि तस्स भगवतो सासनं निच्चकप्पं साधुकं मनसि कातब्बं: ",
"sn35.87:11.3":	"‘निस्सितस्स चलितं, अनिस्सितस्स चलितं नत्थि। ",
"sn35.87:11.4":	"चलिते असति पस्सद्धि होति। ",
"sn35.87:11.5":	"पस्सद्धिया सति नति न होति। ",
"sn35.87:11.6":	"नतिया असति आगतिगति न होति। ",
"sn35.87:11.7":	"आगतिगतिया असति चुतूपपातो न होति। ",
"sn35.87:11.8":	"चुतूपपाते असति नेविध न हुरं न उभयमन्तरेन। ",
"sn35.87:11.9":	"एसेवन्तो दुक्खस्सा’”ति। ",
"sn35.87:12.1":	"अथ खो आयस्मा च सारिपुत्तो आयस्मा च महाचुन्दो आयस्मन्तं छन्नं इमिना ओवादेन ओवदित्वा उट्ठायासना पक्कमिंसु। ",
"sn35.87:12.2":	"अथ खो आयस्मा छन्नो अचिरपक्कन्तेसु तेसु आयस्मन्तेसु सत्थं आहरेसि। ",
"sn35.87:13.1":	"अथ खो आयस्मा सारिपुत्तो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा सारिपुत्तो भगवन्तं एतदवोच: ",
"sn35.87:13.2":	"“आयस्मता, भन्ते, छन्नेन सत्थं आहरितं। ",
"sn35.87:13.3":	"तस्स का गति को अभिसम्परायो”ति? ",
"sn35.87:13.4":	"“ननु ते, सारिपुत्त, छन्नेन भिक्खुना सम्मुखायेव अनुपवज्जता ब्याकता”ति? ",
"sn35.87:13.5":	"“अत्थि, भन्ते, पुब्बविज्जनं नाम वज्जिगामो। ",
"sn35.87:13.6":	"तत्थायस्मतो छन्नस्स मित्तकुलानि सुहज्जकुलानि उपवज्जकुलानी”ति। ",
"sn35.87:13.7":	"“होन्ति हेते, सारिपुत्त, छन्नस्स भिक्खुनो मित्तकुलानि सुहज्जकुलानि उपवज्जकुलानि। ",
"sn35.87:13.8":	"न खो पनाहं, सारिपुत्त, एत्तावता सौपवज्जोति वदामि। ",
"sn35.87:13.9":	"यो खो, सारिपुत्त, तञ्च कायं निक्खिपति, अञ्ञञ्च कायं उपादियति, तमहं सौपवज्जोति वदामि। ",
"sn35.87:13.10":	"तं छन्नस्स भिक्खुनो नत्थि। ",
"sn35.87:13.11":	"‘अनुपवज्जं छन्नेन भिक्खुना सत्थं आहरितन्’ति—",
"sn35.87:13.12":	"एवमेतं, सारिपुत्त, धारेही”ति। ",
"sn35.87:13.13":	"चतुत्थं। "
}	
