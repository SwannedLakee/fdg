{	
"sn12.20:0.1":	"संयुत्त निकाय १२।२० ",
"sn12.20:0.2":	"२। आहारवग्ग ",
"sn12.20:0.3":	"पच्चयसुत्त ",
"sn12.20:1.1":	"सावत्थियं विहरति। ",
"sn12.20:1.2":	"“पटिच्चसमुप्पादञ्च वो, भिक्खवे, देसेस्सामि पटिच्चसमुप्पन्ने च धम्मे। ",
"sn12.20:1.3":	"तं सुणाथ, साधुकं मनसि करोथ, भासिस्सामी”ति। ",
"sn12.20:1.4":	"“एवं, भन्ते”ति खो ते भिक्खू भगवतो पच्चस्सोसुं। ",
"sn12.20:1.5":	"भगवा एतदवोच: ",
"sn12.20:2.1":	"“कतमो च, भिक्खवे, पटिच्चसमुप्पादो? ",
"sn12.20:2.2":	"जातिपच्चया, भिक्खवे, जरामरणं। ",
"sn12.20:2.3":	"उप्पादा वा तथागतानं अनुप्पादा वा तथागतानं, ठिताव सा धातु धम्मट्ठितता धम्मनियामता इदप्पच्चयता। ",
"sn12.20:2.4":	"तं तथागतो अभिसम्बुज्झति अभिसमेति। ",
"sn12.20:2.5":	"अभिसम्बुज्झित्वा अभिसमेत्वा आचिक्खति देसेति पञ्ञापेति पट्ठपेति विवरति विभजति उत्तानीकरोति। ",
"sn12.20:2.6":	"‘पस्सथा’ति चाह: ",
"sn12.20:2.7":	"‘जातिपच्चया, भिक्खवे, जरामरणं’। ",
"sn12.20:3.1":	"भवपच्चया, भिक्खवे, जाति …पे… ",
"sn12.20:3.2":	"उपादानपच्चया, भिक्खवे, भवो … ",
"sn12.20:3.3":	"तण्हापच्चया, भिक्खवे, उपादानं … ",
"sn12.20:3.4":	"वेदनापच्चया, भिक्खवे, तण्हा … ",
"sn12.20:3.5":	"फस्सपच्चया, भिक्खवे, वेदना … ",
"sn12.20:3.6":	"सळायतनपच्चया, भिक्खवे, फस्सो … ",
"sn12.20:3.7":	"नामरूपपच्चया, भिक्खवे, सळायतनं … ",
"sn12.20:3.8":	"विञ्ञाणपच्चया, भिक्खवे, नामरूपं … ",
"sn12.20:3.9":	"सङ्खारपच्चया, भिक्खवे, विञ्ञाणं … ",
"sn12.20:3.10":	"अविज्जापच्चया, भिक्खवे, सङ्खारा ",
"sn12.20:3.11":	"उप्पादा वा तथागतानं अनुप्पादा वा तथागतानं, ठिताव सा धातु धम्मट्ठितता धम्मनियामता इदप्पच्चयता। ",
"sn12.20:3.12":	"तं तथागतो अभिसम्बुज्झति अभिसमेति। ",
"sn12.20:3.13":	"अभिसम्बुज्झित्वा अभिसमेत्वा आचिक्खति देसेति पञ्ञापेति पट्ठपेति विवरति विभजति उत्तानीकरोति। ",
"sn12.20:3.14":	"‘पस्सथा’ति चाह: ",
"sn12.20:3.15":	"‘अविज्जापच्चया, भिक्खवे, सङ्खारा’। ",
"sn12.20:3.16":	"इति खो, भिक्खवे, या तत्र तथता अवितथता अनञ्ञथता इदप्पच्चयता—",
"sn12.20:3.17":	"अयं वुच्चति, भिक्खवे, पटिच्चसमुप्पादो। ",
"sn12.20:4.1":	"कतमे च, भिक्खवे, पटिच्चसमुप्पन्ना धम्मा? ",
"sn12.20:4.2":	"जरामरणं, भिक्खवे, अनिच्चं सङ्खतं पटिच्चसमुप्पन्नं खयधम्मं वयधम्मं विरागधम्मं निरोधधम्मं। ",
"sn12.20:4.3":	"जाति, भिक्खवे, अनिच्चा सङ्खता पटिच्चसमुप्पन्ना खयधम्मा वयधम्मा विरागधम्मा निरोधधम्मा। ",
"sn12.20:4.4":	"भवो, भिक्खवे, अनिच्चो सङ्खतो पटिच्चसमुप्पन्नो खयधम्मो वयधम्मो विरागधम्मो निरोधधम्मो। ",
"sn12.20:4.5":	"उपादानं भिक्खवे …पे… ",
"sn12.20:4.6":	"तण्हा, भिक्खवे … ",
"sn12.20:4.7":	"वेदना, भिक्खवे … ",
"sn12.20:4.8":	"फस्सो, भिक्खवे … ",
"sn12.20:4.9":	"सळायतनं, भिक्खवे … ",
"sn12.20:4.10":	"नामरूपं, भिक्खवे … ",
"sn12.20:4.11":	"विञ्ञाणं, भिक्खवे … ",
"sn12.20:4.12":	"सङ्खारा, भिक्खवे … ",
"sn12.20:4.13":	"अविज्जा, भिक्खवे, अनिच्चा सङ्खता पटिच्चसमुप्पन्ना खयधम्मा वयधम्मा विरागधम्मा निरोधधम्मा। ",
"sn12.20:4.14":	"इमे वुच्चन्ति, भिक्खवे, पटिच्चसमुप्पन्ना धम्मा। ",
"sn12.20:5.1":	"यतो खो, भिक्खवे, अरियसावकस्स ‘अयञ्च पटिच्चसमुप्पादो, इमे च पटिच्चसमुप्पन्ना धम्मा’ यथाभूतं सम्मप्पञ्ञाय सुदिट्ठा होन्ति, सो वत पुब्बन्तं वा पटिधाविस्सति: ",
"sn12.20:5.2":	"‘अहोसिं नु खो अहं अतीतमद्धानं, ननु खो अहोसिं अतीतमद्धानं, किं नु खो अहोसिं अतीतमद्धानं, कथं नु खो अहोसिं अतीतमद्धानं, किं हुत्वा किं अहोसिं नु खो अहं अतीतमद्धानन्’ति; ",
"sn12.20:5.3":	"अपरन्तं वा उपधाविस्सति: ",
"sn12.20:5.4":	"‘भविस्सामि नु खो अहं अनागतमद्धानं, ननु खो भविस्सामि अनागतमद्धानं, किं नु खो भविस्सामि अनागतमद्धानं, कथं नु खो भविस्सामि अनागतमद्धानं, किं हुत्वा किं भविस्सामि नु खो अहं अनागतमद्धानन्’ति; ",
"sn12.20:5.5":	"एतरहि वा पच्चुप्पन्नं अद्धानं अज्झत्तं कथङ्कथी भविस्सति: ",
"sn12.20:5.6":	"‘अहं नु खोस्मि, नो नु खोस्मि, किं नु खोस्मि, कथं नु खोस्मि, अयं नु खो सत्तो कुतो आगतो, सो कुहिं गमिस्सती’ति—",
"sn12.20:5.7":	"नेतं ठानं विज्जति। ",
"sn12.20:5.8":	"तं किस्स हेतु? ",
"sn12.20:5.9":	"तथा हि, भिक्खवे, अरियसावकस्स अयञ्च पटिच्चसमुप्पादो इमे च पटिच्चसमुप्पन्ना धम्मा यथाभूतं सम्मप्पञ्ञाय सुदिट्ठा”ति। ",
"sn12.20:5.10":	"दसमं। ",
"sn12.20:5.11":	"आहारवग्गो दुतियो। ",
"sn12.20:6.0":	"तस्सुद्दानं ",
"sn12.20:6.1":	"आहारं फग्गुनो चेव, ",
"sn12.20:6.2":	"द्वे च समणब्राह्मणा; ",
"sn12.20:6.3":	"कच्चानगोत्त धम्मकथिकं, ",
"sn12.20:6.4":	"अचेलं तिम्बरुकेन च; ",
"sn12.20:6.5":	"बालपण्डिततो चेव, ",
"sn12.20:6.6":	"दसमो पच्चयेन चाति। "
}	
