{	
"sn48.52:0.1":	"संयुत्त निकाय ४८।५२ ",
"sn48.52:0.2":	"६। सूकरखतवग्ग ",
"sn48.52:0.3":	"मल्लिकसुत्त ",
"sn48.52:1.1":	"एवं मे सुतं—",
"sn48.52:1.2":	"एकं समयं भगवा मल्लेसु विहरति उरुवेलकप्पं नाम मल्लानं निगमो। ",
"sn48.52:1.3":	"तत्र खो भगवा भिक्खू आमन्तेसि: ",
"sn48.52:1.4":	"“यावकीवञ्च, भिक्खवे, अरियसावकस्स अरियञाणं न उप्पन्नं होति नेव ताव चतुन्नं इन्द्रियानं सण्ठिति होति, नेव ताव चतुन्नं इन्द्रियानं अवट्ठिति होति। ",
"sn48.52:1.5":	"यतो च खो, भिक्खवे, अरियसावकस्स अरियञाणं उप्पन्नं होति, अथ चतुन्नं इन्द्रियानं सण्ठिति होति, अथ चतुन्नं इन्द्रियानं अवट्ठिति होति। ",
"sn48.52:2.1":	"सेय्यथापि, भिक्खवे, यावकीवञ्च कूटागारस्स कूटं न उस्सितं होति, नेव ताव गोपानसीनं सण्ठिति होति, नेव ताव गोपानसीनं अवट्ठिति होति। ",
"sn48.52:2.2":	"यतो च खो, भिक्खवे, कूटागारस्स कूटं उस्सितं होति, अथ गोपानसीनं सण्ठिति होति, अथ गोपानसीनं अवट्ठिति होति। ",
"sn48.52:2.3":	"एवमेव खो, भिक्खवे, यावकीवञ्च अरियसावकस्स अरियञाणं न उप्पन्नं होति, नेव ताव चतुन्नं इन्द्रियानं सण्ठिति होति, नेव ताव चतुन्नं इन्द्रियानं अवट्ठिति होति। ",
"sn48.52:2.4":	"यतो च खो, भिक्खवे, अरियसावकस्स अरियञाणं उप्पन्नं होति, अथ चतुन्नं इन्द्रियानं …पे… अवट्ठिति होति। ",
"sn48.52:3.1":	"कतमेसं चतुन्नं? ",
"sn48.52:3.2":	"सद्धिन्द्रियस्स, वीरियिन्द्रियस्स, सतिन्द्रियस्स, समाधिन्द्रियस्स। ",
"sn48.52:3.3":	"पञ्ञवतो, भिक्खवे, अरियसावकस्स तदन्वया सद्धा सण्ठाति, तदन्वयं वीरियं सण्ठाति, तदन्वया सति सण्ठाति, तदन्वयो समाधि सण्ठाती”ति। ",
"sn48.52:3.4":	"दुतियं। "
}	
