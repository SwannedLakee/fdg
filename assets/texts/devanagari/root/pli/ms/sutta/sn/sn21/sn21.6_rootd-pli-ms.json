{	
"sn21.6:0.1":	"संयुत्त निकाय २१।६ ",
"sn21.6:0.2":	"१। भिक्खुवग्ग ",
"sn21.6:0.3":	"लकुण्डकभद्दियसुत्त ",
"sn21.6:1.1":	"सावत्थियं विहरति। ",
"sn21.6:1.2":	"अथ खो आयस्मा लकुण्डकभद्दियो येन भगवा तेनुपसङ्कमि। ",
"sn21.6:1.3":	"अद्दसा खो भगवा आयस्मन्तं लकुण्डकभद्दियं दूरतोव आगच्छन्तं। ",
"sn21.6:1.4":	"दिस्वान भिक्खू आमन्तेसि: ",
"sn21.6:1.5":	"“पस्सथ नो तुम्हे, भिक्खवे, एतं भिक्खुं आगच्छन्तं दुब्बण्णं दुद्दसिकं ओकोटिमकं भिक्खूनं परिभूतरूपन्”ति? ",
"sn21.6:1.6":	"“एवं, भन्ते”। ",
"sn21.6:1.7":	"“एसो खो, भिक्खवे, भिक्खु महिद्धिको महानुभावो, न च सा समापत्ति सुलभरूपा या तेन भिक्खुना असमापन्नपुब्बा। ",
"sn21.6:1.8":	"यस्स चत्थाय कुलपुत्ता सम्मदेव अगारस्मा अनगारियं पब्बजन्ति, तदनुत्तरं ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहरती”ति। ",
"sn21.6:1.9":	"इदमवोच भगवा …पे… ",
"sn21.6:1.10":	"सत्था: ",
"sn21.6:2.1":	"“हंसा कोञ्चा मयूरा च, ",
"sn21.6:2.2":	"हत्थयो पसदा मिगा; ",
"sn21.6:2.3":	"सब्बे सीहस्स भायन्ति, ",
"sn21.6:2.4":	"नत्थि कायस्मिं तुल्यता। ",
"sn21.6:3.1":	"एवमेव मनुस्सेसु, ",
"sn21.6:3.2":	"दहरो चेपि पञ्ञवा; ",
"sn21.6:3.3":	"सो हि तत्थ महा होति, ",
"sn21.6:3.4":	"नेव बालो सरीरवा”ति। ",
"sn21.6:3.5":	"छट्ठं। "
}	
