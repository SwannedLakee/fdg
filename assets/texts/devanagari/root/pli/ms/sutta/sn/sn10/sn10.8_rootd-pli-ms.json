{	
"sn10.8:0.1":	"संयुत्त निकाय १०।८ ",
"sn10.8:0.2":	"१। इन्दकवग्ग ",
"sn10.8:0.3":	"सुदत्तसुत्त ",
"sn10.8:1.1":	"एकं समयं भगवा राजगहे विहरति सीतवने। ",
"sn10.8:1.2":	"तेन खो पन समयेन अनाथपिण्डिको गहपति राजगहं अनुप्पत्तो होति केनचिदेव करणीयेन। ",
"sn10.8:1.3":	"अस्सोसि खो अनाथपिण्डिको गहपति: ",
"sn10.8:1.4":	"“बुद्धो किर लोके उप्पन्नो”ति। ",
"sn10.8:1.5":	"तावदेव च पन भगवन्तं दस्सनाय उपसङ्कमितुकामो होति। अथस्स अनाथपिण्डिकस्स गहपतिस्स एतदहोसि: ",
"sn10.8:1.6":	"“अकालो खो अज्ज भगवन्तं दस्सनाय उपसङ्कमितुं। ",
"sn10.8:1.7":	"स्वे दानाहं कालेन भगवन्तं दस्सनाय गमिस्सामी”ति बुद्धगताय सतिया निपज्जि। ",
"sn10.8:1.8":	"रत्तिया सुदं तिक्खत्तुं वुट्ठासि पभातन्ति मञ्ञमानो। ",
"sn10.8:1.9":	"अथ खो अनाथपिण्डिको गहपति येन सिवथिकद्वारं तेनुपसङ्कमि। ",
"sn10.8:1.10":	"अमनुस्सा द्वारं विवरिंसु। ",
"sn10.8:1.11":	"अथ खो अनाथपिण्डिकस्स गहपतिस्स नगरम्हा निक्खमन्तस्स आलोको अन्तरधायि, अन्धकारो पातुरहोसि, भयं छम्भितत्तं लोमहंसो उदपादि, ततोव पुन निवत्तितुकामो अहोसि। ",
"sn10.8:1.12":	"अथ खो सिवको यक्खो अन्तरहितो सद्दमनुस्सावेसि: ",
"sn10.8:2.1":	"“सतं हत्थी सतं अस्सा, ",
"sn10.8:2.2":	"सतं अस्सतरीरथा; ",
"sn10.8:2.3":	"सतं कञ्ञासहस्सानि, ",
"sn10.8:2.4":	"आमुक्कमणिकुण्डला; ",
"sn10.8:2.5":	"एकस्स पदवीतिहारस्स, ",
"sn10.8:2.6":	"कलं नाग्घन्ति सोळसिं। ",
"sn10.8:3.1":	"अभिक्कम गहपति, ",
"sn10.8:3.2":	"अभिक्कम गहपति; ",
"sn10.8:3.3":	"अभिक्कमनं ते सेय्यो, ",
"sn10.8:3.4":	"नो पटिक्कमनन्”ति। ",
"sn10.8:4.1":	"अथ खो अनाथपिण्डिकस्स गहपतिस्स अन्धकारो अन्तरधायि, आलोको पातुरहोसि, यं अहोसि भयं छम्भितत्तं लोमहंसो, सो पटिप्पस्सम्भि। ",
"sn10.8:4.2":	"दुतियम्पि खो अनाथपिण्डिकस्स गहपतिस्स आलोको अन्तरधायि, अन्धकारो पातुरहोसि, भयं छम्भितत्तं लोमहंसो उदपादि, ततोव पुन निवत्तितुकामो अहोसि। ",
"sn10.8:4.3":	"दुतियम्पि खो सिवको यक्खो अन्तरहितो सद्दमनुस्सावेसि: ",
"sn10.8:5.1":	"“सतं हत्थी सतं अस्सा, ",
"sn10.8:5.2":	"…पे… ",
"sn10.8:5.3":	"कलं नाग्घन्ति सोळसिं। ",
"sn10.8:6.1":	"अभिक्कम गहपति, ",
"sn10.8:6.2":	"अभिक्कम गहपति; ",
"sn10.8:6.3":	"अभिक्कमनं ते सेय्यो, ",
"sn10.8:6.4":	"नो पटिक्कमनन्”ति। ",
"sn10.8:7.1":	"अथ खो अनाथपिण्डिकस्स गहपतिस्स अन्धकारो अन्तरधायि, आलोको पातुरहोसि, यं अहोसि भयं छम्भितत्तं लोमहंसो, सो पटिप्पस्सम्भि। ",
"sn10.8:7.2":	"ततियम्पि खो अनाथपिण्डिकस्स गहपतिस्स आलोको अन्तरधायि, अन्धकारो पातुरहोसि, भयं छम्भितत्तं लोमहंसो उदपादि, ततोव पुन निवत्तितुकामो अहोसि। ",
"sn10.8:7.3":	"ततियम्पि खो सिवको यक्खो अन्तरहितो सद्दमनुस्सावेसि: ",
"sn10.8:8.1":	"“सतं हत्थी सतं अस्सा, ",
"sn10.8:8.2":	"…पे… ",
"sn10.8:8.3":	"कलं नाग्घन्ति सोळसिं। ",
"sn10.8:9.1":	"अभिक्कम गहपति, ",
"sn10.8:9.2":	"अभिक्कम गहपति; ",
"sn10.8:9.3":	"अभिक्कमनं ते सेय्यो, ",
"sn10.8:9.4":	"नो पटिक्कमनन्”ति। ",
"sn10.8:10.1":	"अथ खो अनाथपिण्डिकस्स गहपतिस्स अन्धकारो अन्तरधायि, आलोको पातुरहोसि, यं अहोसि भयं छम्भितत्तं लोमहंसो, सो पटिप्पस्सम्भि। ",
"sn10.8:10.2":	"अथ खो अनाथपिण्डिको गहपति येन सीतवनं येन भगवा तेनुपसङ्कमि। ",
"sn10.8:11.1":	"तेन खो पन समयेन भगवा रत्तिया पच्चूससमयं पच्चुट्ठाय अब्भोकासे चङ्कमति। ",
"sn10.8:11.2":	"अद्दसा खो भगवा अनाथपिण्डिकं गहपतिं दूरतोव आगच्छन्तं। ",
"sn10.8:11.3":	"दिस्वान चङ्कमा ओरोहित्वा पञ्ञत्ते आसने निसीदि। ",
"sn10.8:11.4":	"निसज्ज खो भगवा अनाथपिण्डिकं गहपतिं एतदवोच: ",
"sn10.8:11.5":	"“एहि, सुदत्ता”ति। ",
"sn10.8:11.6":	"अथ खो अनाथपिण्डिको गहपति, नामेन मं भगवा आलपतीति, हट्ठो उदग्गो तत्थेव भगवतो पादेसु सिरसा निपतित्वा भगवन्तं एतदवोच: ",
"sn10.8:11.7":	"“कच्चि, भन्ते, भगवा सुखमसयित्था”ति? ",
"sn10.8:12.1":	"“सब्बदा वे सुखं सेति, ",
"sn10.8:12.2":	"ब्राह्मणो परिनिब्बुतो; ",
"sn10.8:12.3":	"यो न लिम्पति कामेसु, ",
"sn10.8:12.4":	"सीतिभूतो निरूपधि। ",
"sn10.8:13.1":	"सब्बा आसत्तियो छेत्वा, ",
"sn10.8:13.2":	"विनेय्य हदये दरं; ",
"sn10.8:13.3":	"उपसन्तो सुखं सेति, ",
"sn10.8:13.4":	"सन्तिं पप्पुय्य चेतसा”ति। "
}	
