{	
"sn9.7:0.1":	"संयुत्त निकाय ९।७ ",
"sn9.7:0.2":	"१। वनवग्ग ",
"sn9.7:0.3":	"नागदत्तसुत्त ",
"sn9.7:1.1":	"एकं समयं आयस्मा नागदत्तो कोसलेसु विहरति अञ्ञतरस्मिं वनसण्डे। ",
"sn9.7:1.2":	"तेन खो पन समयेन आयस्मा नागदत्तो अतिकालेन गामं पविसति, अतिदिवा पटिक्कमति। ",
"sn9.7:1.3":	"अथ खो या तस्मिं वनसण्डे अधिवत्था देवता आयस्मतो नागदत्तस्स अनुकम्पिका अत्थकामा आयस्मन्तं नागदत्तं संवेजेतुकामा येनायस्मा नागदत्तो तेनुपसङ्कमि; उपसङ्कमित्वा आयस्मन्तं नागदत्तं गाथाहि अज्झभासि: ",
"sn9.7:2.1":	"“काले पविस नागदत्त, ",
"sn9.7:2.2":	"दिवा च आगन्त्वा अतिवेलचारी; ",
"sn9.7:2.3":	"संसट्ठो गहट्ठेहि, ",
"sn9.7:2.4":	"समानसुखदुक्खो। ",
"sn9.7:3.1":	"भायामि नागदत्तं सुप्पगब्भं, ",
"sn9.7:3.2":	"कुलेसु विनिबद्धं; ",
"sn9.7:3.3":	"मा हेव मच्चुरञ्ञो बलवतो, ",
"sn9.7:3.4":	"अन्तकस्स वसं उपेसी”ति। ",
"sn9.7:4.1":	"अथ खो आयस्मा नागदत्तो ताय देवताय संवेजितो संवेगमापादीति। "
}	
