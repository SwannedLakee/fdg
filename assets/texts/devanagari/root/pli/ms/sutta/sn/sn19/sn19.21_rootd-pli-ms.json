{	
"sn19.21:0.1":	"संयुत्त निकाय १९।२१ ",
"sn19.21:0.2":	"२। दुतियवग्ग ",
"sn19.21:0.3":	"पापसामणेरीसुत्त ",
"sn19.21:1.1":	"“इधाहं, आवुसो, गिज्झकूटा पब्बता ओरोहन्तो अद्दसं सामणेरिं वेहासं गच्छन्तिं। ",
"sn19.21:1.2":	"तस्सा सङ्घाटिपि आदित्ता सम्पज्जलिता सजोतिभूता, पत्तोपि आदित्तो सम्पज्जलितो सजोतिभूतो, कायबन्धनम्पि आदित्तं सम्पज्जलितं सजोतिभूतं, कायोपि आदित्तो सम्पज्जलितो सजोतिभूतो। ",
"sn19.21:1.3":	"सा सुदं अट्टस्सरं करोति। ",
"sn19.21:1.4":	"तस्स मय्हं, आवुसो, एतदहोसि: ",
"sn19.21:1.5":	"‘अच्छरियं वत भो, अब्भुतं वत भो। ",
"sn19.21:1.6":	"एवरूपोपि नाम सत्तो भविस्सति। ",
"sn19.21:1.7":	"एवरूपोपि नाम यक्खो भविस्सति। ",
"sn19.21:1.8":	"एवरूपोपि नाम अत्तभावपटिलाभो भविस्सती’”ति। ",
"sn19.21:2.1":	"अथ खो भगवा भिक्खू आमन्तेसि: ",
"sn19.21:2.2":	"“चक्खुभूता वत, भिक्खवे, सावका विहरन्ति; ",
"sn19.21:2.3":	"ञाणभूता वत, भिक्खवे, सावका विहरन्ति, यत्र हि नाम सावको एवरूपं ञस्सति वा दक्खति वा सक्खिं वा करिस्सति। ",
"sn19.21:2.4":	"पुब्बेव मे सा, भिक्खवे, सामणेरी दिट्ठा अहोसि। ",
"sn19.21:2.5":	"अपि चाहं न ब्याकासिं। ",
"sn19.21:2.6":	"अहञ्चेतं ब्याकरेय्यं, परे च मे न सद्दहेय्युं। ",
"sn19.21:2.7":	"ये मे न सद्दहेय्युं, तेसं तं अस्स दीघरत्तं अहिताय दुक्खाय। ",
"sn19.21:2.8":	"एसा, भिक्खवे, सामणेरी कस्सपस्स सम्मासम्बुद्धस्स पावचने पापसामणेरी अहोसि। ",
"sn19.21:2.9":	"सा तस्स कम्मस्स विपाकेन बहूनि वस्सानि बहूनि वस्ससतानि बहूनि वस्ससहस्सानि बहूनि वस्ससतसहस्सानि निरये पच्चित्वा तस्सेव कम्मस्स विपाकावसेसेन एवरूपं अत्तभावपटिलाभं पटिसंवेदयती”ति। ",
"sn19.21:2.10":	"एकादसमं। ",
"sn19.21:2.11":	"दुतियो वग्गो। ",
"sn19.21:3.0":	"तस्सुद्दानं ",
"sn19.21:3.1":	"कूपे निमुग्गो हि सो पारदारिको, ",
"sn19.21:3.2":	"गूथखादि अहु दुट्ठब्राह्मणो; ",
"sn19.21:3.3":	"निच्छवित्थि अतिचारिनी अहु, ",
"sn19.21:3.4":	"मङ्गुलित्थि अहु इक्खणित्थिका; ",
"sn19.21:3.5":	"ओकिलिनि सपत्तङ्गारोकिरि, ",
"sn19.21:3.6":	"सीसच्छिन्नो अहु चोरघातको। ",
"sn19.21:4.1":	"भिक्खु भिक्खुनी सिक्खमाना, ",
"sn19.21:4.2":	"सामणेरो अथ सामणेरिका; ",
"sn19.21:4.3":	"कस्सपस्स विनयस्मिं पब्बज्जं, ",
"sn19.21:4.4":	"पापकम्मं करिंसु तावदेति। ",
"sn19.21:4.5":	"लक्खणसंयुत्तं समत्तं। "
}	
