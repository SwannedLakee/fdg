{	
"sn35.130:0.1":	"संयुत्त निकाय ३५।१३० ",
"sn35.130:0.2":	"१३। गहपतिवग्ग ",
"sn35.130:0.3":	"हालिद्दिकानिसुत्त ",
"sn35.130:1.1":	"एकं समयं आयस्मा महाकच्चानो अवन्तीसु विहरति कुररघरे पपाते पब्बते। ",
"sn35.130:1.2":	"अथ खो हालिद्दिकानि गहपति येनायस्मा महाकच्चानो तेनुपसङ्कमि …पे… एकमन्तं निसिन्नो खो हालिद्दिकानि गहपति आयस्मन्तं महाकच्चानं एतदवोच: ",
"sn35.130:1.3":	"“वुत्तमिदं, भन्ते, भगवता: ",
"sn35.130:1.4":	"‘धातुनानत्तं पटिच्च उप्पज्जति फस्सनानत्तं; फस्सनानत्तं पटिच्च उप्पज्जति वेदनानानत्तन्’ति। ",
"sn35.130:1.5":	"कथं नु खो, भन्ते, धातुनानत्तं पटिच्च उप्पज्जति फस्सनानत्तं; फस्सनानत्तं पटिच्च उप्पज्जति वेदनानानत्तन्”ति? ",
"sn35.130:1.6":	"“इध, गहपति, भिक्खु चक्खुना रूपं दिस्वा ‘मनापं इत्थेतन्’ति पजानाति चक्खुविञ्ञाणं सुखवेदनियञ्च। ",
"sn35.130:1.7":	"फस्सं पटिच्च उप्पज्जति सुखा वेदना। ",
"sn35.130:1.8":	"चक्खुना खो पनेव रूपं दिस्वा ‘अमनापं इत्थेतन्’ति पजानाति चक्खुविञ्ञाणं दुक्खवेदनियञ्च। ",
"sn35.130:1.9":	"फस्सं पटिच्च उप्पज्जति दुक्खा वेदना। ",
"sn35.130:1.10":	"चक्खुना खो पनेव रूपं दिस्वा ‘उपेक्खाट्ठानियं इत्थेतन्’ति पजानाति चक्खुविञ्ञाणं अदुक्खमसुखवेदनियञ्च। ",
"sn35.130:1.11":	"फस्सं पटिच्च उप्पज्जति अदुक्खमसुखा वेदना। ",
"sn35.130:2.1":	"पुन चपरं, गहपति, भिक्खु सोतेन सद्दं सुत्वा …पे… ",
"sn35.130:2.2":	"घानेन गन्धं घायित्वा …पे… ",
"sn35.130:2.3":	"जिव्हाय रसं सायित्वा …पे… ",
"sn35.130:2.4":	"कायेन फोट्ठब्बं फुसित्वा …पे… ",
"sn35.130:2.5":	"मनसा धम्मं विञ्ञाय ‘मनापं इत्थेतन्’ति पजानाति मनोविञ्ञाणं सुखवेदनियञ्च। ",
"sn35.130:2.6":	"फस्सं पटिच्च उप्पज्जति सुखा वेदना। ",
"sn35.130:2.7":	"मनसा खो पनेव धम्मं विञ्ञाय ‘अमनापं इत्थेतन्’ति पजानाति मनोविञ्ञाणं दुक्खवेदनियञ्च। ",
"sn35.130:2.8":	"फस्सं पटिच्च उप्पज्जति दुक्खा वेदना। ",
"sn35.130:2.9":	"मनसा खो पनेव धम्मं विञ्ञाय ‘उपेक्खाट्ठानियं इत्थेतन्’ति पजानाति मनोविञ्ञाणं अदुक्खमसुखवेदनियञ्च। ",
"sn35.130:2.10":	"फस्सं पटिच्च उप्पज्जति अदुक्खमसुखा वेदना। ",
"sn35.130:2.11":	"एवं खो, गहपति, धातुनानत्तं पटिच्च उप्पज्जति फस्सनानत्तं; फस्सनानत्तं पटिच्च उप्पज्जति वेदनानानत्तन्”ति। ",
"sn35.130:2.12":	"सत्तमं। "
}	
