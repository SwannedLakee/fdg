{	
"sn11.4:0.1":	"संयुत्त निकाय ११।४ ",
"sn11.4:0.2":	"१। पठमवग्ग ",
"sn11.4:0.3":	"वेपचित्तिसुत्त ",
"sn11.4:1.1":	"सावत्थिनिदानं। ",
"sn11.4:1.2":	"“भूतपुब्बं, भिक्खवे, देवासुरसङ्गामो समुपब्यूळ्हो अहोसि। ",
"sn11.4:1.3":	"अथ खो, भिक्खवे, वेपचित्ति असुरिन्दो असुरे आमन्तेसि: ",
"sn11.4:1.4":	"‘सचे, मारिसा, देवानं असुरसङ्गामे समुपब्यूळ्हे असुरा जिनेय्युं देवा पराजिनेय्युं, येन नं सक्कं देवानमिन्दं कण्ठपञ्चमेहि बन्धनेहि बन्धित्वा मम सन्तिके आनेय्याथ असुरपुरन्’ति। ",
"sn11.4:1.5":	"सक्कोपि खो, भिक्खवे, देवानमिन्दो देवे तावतिंसे आमन्तेसि: ",
"sn11.4:1.6":	"‘सचे, मारिसा, देवानं असुरसङ्गामे समुपब्यूळ्हे देवा जिनेय्युं असुरा पराजिनेय्युं, येन नं वेपचित्तिं असुरिन्दं कण्ठपञ्चमेहि बन्धनेहि बन्धित्वा मम सन्तिके आनेय्याथ सुधम्मसभन्’ति। ",
"sn11.4:1.7":	"तस्मिं खो पन, भिक्खवे, सङ्गामे देवा जिनिंसु, असुरा पराजिनिंसु। ",
"sn11.4:1.8":	"अथ खो, भिक्खवे, देवा तावतिंसा वेपचित्तिं असुरिन्दं कण्ठपञ्चमेहि बन्धनेहि बन्धित्वा सक्कस्स देवानमिन्दस्स सन्तिके आनेसुं सुधम्मसभं। ",
"sn11.4:1.9":	"तत्र सुदं, भिक्खवे, वेपचित्ति असुरिन्दो कण्ठपञ्चमेहि बन्धनेहि बद्धो सक्कं देवानमिन्दं सुधम्मसभं पविसन्तञ्च निक्खमन्तञ्च असब्भाहि फरुसाहि वाचाहि अक्कोसति परिभासति। ",
"sn11.4:1.10":	"अथ खो, भिक्खवे, मातलि सङ्गाहको सक्कं देवानमिन्दं गाथाहि अज्झभासि: ",
"sn11.4:2.1":	"‘भया नु मघवा सक्क, ",
"sn11.4:2.2":	"दुब्बल्या नो तितिक्खसि; ",
"sn11.4:2.3":	"सुणन्तो फरुसं वाचं, ",
"sn11.4:2.4":	"सम्मुखा वेपचित्तिनो’ति। ",
"sn11.4:3.1":	"‘नाहं भया न दुब्बल्या, ",
"sn11.4:3.2":	"खमामि वेपचित्तिनो; ",
"sn11.4:3.3":	"कथञ्हि मादिसो विञ्ञू, ",
"sn11.4:3.4":	"बालेन पटिसंयुजे’ति। ",
"sn11.4:4.1":	"‘भिय्यो बाला पभिज्जेय्युं, ",
"sn11.4:4.2":	"नो चस्स पटिसेधको; ",
"sn11.4:4.3":	"तस्मा भुसेन दण्डेन, ",
"sn11.4:4.4":	"धीरो बालं निसेधये’ति। ",
"sn11.4:5.1":	"‘एतदेव अहं मञ्ञे, ",
"sn11.4:5.2":	"बालस्स पटिसेधनं; ",
"sn11.4:5.3":	"परं सङ्कुपितं ञत्वा, ",
"sn11.4:5.4":	"यो सतो उपसम्मती’ति। ",
"sn11.4:6.1":	"‘एतदेव तितिक्खाय, ",
"sn11.4:6.2":	"वज्जं पस्सामि वासव; ",
"sn11.4:6.3":	"यदा नं मञ्ञति बालो, ",
"sn11.4:6.4":	"भया म्यायं तितिक्खति; ",
"sn11.4:6.5":	"अज्झारुहति दुम्मेधो, ",
"sn11.4:6.6":	"गोव भिय्यो पलायिनन्’ति। ",
"sn11.4:7.1":	"‘कामं मञ्ञतु वा मा वा, ",
"sn11.4:7.2":	"भया म्यायं तितिक्खति; ",
"sn11.4:7.3":	"सदत्थपरमा अत्था, ",
"sn11.4:7.4":	"खन्त्या भिय्यो न विज्जति। ",
"sn11.4:8.1":	"यो हवे बलवा सन्तो, ",
"sn11.4:8.2":	"दुब्बलस्स तितिक्खति; ",
"sn11.4:8.3":	"तमाहु परमं खन्तिं, ",
"sn11.4:8.4":	"निच्चं खमति दुब्बलो। ",
"sn11.4:9.1":	"अबलं तं बलं आहु, ",
"sn11.4:9.2":	"यस्स बालबलं बलं; ",
"sn11.4:9.3":	"बलस्स धम्मगुत्तस्स, ",
"sn11.4:9.4":	"पटिवत्ता न विज्जति। ",
"sn11.4:10.1":	"तस्सेव तेन पापियो, ",
"sn11.4:10.2":	"यो कुद्धं पटिकुज्झति; ",
"sn11.4:10.3":	"कुद्धं अप्पटिकुज्झन्तो, ",
"sn11.4:10.4":	"सङ्गामं जेति दुज्जयं। ",
"sn11.4:11.1":	"उभिन्नमत्थं चरति, ",
"sn11.4:11.2":	"अत्तनो च परस्स च; ",
"sn11.4:11.3":	"परं सङ्कुपितं ञत्वा, ",
"sn11.4:11.4":	"यो सतो उपसम्मति। ",
"sn11.4:12.1":	"उभिन्नं तिकिच्छन्तानं, ",
"sn11.4:12.2":	"अत्तनो च परस्स च; ",
"sn11.4:12.3":	"जना मञ्ञन्ति बालोति, ",
"sn11.4:12.4":	"ये धम्मस्स अकोविदा’ति। ",
"sn11.4:13.1":	"सो हि नाम, भिक्खवे, सक्को देवानमिन्दो सकं पुञ्ञफलं उपजीवमानो देवानं तावतिंसानं इस्सरियाधिपच्चं रज्जं कारेन्तो खन्तिसोरच्चस्स वण्णवादी भविस्सति। ",
"sn11.4:13.2":	"इध खो तं, भिक्खवे, सोभेथ यं तुम्हे एवं स्वाक्खाते धम्मविनये पब्बजिता समाना खमा च भवेय्याथ सोरता चा”ति। "
}	
