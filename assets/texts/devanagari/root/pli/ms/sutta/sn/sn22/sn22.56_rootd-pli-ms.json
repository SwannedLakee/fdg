{	
"sn22.56:0.1":	"संयुत्त निकाय २२।५६ ",
"sn22.56:0.2":	"६। उपयवग्ग ",
"sn22.56:0.3":	"उपादानपरिपवत्तसुत्त ",
"sn22.56:1.1":	"सावत्थिनिदानं। ",
"sn22.56:1.2":	"“पञ्चिमे, भिक्खवे, उपादानक्खन्धा। ",
"sn22.56:1.3":	"कतमे पञ्च? ",
"sn22.56:1.4":	"रूपुपादानक्खन्धो, वेदनुपादानक्खन्धो, सञ्ञुपादानक्खन्धो, सङ्खारुपादानक्खन्धो, विञ्ञाणुपादानक्खन्धो। ",
"sn22.56:1.5":	"यावकीवञ्चाहं, भिक्खवे, इमे पञ्चुपादानक्खन्धे चतुपरिवट्टं यथाभूतं नाब्भञ्ञासिं, नेव तावाहं, भिक्खवे, सदेवके लोके समारके सब्रह्मके सस्समणब्राह्मणिया पजाय सदेवमनुस्साय अनुत्तरं सम्मासम्बोधिं अभिसम्बुद्धोति पच्चञ्ञासिं। ",
"sn22.56:1.6":	"यतो च ख्वाहं, भिक्खवे, इमे पञ्चुपादानक्खन्धे चतुपरिवट्टं यथाभूतं अब्भञ्ञासिं, अथाहं, भिक्खवे, सदेवके लोके …पे… ",
"sn22.56:1.7":	"सदेवमनुस्साय अनुत्तरं सम्मासम्बोधिं अभिसम्बुद्धोति पच्चञ्ञासिं। ",
"sn22.56:2.1":	"कथञ्च चतुपरिवट्टं? ",
"sn22.56:2.2":	"रूपं अब्भञ्ञासिं, रूपसमुदयं अब्भञ्ञासिं, रूपनिरोधं अब्भञ्ञासिं, रूपनिरोधगामिनिं पटिपदं अब्भञ्ञासिं; ",
"sn22.56:2.3":	"वेदनं … ",
"sn22.56:2.4":	"सञ्ञं … ",
"sn22.56:2.5":	"सङ्खारे … ",
"sn22.56:2.6":	"विञ्ञाणं अब्भञ्ञासिं, विञ्ञाणसमुदयं अब्भञ्ञासिं, विञ्ञाणनिरोधं अब्भञ्ञासिं, विञ्ञाणनिरोधगामिनिं पटिपदं अब्भञ्ञासिं। ",
"sn22.56:3.1":	"कतमञ्च, भिक्खवे, रूपं? ",
"sn22.56:3.2":	"चत्तारो च महाभूता चतुन्नञ्च महाभूतानं उपादाय रूपं। ",
"sn22.56:3.3":	"इदं वुच्चति, भिक्खवे, रूपं। ",
"sn22.56:3.4":	"आहारसमुदया रूपसमुदयो; ",
"sn22.56:3.5":	"आहारनिरोधा रूपनिरोधो। ",
"sn22.56:3.6":	"अयमेव अरियो अट्ठङ्गिको मग्गो रूपनिरोधगामिनी पटिपदा, सेय्यथिदं—",
"sn22.56:3.7":	"सम्मादिट्ठि …पे… सम्मासमाधि। ",
"sn22.56:4.1":	"ये हि केचि, भिक्खवे, समणा वा ब्राह्मणा वा एवं रूपं अभिञ्ञाय, एवं रूपसमुदयं अभिञ्ञाय, एवं रूपनिरोधं अभिञ्ञाय, एवं रूपनिरोधगामिनिं पटिपदं अभिञ्ञाय रूपस्स निब्बिदाय विरागाय निरोधाय पटिपन्ना, ते सुप्पटिपन्ना। ",
"sn22.56:4.2":	"ये सुप्पटिपन्ना, ते इमस्मिं धम्मविनये गाधन्ति। ",
"sn22.56:5.1":	"ये च खो केचि, भिक्खवे, समणा वा ब्राह्मणा वा एवं रूपं अभिञ्ञाय …पे… एवं रूपनिरोधगामिनिं पटिपदं अभिञ्ञाय, रूपस्स निब्बिदा विरागा निरोधा अनुपादा विमुत्ता ते सुविमुत्ता। ",
"sn22.56:5.2":	"ये सुविमुत्ता ते केवलिनो। ",
"sn22.56:5.3":	"ये केवलिनो वट्टं तेसं नत्थि पञ्ञापनाय। ",
"sn22.56:6.1":	"कतमा च, भिक्खवे, वेदना? ",
"sn22.56:6.2":	"छयिमे, भिक्खवे, वेदनाकाया—",
"sn22.56:6.3":	"चक्खुसम्फस्सजा वेदना, सोतसम्फस्सजा वेदना, घानसम्फस्सजा वेदना, जिव्हासम्फस्सजा वेदना, कायसम्फस्सजा वेदना, मनोसम्फस्सजा वेदना। ",
"sn22.56:6.4":	"अयं वुच्चति, भिक्खवे, वेदना। ",
"sn22.56:6.5":	"फस्ससमुदया वेदनासमुदयो; ",
"sn22.56:6.6":	"फस्सनिरोधा वेदनानिरोधो। ",
"sn22.56:6.7":	"अयमेव अरियो अट्ठङ्गिको मग्गो वेदनानिरोधगामिनी पटिपदा, सेय्यथिदं—",
"sn22.56:6.8":	"सम्मादिट्ठि …पे… सम्मासमाधि। ",
"sn22.56:7.1":	"ये हि केचि, भिक्खवे, समणा वा ब्राह्मणा वा एवं वेदनं अभिञ्ञाय, एवं वेदनासमुदयं अभिञ्ञाय, एवं वेदनानिरोधं अभिञ्ञाय, एवं वेदनानिरोधगामिनिं पटिपदं अभिञ्ञाय वेदनाय निब्बिदाय विरागाय निरोधाय पटिपन्ना, ते सुप्पटिपन्ना। ",
"sn22.56:7.2":	"ये सुप्पटिपन्ना, ते इमस्मिं धम्मविनये गाधन्ति। ",
"sn22.56:8.1":	"ये च खो केचि, भिक्खवे, समणा वा ब्राह्मणा वा एवं वेदनं अभिञ्ञाय …पे… एवं वेदनानिरोधगामिनिं पटिपदं अभिञ्ञाय …पे… ",
"sn22.56:8.2":	"वट्टं तेसं नत्थि पञ्ञापनाय। ",
"sn22.56:9.1":	"कतमा च, भिक्खवे, सञ्ञा? ",
"sn22.56:9.2":	"छयिमे, भिक्खवे, सञ्ञाकाया—",
"sn22.56:9.3":	"रूपसञ्ञा, सद्दसञ्ञा, गन्धसञ्ञा, रससञ्ञा, फोट्ठब्बसञ्ञा, धम्मसञ्ञा। ",
"sn22.56:9.4":	"अयं वुच्चति, भिक्खवे, सञ्ञा। ",
"sn22.56:9.5":	"फस्ससमुदया सञ्ञासमुदयो; ",
"sn22.56:9.6":	"फस्सनिरोधा सञ्ञानिरोधो। ",
"sn22.56:9.7":	"अयमेव अरियो अट्ठङ्गिको मग्गो सञ्ञानिरोधगामिनी पटिपदा, सेय्यथिदं—",
"sn22.56:9.8":	"सम्मादिट्ठि …पे… सम्मासमाधि …पे… ",
"sn22.56:9.9":	"वट्टं तेसं नत्थि पञ्ञापनाय। ",
"sn22.56:10.1":	"कतमे च, भिक्खवे, सङ्खारा? ",
"sn22.56:10.2":	"छयिमे, भिक्खवे, चेतनाकाया—",
"sn22.56:10.3":	"रूपसञ्चेतना, सद्दसञ्चेतना, गन्धसञ्चेतना, रससञ्चेतना, फोट्ठब्बसञ्चेतना, धम्मसञ्चेतना। ",
"sn22.56:10.4":	"इमे वुच्चन्ति, भिक्खवे, सङ्खारा। ",
"sn22.56:10.5":	"फस्ससमुदया सङ्खारसमुदयो; ",
"sn22.56:10.6":	"फस्सनिरोधा सङ्खारनिरोधो। ",
"sn22.56:10.7":	"अयमेव अरियो अट्ठङ्गिको मग्गो सङ्खारनिरोधगामिनी पटिपदा, सेय्यथिदं—",
"sn22.56:10.8":	"सम्मादिट्ठि …पे… सम्मासमाधि। ",
"sn22.56:11.1":	"ये हि केचि, भिक्खवे, समणा वा ब्राह्मणा वा एवं सङ्खारे अभिञ्ञाय, एवं सङ्खारसमुदयं अभिञ्ञाय, एवं सङ्खारनिरोधं अभिञ्ञाय, एवं सङ्खारनिरोधगामिनिं पटिपदं अभिञ्ञाय सङ्खारानं निब्बिदाय विरागाय निरोधाय पटिपन्ना, ते सुप्पटिपन्ना। ",
"sn22.56:11.2":	"ये सुप्पटिपन्ना, ते इमस्मिं धम्मविनये गाधन्ति। ",
"sn22.56:12.1":	"ये च खो केचि, भिक्खवे, समणा वा ब्राह्मणा वा एवं सङ्खारे अभिञ्ञाय, एवं सङ्खारसमुदयं अभिञ्ञाय, एवं सङ्खारनिरोधं अभिञ्ञाय, एवं सङ्खारनिरोधगामिनिं पटिपदं अभिञ्ञाय सङ्खारानं निब्बिदा विरागा निरोधा अनुपादा विमुत्ता, ते सुविमुत्ता। ",
"sn22.56:12.2":	"ये सुविमुत्ता, ते केवलिनो। ",
"sn22.56:12.3":	"ये केवलिनो वट्टं तेसं नत्थि पञ्ञापनाय। ",
"sn22.56:13.1":	"कतमञ्च, भिक्खवे, विञ्ञाणं? ",
"sn22.56:13.2":	"छयिमे, भिक्खवे, विञ्ञाणकाया—",
"sn22.56:13.3":	"चक्खुविञ्ञाणं, सोतविञ्ञाणं, घानविञ्ञाणं, जिव्हाविञ्ञाणं, कायविञ्ञाणं, मनोविञ्ञाणं। ",
"sn22.56:13.4":	"इदं वुच्चति, भिक्खवे, विञ्ञाणं। ",
"sn22.56:13.5":	"नामरूपसमुदया विञ्ञाणसमुदयो; ",
"sn22.56:13.6":	"नामरूपनिरोधा विञ्ञाणनिरोधो। ",
"sn22.56:13.7":	"अयमेव अरियो अट्ठङ्गिको मग्गो विञ्ञाणनिरोधगामिनी पटिपदा, सेय्यथिदं—",
"sn22.56:13.8":	"सम्मादिट्ठि …पे… सम्मासमाधि। ",
"sn22.56:14.1":	"ये हि केचि, भिक्खवे, समणा वा ब्राह्मणा वा एवं विञ्ञाणं अभिञ्ञाय, एवं विञ्ञाणसमुदयं अभिञ्ञाय, एवं विञ्ञाणनिरोधं अभिञ्ञाय, एवं विञ्ञाणनिरोधगामिनिं पटिपदं अभिञ्ञाय विञ्ञाणस्स निब्बिदाय विरागाय निरोधाय पटिपन्ना, ते सुप्पटिपन्ना। ",
"sn22.56:14.2":	"ये सुप्पटिपन्ना, ते इमस्मिं धम्मविनये गाधन्ति। ",
"sn22.56:15.1":	"ये च खो केचि, भिक्खवे, समणा वा ब्राह्मणा वा एवं विञ्ञाणं अभिञ्ञाय, एवं विञ्ञाणसमुदयं अभिञ्ञाय, एवं विञ्ञाणनिरोधं अभिञ्ञाय, एवं विञ्ञाणनिरोधगामिनिं पटिपदं अभिञ्ञाय विञ्ञाणस्स निब्बिदा विरागा निरोधा अनुपादा विमुत्ता, ते सुविमुत्ता। ",
"sn22.56:15.2":	"ये सुविमुत्ता, ते केवलिनो। ",
"sn22.56:15.3":	"ये केवलिनो वट्टं तेसं नत्थि पञ्ञापनाया”ति। ",
"sn22.56:15.4":	"चतुत्थं। "
}	
