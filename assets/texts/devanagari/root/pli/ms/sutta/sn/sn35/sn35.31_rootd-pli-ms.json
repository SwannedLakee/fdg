{	
"sn35.31:0.1":	"संयुत्त निकाय ३५।३१ ",
"sn35.31:0.2":	"३। सब्बवग्ग ",
"sn35.31:0.3":	"पठमसमुग्घातसप्पायसुत्त ",
"sn35.31:1.1":	"“सब्बमञ्ञितसमुग्घातसप्पायं वो, भिक्खवे, पटिपदं देसेस्सामि। ",
"sn35.31:1.2":	"तं सुणाथ। ",
"sn35.31:1.3":	"कतमा च सा, भिक्खवे, सब्बमञ्ञितसमुग्घातसप्पाया पटिपदा? ",
"sn35.31:1.4":	"इध, भिक्खवे, भिक्खु चक्खुं न मञ्ञति, चक्खुस्मिं न मञ्ञति, चक्खुतो न मञ्ञति, चक्खुं मेति न मञ्ञति। ",
"sn35.31:1.5":	"रूपे न मञ्ञति …पे… ",
"sn35.31:1.6":	"चक्खुविञ्ञाणं न मञ्ञति, चक्खुसम्फस्सं न मञ्ञति, यम्पिदं चक्खुसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि न मञ्ञति, तस्मिम्पि न मञ्ञति, ततोपि न मञ्ञति, तं मेति न मञ्ञति। ",
"sn35.31:1.7":	"यञ्हि, भिक्खवे, मञ्ञति, यस्मिं मञ्ञति, यतो मञ्ञति, यं मेति मञ्ञति, ततो तं होति अञ्ञथा। ",
"sn35.31:1.8":	"अञ्ञथाभावी भवसत्तो लोको भवमेवाभिनन्दति …पे… ",
"sn35.31:1.9":	"जिव्हं न मञ्ञति, जिव्हाय न मञ्ञति, जिव्हातो न मञ्ञति, जिव्हा मेति न मञ्ञति। ",
"sn35.31:1.10":	"रसे न मञ्ञति …पे… ",
"sn35.31:1.11":	"जिव्हाविञ्ञाणं न मञ्ञति, जिव्हासम्फस्सं न मञ्ञति। ",
"sn35.31:1.12":	"यम्पिदं जिव्हासम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि न मञ्ञति, तस्मिम्पि न मञ्ञति, ततोपि न मञ्ञति, तं मेति न मञ्ञति। ",
"sn35.31:1.13":	"यञ्हि, भिक्खवे, मञ्ञति, यस्मिं मञ्ञति, यतो मञ्ञति, यं मेति मञ्ञति, ततो तं होति अञ्ञथा। ",
"sn35.31:1.14":	"अञ्ञथाभावी भवसत्तो लोको भवमेवाभिनन्दति …पे… ",
"sn35.31:1.15":	"मनं न मञ्ञति, मनस्मिं न मञ्ञति, मनतो न मञ्ञति, मनो मेति न मञ्ञति। ",
"sn35.31:1.16":	"धम्मे न मञ्ञति …पे… ",
"sn35.31:1.17":	"मनोविञ्ञाणं न मञ्ञति, मनोसम्फस्सं न मञ्ञति। ",
"sn35.31:1.18":	"यम्पिदं मनोसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि न मञ्ञति, तस्मिम्पि न मञ्ञति, ततोपि न मञ्ञति, तं मेति न मञ्ञति। ",
"sn35.31:1.19":	"यञ्हि, भिक्खवे, मञ्ञति, यस्मिं मञ्ञति, यतो मञ्ञति, यं मेति मञ्ञति, ततो तं होति अञ्ञथा। ",
"sn35.31:1.20":	"अञ्ञथाभावी भवसत्तो लोको भवमेवाभिनन्दति। ",
"sn35.31:1.21":	"यावता, भिक्खवे, खन्धधातुआयतनं तम्पि न मञ्ञति, तस्मिम्पि न मञ्ञति, ततोपि न मञ्ञति, तं मेति न मञ्ञति। ",
"sn35.31:1.22":	"सो एवं अमञ्ञमानो न च किञ्चि लोके उपादियति। ",
"sn35.31:1.23":	"अनुपादियं न परितस्सति। अपरितस्सं पच्चत्तञ्ञेव परिनिब्बायति। ",
"sn35.31:1.24":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाति। ",
"sn35.31:1.25":	"अयं खो सा, भिक्खवे, सब्बमञ्ञितसमुग्घातसप्पाया पटिपदा”ति। ",
"sn35.31:1.26":	"नवमं। "
}	
