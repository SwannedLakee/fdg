{	
"sn15.9:0.1":	"संयुत्त निकाय १५।९ ",
"sn15.9:0.2":	"१। पठमवग्ग ",
"sn15.9:0.3":	"दण्डसुत्त ",
"sn15.9:1.1":	"सावत्थियं विहरति। ",
"sn15.9:1.2":	"“अनमतग्गोयं, भिक्खवे, संसारो। ",
"sn15.9:1.3":	"पुब्बा कोटि न पञ्ञायति अविज्जानीवरणानं सत्तानं तण्हासंयोजनानं सन्धावतं संसरतं। ",
"sn15.9:1.4":	"सेय्यथापि, भिक्खवे, दण्डो उपरिवेहासं खित्तो सकिम्पि मूलेन निपतति, सकिम्पि मज्झेन निपतति, सकिम्पि अन्तेन निपतति; ",
"sn15.9:1.5":	"एवमेव खो, भिक्खवे, अविज्जानीवरणा सत्ता तण्हासंयोजना सन्धावन्ता संसरन्ता सकिम्पि अस्मा लोका परं लोकं गच्छन्ति, सकिम्पि परस्मा लोका इमं लोकं आगच्छन्ति। ",
"sn15.9:1.6":	"तं किस्स हेतु? ",
"sn15.9:1.7":	"अनमतग्गोयं, भिक्खवे, संसारो …पे… ",
"sn15.9:1.8":	"अलं विमुच्चितुन्”ति। ",
"sn15.9:1.9":	"नवमं। "
}	
