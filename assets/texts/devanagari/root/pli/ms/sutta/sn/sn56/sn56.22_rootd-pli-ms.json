{	
"sn56.22:0.1":	"संयुत्त निकाय ५६।२२ ",
"sn56.22:0.2":	"३। कोटिगामवग्ग ",
"sn56.22:0.3":	"दुतियकोटिगामसुत्त ",
"sn56.22:1.1":	"“ये हि केचि, भिक्खवे, समणा वा ब्राह्मणा वा ‘इदं दुक्खन्’ति यथाभूतं नप्पजानन्ति, ‘अयं दुक्खसमुदयो’ति यथाभूतं नप्पजानन्ति, ‘अयं दुक्खनिरोधो’ति यथाभूतं नप्पजानन्ति, ‘अयं दुक्खनिरोधगामिनी पटिपदा’ति यथाभूतं नप्पजानन्ति, ",
"sn56.22:1.2":	"न मे ते, भिक्खवे, समणा वा ब्राह्मणा वा समणेसु वा समणसम्मता ब्राह्मणेसु वा ब्राह्मणसम्मता, न च पन ते आयस्मन्तो सामञ्ञत्थं वा ब्रह्मञ्ञत्थं वा दिट्ठेव धम्मे सयं अभिञ्ञा सच्छिकत्वा उपसम्पज्ज विहरन्ति। ",
"sn56.22:2.1":	"ये च खो केचि, भिक्खवे, समणा वा ब्राह्मणा वा ‘इदं दुक्खन्’ति यथाभूतं पजानन्ति, ‘अयं दुक्खसमुदयो’ति यथाभूतं पजानन्ति, ‘अयं दुक्खनिरोधो’ति यथाभूतं पजानन्ति, ‘अयं दुक्खनिरोधगामिनी पटिपदा’ति यथाभूतं पजानन्ति, ",
"sn56.22:2.2":	"ते खो मे, भिक्खवे, समणा वा ब्राह्मणा वा समणेसु चेव समणसम्मता ब्राह्मणेसु च ब्राह्मणसम्मता, ते च पनायस्मन्तो सामञ्ञत्थञ्च ब्रह्मञ्ञत्थञ्च दिट्ठेव धम्मे सयं अभिञ्ञा सच्छिकत्वा उपसम्पज्ज विहरन्ती”ति। ",
"sn56.22:3.1":	"इदमवोच भगवा। ",
"sn56.22:3.2":	"इदं वत्वान सुगतो अथापरं एतदवोच सत्था: ",
"sn56.22:4.1":	"“ये दुक्खं नप्पजानन्ति, ",
"sn56.22:4.2":	"अथो दुक्खस्स सम्भवं; ",
"sn56.22:4.3":	"यत्थ च सब्बसो दुक्खं, ",
"sn56.22:4.4":	"असेसं उपरुज्झति। ",
"sn56.22:5.1":	"तञ्च मग्गं न जानन्ति, ",
"sn56.22:5.2":	"दुक्खूपसमगामिनं; ",
"sn56.22:5.3":	"चेतोविमुत्तिहीना ते, ",
"sn56.22:5.4":	"अथो पञ्ञाविमुत्तिया; ",
"sn56.22:5.5":	"अभब्बा ते अन्तकिरियाय, ",
"sn56.22:5.6":	"ते वे जातिजरूपगा। ",
"sn56.22:6.1":	"ये च दुक्खं पजानन्ति, ",
"sn56.22:6.2":	"अथो दुक्खस्स सम्भवं; ",
"sn56.22:6.3":	"यत्थ च सब्बसो दुक्खं, ",
"sn56.22:6.4":	"असेसं उपरुज्झति। ",
"sn56.22:7.1":	"तञ्च मग्गं पजानन्ति, ",
"sn56.22:7.2":	"दुक्खूपसमगामिनं; ",
"sn56.22:7.3":	"चेतोविमुत्तिसम्पन्ना, ",
"sn56.22:7.4":	"अथो पञ्ञाविमुत्तिया; ",
"sn56.22:7.5":	"भब्बा ते अन्तकिरियाय, ",
"sn56.22:7.6":	"न ते जातिजरूपगा”ति। ",
"sn56.22:7.7":	"दुतियं। "
}	
