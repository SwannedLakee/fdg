{	
"sn24.18:0.1":	"संयुत्त निकाय २४।१८ ",
"sn24.18:0.2":	"१। सोतापत्तिवग्ग ",
"sn24.18:0.3":	"नेवहोतिननहोतितथागतोसुत्त ",
"sn24.18:1.1":	"सावत्थिनिदानं। ",
"sn24.18:1.2":	"“किस्मिं नु खो, भिक्खवे, सति, किं उपादाय, किं अभिनिविस्स एवं दिट्ठि उप्पज्जति: ",
"sn24.18:1.3":	"‘नेव होति, न न होति तथागतो परं मरणा’”ति? ",
"sn24.18:1.4":	"“भगवंमूलका नो, भन्ते, धम्मा …पे… ",
"sn24.18:2.1":	"“रूपे खो, भिक्खवे, सति, रूपं उपादाय, रूपं अभिनिविस्स एवं दिट्ठि उप्पज्जति: ",
"sn24.18:2.2":	"‘नेव होति, न न होति तथागतो परं मरणा’”ति …पे…। ",
"sn24.18:3.1":	"“तं किं मञ्ञथ, भिक्खवे, ",
"sn24.18:3.2":	"रूपं निच्चं वा अनिच्चं वा”ति? ",
"sn24.18:3.3":	"“अनिच्चं, भन्ते” …पे… ",
"sn24.18:3.4":	"विपरिणामधम्मं, अपि नु तं अनुपादाय एवं दिट्ठि उप्पज्जेय्य: ",
"sn24.18:3.5":	"‘नेव होति, न न होति तथागतो परं मरणा’”ति? ",
"sn24.18:3.6":	"“नो हेतं, भन्ते”। ",
"sn24.18:3.7":	"“यम्पिदं दिट्ठं सुतं मुतं विञ्ञातं पत्तं परियेसितं अनुविचरितं मनसा तम्पि निच्चं वा अनिच्चं वा”ति? ",
"sn24.18:3.8":	"“अनिच्चं, भन्ते”। ",
"sn24.18:3.9":	"“यं पनानिच्चं दुक्खं वा तं सुखं वा”ति? ",
"sn24.18:3.10":	"“दुक्खं, भन्ते”। ",
"sn24.18:3.11":	"“यं पनानिच्चं दुक्खं विपरिणामधम्मं, अपि नु तं अनुपादाय एवं दिट्ठि उप्पज्जेय्य: ",
"sn24.18:3.12":	"‘नेव होति, न न होति तथागतो परं मरणा’”ति? ",
"sn24.18:3.13":	"“नो हेतं, भन्ते”। ",
"sn24.18:4.1":	"“यतो खो, भिक्खवे, अरियसावकस्स इमेसु च ठानेसु कङ्खा पहीना होति, दुक्खेपिस्स कङ्खा पहीना होति, दुक्खसमुदयेपिस्स कङ्खा पहीना होति, दुक्खनिरोधेपिस्स कङ्खा पहीना होति, दुक्खनिरोधगामिनिया पटिपदायपिस्स कङ्खा पहीना होति—",
"sn24.18:4.2":	"अयं वुच्चति, भिक्खवे, अरियसावको सोतापन्नो अविनिपातधम्मो नियतो सम्बोधिपरायनो”ति। ",
"sn24.18:4.3":	"अट्ठारसमं। ",
"sn24.18:4.4":	"सोतापत्तिवग्गो। ",
"sn24.18:4.5":	"अट्ठारसवेय्याकरणं निट्ठितं। ",
"sn24.18:5.0":	"तस्सुद्दानं ",
"sn24.18:5.1":	"वातं एतं मम, ",
"sn24.18:5.2":	"सो अत्ता नो च मे सिया; ",
"sn24.18:5.3":	"नत्थि करोतो हेतु च, ",
"sn24.18:5.4":	"महादिट्ठेन अट्ठमं। ",
"sn24.18:6.1":	"सस्सतो लोको च, ",
"sn24.18:6.2":	"असस्सतो च अन्तवा च; ",
"sn24.18:6.3":	"अनन्तवा च तं जीवं तं सरीरन्ति, ",
"sn24.18:6.4":	"अञ्ञं जीवं अञ्ञं सरीरन्ति च। ",
"sn24.18:7.1":	"होति तथागतो परं मरणाति, ",
"sn24.18:7.2":	"न होति तथागतो परं मरणाति; ",
"sn24.18:7.3":	"नेव होति न न होति तथागतो परं मरणाति। "
}	
