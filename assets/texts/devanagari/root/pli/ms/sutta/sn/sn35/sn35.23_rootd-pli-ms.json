{	
"sn35.23:0.1":	"संयुत्त निकाय ३५।२३ ",
"sn35.23:0.2":	"३। सब्बवग्ग ",
"sn35.23:0.3":	"सब्बसुत्त ",
"sn35.23:1.1":	"सावत्थिनिदानं। ",
"sn35.23:1.2":	"“सब्बं वो, भिक्खवे, देसेस्सामि। ",
"sn35.23:1.3":	"तं सुणाथ। ",
"sn35.23:1.4":	"किञ्च, भिक्खवे, सब्बं? ",
"sn35.23:1.5":	"चक्खुञ्चेव रूपा च, सोतञ्च सद्दा च, घानञ्च गन्धा च, जिव्हा च रसा च, कायो च फोट्ठब्बा च, मनो च धम्मा च—",
"sn35.23:1.6":	"इदं वुच्चति, भिक्खवे, सब्बं। ",
"sn35.23:1.7":	"यो, भिक्खवे, एवं वदेय्य: ",
"sn35.23:1.8":	"‘अहमेतं सब्बं पच्चक्खाय अञ्ञं सब्बं पञ्ञापेस्सामी’ति, तस्स वाचावत्थुकमेवस्स; ",
"sn35.23:1.9":	"पुट्ठो च न सम्पायेय्य, उत्तरिञ्च विघातं आपज्जेय्य। ",
"sn35.23:1.10":	"तं किस्स हेतु? ",
"sn35.23:1.11":	"यथा तं, भिक्खवे, अविसयस्मिन्”ति। ",
"sn35.23:1.12":	"पठमं। "
}	
