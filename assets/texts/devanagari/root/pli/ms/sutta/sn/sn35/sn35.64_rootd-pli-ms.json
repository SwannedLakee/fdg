{	
"sn35.64:0.1":	"संयुत्त निकाय ३५।६४ ",
"sn35.64:0.2":	"७। मिगजालवग्ग ",
"sn35.64:0.3":	"दुतियमिगजालसुत्त ",
"sn35.64:1.1":	"अथ खो आयस्मा मिगजालो येन भगवा तेनुपसङ्कमि …पे… ",
"sn35.64:1.2":	"एकमन्तं निसिन्नो खो आयस्मा मिगजालो भगवन्तं एतदवोच: ",
"sn35.64:1.3":	"“साधु मे, भन्ते, भगवा सङ्खित्तेन धम्मं देसेतु, यमहं भगवतो धम्मं सुत्वा एको वूपकट्ठो अप्पमत्तो आतापी पहितत्तो विहरेय्यन्”ति। ",
"sn35.64:2.1":	"“सन्ति खो, मिगजाल, चक्खुविञ्ञेय्या रूपा इट्ठा कन्ता मनापा पियरूपा कामूपसंहिता रजनीया। ",
"sn35.64:2.2":	"तञ्चे भिक्खु अभिनन्दति अभिवदति अज्झोसाय तिट्ठति। ",
"sn35.64:2.3":	"तस्स तं अभिनन्दतो अभिवदतो अज्झोसाय तिट्ठतो उप्पज्जति नन्दी। ",
"sn35.64:2.4":	"नन्दिसमुदया दुक्खसमुदयो, मिगजालाति वदामि …पे… ",
"sn35.64:2.5":	"सन्ति च खो, मिगजाल, जिव्हाविञ्ञेय्या रसा …पे… ",
"sn35.64:2.6":	"सन्ति च खो, मिगजाल, मनोविञ्ञेय्या धम्मा इट्ठा कन्ता मनापा पियरूपा कामूपसंहिता रजनीया। ",
"sn35.64:2.7":	"तञ्चे भिक्खु अभिनन्दति अभिवदति अज्झोसाय तिट्ठति। ",
"sn35.64:2.8":	"तस्स तं अभिनन्दतो अभिवदतो अज्झोसाय तिट्ठतो उप्पज्जति नन्दी। ",
"sn35.64:2.9":	"नन्दिसमुदया दुक्खसमुदयो, मिगजालाति वदामि। ",
"sn35.64:3.1":	"सन्ति च खो, मिगजाल, चक्खुविञ्ञेय्या रूपा इट्ठा कन्ता मनापा पियरूपा कामूपसंहिता रजनीया। ",
"sn35.64:3.2":	"तञ्चे भिक्खु नाभिनन्दति नाभिवदति नाज्झोसाय तिट्ठति। तस्स तं अनभिनन्दतो अनभिवदतो अनज्झोसाय तिट्ठतो नन्दी निरुज्झति। ",
"sn35.64:3.3":	"नन्दिनिरोधा दुक्खनिरोधो, मिगजालाति वदामि …पे… ",
"sn35.64:3.4":	"सन्ति च खो, मिगजाल, जिव्हाविञ्ञेय्या रसा इट्ठा कन्ता …पे… ",
"sn35.64:3.5":	"सन्ति च खो, मिगजाल, मनोविञ्ञेय्या धम्मा इट्ठा कन्ता मनापा पियरूपा कामूपसंहिता रजनीया। ",
"sn35.64:3.6":	"तञ्चे भिक्खु नाभिनन्दति नाभिवदति नाज्झोसाय तिट्ठति। तस्स तं अनभिनन्दतो अनभिवदतो अनज्झोसाय तिट्ठतो नन्दी निरुज्झति। ",
"sn35.64:3.7":	"नन्दिनिरोधा दुक्खनिरोधो, मिगजालाति वदामी”ति। ",
"sn35.64:4.1":	"अथ खो आयस्मा मिगजालो भगवतो भासितं अभिनन्दित्वा अनुमोदित्वा उट्ठायासना भगवन्तं अभिवादेत्वा पदक्खिणं कत्वा पक्कामि। ",
"sn35.64:4.2":	"अथ खो आयस्मा मिगजालो एको वूपकट्ठो अप्पमत्तो आतापी पहितत्तो विहरतो नचिरस्सेव—यस्सत्थाय कुलपुत्ता सम्मदेव अगारस्मा अनगारियं पब्बजन्ति, तदनुत्तरं—ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहासि। ",
"sn35.64:4.3":	"“खीणा जाति, वुसितं ब्रह्मचरियं, कतं करणीयं, नापरं इत्थत्ताया”ति अब्भञ्ञासि। ",
"sn35.64:4.4":	"अञ्ञतरो च पनायस्मा मिगजालो अरहतं अहोसीति। ",
"sn35.64:4.5":	"दुतियं। "
}	
