{	
"sn55.5:0.1":	"संयुत्त निकाय ५५।५ ",
"sn55.5:0.2":	"१। वेळुद्वारवग्ग ",
"sn55.5:0.3":	"दुतियसारिपुत्तसुत्त ",
"sn55.5:1.1":	"अथ खो आयस्मा सारिपुत्तो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो आयस्मन्तं सारिपुत्तं भगवा एतदवोच: ",
"sn55.5:1.2":	"“‘सोतापत्तियङ्गं, सोतापत्तियङ्गन्’ति हिदं, सारिपुत्त, वुच्चति। ",
"sn55.5:1.3":	"कतमं नु खो, सारिपुत्त, सोतापत्तियङ्गन्”ति? ",
"sn55.5:1.4":	"“सप्पुरिससंसेवो हि, भन्ते, सोतापत्तियङ्गं, सद्धम्मस्सवनं सोतापत्तियङ्गं, योनिसोमनसिकारो सोतापत्तियङ्गं, धम्मानुधम्मप्पटिपत्ति सोतापत्तियङ्गन्”ति। ",
"sn55.5:1.5":	"“साधु साधु, सारिपुत्त। ",
"sn55.5:1.6":	"सप्पुरिससंसेवो हि, सारिपुत्त, सोतापत्तियङ्गं, सद्धम्मस्सवनं सोतापत्तियङ्गं, योनिसोमनसिकारो सोतापत्तियङ्गं, धम्मानुधम्मप्पटिपत्ति सोतापत्तियङ्गं। ",
"sn55.5:2.1":	"‘सोतो, सोतो’ति हिदं, सारिपुत्त, वुच्चति। ",
"sn55.5:2.2":	"कतमो नु खो, सारिपुत्त, सोतो”ति? ",
"sn55.5:2.3":	"“अयमेव हि, भन्ते, अरियो अट्ठङ्गिको मग्गो सोतो, सेय्यथिदं—",
"sn55.5:2.4":	"सम्मादिट्ठि, सम्मासङ्कप्पो, सम्मावाचा, सम्माकम्मन्तो, सम्माआजीवो, सम्मावायामो, सम्मासति, सम्मासमाधी”ति। ",
"sn55.5:2.5":	"“साधु साधु, सारिपुत्त। ",
"sn55.5:2.6":	"अयमेव हि, सारिपुत्त, अरियो अट्ठङ्गिको मग्गो सोतो, सेय्यथिदं—",
"sn55.5:2.7":	"सम्मादिट्ठि …पे… सम्मासमाधि। ",
"sn55.5:3.1":	"‘सोतापन्नो, सोतापन्नो’ति हिदं, सारिपुत्त, वुच्चति। ",
"sn55.5:3.2":	"कतमो नु खो, सारिपुत्त, सोतापन्नो”ति? ",
"sn55.5:3.3":	"“यो हि, भन्ते, इमिना अरियेन अट्ठङ्गिकेन मग्गेन समन्नागतो अयं वुच्चति सोतापन्नो, स्वायं आयस्मा एवंनामो एवङ्गोत्तो”ति। ",
"sn55.5:3.4":	"“साधु साधु, सारिपुत्त। ",
"sn55.5:3.5":	"यो हि, सारिपुत्त, इमिना अरियेन अट्ठङ्गिकेन मग्गेन समन्नागतो अयं वुच्चति सोतापन्नो, स्वायं आयस्मा एवंनामो एवङ्गोत्तो”ति। ",
"sn55.5:3.6":	"पञ्चमं। "
}	
