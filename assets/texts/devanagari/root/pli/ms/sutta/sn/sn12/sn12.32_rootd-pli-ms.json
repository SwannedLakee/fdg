{	
"sn12.32:0.1":	"संयुत्त निकाय १२।३२ ",
"sn12.32:0.2":	"४। कळारखत्तियवग्ग ",
"sn12.32:0.3":	"कळारसुत्त ",
"sn12.32:1.1":	"सावत्थियं विहरति। ",
"sn12.32:1.2":	"अथ खो कळारखत्तियो भिक्खु येनायस्मा सारिपुत्तो तेनुपसङ्कमि; उपसङ्कमित्वा आयस्मता सारिपुत्तेन सद्धिं सम्मोदि। ",
"sn12.32:1.3":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो कळारखत्तियो भिक्खु आयस्मन्तं सारिपुत्तं एतदवोच: ",
"sn12.32:1.4":	"“मोळियफग्गुनो, आवुसो सारिपुत्त, भिक्खु सिक्खं पच्चक्खाय हीनायावत्तो”ति। ",
"sn12.32:1.5":	"“न हि नून सो आयस्मा इमस्मिं धम्मविनये अस्सासमलत्था”ति। ",
"sn12.32:2.1":	"“तेन हायस्मा सारिपुत्तो इमस्मिं धम्मविनये अस्सासं पत्तो”ति? ",
"sn12.32:3.1":	"“न ख्वाहं, आवुसो, कङ्खामी”ति। ",
"sn12.32:3.2":	"“आयतिं, पनावुसो”ति? ",
"sn12.32:4.1":	"“न ख्वाहं, आवुसो, विचिकिच्छामी”ति। ",
"sn12.32:5.1":	"अथ खो कळारखत्तियो भिक्खु उट्ठायासना येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो कळारखत्तियो भिक्खु भगवन्तं एतदवोच: ",
"sn12.32:5.2":	"“आयस्मता, भन्ते, सारिपुत्तेन अञ्ञा ब्याकता: ",
"sn12.32:5.3":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानामी”ति। ",
"sn12.32:6.1":	"अथ खो भगवा अञ्ञतरं भिक्खुं आमन्तेसि: ",
"sn12.32:6.2":	"“एहि त्वं, भिक्खु, मम वचनेन सारिपुत्तं आमन्तेहि: ",
"sn12.32:6.3":	"‘सत्था तं, आवुसो सारिपुत्त, आमन्तेती’”ति। ",
"sn12.32:6.4":	"“एवं, भन्ते”ति खो सो भिक्खु भगवतो पटिस्सुत्वा येनायस्मा सारिपुत्तो तेनुपसङ्कमि; उपसङ्कमित्वा आयस्मन्तं सारिपुत्तं एतदवोच: ",
"sn12.32:6.5":	"“सत्था तं, आवुसो सारिपुत्त, आमन्तेती”ति। ",
"sn12.32:6.6":	"“एवं, आवुसो”ति खो आयस्मा सारिपुत्तो तस्स भिक्खुनो पटिस्सुत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो आयस्मन्तं सारिपुत्तं भगवा एतदवोच: ",
"sn12.32:6.7":	"“सच्चं किर तया, सारिपुत्त, अञ्ञा ब्याकता: ",
"sn12.32:6.8":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानामी”ति? ",
"sn12.32:6.9":	"“न खो, भन्ते, एतेहि पदेहि एतेहि ब्यञ्जनेहि अत्थो वुत्तो”ति। ",
"sn12.32:6.10":	"“येन केनचिपि, सारिपुत्त, परियायेन कुलपुत्तो अञ्ञं ब्याकरोति, अथ खो ब्याकतं ब्याकततो दट्ठब्बन्”ति। ",
"sn12.32:6.11":	"“ननु अहम्पि, भन्ते, एवं वदामि: ",
"sn12.32:6.12":	"‘न खो, भन्ते, एतेहि पदेहि एतेहि ब्यञ्जनेहि अत्थो वुत्तो’”ति। ",
"sn12.32:7.1":	"“सचे तं, सारिपुत्त, एवं पुच्छेय्युं: ",
"sn12.32:7.2":	"‘कथं जानता पन तया, आवुसो सारिपुत्त, कथं पस्सता अञ्ञा ब्याकता—",
"sn12.32:7.3":	"खीणा जाति, वुसितं ब्रह्मचरियं, कतं करणीयं, नापरं इत्थत्तायाति पजानामी’ति। ",
"sn12.32:7.4":	"एवं पुट्ठो त्वं, सारिपुत्त, किन्ति ब्याकरेय्यासी”ति? ",
"sn12.32:8.1":	"“सचे मं, भन्ते, एवं पुच्छेय्युं: ",
"sn12.32:8.2":	"‘कथं जानता पन तया, आवुसो सारिपुत्त, कथं पस्सता अञ्ञा ब्याकता—",
"sn12.32:8.3":	"खीणा जाति, वुसितं ब्रह्मचरियं, कतं करणीयं, नापरं इत्थत्तायाति पजानामी’ति; ",
"sn12.32:8.4":	"एवं पुट्ठोहं, भन्ते, एवं ब्याकरेय्यं: ",
"sn12.32:8.5":	"‘यंनिदाना, आवुसो, जाति, तस्स निदानस्स खया खीणस्मिं खीणाम्हीति विदितं। ",
"sn12.32:8.6":	"खीणाम्हीति विदित्वा—",
"sn12.32:8.7":	"खीणा जाति, वुसितं ब्रह्मचरियं, कतं करणीयं, नापरं इत्थत्तायाति पजानामी’ति। ",
"sn12.32:8.8":	"एवं पुट्ठोहं, भन्ते, एवं ब्याकरेय्यन्”ति। ",
"sn12.32:9.1":	"“सचे पन तं, सारिपुत्त, एवं पुच्छेय्युं: ",
"sn12.32:9.2":	"‘जाति पनावुसो सारिपुत्त, किंनिदाना किंसमुदया किंजातिका किंपभवा’ति? ",
"sn12.32:9.3":	"एवं पुट्ठो तं, सारिपुत्त, किन्ति ब्याकरेय्यासी”ति? ",
"sn12.32:9.4":	"“सचे मं, भन्ते, एवं पुच्छेय्युं: ",
"sn12.32:9.5":	"‘जाति पनावुसो सारिपुत्त, किंनिदाना किंसमुदया किंजातिका किंपभवा’ति? ",
"sn12.32:9.6":	"एवं पुट्ठोहं, भन्ते, एवं ब्याकरेय्यं: ",
"sn12.32:9.7":	"‘जाति खो, आवुसो, भवनिदाना भवसमुदया भवजातिका भवप्पभवा’ति। ",
"sn12.32:9.8":	"एवं पुट्ठोहं, भन्ते, एवं ब्याकरेय्यन्”ति। ",
"sn12.32:10.1":	"“सचे पन तं, सारिपुत्त, एवं पुच्छेय्युं: ",
"sn12.32:10.2":	"‘भवो पनावुसो सारिपुत्त, किंनिदानो किंसमुदयो किंजातिको किंपभवो’ति? ",
"sn12.32:10.3":	"एवं पुट्ठो त्वं, सारिपुत्त, किन्ति ब्याकरेय्यासी”ति? ",
"sn12.32:10.4":	"“सचे मं, भन्ते, एवं पुच्छेय्युं: ",
"sn12.32:10.5":	"‘भवो पनावुसो सारिपुत्त, किंनिदानो किंसमुदयो किंजातिको किंपभवो’ति? ",
"sn12.32:10.6":	"एवं पुट्ठोहं, भन्ते, एवं ब्याकरेय्यं: ",
"sn12.32:10.7":	"‘भवो खो, आवुसो, उपादाननिदानो उपादानसमुदयो उपादानजातिको उपादानप्पभवो’ति। ",
"sn12.32:10.8":	"एवं पुट्ठोहं, भन्ते, एवं ब्याकरेय्यन्”ति। ",
"sn12.32:11.1":	"“सचे पन तं, सारिपुत्त, एवं पुच्छेय्युं: ",
"sn12.32:11.2":	"‘उपादानं पनावुसो …पे… ",
"sn12.32:11.3":	"सचे पन तं, सारिपुत्त, एवं पुच्छेय्युं—",
"sn12.32:11.4":	"तण्हा पनावुसो सारिपुत्त, किंनिदाना किंसमुदया किंजातिका किंपभवा’ति? ",
"sn12.32:11.5":	"एवं पुट्ठो त्वं, सारिपुत्त, किन्ति ब्याकरेय्यासी”ति? ",
"sn12.32:11.6":	"“सचे मं, भन्ते, एवं पुच्छेय्युं: ",
"sn12.32:11.7":	"‘तण्हा पनावुसो सारिपुत्त, किंनिदाना किंसमुदया किंजातिका किंपभवा’ति? ",
"sn12.32:11.8":	"एवं पुट्ठोहं, भन्ते, एवं ब्याकरेय्यं: ",
"sn12.32:11.9":	"‘तण्हा खो, आवुसो, वेदनानिदाना वेदनासमुदया वेदनाजातिका वेदनापभवा’ति। ",
"sn12.32:11.10":	"एवं पुट्ठोहं, भन्ते, एवं ब्याकरेय्यन्”ति। ",
"sn12.32:12.1":	"“सचे पन तं, सारिपुत्त, एवं पुच्छेय्युं: ",
"sn12.32:12.2":	"‘कथं जानतो पन ते, आवुसो सारिपुत्त, कथं पस्सतो या वेदनासु नन्दी सा न उपट्ठासी’ति। ",
"sn12.32:12.3":	"एवं पुट्ठो त्वं, सारिपुत्त, किन्ति ब्याकरेय्यासी”ति? ",
"sn12.32:12.4":	"“सचे मं, भन्ते, एवं पुच्छेय्युं: ",
"sn12.32:12.5":	"‘कथं जानतो पन ते, आवुसो सारिपुत्त, कथं पस्सतो या वेदनासु नन्दी सा न उपट्ठासी’ति एवं पुट्ठोहं, भन्ते, एवं ब्याकरेय्यं: ",
"sn12.32:12.6":	"‘तिस्सो खो इमा, आवुसो, वेदना। ",
"sn12.32:12.7":	"कतमा तिस्सो? ",
"sn12.32:12.8":	"सुखा वेदना, दुक्खा वेदना, अदुक्खमसुखा वेदना। ",
"sn12.32:12.9":	"इमा खो, आवुसो, तिस्सो वेदना अनिच्चा। ",
"sn12.32:12.10":	"यदनिच्चं तं दुक्खन्ति ",
"sn12.32:12.11":	"विदितं, या वेदनासु नन्दी सा न उपट्ठासी’ति। ",
"sn12.32:12.12":	"एवं, पुट्ठोहं, भन्ते, एवं ब्याकरेय्यन्”ति। ",
"sn12.32:13.1":	"“साधु साधु, सारिपुत्त। ",
"sn12.32:13.2":	"अयम्पि खो, सारिपुत्त, परियायो, एतस्सेव अत्थस्स सङ्खित्तेन वेय्याकरणाय: ",
"sn12.32:13.3":	"‘यं किञ्चि वेदयितं तं दुक्खस्मिन्’”ति। ",
"sn12.32:14.1":	"“सचे पन तं, सारिपुत्त, एवं पुच्छेय्युं: ",
"sn12.32:14.2":	"‘कथं विमोक्खा पन तया, आवुसो सारिपुत्त, अञ्ञा ब्याकता—",
"sn12.32:14.3":	"खीणा जाति, वुसितं ब्रह्मचरियं, कतं करणीयं, नापरं इत्थत्तायाति पजानामी’ति? ",
"sn12.32:14.4":	"एवं पुट्ठो त्वं, सारिपुत्त, किन्ति ब्याकरेय्यासी”ति? ",
"sn12.32:14.5":	"“सचे मं, भन्ते, एवं पुच्छेय्युं: ",
"sn12.32:14.6":	"‘कथं विमोक्खा पन तया, आवुसो सारिपुत्त, अञ्ञा ब्याकता—",
"sn12.32:14.7":	"खीणा जाति, वुसितं ब्रह्मचरियं, कतं करणीयं, नापरं इत्थत्तायाति पजानामी’ति। ",
"sn12.32:14.8":	"एवं पुट्ठोहं, भन्ते, एवं ब्याकरेय्यं: ",
"sn12.32:14.9":	"‘अज्झत्तं विमोक्खा ख्वाहं, आवुसो, सब्बुपादानक्खया तथा सतो विहरामि यथा सतं विहरन्तं आसवा नानुस्सवन्ति, अत्तानञ्च नावजानामी’ति। ",
"sn12.32:14.10":	"एवं पुट्ठोहं, भन्ते, एवं ब्याकरेय्यन्”ति। ",
"sn12.32:15.1":	"“साधु साधु, सारिपुत्त। ",
"sn12.32:15.2":	"अयम्पि खो सारिपुत्त, परियायो एतस्सेव अत्थस्स सङ्खित्तेन वेय्याकरणाय—",
"sn12.32:15.3":	"ये आसवा समणेन वुत्ता तेस्वाहं न कङ्खामि, ते मे पहीनाति न विचिकिच्छामी”ति। ",
"sn12.32:15.4":	"इदमवोच भगवा। ",
"sn12.32:15.5":	"इदं वत्वा सुगतो उट्ठायासना विहारं पाविसि। ",
"sn12.32:16.1":	"तत्र खो आयस्मा सारिपुत्तो अचिरपक्कन्तस्स भगवतो भिक्खू आमन्तेसि: ",
"sn12.32:16.2":	"“पुब्बे अप्पटिसंविदितं मं, आवुसो, भगवा पठमं पञ्हं अपुच्छि, तस्स मे अहोसि दन्धायितत्तं। ",
"sn12.32:16.3":	"यतो च खो मे, आवुसो, भगवा पठमं पञ्हं अनुमोदि, तस्स मय्हं, आवुसो, एतदहोसि—",
"sn12.32:16.4":	"दिवसञ्चेपि मं भगवा एतमत्थं पुच्छेय्य अञ्ञमञ्ञेहि पदेहि अञ्ञमञ्ञेहि परियायेहि, दिवसम्पाहं भगवतो एतमत्थं ब्याकरेय्यं अञ्ञमञ्ञेहि पदेहि अञ्ञमञ्ञेहि परियायेहि। ",
"sn12.32:16.5":	"रत्तिञ्चेपि मं भगवा एतमत्थं पुच्छेय्य अञ्ञमञ्ञेहि पदेहि अञ्ञमञ्ञेहि परियायेहि, रत्तिम्पाहं भगवतो एतमत्थं ब्याकरेय्यं अञ्ञमञ्ञेहि पदेहि अञ्ञमञ्ञेहि परियायेहि। ",
"sn12.32:16.6":	"रत्तिन्दिवं चेपि मं भगवा एतमत्थं पुच्छेय्य अञ्ञमञ्ञेहि पदेहि अञ्ञमञ्ञेहि परियायेहि, रत्तिन्दिवम्पाहं भगवतो एतमत्थं ब्याकरेय्यं अञ्ञमञ्ञेहि पदेहि अञ्ञमञ्ञेहि परियायेहि। ",
"sn12.32:16.7":	"द्वे रत्तिन्दिवानि चेपि मं भगवा एतमत्थं पुच्छेय्य …पे… ",
"sn12.32:16.8":	"द्वे रत्तिन्दिवानिपाहं भगवतो एतमत्थं ब्याकरेय्यं …पे… ",
"sn12.32:16.9":	"तीणि रत्तिन्दिवानि चेपि मं भगवा एतमत्थं पुच्छेय्य …पे… ",
"sn12.32:16.10":	"तीणि रत्तिन्दिवानिपाहं भगवतो एतमत्थं ब्याकरेय्यं …पे… ",
"sn12.32:16.11":	"चत्तारि रत्तिन्दिवानि चेपि मं भगवा एतमत्थं पुच्छेय्य …पे… ",
"sn12.32:16.12":	"चत्तारि रत्तिन्दिवानिपाहं भगवतो एतमत्थं ब्याकरेय्यं …पे… ",
"sn12.32:16.13":	"पञ्च रत्तिन्दिवानि चेपि मं भगवा एतमत्थं पुच्छेय्य …पे… ",
"sn12.32:16.14":	"पञ्च रत्तिन्दिवानिपाहं भगवतो एतमत्थं ब्याकरेय्यं …पे… ",
"sn12.32:16.15":	"छ रत्तिन्दिवानि चेपि मं भगवा एतमत्थं पुच्छेय्य …पे… ",
"sn12.32:16.16":	"छ रत्तिन्दिवानिपाहं भगवतो एतमत्थं ब्याकरेय्यं …पे… ",
"sn12.32:16.17":	"सत्त रत्तिन्दिवानि चेपि मं भगवा एतमत्थं पुच्छेय्य अञ्ञमञ्ञेहि पदेहि अञ्ञमञ्ञेहि परियायेहि, सत्त रत्तिन्दिवानिपाहं भगवतो एतमत्थं ब्याकरेय्यं अञ्ञमञ्ञेहि पदेहि अञ्ञमञ्ञेहि परियायेही”ति। ",
"sn12.32:17.1":	"अथ खो कळारखत्तियो भिक्खु उट्ठायासना येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो कळारखत्तियो भिक्खु भगवन्तं एतदवोच: ",
"sn12.32:17.2":	"“आयस्मता, भन्ते, सारिपुत्तेन सीहनादो नदितो—",
"sn12.32:17.3":	"पुब्बे अप्पटिसंविदितं मं, आवुसो, भगवा पठमं पञ्हं अपुच्छि, तस्स मे अहोसि दन्धायितत्तं। ",
"sn12.32:17.4":	"यतो च खो मे, आवुसो, भगवा पठमं पञ्हं अनुमोदि, तस्स मय्हं, आवुसो, एतदहोसि—",
"sn12.32:17.5":	"दिवसञ्चेपि मं भगवा एतमत्थं पुच्छेय्य अञ्ञमञ्ञेहि पदेहि अञ्ञमञ्ञेहि परियायेहि, दिवसम्पाहं भगवतो एतमत्थं ब्याकरेय्यं अञ्ञमञ्ञेहि पदेहि अञ्ञमञ्ञेहि परियायेहि; ",
"sn12.32:17.6":	"रत्तिञ्चेपि …पे… ",
"sn12.32:17.7":	"रत्तिन्दिवञ्चेपि मं भगवा …पे… ",
"sn12.32:17.8":	"द्वे रत्तिन्दिवानि चेपि मं भगवा …पे… ",
"sn12.32:17.9":	"तीणि … ",
"sn12.32:17.10":	"चत्तारि … ",
"sn12.32:17.11":	"पञ्च … ",
"sn12.32:17.12":	"छ … ",
"sn12.32:17.13":	"सत्त रत्तिन्दिवानि चेपि मं भगवा एतमत्थं पुच्छेय्य अञ्ञमञ्ञेहि पदेहि अञ्ञमञ्ञेहि परियायेहि, सत्त रत्तिन्दिवानिपाहं भगवतो एतमत्थं ब्याकरेय्यं अञ्ञमञ्ञेहि पदेहि अञ्ञमञ्ञेहि परियायेही”ति। ",
"sn12.32:18.1":	"“सा हि, भिक्खु, सारिपुत्तस्स धम्मधातु सुप्पटिविद्धा, यस्सा धम्मधातुया सुप्पटिविद्धत्ता दिवसं चेपाहं सारिपुत्तं एतमत्थं पुच्छेय्यं अञ्ञमञ्ञेहि पदेहि अञ्ञमञ्ञेहि परियायेहि, दिवसम्पि मे सारिपुत्तो एतमत्थं ब्याकरेय्य अञ्ञमञ्ञेहि पदेहि अञ्ञमञ्ञेहि परियायेहि। ",
"sn12.32:18.2":	"रत्तिं चेपाहं सारिपुत्तं एतमत्थं पुच्छेय्यं अञ्ञमञ्ञेहि पदेहि अञ्ञमञ्ञेहि परियायेहि, रत्तिम्पि मे सारिपुत्तो एतमत्थं ब्याकरेय्य …पे… ",
"sn12.32:18.3":	"रत्तिन्दिवं चेपाहं सारिपुत्तं एतमत्थं पुच्छेय्यं, रत्तिन्दिवम्पि मे सारिपुत्तो एतमत्थं ब्याकरेय्य … ",
"sn12.32:18.4":	"द्वे रत्तिन्दिवानि चेपाहं सारिपुत्तं एतमत्थं पुच्छेय्यं, द्वे रत्तिन्दिवानिपि मे सारिपुत्तो एतमत्थं ब्याकरेय्य … ",
"sn12.32:18.5":	"तीणि रत्तिन्दिवानि चेपाहं सारिपुत्तं एतमत्थं पुच्छेय्यं, तीणि रत्तिन्दिवानिपि मे सारिपुत्तो एतमत्थं ब्याकरेय्य … ",
"sn12.32:18.6":	"चत्तारि रत्तिन्दिवानि चेपाहं सारिपुत्तं एतमत्थं पुच्छेय्यं, चत्तारि रत्तिन्दिवानिपि मे सारिपुत्तो एतमत्थं ब्याकरेय्य … ",
"sn12.32:18.7":	"पञ्च रत्तिन्दिवानि चेपाहं सारिपुत्तं एतमत्थं पुच्छेय्यं, पञ्च रत्तिन्दिवानिपि मे सारिपुत्तो एतमत्थं ब्याकरेय्य … ",
"sn12.32:18.8":	"छ रत्तिन्दिवानि चेपाहं सारिपुत्तं एतमत्थं पुच्छेय्यं, छ रत्तिन्दिवानिपि मे सारिपुत्तो एतमत्थं ब्याकरेय्य … ",
"sn12.32:18.9":	"सत्त रत्तिन्दिवानि चेपाहं सारिपुत्तं एतमत्थं पुच्छेय्यं अञ्ञमञ्ञेहि पदेहि अञ्ञमञ्ञेहि परियायेहि, सत्त रत्तिन्दिवानिपि मे सारिपुत्तो एतमत्थं ब्याकरेय्य अञ्ञमञ्ञेहि पदेहि अञ्ञमञ्ञेहि परियायेही”ति। ",
"sn12.32:18.10":	"दुतियं। "
}	
