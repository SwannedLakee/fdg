{	
"sn5.1:0.1":	"संयुत्त निकाय ५।१ ",
"sn5.1:0.2":	"१। भिक्खुनीवग्ग ",
"sn5.1:0.3":	"आळविकासुत्त ",
"sn5.1:1.1":	"एवं मे सुतं—",
"sn5.1:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"sn5.1:1.3":	"अथ खो आळविका भिक्खुनी पुब्बण्हसमयं निवासेत्वा पत्तचीवरमादाय सावत्थिं पिण्डाय पाविसि। ",
"sn5.1:1.4":	"सावत्थियं पिण्डाय चरित्वा पच्छाभत्तं पिण्डपातपटिक्कन्ता येन अन्धवनं तेनुपसङ्कमि विवेकत्थिनी। ",
"sn5.1:1.5":	"अथ खो मारो पापिमा आळविकाय भिक्खुनिया भयं छम्भितत्तं लोमहंसं उप्पादेतुकामो विवेकम्हा चावेतुकामो येन आळविका भिक्खुनी तेनुपसङ्कमि; उपसङ्कमित्वा आळविकं भिक्खुनिं गाथाय अज्झभासि: ",
"sn5.1:2.1":	"“नत्थि निस्सरणं लोके, ",
"sn5.1:2.2":	"किं विवेकेन काहसि; ",
"sn5.1:2.3":	"भुञ्जस्सु कामरतियो, ",
"sn5.1:2.4":	"माहु पच्छानुतापिनी”ति। ",
"sn5.1:3.1":	"अथ खो आळविकाय भिक्खुनिया एतदहोसि: ",
"sn5.1:3.2":	"“को नु ख्वायं मनुस्सो वा अमनुस्सो वा गाथं भासती”ति? ",
"sn5.1:3.3":	"अथ खो आळविकाय भिक्खुनिया एतदहोसि: ",
"sn5.1:3.4":	"“मारो खो अयं पापिमा मम भयं छम्भितत्तं लोमहंसं उप्पादेतुकामो विवेकम्हा चावेतुकामो गाथं भासती”ति। ",
"sn5.1:3.5":	"अथ खो आळविका भिक्खुनी “मारो अयं पापिमा” इति विदित्वा मारं पापिमन्तं गाथाहि पच्चभासि: ",
"sn5.1:4.1":	"“अत्थि निस्सरणं लोके, ",
"sn5.1:4.2":	"पञ्ञाय मे सुफुस्सितं; ",
"sn5.1:4.3":	"पमत्तबन्धु पापिम, ",
"sn5.1:4.4":	"न त्वं जानासि तं पदं। ",
"sn5.1:5.1":	"सत्तिसूलूपमा कामा, ",
"sn5.1:5.2":	"खन्धासं अधिकुट्टना; ",
"sn5.1:5.3":	"यं त्वं कामरतिं ब्रूसि, ",
"sn5.1:5.4":	"अरति मय्ह सा अहू”ति। ",
"sn5.1:6.1":	"अथ खो मारो पापिमा “जानाति मं आळविका भिक्खुनी”ति दुक्खी दुम्मनो तत्थेवन्तरधायीति। "
}	
