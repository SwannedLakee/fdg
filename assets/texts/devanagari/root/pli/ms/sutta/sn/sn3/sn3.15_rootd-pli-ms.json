{	
"sn3.15:0.1":	"संयुत्त निकाय ३।१५ ",
"sn3.15:0.2":	"२। दुतियवग्ग ",
"sn3.15:0.3":	"दुतियसङ्गामसुत्त ",
"sn3.15:1.1":	"अथ खो राजा मागधो अजातसत्तु वेदेहिपुत्तो चतुरङ्गिनिं सेनं सन्नय्हित्वा राजानं पसेनदिं कोसलं अब्भुय्यासि येन कासि। ",
"sn3.15:1.2":	"अस्सोसि खो राजा पसेनदि कोसलो: ",
"sn3.15:1.3":	"“राजा किर मागधो अजातसत्तु वेदेहिपुत्तो चतुरङ्गिनिं सेनं सन्नय्हित्वा ममं अब्भुय्यातो येन कासी”ति। ",
"sn3.15:1.4":	"अथ खो राजा पसेनदि कोसलो चतुरङ्गिनिं सेनं सन्नय्हित्वा राजानं मागधं अजातसत्तुं वेदेहिपुत्तं पच्चुय्यासि येन कासि। ",
"sn3.15:1.5":	"अथ खो राजा च मागधो अजातसत्तु वेदेहिपुत्तो राजा च पसेनदि कोसलो सङ्गामेसुं। ",
"sn3.15:1.6":	"तस्मिं खो पन सङ्गामे राजा पसेनदि कोसलो राजानं मागधं अजातसत्तुं वेदेहिपुत्तं पराजेसि, जीवग्गाहञ्च नं अग्गहेसि। ",
"sn3.15:1.7":	"अथ खो रञ्ञो पसेनदिस्स कोसलस्स एतदहोसि: ",
"sn3.15:1.8":	"“किञ्चापि खो म्यायं राजा मागधो अजातसत्तु वेदेहिपुत्तो अदुब्भन्तस्स दुब्भति, अथ च पन मे भागिनेय्यो होति। ",
"sn3.15:1.9":	"यन्नूनाहं रञ्ञो मागधस्स अजातसत्तुनो वेदेहिपुत्तस्स सब्बं हत्थिकायं परियादियित्वा सब्बं अस्सकायं परियादियित्वा सब्बं रथकायं परियादियित्वा सब्बं पत्तिकायं परियादियित्वा जीवन्तमेव नं ओसज्जेय्यन्”ति। ",
"sn3.15:2.1":	"अथ खो राजा पसेनदि कोसलो रञ्ञो मागधस्स अजातसत्तुनो वेदेहिपुत्तस्स सब्बं हत्थिकायं परियादियित्वा सब्बं अस्सकायं परियादियित्वा सब्बं रथकायं परियादियित्वा सब्बं पत्तिकायं परियादियित्वा जीवन्तमेव नं ओसज्जि। ",
"sn3.15:3.1":	"अथ खो सम्बहुला भिक्खू पुब्बण्हसमयं निवासेत्वा पत्तचीवरमादाय सावत्थिं पिण्डाय पविसिंसु। ",
"sn3.15:3.2":	"सावत्थियं पिण्डाय चरित्वा पच्छाभत्तं पिण्डपातपटिक्कन्ता येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो ते भिक्खू भगवन्तं एतदवोचुं: ",
"sn3.15:4.1":	"“इध, भन्ते, राजा मागधो अजातसत्तु वेदेहिपुत्तो चतुरङ्गिनिं सेनं सन्नय्हित्वा राजानं पसेनदिं कोसलं अब्भुय्यासि येन कासि। ",
"sn3.15:4.2":	"अस्सोसि खो, भन्ते, राजा पसेनदि कोसलो: ",
"sn3.15:4.3":	"‘राजा किर मागधो अजातसत्तु वेदेहिपुत्तो चतुरङ्गिनिं सेनं सन्नय्हित्वा ममं अब्भुय्यातो येन कासी’ति। ",
"sn3.15:4.4":	"अथ खो, भन्ते, राजा पसेनदि कोसलो चतुरङ्गिनिं सेनं सन्नय्हित्वा राजानं मागधं अजातसत्तुं वेदेहिपुत्तं पच्चुय्यासि येन कासि। ",
"sn3.15:4.5":	"अथ खो, भन्ते, राजा च मागधो अजातसत्तु वेदेहिपुत्तो राजा च पसेनदि कोसलो सङ्गामेसुं। ",
"sn3.15:4.6":	"तस्मिं खो पन, भन्ते, सङ्गामे राजा पसेनदि कोसलो राजानं मागधं अजातसत्तुं वेदेहिपुत्तं पराजेसि, जीवग्गाहञ्च नं अग्गहेसि। ",
"sn3.15:4.7":	"अथ खो, भन्ते, रञ्ञो पसेनदिस्स कोसलस्स एतदहोसि: ",
"sn3.15:4.8":	"‘किञ्चापि खो म्यायं राजा मागधो अजातसत्तु वेदेहिपुत्तो अदुब्भन्तस्स दुब्भति, अथ च पन मे भागिनेय्यो होति। ",
"sn3.15:4.9":	"यन्नूनाहं रञ्ञो मागधस्स अजातसत्तुनो वेदेहिपुत्तस्स सब्बं हत्थिकायं परियादियित्वा सब्बं अस्सकायं सब्बं रथकायं सब्बं पत्तिकायं परियादियित्वा जीवन्तमेव नं ओसज्जेय्यन्’”ति। ",
"sn3.15:5.1":	"“अथ खो, भन्ते, राजा पसेनदि कोसलो रञ्ञो मागधस्स अजातसत्तुनो वेदेहिपुत्तस्स सब्बं हत्थिकायं परियादियित्वा सब्बं अस्सकायं परियादियित्वा सब्बं रथकायं परियादियित्वा सब्बं पत्तिकायं परियादियित्वा जीवन्तमेव नं ओसज्जी”ति। ",
"sn3.15:6.1":	"अथ खो भगवा एतमत्थं विदित्वा तायं वेलायं इमा गाथायो अभासि: ",
"sn3.15:7.1":	"“विलुम्पतेव पुरिसो, ",
"sn3.15:7.2":	"यावस्स उपकप्पति; ",
"sn3.15:7.3":	"यदा चञ्ञे विलुम्पन्ति, ",
"sn3.15:7.4":	"सो विलुत्तो विलुप्पति। ",
"sn3.15:8.1":	"ठानञ्हि मञ्ञति बालो, ",
"sn3.15:8.2":	"याव पापं न पच्चति; ",
"sn3.15:8.3":	"यदा च पच्चति पापं, ",
"sn3.15:8.4":	"अथ दुक्खं निगच्छति। ",
"sn3.15:9.1":	"हन्ता लभति हन्तारं, ",
"sn3.15:9.2":	"जेतारं लभते जयं; ",
"sn3.15:9.3":	"अक्कोसको च अक्कोसं, ",
"sn3.15:9.4":	"रोसेतारञ्च रोसको; ",
"sn3.15:9.5":	"अथ कम्मविवट्टेन, ",
"sn3.15:9.6":	"सो विलुत्तो विलुप्पती”ति। "
}	
