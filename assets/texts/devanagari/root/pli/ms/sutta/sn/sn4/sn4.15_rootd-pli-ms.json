{	
"sn4.15:0.1":	"संयुत्त निकाय ४।१५ ",
"sn4.15:0.2":	"२। दुतियवग्ग ",
"sn4.15:0.3":	"मानससुत्त ",
"sn4.15:1.1":	"एवं मे सुतं—",
"sn4.15:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"sn4.15:1.3":	"अथ खो मारो पापिमा येन भगवा तेनुपसङ्कमि; उपसङ्कमित्वा भगवन्तं गाथाय अज्झभासि: ",
"sn4.15:2.1":	"“अन्तलिक्खचरो पासो, ",
"sn4.15:2.2":	"य्वायं चरति मानसो; ",
"sn4.15:2.3":	"तेन तं बाधयिस्सामि, ",
"sn4.15:2.4":	"न मे समण मोक्खसी”ति। ",
"sn4.15:3.1":	"“रूपा सद्दा रसा गन्धा, ",
"sn4.15:3.2":	"फोट्ठब्बा च मनोरमा; ",
"sn4.15:3.3":	"एत्थ मे विगतो छन्दो, ",
"sn4.15:3.4":	"निहतो त्वमसि अन्तका”ति। ",
"sn4.15:4.1":	"अथ खो मारो पापिमा “जानाति मं भगवा, जानाति मं सुगतो”ति दुक्खी दुम्मनो तत्थेवन्तरधायीति। "
}	
