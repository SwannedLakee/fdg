{	
"sn15.8:0.1":	"संयुत्त निकाय १५।८ ",
"sn15.8:0.2":	"१। पठमवग्ग ",
"sn15.8:0.3":	"गङ्गासुत्त ",
"sn15.8:1.1":	"राजगहे विहरति वेळुवने। ",
"sn15.8:1.2":	"अथ खो अञ्ञतरो ब्राह्मणो येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"sn15.8:1.3":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो सो ब्राह्मणो भगवन्तं एतदवोच: ",
"sn15.8:1.4":	"“कीवबहुका नु खो, भो गोतम, कप्पा अब्भतीता अतिक्कन्ता”ति? ",
"sn15.8:1.5":	"“बहुका खो, ब्राह्मण, कप्पा अब्भतीता अतिक्कन्ता। ",
"sn15.8:1.6":	"ते न सुकरा सङ्खातुं: ",
"sn15.8:1.7":	"‘एत्तका कप्पा इति वा, एत्तकानि कप्पसतानि इति वा, एत्तकानि कप्पसहस्सानि इति वा, एत्तकानि कप्पसतसहस्सानि इति वा’”ति। ",
"sn15.8:2.1":	"“सक्का पन, भो गोतम, उपमं कातुन्”ति? ",
"sn15.8:2.2":	"“सक्का, ब्राह्मणा”ति भगवा अवोच। ",
"sn15.8:2.3":	"“सेय्यथापि, ब्राह्मण, यतो चायं गङ्गा नदी पभवति यत्थ च महासमुद्दं अप्पेति, या एतस्मिं अन्तरे वालिका सा न सुकरा सङ्खातुं: ",
"sn15.8:2.4":	"‘एत्तका वालिका इति वा, एत्तकानि वालिकसतानि इति वा, एत्तकानि वालिकसहस्सानि इति वा, एत्तकानि वालिकसतसहस्सानि इति वा’ति। ",
"sn15.8:2.5":	"ततो बहुतरा खो, ब्राह्मण, कप्पा अब्भतीता अतिक्कन्ता। ",
"sn15.8:2.6":	"ते न सुकरा सङ्खातुं: ",
"sn15.8:2.7":	"‘एत्तका कप्पा इति वा, एत्तकानि कप्पसतानि इति वा, एत्तकानि कप्पसहस्सानि इति वा, एत्तकानि कप्पसतसहस्सानि इति वा’ति। ",
"sn15.8:2.8":	"तं किस्स हेतु? ",
"sn15.8:2.9":	"अनमतग्गोयं, ब्राह्मण, संसारो। ",
"sn15.8:2.10":	"पुब्बा कोटि न पञ्ञायति अविज्जानीवरणानं सत्तानं तण्हासंयोजनानं सन्धावतं संसरतं। ",
"sn15.8:2.11":	"एवं दीघरत्तं खो, ब्राह्मण, दुक्खं पच्चनुभूतं तिब्बं पच्चनुभूतं ब्यसनं पच्चनुभूतं, कटसी वड्ढिता। ",
"sn15.8:2.12":	"यावञ्चिदं, ब्राह्मण, अलमेव सब्बसङ्खारेसु निब्बिन्दितुं, अलं विरज्जितुं, अलं विमुच्चितुन्”ति। ",
"sn15.8:3.1":	"एवं वुत्ते, सो ब्राह्मणो भगवन्तं एतदवोच: ",
"sn15.8:3.2":	"“अभिक्कन्तं, भो गोतम, अभिक्कन्तं, भो गोतम …पे… ",
"sn15.8:3.3":	"उपासकं मं भवं गोतमो धारेतु अज्जतग्गे पाणुपेतं सरणं गतन्”ति। ",
"sn15.8:3.4":	"अट्ठमं। "
}	
