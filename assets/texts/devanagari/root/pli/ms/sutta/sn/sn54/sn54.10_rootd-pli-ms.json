{	
"sn54.10:0.1":	"संयुत्त निकाय ५४।१० ",
"sn54.10:0.2":	"१। एकधम्मवग्ग ",
"sn54.10:0.3":	"किमिलसुत्त ",
"sn54.10:1.1":	"एवं मे सुतं—",
"sn54.10:1.2":	"एकं समयं भगवा किमिलायं विहरति वेळुवने। ",
"sn54.10:1.3":	"तत्र खो भगवा आयस्मन्तं किमिलं आमन्तेसि: ",
"sn54.10:1.4":	"“कथं भावितो नु खो, किमिल, आनापानस्सतिसमाधि कथं बहुलीकतो महप्फलो होति महानिसंसो”ति? ",
"sn54.10:2.1":	"एवं वुत्ते, आयस्मा किमिलो तुण्ही अहोसि। ",
"sn54.10:2.2":	"दुतियम्पि खो भगवा …पे… ",
"sn54.10:2.3":	"ततियम्पि खो भगवा आयस्मन्तं किमिलं आमन्तेसि: ",
"sn54.10:2.4":	"“कथं भावितो नु खो, किमिल, आनापानस्सतिसमाधि कथं बहुलीकतो महप्फलो होति महानिसंसो”ति? ",
"sn54.10:2.5":	"ततियम्पि खो आयस्मा किमिलो तुण्ही अहोसि। ",
"sn54.10:3.1":	"एवं वुत्ते, आयस्मा आनन्दो भगवन्तं एतदवोच: ",
"sn54.10:3.2":	"“एतस्स, भगवा, कालो; एतस्स, सुगत, कालो। ",
"sn54.10:3.3":	"यं भगवा आनापानस्सतिसमाधिं भासेय्य, भगवतो सुत्वा भिक्खू धारेस्सन्ती”ति। ",
"sn54.10:4.1":	"“तेनहानन्द, सुणाहि, साधुकं मनसि करोहि; भासिस्सामी”ति। ",
"sn54.10:4.2":	"“एवं, भन्ते”ति खो आयस्मा आनन्दो भगवतो पच्चस्सोसि। ",
"sn54.10:4.3":	"भगवा एतदवोच: ",
"sn54.10:4.4":	"“कथं भावितो च, आनन्द, आनापानस्सतिसमाधि कथं बहुलीकतो महप्फलो होति महानिसंसो? ",
"sn54.10:4.5":	"इधानन्द, भिक्खु अरञ्ञगतो वा रुक्खमूलगतो वा सुञ्ञागारगतो वा निसीदति पल्लङ्कं आभुजित्वा उजुं कायं पणिधाय परिमुखं सतिं उपट्ठपेत्वा। ",
"sn54.10:4.6":	"सो सतोव अस्ससति, सतोव पस्ससति …पे… ",
"sn54.10:4.7":	"‘पटिनिस्सग्गानुपस्सी अस्ससिस्सामी’ति सिक्खति, ‘पटिनिस्सग्गानुपस्सी पस्ससिस्सामी’ति सिक्खति। ",
"sn54.10:4.8":	"एवं भावितो खो, आनन्द, आनापानस्सतिसमाधि एवं बहुलीकतो महप्फलो होति महानिसंसो। ",
"sn54.10:5.1":	"यस्मिं समये, आनन्द, भिक्खु दीघं वा अस्ससन्तो ‘दीघं अस्ससामी’ति पजानाति, दीघं वा पस्ससन्तो ‘दीघं पस्ससामी’ति पजानाति; ",
"sn54.10:5.2":	"रस्सं वा अस्ससन्तो ‘रस्सं अस्ससामी’ति पजानाति, रस्सं वा पस्ससन्तो ‘रस्सं पस्ससामी’ति पजानाति; ",
"sn54.10:5.3":	"‘सब्बकायप्पटिसंवेदी अस्ससिस्सामी’ति सिक्खति, ‘सब्बकायप्पटिसंवेदी पस्ससिस्सामी’ति सिक्खति; ",
"sn54.10:5.4":	"‘पस्सम्भयं कायसङ्खारं अस्ससिस्सामी’ति सिक्खति, ‘पस्सम्भयं कायसङ्खारं पस्ससिस्सामी’ति सिक्खति—",
"sn54.10:5.5":	"काये कायानुपस्सी, आनन्द, भिक्खु तस्मिं समये विहरति आतापी सम्पजानो सतिमा, विनेय्य लोके अभिज्झादोमनस्सं। ",
"sn54.10:5.6":	"तं किस्स हेतु? ",
"sn54.10:5.7":	"कायञ्ञतराहं, आनन्द, एतं वदामि यदिदं—अस्सासपस्सासं। ",
"sn54.10:5.8":	"तस्मातिहानन्द, काये कायानुपस्सी भिक्खु तस्मिं समये विहरति आतापी सम्पजानो सतिमा, विनेय्य लोके अभिज्झादोमनस्सं। ",
"sn54.10:6.1":	"यस्मिं समये, आनन्द, भिक्खु ‘पीतिप्पटिसंवेदी अस्ससिस्सामी’ति सिक्खति, ‘पीतिप्पटिसंवेदी पस्ससिस्सामी’ति सिक्खति; ",
"sn54.10:6.2":	"‘सुखप्पटिसंवेदी अस्ससिस्सामी’ति सिक्खति, ‘सुखप्पटिसंवेदी पस्ससिस्सामी’ति सिक्खति; ",
"sn54.10:6.3":	"‘चित्तसङ्खारप्पटिसंवेदी अस्ससिस्सामी’ति सिक्खति, ‘चित्तसङ्खारप्पटिसंवेदी पस्ससिस्सामी’ति सिक्खति; ",
"sn54.10:6.4":	"‘पस्सम्भयं चित्तसङ्खारं पस्ससिस्सामी’ति सिक्खति—",
"sn54.10:6.5":	"वेदनासु वेदनानुपस्सी, आनन्द, भिक्खु तस्मिं समये विहरति आतापी सम्पजानो सतिमा, विनेय्य लोके अभिज्झादोमनस्सं। ",
"sn54.10:6.6":	"तं किस्स हेतु? ",
"sn54.10:6.7":	"वेदनाञ्ञतराहं, आनन्द, एतं वदामि, यदिदं—अस्सासपस्सासानं साधुकं मनसिकारं। ",
"sn54.10:6.8":	"तस्मातिहानन्द, वेदनासु वेदनानुपस्सी भिक्खु तस्मिं समये विहरति आतापी सम्पजानो सतिमा, विनेय्य लोके अभिज्झादोमनस्सं। ",
"sn54.10:7.1":	"यस्मिं समये, आनन्द, भिक्खु ‘चित्तप्पटिसंवेदी अस्ससिस्सामी’ति सिक्खति, ‘चित्तप्पटिसंवेदी पस्ससिस्सामी’ति सिक्खति; ",
"sn54.10:7.2":	"अभिप्पमोदयं चित्तं …पे… ",
"sn54.10:7.3":	"समादहं चित्तं … ",
"sn54.10:7.4":	"‘विमोचयं चित्तं अस्ससिस्सामी’ति सिक्खति, ‘विमोचयं चित्तं पस्ससिस्सामी’ति सिक्खति—",
"sn54.10:7.5":	"चित्ते चित्तानुपस्सी, आनन्द, भिक्खु तस्मिं समये विहरति आतापी सम्पजानो सतिमा, विनेय्य लोके अभिज्झादोमनस्सं। ",
"sn54.10:7.6":	"तं किस्स हेतु? ",
"sn54.10:7.7":	"नाहं, आनन्द, मुट्ठस्सतिस्स असम्पजानस्स आनापानस्सतिसमाधिभावनं वदामि। ",
"sn54.10:7.8":	"तस्मातिहानन्द, चित्ते चित्तानुपस्सी भिक्खु तस्मिं समये विहरति आतापी सम्पजानो सतिमा, विनेय्य लोके अभिज्झादोमनस्सं। ",
"sn54.10:8.1":	"यस्मिं समये, आनन्द, भिक्खु ‘अनिच्चानुपस्सी अस्ससिस्सामी’ति सिक्खति …पे… ",
"sn54.10:8.2":	"विरागानुपस्सी … ",
"sn54.10:8.3":	"निरोधानुपस्सी … ",
"sn54.10:8.4":	"‘पटिनिस्सग्गानुपस्सी अस्ससिस्सामी’ति सिक्खति, ‘पटिनिस्सग्गानुपस्सी पस्ससिस्सामी’ति सिक्खति—",
"sn54.10:8.5":	"धम्मेसु धम्मानुपस्सी, आनन्द, भिक्खु तस्मिं समये विहरति आतापी सम्पजानो सतिमा, विनेय्य लोके अभिज्झादोमनस्सं। ",
"sn54.10:8.6":	"सो यं तं होति अभिज्झादोमनस्सानं पहानं तं पञ्ञाय दिस्वा साधुकं अज्झुपेक्खिता होति। ",
"sn54.10:8.7":	"तस्मातिहानन्द, धम्मेसु धम्मानुपस्सी भिक्खु तस्मिं समये विहरति आतापी सम्पजानो सतिमा, विनेय्य लोके अभिज्झादोमनस्सं। ",
"sn54.10:9.1":	"सेय्यथापि, आनन्द, चतुमहापथे महापंसुपुञ्जो। ",
"sn54.10:9.2":	"पुरत्थिमाय चेपि दिसायं आगच्छेय्य सकटं वा रथो वा, उपहनतेव तं पंसुपुञ्जं; ",
"sn54.10:9.3":	"पच्छिमाय चेपि दिसाय आगच्छेय्य … ",
"sn54.10:9.4":	"उत्तराय चेपि दिसाय … ",
"sn54.10:9.5":	"दक्खिणाय चेपि दिसाय आगच्छेय्य सकटं वा रथो वा, उपहनतेव तं पंसुपुञ्जं। ",
"sn54.10:9.6":	"एवमेव खो, आनन्द, भिक्खु काये कायानुपस्सी विहरन्तोपि उपहनतेव पापके अकुसले धम्मे; ",
"sn54.10:9.7":	"वेदनासु …पे… ",
"sn54.10:9.8":	"चित्ते …पे… ",
"sn54.10:9.9":	"धम्मेसु धम्मानुपस्सी विहरन्तोपि उपहनतेव पापके अकुसले धम्मे”ति। ",
"sn54.10:9.10":	"दसमं। ",
"sn54.10:9.11":	"एकधम्मवग्गो पठमो। ",
"sn54.10:10.0":	"तस्सुद्दानं ",
"sn54.10:10.1":	"एकधम्मो च बोज्झङ्गो, ",
"sn54.10:10.2":	"सुद्धिकञ्च दुवे फला; ",
"sn54.10:10.3":	"अरिट्ठो कप्पिनो दीपो, ",
"sn54.10:10.4":	"वेसाली किमिलेन चाति। "
}	
