{	
"sn12.15:0.1":	"संयुत्त निकाय १२।१५ ",
"sn12.15:0.2":	"२। आहारवग्ग ",
"sn12.15:0.3":	"कच्चानगोत्तसुत्त ",
"sn12.15:1.1":	"सावत्थियं विहरति। ",
"sn12.15:1.2":	"अथ खो आयस्मा कच्चानगोत्तो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा कच्चानगोत्तो भगवन्तं एतदवोच: ",
"sn12.15:1.3":	"“‘सम्मादिट्ठि सम्मादिट्ठी’ति, भन्ते, वुच्चति। ",
"sn12.15:1.4":	"कित्तावता नु खो, भन्ते, सम्मादिट्ठि होती”ति? ",
"sn12.15:2.1":	"“द्वयनिस्सितो ख्वायं, कच्चान, लोको येभुय्येन—अत्थितञ्चेव नत्थितञ्च। ",
"sn12.15:2.2":	"लोकसमुदयं खो, कच्चान, यथाभूतं सम्मप्पञ्ञाय पस्सतो या लोके नत्थिता सा न होति। ",
"sn12.15:2.3":	"लोकनिरोधं खो, कच्चान, यथाभूतं सम्मप्पञ्ञाय पस्सतो या लोके अत्थिता सा न होति। ",
"sn12.15:2.4":	"उपयुपादानाभिनिवेसविनिबन्धो ख्वायं, कच्चान, लोको येभुय्येन। ",
"sn12.15:2.5":	"तञ्चायं उपयुपादानं चेतसो अधिट्ठानं अभिनिवेसानुसयं न उपेति न उपादियति नाधिट्ठाति: ‘अत्ता मे’ति। ",
"sn12.15:2.6":	"‘दुक्खमेव उप्पज्जमानं उप्पज्जति, दुक्खं निरुज्झमानं निरुज्झती’ति न कङ्खति न विचिकिच्छति अपरपच्चया ञाणमेवस्स एत्थ होति। ",
"sn12.15:2.7":	"एत्तावता खो, कच्चान, सम्मादिट्ठि होति। ",
"sn12.15:3.1":	"‘सब्बमत्थी’ति खो, कच्चान, अयमेको अन्तो। ",
"sn12.15:3.2":	"‘सब्बं नत्थी’ति अयं दुतियो अन्तो। ",
"sn12.15:3.3":	"एते ते, कच्चान, उभो अन्ते अनुपगम्म मज्झेन तथागतो धम्मं देसेति: ",
"sn12.15:3.4":	"‘अविज्जापच्चया सङ्खारा; ",
"sn12.15:3.5":	"सङ्खारपच्चया विञ्ञाणं …पे… ",
"sn12.15:3.6":	"एवमेतस्स केवलस्स दुक्खक्खन्धस्स समुदयो होति। ",
"sn12.15:3.7":	"अविज्जाय त्वेव असेसविरागनिरोधा सङ्खारनिरोधो; ",
"sn12.15:3.8":	"सङ्खारनिरोधा विञ्ञाणनिरोधो …पे… ",
"sn12.15:3.9":	"एवमेतस्स केवलस्स दुक्खक्खन्धस्स निरोधो होती’”ति। ",
"sn12.15:3.10":	"पञ्चमं। "
}	
