{	
"sn4.4:0.1":	"संयुत्त निकाय ४।४ ",
"sn4.4:0.2":	"१। पठमवग्ग ",
"sn4.4:0.3":	"पठममारपाससुत्त ",
"sn4.4:1.1":	"एवं मे सुतं—",
"sn4.4:1.2":	"एकं समयं भगवा बाराणसियं विहरति इसिपतने मिगदाये। ",
"sn4.4:1.3":	"तत्र खो भगवा भिक्खू आमन्तेसि: ",
"sn4.4:1.4":	"“भिक्खवो”ति। ",
"sn4.4:1.5":	"“भदन्ते”ति ते भिक्खू भगवतो पच्चस्सोसुं। ",
"sn4.4:1.6":	"भगवा एतदवोच: ",
"sn4.4:2.1":	"“मय्हं खो, भिक्खवे, योनिसो मनसिकारा योनिसो सम्मप्पधाना अनुत्तरा विमुत्ति अनुप्पत्ता, अनुत्तरा विमुत्ति सच्छिकता। ",
"sn4.4:2.2":	"तुम्हेपि, भिक्खवे, योनिसो मनसिकारा योनिसो सम्मप्पधाना अनुत्तरं विमुत्तिं अनुपापुणाथ, अनुत्तरं विमुत्तिं सच्छिकरोथा”ति। ",
"sn4.4:2.3":	"अथ खो मारो पापिमा येन भगवा तेनुपसङ्कमि; उपसङ्कमित्वा भगवन्तं गाथाय अज्झभासि: ",
"sn4.4:3.1":	"“बद्धोसि मारपासेन, ",
"sn4.4:3.2":	"ये दिब्बा ये च मानुसा; ",
"sn4.4:3.3":	"मारबन्धनबद्धोसि, ",
"sn4.4:3.4":	"न मे समण मोक्खसी”ति। ",
"sn4.4:4.1":	"“मुत्ताहं मारपासेन, ",
"sn4.4:4.2":	"ये दिब्बा ये च मानुसा; ",
"sn4.4:4.3":	"मारबन्धनमुत्तोम्हि, ",
"sn4.4:4.4":	"निहतो त्वमसि अन्तका”ति। ",
"sn4.4:5.1":	"अथ खो मारो पापिमा …पे… तत्थेवन्तरधायीति। "
}	
