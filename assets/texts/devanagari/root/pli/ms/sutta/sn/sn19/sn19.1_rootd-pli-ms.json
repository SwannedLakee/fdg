{	
"sn19.1:0.1":	"संयुत्त निकाय १९।१ ",
"sn19.1:0.2":	"१। पठमवग्ग ",
"sn19.1:0.3":	"अट्ठिसुत्त ",
"sn19.1:1.1":	"एवं मे सुतं—",
"sn19.1:1.2":	"एकं समयं भगवा राजगहे विहरति वेळुवने कलन्दकनिवापे। ",
"sn19.1:1.3":	"तेन खो पन समयेन आयस्मा च लक्खणो आयस्मा च महामोग्गल्लानो गिज्झकूटे पब्बते विहरन्ति। ",
"sn19.1:1.4":	"अथ खो आयस्मा महामोग्गल्लानो पुब्बण्हसमयं निवासेत्वा पत्तचीवरमादाय येनायस्मा लक्खणो तेनुपसङ्कमि; उपसङ्कमित्वा आयस्मन्तं लक्खणं एतदवोच: ",
"sn19.1:1.5":	"“आयामावुसो लक्खण, राजगहं पिण्डाय पविसिस्सामा”ति। ",
"sn19.1:1.6":	"“एवमावुसो”ति खो आयस्मा लक्खणो आयस्मतो महामोग्गल्लानस्स पच्चस्सोसि। ",
"sn19.1:1.7":	"अथ खो आयस्मा महामोग्गल्लानो गिज्झकूटा पब्बता ओरोहन्तो अञ्ञतरस्मिं पदेसे सितं पात्वाकासि। ",
"sn19.1:1.8":	"अथ खो आयस्मा लक्खणो आयस्मन्तं महामोग्गल्लानं एतदवोच: ",
"sn19.1:1.9":	"“को नु खो, आवुसो मोग्गल्लान, हेतु को पच्चयो सितस्स पातुकम्माया”ति? ",
"sn19.1:1.10":	"“अकालो खो, आवुसो लक्खण, एतस्स पञ्हस्स। ",
"sn19.1:1.11":	"भगवतो मं सन्तिके एतं पञ्हं पुच्छा”ति। ",
"sn19.1:2.1":	"अथ खो आयस्मा च लक्खणो आयस्मा च महामोग्गल्लानो राजगहे पिण्डाय चरित्वा पच्छाभत्तं पिण्डपातपटिक्कन्ता येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्नो खो आयस्मा लक्खणो आयस्मन्तं महामोग्गल्लानं एतदवोच: ",
"sn19.1:2.2":	"“इधायस्मा महामोग्गल्लानो गिज्झकूटा पब्बता ओरोहन्तो अञ्ञतरस्मिं पदेसे सितं पात्वाकासि। ",
"sn19.1:2.3":	"को नु खो, आवुसो मोग्गल्लान, हेतु को पच्चयो सितस्स पातुकम्माया”ति? ",
"sn19.1:3.1":	"“इधाहं, आवुसो, गिज्झकूटा पब्बता ओरोहन्तो अद्दसं अट्ठिकसङ्खलिकं वेहासं गच्छन्तिं। ",
"sn19.1:3.2":	"तमेनं गिज्झापि काकापि कुललापि अनुपतित्वा अनुपतित्वा फासुळन्तरिकाहि वितुदेन्ति वितच्छेन्ति विराजेन्ति। ",
"sn19.1:3.3":	"सा सुदं अट्टस्सरं करोति। ",
"sn19.1:3.4":	"तस्स मय्हं, आवुसो, एतदहोसि: ",
"sn19.1:3.5":	"‘अच्छरियं वत भो, अब्भुतं वत भो। ",
"sn19.1:3.6":	"एवरूपोपि नाम सत्तो भविस्सति। ",
"sn19.1:3.7":	"एवरूपोपि नाम यक्खो भविस्सति। ",
"sn19.1:3.8":	"एवरूपोपि नाम अत्तभावपटिलाभो भविस्सती’”ति। ",
"sn19.1:4.1":	"अथ खो भगवा भिक्खू आमन्तेसि: ",
"sn19.1:4.2":	"“चक्खुभूता वत, भिक्खवे, सावका विहरन्ति; ",
"sn19.1:4.3":	"ञाणभूता वत, भिक्खवे, सावका विहरन्ति, यत्र हि नाम सावको एवरूपं ञस्सति वा दक्खति वा सक्खिं वा करिस्सति। ",
"sn19.1:4.4":	"पुब्बेव मे सो, भिक्खवे, सत्तो दिट्ठो अहोसि, अपि चाहं न ब्याकासिं। ",
"sn19.1:4.5":	"अहञ्चेतं ब्याकरेय्यं, परे च मे न सद्दहेय्युं। ",
"sn19.1:4.6":	"ये मे न सद्दहेय्युं, तेसं तं अस्स दीघरत्तं अहिताय दुक्खाय। ",
"sn19.1:4.7":	"एसो, भिक्खवे, सत्तो इमस्मिंयेव राजगहे गोघातको अहोसि। ",
"sn19.1:4.8":	"सो तस्स कम्मस्स विपाकेन बहूनि वस्सानि बहूनि वस्ससतानि बहूनि वस्ससहस्सानि बहूनि वस्ससतसहस्सानि निरये पच्चित्वा तस्सेव कम्मस्स विपाकावसेसेन एवरूपं अत्तभावपटिलाभं पटिसंवेदयती”ति। ",
"sn19.1:4.9":	"(सब्बेसं सुत्तन्तानं एसेव पेय्यालो।) ",
"sn19.1:4.10":	"पठमं। "
}	
