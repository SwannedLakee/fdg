{	
"sn48.53:0.1":	"संयुत्त निकाय ४८।५३ ",
"sn48.53:0.2":	"६। सूकरखतवग्ग ",
"sn48.53:0.3":	"सेखसुत्त ",
"sn48.53:1.1":	"एवं मे सुतं—",
"sn48.53:1.2":	"एकं समयं भगवा कोसम्बियं विहरति घोसितारामे। ",
"sn48.53:1.3":	"तत्र खो भगवा भिक्खू आमन्तेसि: ",
"sn48.53:1.4":	"“अत्थि नु खो, भिक्खवे, परियायो यं परियायं आगम्म सेखो भिक्खु सेखभूमियं ठितो ‘सेखोस्मी’ति पजानेय्य, असेखो भिक्खु असेखभूमियं ठितो ‘असेखोस्मी’ति पजानेय्या”ति? ",
"sn48.53:2.1":	"“भगवंमूलका नो, भन्ते, धम्मा …पे… ",
"sn48.53:2.2":	"“अत्थि, भिक्खवे, परियायो यं परियायं आगम्म सेखो भिक्खु सेखभूमियं ठितो ‘सेखोस्मी’ति पजानेय्य, असेखो भिक्खु असेखभूमियं ठितो ‘असेखोस्मी’ति पजानेय्य। ",
"sn48.53:3.1":	"कतमो च, भिक्खवे, परियायो यं परियायं आगम्म सेखो भिक्खु सेखभूमियं ठितो ‘सेखोस्मी’ति पजानाति? ",
"sn48.53:3.2":	"इध, भिक्खवे, सेखो भिक्खु ‘इदं दुक्खन्’ति यथाभूतं पजानाति, ‘अयं दुक्खसमुदयो’ति यथाभूतं पजानाति, ‘अयं दुक्खनिरोधो’ति यथाभूतं पजानाति, ‘अयं दुक्खनिरोधगामिनी पटिपदा’ति यथाभूतं पजानाति—",
"sn48.53:3.3":	"अयम्पि खो, भिक्खवे, परियायो यं परियायं आगम्म सेखो भिक्खु सेखभूमियं ठितो ‘सेखोस्मी’ति पजानाति। ",
"sn48.53:4.1":	"पुन चपरं, भिक्खवे, सेखो भिक्खु इति पटिसञ्चिक्खति: ",
"sn48.53:4.2":	"‘अत्थि नु खो इतो बहिद्धा अञ्ञो समणो वा ब्राह्मणो वा यो एवं भूतं तच्छं तथं धम्मं देसेति यथा भगवा’ति? ",
"sn48.53:4.3":	"सो एवं पजानाति: ",
"sn48.53:4.4":	"‘नत्थि खो इतो बहिद्धा अञ्ञो समणो वा ब्राह्मणो वा यो एवं भूतं तच्छं तथं धम्मं देसेति यथा भगवा’ति। ",
"sn48.53:4.5":	"अयम्पि खो, भिक्खवे, परियायो यं परियायं आगम्म सेखो भिक्खु सेखभूमियं ठितो ‘सेखोस्मी’ति पजानाति। ",
"sn48.53:5.1":	"पुन चपरं, भिक्खवे, सेखो भिक्खु पञ्चिन्द्रियानि पजानाति—",
"sn48.53:5.2":	"सद्धिन्द्रियं, वीरियिन्द्रियं, सतिन्द्रियं, समाधिन्द्रियं, पञ्ञिन्द्रियं। ",
"sn48.53:5.3":	"यङ्गतिकानि यंपरमानि यंफलानि यंपरियोसानानि। न हेव खो कायेन फुसित्वा विहरति; ",
"sn48.53:5.4":	"पञ्ञाय च अतिविज्झ पस्सति। ",
"sn48.53:5.5":	"अयम्पि खो, भिक्खवे, परियायो यं परियायं आगम्म सेखो भिक्खु सेखभूमियं ठितो ‘सेखोस्मी’ति पजानाति। ",
"sn48.53:6.1":	"कतमो च, भिक्खवे, परियायो यं परियायं आगम्म असेखो भिक्खु असेखभूमियं ठितो ‘असेखोस्मी’ति पजानाति? ",
"sn48.53:6.2":	"इध, भिक्खवे, असेखो भिक्खु पञ्चिन्द्रियानि पजानाति—",
"sn48.53:6.3":	"सद्धिन्द्रियं, वीरियिन्द्रियं, सतिन्द्रियं, समाधिन्द्रियं, पञ्ञिन्द्रियं। ",
"sn48.53:6.4":	"यङ्गतिकानि यंपरमानि यंफलानि यंपरियोसानानि। कायेन च फुसित्वा विहरति; ",
"sn48.53:6.5":	"पञ्ञाय च अतिविज्झ पस्सति। ",
"sn48.53:6.6":	"अयम्पि खो, भिक्खवे, परियायो यं परियायं आगम्म असेखो भिक्खु असेखभूमियं ठितो ‘असेखोस्मी’ति पजानाति। ",
"sn48.53:7.1":	"पुन चपरं, भिक्खवे, असेखो भिक्खु छ इन्द्रियानि पजानाति। ",
"sn48.53:7.2":	"‘चक्खुन्द्रियं, सोतिन्द्रियं, घानिन्द्रियं, जिव्हिन्द्रियं, कायिन्द्रियं, मनिन्द्रियं—",
"sn48.53:7.3":	"इमानि खो छ इन्द्रियानि सब्बेन सब्बं सब्बथा सब्बं अपरिसेसं निरुज्झिस्सन्ति, अञ्ञानि च छ इन्द्रियानि न कुहिञ्चि किस्मिञ्चि उप्पज्जिस्सन्ती’ति पजानाति। ",
"sn48.53:7.4":	"अयम्पि खो, भिक्खवे, परियायो यं परियायं आगम्म असेखो भिक्खु असेखभूमियं ठितो ‘असेखोस्मी’ति पजानाती”ति। ",
"sn48.53:7.5":	"ततियं। "
}	
