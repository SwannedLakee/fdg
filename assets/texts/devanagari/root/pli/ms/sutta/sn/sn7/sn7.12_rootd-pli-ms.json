{	
"sn7.12:0.1":	"संयुत्त निकाय ७।१२ ",
"sn7.12:0.2":	"२। उपासकवग्ग ",
"sn7.12:0.3":	"उदयसुत्त ",
"sn7.12:1.1":	"सावत्थिनिदानं। ",
"sn7.12:1.2":	"अथ खो भगवा पुब्बण्हसमयं निवासेत्वा पत्तचीवरमादाय येन उदयस्स ब्राह्मणस्स निवेसनं तेनुपसङ्कमि। ",
"sn7.12:1.3":	"अथ खो उदयो ब्राह्मणो भगवतो पत्तं ओदनेन पूरेसि। ",
"sn7.12:1.4":	"दुतियम्पि खो भगवा पुब्बण्हसमयं निवासेत्वा पत्तचीवरमादाय येन उदयस्स ब्राह्मणस्स निवेसनं तेनुपसङ्कमि …पे… ",
"sn7.12:1.5":	"ततियम्पि खो उदयो ब्राह्मणो भगवतो पत्तं ओदनेन पूरेत्वा भगवन्तं एतदवोच: ",
"sn7.12:1.6":	"“पकट्ठकोयं समणो गोतमो पुनप्पुनं आगच्छती”ति। ",
"sn7.12:2.1":	"“पुनप्पुनञ्चेव वपन्ति बीजं, ",
"sn7.12:2.2":	"पुनप्पुनं वस्सति देवराजा; ",
"sn7.12:2.3":	"पुनप्पुनं खेत्तं कसन्ति कस्सका, ",
"sn7.12:2.4":	"पुनप्पुनं धञ्ञमुपेति रट्ठं। ",
"sn7.12:3.1":	"पुनप्पुनं याचका याचयन्ति, ",
"sn7.12:3.2":	"पुनप्पुनं दानपती ददन्ति; ",
"sn7.12:3.3":	"पुनप्पुनं दानपती ददित्वा, ",
"sn7.12:3.4":	"पुनप्पुनं सग्गमुपेन्ति ठानं। ",
"sn7.12:4.1":	"पुनप्पुनं खीरनिका दुहन्ति, ",
"sn7.12:4.2":	"पुनप्पुनं वच्छो उपेति मातरं; ",
"sn7.12:4.3":	"पुनप्पुनं किलमति फन्दति च, ",
"sn7.12:4.4":	"पुनप्पुनं गब्भमुपेति मन्दो। ",
"sn7.12:5.1":	"पुनप्पुनं जायति मीयति च, ",
"sn7.12:5.2":	"पुनप्पुनं सिवथिकं हरन्ति; ",
"sn7.12:5.3":	"मग्गञ्च लद्धा अपुनब्भवाय, ",
"sn7.12:5.4":	"न पुनप्पुनं जायति भूरिपञ्ञो”ति। ",
"sn7.12:6.1":	"एवं वुत्ते, उदयो ब्राह्मणो भगवन्तं एतदवोच: ",
"sn7.12:6.2":	"“अभिक्कन्तं, भो गोतम …पे… ",
"sn7.12:6.3":	"उपासकं मं भवं गोतमो धारेतु अज्जतग्गे पाणुपेतं सरणं गतन्”ति। "
}	
