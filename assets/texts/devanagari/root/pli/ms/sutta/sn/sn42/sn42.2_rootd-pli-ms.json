{	
"sn42.2:0.1":	"संयुत्त निकाय ४२।२ ",
"sn42.2:0.2":	"१। गामणिवग्ग ",
"sn42.2:0.3":	"तालपुटसुत्त ",
"sn42.2:1.1":	"एकं समयं भगवा राजगहे विहरति वेळुवने कलन्दकनिवापे। ",
"sn42.2:1.2":	"अथ खो तालपुटो नटगामणि येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो तालपुटो नटगामणि भगवन्तं एतदवोच: ",
"sn42.2:1.3":	"“सुतं मेतं, भन्ते, पुब्बकानं आचरियपाचरियानं नटानं भासमानानं: ",
"sn42.2:1.4":	"‘यो सो नटो रङ्गमज्झे समज्जमज्झे सच्चालिकेन जनं हासेति रमेति, सो कायस्स भेदा परं मरणा पहासानं देवानं सहब्यतं उपपज्जती’ति। ",
"sn42.2:1.5":	"इध भगवा किमाहा”ति? ",
"sn42.2:1.6":	"“अलं, गामणि, तिट्ठतेतं। मा मं एतं पुच्छी”ति। ",
"sn42.2:1.7":	"दुतियम्पि खो तालपुटो नटगामणि भगवन्तं एतदवोच: ",
"sn42.2:1.8":	"“सुतं मेतं, भन्ते, पुब्बकानं आचरियपाचरियानं नटानं भासमानानं: ",
"sn42.2:1.9":	"‘यो सो नटो रङ्गमज्झे समज्जमज्झे सच्चालिकेन जनं हासेति रमेति, सो कायस्स भेदा परं मरणा पहासानं देवानं सहब्यतं उपपज्जती’ति। ",
"sn42.2:1.10":	"इध भगवा किमाहा”ति? ",
"sn42.2:1.11":	"“अलं, गामणि, तिट्ठतेतं। मा मं एतं पुच्छी”ति। ",
"sn42.2:1.12":	"ततियम्पि खो तालपुटो नटगामणि भगवन्तं एतदवोच: ",
"sn42.2:1.13":	"“सुतं मेतं, भन्ते, पुब्बकानं आचरियपाचरियानं नटानं भासमानानं: ",
"sn42.2:1.14":	"‘यो सो नटो रङ्गमज्झे समज्जमज्झे सच्चालिकेन जनं हासेति रमेति, सो कायस्स भेदा परं मरणा पहासानं देवानं सहब्यतं उपपज्जती’ति। ",
"sn42.2:1.15":	"इध भगवा किमाहा”ति? ",
"sn42.2:2.1":	"“अद्धा खो त्याहं, गामणि, न लभामि: ",
"sn42.2:2.2":	"‘अलं, गामणि, तिट्ठतेतं, ",
"sn42.2:2.3":	"मा मं एतं पुच्छी’ति। ",
"sn42.2:2.4":	"अपि च त्याहं ब्याकरिस्सामि। ",
"sn42.2:2.5":	"पुब्बे खो, गामणि, सत्ता अवीतरागा रागबन्धनबद्धा। ",
"sn42.2:2.6":	"तेसं नटो रङ्गमज्झे समज्जमज्झे ये धम्मा रजनीया ते उपसंहरति भिय्योसो मत्ताय। ",
"sn42.2:2.7":	"पुब्बे खो, गामणि, सत्ता अवीतदोसा दोसबन्धनबद्धा। ",
"sn42.2:2.8":	"तेसं नटो रङ्गमज्झे समज्जमज्झे ये धम्मा दोसनीया ते उपसंहरति भिय्योसो मत्ताय। ",
"sn42.2:2.9":	"पुब्बे खो, गामणि, सत्ता अवीतमोहा मोहबन्धनबद्धा। ",
"sn42.2:2.10":	"तेसं नटो रङ्गमज्झे समज्जमज्झे ये धम्मा मोहनीया ते उपसंहरति भिय्योसो मत्ताय। ",
"sn42.2:2.11":	"सो अत्तना मत्तो पमत्तो परे मदेत्वा पमादेत्वा कायस्स भेदा परं मरणा पहासो नाम निरयो तत्थ उपपज्जति। ",
"sn42.2:2.12":	"सचे खो पनस्स एवंदिट्ठि होति: ",
"sn42.2:2.13":	"‘यो सो नटो रङ्गमज्झे समज्जमज्झे सच्चालिकेन जनं हासेति रमेति, सो कायस्स भेदा परं मरणा पहासानं देवानं सहब्यतं उपपज्जती’ति, सास्स होति मिच्छादिट्ठि। ",
"sn42.2:2.14":	"मिच्छादिट्ठिकस्स खो पनाहं, गामणि, पुरिसपुग्गलस्स द्विन्नं गतीनं अञ्ञतरं गतिं वदामि—",
"sn42.2:2.15":	"निरयं वा तिरच्छानयोनिं वा”ति। ",
"sn42.2:3.1":	"एवं वुत्ते, तालपुटो नटगामणि परोदि अस्सूनि पवत्तेसि। ",
"sn42.2:3.2":	"“एतं खो त्याहं, गामणि, नालत्थं: ",
"sn42.2:3.3":	"‘अलं, गामणि, तिट्ठतेतं; मा मं एतं पुच्छी’”ति। ",
"sn42.2:3.4":	"“नाहं, भन्ते, एतं रोदामि यं मं भगवा एवमाह; ",
"sn42.2:3.5":	"अपि चाहं, भन्ते, पुब्बकेहि आचरियपाचरियेहि नटेहि दीघरत्तं निकतो वञ्चितो पलुद्धो: ",
"sn42.2:3.6":	"‘यो सो नटो रङ्गमज्झे समज्जमज्झे सच्चालिकेन जनं हासेति रमेति सो कायस्स भेदा परं मरणा पहासानं देवानं सहब्यतं उपपज्जती’”ति। ",
"sn42.2:3.7":	"“अभिक्कन्तं, भन्ते, अभिक्कन्तं, भन्ते। ",
"sn42.2:3.8":	"सेय्यथापि, भन्ते, निक्कुज्जितं वा उक्कुज्जेय्य, पटिच्छन्नं वा विवरेय्य, मूळ्हस्स वा मग्गं आचिक्खेय्य, अन्धकारे वा तेलपज्जोतं धारेय्य: ‘चक्खुमन्तो रूपानि दक्खन्ती’ति; एवमेवं भगवता अनेकपरियायेन धम्मो पकासितो। ",
"sn42.2:3.9":	"एसाहं, भन्ते, भगवन्तं सरणं गच्छामि धम्मञ्च भिक्खुसङ्घञ्च। ",
"sn42.2:3.10":	"लभेय्याहं, भन्ते, भगवतो सन्तिके पब्बज्जं, लभेय्यं उपसम्पदन्”ति। ",
"sn42.2:3.11":	"अलत्थ खो तालपुटो नटगामणि भगवतो सन्तिके पब्बज्जं, अलत्थ उपसम्पदं। ",
"sn42.2:3.12":	"अचिरूपसम्पन्नो च पनायस्मा तालपुटो …पे… ",
"sn42.2:3.13":	"अरहतं अहोसीति। ",
"sn42.2:3.14":	"दुतियं। "
}	
