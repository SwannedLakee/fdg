{	
"sn35.94:0.1":	"संयुत्त निकाय ३५।९४ ",
"sn35.94:0.2":	"१०। सळवग्ग ",
"sn35.94:0.3":	"अदन्तअगुत्तसुत्त ",
"sn35.94:1.1":	"सावत्थिनिदानं। ",
"sn35.94:1.2":	"“छयिमे, भिक्खवे, फस्सायतना अदन्ता अगुत्ता अरक्खिता असंवुता दुक्खाधिवाहा होन्ति। ",
"sn35.94:1.3":	"कतमे छ? ",
"sn35.94:1.4":	"चक्खु, भिक्खवे, फस्सायतनं अदन्तं अगुत्तं अरक्खितं असंवुतं दुक्खाधिवाहं होति …पे… ",
"sn35.94:1.5":	"जिव्हा, भिक्खवे, फस्सायतनं अदन्तं अगुत्तं अरक्खितं असंवुतं दुक्खाधिवाहं होति …पे… ",
"sn35.94:1.6":	"मनो, भिक्खवे, फस्सायतनं अदन्तं अगुत्तं अरक्खितं असंवुतं दुक्खाधिवाहं होति। ",
"sn35.94:1.7":	"इमे खो, भिक्खवे, छ फस्सायतना अदन्ता अगुत्ता अरक्खिता असंवुता दुक्खाधिवाहा होन्ति”। ",
"sn35.94:2.1":	"छयिमे, भिक्खवे, फस्सायतना सुदन्ता सुगुत्ता सुरक्खिता सुसंवुता सुखाधिवाहा होन्ति। ",
"sn35.94:2.2":	"कतमे छ? ",
"sn35.94:2.3":	"चक्खु, भिक्खवे, फस्सायतनं सुदन्तं सुगुत्तं सुरक्खितं सुसंवुतं सुखाधिवाहं होति …पे… ",
"sn35.94:2.4":	"जिव्हा, भिक्खवे, फस्सायतनं सुदन्तं सुगुत्तं सुरक्खितं सुसंवुतं सुखाधिवाहं होति …पे… ",
"sn35.94:2.5":	"मनो, भिक्खवे, फस्सायतनं सुदन्तं सुगुत्तं सुरक्खितं सुसंवुतं सुखाधिवाहं होति। ",
"sn35.94:2.6":	"इमे खो, भिक्खवे, छ फस्सायतना सुदन्ता सुगुत्ता सुरक्खिता सुसंवुता सुखाधिवाहा होन्ती”ति। ",
"sn35.94:2.7":	"इदमवोच भगवा …पे… ",
"sn35.94:2.8":	"एतदवोच सत्था: ",
"sn35.94:3.1":	"“सळेव फस्सायतनानि भिक्खवो, ",
"sn35.94:3.2":	"असंवुतो यत्थ दुक्खं निगच्छति; ",
"sn35.94:3.3":	"तेसञ्च ये संवरणं अवेदिसुं, ",
"sn35.94:3.4":	"सद्धादुतिया विहरन्तानवस्सुता। ",
"sn35.94:4.1":	"दिस्वान रूपानि मनोरमानि, ",
"sn35.94:4.2":	"अथोपि दिस्वान अमनोरमानि; ",
"sn35.94:4.3":	"मनोरमे रागपथं विनोदये, ",
"sn35.94:4.4":	"न चाप्पियं मेति मनं पदोसये। ",
"sn35.94:5.1":	"सद्दञ्च सुत्वा दुभयं पियाप्पियं, ",
"sn35.94:5.2":	"पियम्हि सद्दे न समुच्छितो सिया; ",
"sn35.94:5.3":	"अथोप्पिये दोसगतं विनोदये, ",
"sn35.94:5.4":	"न चाप्पियं मेति मनं पदोसये। ",
"sn35.94:6.1":	"गन्धञ्च घत्वा सुरभिं मनोरमं, ",
"sn35.94:6.2":	"अथोपि घत्वा असुचिं अकन्तियं; ",
"sn35.94:6.3":	"अकन्तियस्मिं पटिघं विनोदये, ",
"sn35.94:6.4":	"छन्दानुनीतो न च कन्तिये सिया। ",
"sn35.94:7.1":	"रसञ्च भोत्वान असादितञ्च सादुं, ",
"sn35.94:7.2":	"अथोपि भोत्वान असादुमेकदा; ",
"sn35.94:7.3":	"सादुं रसं नाज्झोसाय भुञ्जे, ",
"sn35.94:7.4":	"विरोधमासादुसु नोपदंसये। ",
"sn35.94:8.1":	"फस्सेन फुट्ठो न सुखेन मज्जे, ",
"sn35.94:8.2":	"दुक्खेन फुट्ठोपि न सम्पवेधे; ",
"sn35.94:8.3":	"फस्सद्वयं सुखदुक्खे उपेक्खे, ",
"sn35.94:8.4":	"अनानुरुद्धो अविरुद्ध केनचि। ",
"sn35.94:9.1":	"पपञ्चसञ्ञा इतरीतरा नरा, ",
"sn35.94:9.2":	"पपञ्चयन्ता उपयन्ति सञ्ञिनो; ",
"sn35.94:9.3":	"मनोमयं गेहसितञ्च सब्बं, ",
"sn35.94:9.4":	"पनुज्ज नेक्खम्मसितं इरीयति। ",
"sn35.94:10.1":	"एवं मनो छस्सु यदा सुभावितो, ",
"sn35.94:10.2":	"फुट्ठस्स चित्तं न विकम्पते क्वचि; ",
"sn35.94:10.3":	"ते रागदोसे अभिभुय्य भिक्खवो, ",
"sn35.94:10.4":	"भवत्थ जातिमरणस्स पारगा”ति। ",
"sn35.94:10.5":	"पठमं। "
}	
