{	
"sn1.37:0.1":	"संयुत्त निकाय १।३७ ",
"sn1.37:0.2":	"४। सतुल्लपकायिकवग्ग ",
"sn1.37:0.3":	"समयसुत्त ",
"sn1.37:1.1":	"एवं मे सुतं—",
"sn1.37:1.2":	"एकं समयं भगवा सक्केसु विहरति कपिलवत्थुस्मिं महावने महता भिक्खुसङ्घेन सद्धिं पञ्चमत्तेहि भिक्खुसतेहि सब्बेहेव अरहन्तेहि; ",
"sn1.37:1.3":	"दसहि च लोकधातूहि देवता येभुय्येन सन्निपतिता होन्ति भगवन्तं दस्सनाय भिक्खुसङ्घञ्च। ",
"sn1.37:1.4":	"अथ खो चतुन्नं सुद्धावासकायिकानं देवतानं एतदहोसि: ",
"sn1.37:1.5":	"“अयं खो भगवा सक्केसु विहरति कपिलवत्थुस्मिं महावने महता भिक्खुसङ्घेन सद्धिं पञ्चमत्तेहि भिक्खुसतेहि सब्बेहेव अरहन्तेहि; ",
"sn1.37:1.6":	"दसहि च लोकधातूहि देवता येभुय्येन सन्निपतिता होन्ति भगवन्तं दस्सनाय भिक्खुसङ्घञ्च। ",
"sn1.37:1.7":	"यन्नून मयम्पि येन भगवा तेनुपसङ्कमेय्याम; उपसङ्कमित्वा भगवतो सन्तिके पच्चेकं गाथं भासेय्यामा”ति। ",
"sn1.37:2.1":	"अथ खो ता देवता—सेय्यथापि नाम बलवा पुरिसो समिञ्जितं वा बाहं पसारेय्य पसारितं वा बाहं समिञ्जेय्य; एवमेव—सुद्धावासेसु देवेसु अन्तरहिता भगवतो पुरतो पातुरहेसुं। ",
"sn1.37:2.2":	"अथ खो ता देवता भगवन्तं अभिवादेत्वा एकमन्तं अट्ठंसु। ",
"sn1.37:2.3":	"एकमन्तं ठिता खो एका देवता भगवतो सन्तिके इमं गाथं अभासि: ",
"sn1.37:3.1":	"“महासमयो पवनस्मिं, ",
"sn1.37:3.2":	"देवकाया समागता; ",
"sn1.37:3.3":	"आगतम्ह इमं धम्मसमयं, ",
"sn1.37:3.4":	"दक्खिताये अपराजितसङ्घन्”ति। ",
"sn1.37:4.1":	"अथ खो अपरा देवता भगवतो सन्तिके इमं गाथं अभासि: ",
"sn1.37:5.1":	"“तत्र भिक्खवो समादहंसु, ",
"sn1.37:5.2":	"चित्तमत्तनो उजुकं अकंसु; ",
"sn1.37:5.3":	"सारथीव नेत्तानि गहेत्वा, ",
"sn1.37:5.4":	"इन्द्रियानि रक्खन्ति पण्डिता”ति। ",
"sn1.37:6.1":	"अथ खो अपरा देवता भगवतो सन्तिके इमं गाथं अभासि: ",
"sn1.37:7.1":	"“छेत्वा खीलं छेत्वा पलिघं, ",
"sn1.37:7.2":	"इन्दखीलं ऊहच्च मनेजा; ",
"sn1.37:7.3":	"ते चरन्ति सुद्धा विमला, ",
"sn1.37:7.4":	"चक्खुमता सुदन्ता सुसुनागा”ति। ",
"sn1.37:8.1":	"अथ खो अपरा देवता भगवतो सन्तिके इमं गाथं अभासि: ",
"sn1.37:9.1":	"“ये केचि बुद्धं सरणं गतासे, ",
"sn1.37:9.2":	"न ते गमिस्सन्ति अपायभूमिं; ",
"sn1.37:9.3":	"पहाय मानुसं देहं, ",
"sn1.37:9.4":	"देवकायं परिपूरेस्सन्ती”ति। "
}	
