{	
"sn35.120:0.1":	"संयुत्त निकाय ३५।१२० ",
"sn35.120:0.2":	"१२। लोककामगुणवग्ग ",
"sn35.120:0.3":	"सारिपुत्तसद्धिविहारिकसुत्त ",
"sn35.120:1.1":	"एकं समयं आयस्मा सारिपुत्तो सावत्थियं विहरति जेतवने अनाथपिण्डिकस्स आरामे। ",
"sn35.120:1.2":	"अथ खो अञ्ञतरो भिक्खु येनायस्मा सारिपुत्तो तेनुपसङ्कमि; उपसङ्कमित्वा आयस्मता सारिपुत्तेन सद्धिं सम्मोदि। ",
"sn35.120:1.3":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो सो भिक्खु आयस्मन्तं सारिपुत्तं एतदवोच: ",
"sn35.120:1.4":	"“सद्धिविहारिको, आवुसो सारिपुत्त, भिक्खु सिक्खं पच्चक्खाय हीनायावत्तो”ति। ",
"sn35.120:2.1":	"“एवमेतं, आवुसो, होति इन्द्रियेसु अगुत्तद्वारस्स, भोजने अमत्तञ्ञुनो, जागरियं अननुयुत्तस्स। ",
"sn35.120:2.2":	"‘सो वतावुसो, भिक्खु इन्द्रियेसु अगुत्तद्वारो भोजने अमत्तञ्ञू जागरियं अननुयुत्तो यावजीवं परिपुण्णं परिसुद्धं ब्रह्मचरियं सन्तानेस्सती’ति नेतं ठानं विज्जति। ",
"sn35.120:2.3":	"‘सो वतावुसो, भिक्खु इन्द्रियेसु गुत्तद्वारो, भोजने मत्तञ्ञू, जागरियं अनुयुत्तो यावजीवं परिपुण्णं परिसुद्धं ब्रह्मचरियं सन्तानेस्सती’ति ठानमेतं विज्जति। ",
"sn35.120:3.1":	"कथञ्चावुसो, इन्द्रियेसु गुत्तद्वारो होति? ",
"sn35.120:3.2":	"इधावुसो, भिक्खु चक्खुना रूपं दिस्वा न निमित्तग्गाही होति नानुब्यञ्जनग्गाही। ",
"sn35.120:3.3":	"यत्वाधिकरणमेनं चक्खुन्द्रियं असंवुतं विहरन्तं अभिज्झादोमनस्सा पापका अकुसला धम्मा अन्वास्सवेय्युं तस्स संवराय पटिपज्जति, रक्खति चक्खुन्द्रियं, चक्खुन्द्रिये संवरं आपज्जति। ",
"sn35.120:3.4":	"सोतेन सद्दं सुत्वा … ",
"sn35.120:3.5":	"घानेन गन्धं घायित्वा … ",
"sn35.120:3.6":	"जिव्हाय रसं सायित्वा … ",
"sn35.120:3.7":	"कायेन फोट्ठब्बं फुसित्वा … ",
"sn35.120:3.8":	"मनसा धम्मं विञ्ञाय न निमित्तग्गाही होति नानुब्यञ्जनग्गाही। ",
"sn35.120:3.9":	"यत्वाधिकरणमेनं मनिन्द्रियं असंवुतं विहरन्तं अभिज्झादोमनस्सा पापका अकुसला धम्मा अन्वास्सवेय्युं, तस्स संवराय पटिपज्जति, रक्खति मनिन्द्रियं, मनिन्द्रिये संवरं आपज्जति। ",
"sn35.120:3.10":	"एवं खो, आवुसो, इन्द्रियेसु गुत्तद्वारो होति। ",
"sn35.120:4.1":	"कथञ्चावुसो, भोजने मत्तञ्ञू होति? ",
"sn35.120:4.2":	"इधावुसो, भिक्खु पटिसङ्खा योनिसो आहारं आहारेति: ",
"sn35.120:4.3":	"‘नेव दवाय, न मदाय, न मण्डनाय, न विभूसनाय, यावदेव इमस्स कायस्स ठितिया यापनाय, विहिंसूपरतिया, ब्रह्मचरियानुग्गहाय। इति पुराणञ्च वेदनं पटिहङ्खामि, नवञ्च वेदनं न उप्पादेस्सामि, यात्रा च मे भविस्सति, अनवज्जता च फासुविहारो चा’ति। ",
"sn35.120:4.4":	"एवं खो, आवुसो, भोजने मत्तञ्ञू होति। ",
"sn35.120:5.1":	"कथञ्चावुसो, जागरियं अनुयुत्तो होति? ",
"sn35.120:5.2":	"इधावुसो, भिक्खु दिवसं चङ्कमेन निसज्जाय आवरणीयेहि धम्मेहि चित्तं परिसोधेति। ",
"sn35.120:5.3":	"रत्तिया पठमं यामं चङ्कमेन निसज्जाय आवरणीयेहि धम्मेहि चित्तं परिसोधेति। ",
"sn35.120:5.4":	"रत्तिया मज्झिमं यामं दक्खिणेन पस्सेन सीहसेय्यं कप्पेति पादे पादं अच्चाधाय सतो सम्पजानो, उट्ठानसञ्ञं मनसि करित्वा। ",
"sn35.120:5.5":	"रत्तिया पच्छिमं यामं पच्चुट्ठाय चङ्कमेन निसज्जाय आवरणीयेहि धम्मेहि चित्तं परिसोधेति। ",
"sn35.120:5.6":	"एवं खो, आवुसो, जागरियं अनुयुत्तो होति। ",
"sn35.120:5.7":	"तस्मातिहावुसो, एवं सिक्खितब्बं: ",
"sn35.120:5.8":	"‘इन्द्रियेसु गुत्तद्वारा भविस्साम, भोजने मत्तञ्ञुनो, जागरियं अनुयुत्ता’ति। ",
"sn35.120:5.9":	"एवञ्हि वो, आवुसो, सिक्खितब्बन्”ति। ",
"sn35.120:5.10":	"सत्तमं। "
}	
