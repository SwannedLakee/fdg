{	
"sn51.14:0.1":	"संयुत्त निकाय ५१।१४ ",
"sn51.14:0.2":	"२। पासादकम्पनवग्ग ",
"sn51.14:0.3":	"मोग्गल्लानसुत्त ",
"sn51.14:1.1":	"एवं मे सुतं—",
"sn51.14:1.2":	"एकं समयं भगवा सावत्थियं विहरति पुब्बारामे मिगारमातुपासादे। ",
"sn51.14:1.3":	"तेन खो पन समयेन सम्बहुला भिक्खू हेट्ठामिगारमातुपासादे विहरन्ति उद्धता उन्नळा चपला मुखरा विकिण्णवाचा मुट्ठस्सतिनो असम्पजाना असमाहिता भन्तचित्ता पाकतिन्द्रिया। ",
"sn51.14:2.1":	"अथ खो भगवा आयस्मन्तं महामोग्गल्लानं आमन्तेसि: ",
"sn51.14:2.2":	"“एते खो, मोग्गल्लान, सब्रह्मचारिनो हेट्ठामिगारमातुपासादे विहरन्ति उद्धता उन्नळा चपला मुखरा विकिण्णवाचा मुट्ठस्सतिनो असम्पजाना असमाहिता भन्तचित्ता पाकतिन्द्रिया। ",
"sn51.14:2.3":	"गच्छ, मोग्गल्लान, ते भिक्खू संवेजेही”ति। ",
"sn51.14:3.1":	"“एवं, भन्ते”ति खो आयस्मा महामोग्गल्लानो भगवतो पटिस्सुत्वा तथारूपं इद्धाभिसङ्खारं अभिसङ्खारेसि यथा पादङ्गुट्ठकेन मिगारमातुपासादं सङ्कम्पेसि सम्पकम्पेसि सम्पचालेसि। ",
"sn51.14:3.2":	"अथ खो ते भिक्खू संविग्गा लोमहट्ठजाता एकमन्तं अट्ठंसु: ",
"sn51.14:3.3":	"“अच्छरियं वत भो, अब्भुतं वत भो। ",
"sn51.14:3.4":	"निवातञ्च वत अयञ्च मिगारमातुपासादो गम्भीरनेमो सुनिखातो अचलो असम्पकम्पी, अथ च पन सङ्कम्पितो सम्पकम्पितो सम्पचालितो”ति। ",
"sn51.14:4.1":	"अथ खो भगवा येन ते भिक्खू तेनुपसङ्कमि; उपसङ्कमित्वा ते भिक्खू भगवा एतदवोच: ",
"sn51.14:4.2":	"“किं नु तुम्हे, भिक्खवे, संविग्गा लोमहट्ठजाता एकमन्तं ठिता”ति? ",
"sn51.14:4.3":	"“अच्छरियं, भन्ते, अब्भुतं भन्ते। ",
"sn51.14:4.4":	"निवातञ्च वत अयञ्च मिगारमातुपासादो गम्भीरनेमो सुनिखातो अचलो असम्पकम्पी, अथ च पन सङ्कम्पितो सम्पकम्पितो सम्पचालितो”ति। ",
"sn51.14:4.5":	"“तुम्हेव खो, भिक्खवे, संवेजेतुकामेन मोग्गल्लानेन भिक्खुना पादङ्गुट्ठकेन मिगारमातुपासादो, सङ्कम्पितो सम्पकम्पितो सम्पचालितो। ",
"sn51.14:4.6":	"तं किं मञ्ञथ, भिक्खवे, ",
"sn51.14:4.7":	"कतमेसं धम्मानं भावितत्ता बहुलीकतत्ता मोग्गल्लानो भिक्खु एवंमहिद्धिको एवंमहानुभावो”ति? ",
"sn51.14:4.8":	"“भगवंमूलका नो, भन्ते, धम्मा, भगवंनेत्तिका भगवंपटिसरणा। साधु वत, भन्ते, भगवन्तंयेव पटिभातु एतस्स भासितस्स अत्थो। भगवतो सुत्वा भिक्खू धारेस्सन्ती”ति। ",
"sn51.14:5.1":	"“तेन हि, भिक्खवे, सुणाथ। ",
"sn51.14:5.2":	"चतुन्नं खो, भिक्खवे, इद्धिपादानं भावितत्ता बहुलीकतत्ता मोग्गल्लानो भिक्खु एवंमहिद्धिको एवंमहानुभावो। ",
"sn51.14:5.3":	"कतमेसं चतुन्नं? ",
"sn51.14:5.4":	"इध, भिक्खवे, मोग्गल्लानो भिक्खु छन्दसमाधिप्पधानसङ्खारसमन्नागतं इद्धिपादं भावेति, ",
"sn51.14:5.5":	"वीरियसमाधि …पे… ",
"sn51.14:5.6":	"चित्तसमाधि … ",
"sn51.14:5.7":	"वीमंसासमाधिप्पधानसङ्खारसमन्नागतं इद्धिपादं भावेति—",
"sn51.14:5.8":	"इति मे वीमंसा न च अतिलीना भविस्सति, न च अतिप्पग्गहिता भविस्सति; ",
"sn51.14:5.9":	"न च अज्झत्तं सङ्खित्ता भविस्सति, न च बहिद्धा विक्खित्ता भविस्सति। ",
"sn51.14:5.10":	"पच्छापुरेसञ्ञी च विहरति—",
"sn51.14:5.11":	"यथा पुरे तथा पच्छा, यथा पच्छा तथा पुरे; ",
"sn51.14:5.12":	"यथा अधो तथा उद्धं, यथा उद्धं तथा अधो; ",
"sn51.14:5.13":	"यथा दिवा तथा रत्तिं, यथा रत्तिं तथा दिवा। ",
"sn51.14:5.14":	"इति विवटेन चेतसा अपरियोनद्धेन सप्पभासं चित्तं भावेति। ",
"sn51.14:5.15":	"इमेसं खो, भिक्खवे, चतुन्नं इद्धिपादानं भावितत्ता बहुलीकतत्ता मोग्गल्लानो भिक्खु एवंमहिद्धिको एवंमहानुभावो। ",
"sn51.14:5.16":	"इमेसञ्च पन, भिक्खवे, चतुन्नं इद्धिपादानं भावितत्ता बहुलीकतत्ता मोग्गल्लानो भिक्खु अनेकविहितं इद्धिविधं पच्चनुभोति …पे… याव ब्रह्मलोकापि कायेन वसं वत्तेति …पे… ",
"sn51.14:5.17":	"इमेसञ्च पन, भिक्खवे, चतुन्नं इद्धिपादानं भावितत्ता बहुलीकतत्ता मोग्गल्लानो भिक्खु आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरती”ति। ",
"sn51.14:5.18":	"चतुत्थं। "
}	
