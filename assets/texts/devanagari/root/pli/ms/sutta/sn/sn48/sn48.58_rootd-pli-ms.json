{	
"sn48.58:0.1":	"संयुत्त निकाय ४८।५८ ",
"sn48.58:0.2":	"६। सूकरखतवग्ग ",
"sn48.58:0.3":	"सूकरखतसुत्त ",
"sn48.58:1.1":	"एकं समयं भगवा राजगहे विहरति गिज्झकूटे पब्बते सूकरखतायं। ",
"sn48.58:1.2":	"तत्र खो भगवा आयस्मन्तं सारिपुत्तं आमन्तेसि: ",
"sn48.58:1.3":	"“किं नु खो, सारिपुत्त, अत्थवसं सम्पस्समानो खीणासवो भिक्खु तथागते वा तथागतसासने वा परमनिपच्चकारं पवत्तमानो पवत्तती”ति? ",
"sn48.58:1.4":	"“अनुत्तरञ्हि, भन्ते, योगक्खेमं सम्पस्समानो खीणासवो भिक्खु तथागते वा तथागतसासने वा परमनिपच्चकारं पवत्तमानो पवत्तती”ति। ",
"sn48.58:1.5":	"“साधु साधु, सारिपुत्त। ",
"sn48.58:1.6":	"अनुत्तरञ्हि, सारिपुत्त, योगक्खेमं सम्पस्समानो खीणासवो भिक्खु तथागते वा तथागतसासने वा परमनिपच्चकारं पवत्तमानो पवत्तति। ",
"sn48.58:2.1":	"कतमो च, सारिपुत्त, अनुत्तरो योगक्खेमो यं सम्पस्समानो खीणासवो भिक्खु तथागते वा तथागतसासने वा परमनिपच्चकारं पवत्तमानो पवत्तती”ति? ",
"sn48.58:2.2":	"“इध, भन्ते, खीणासवो भिक्खु सद्धिन्द्रियं भावेति उपसमगामिं सम्बोधगामिं, ",
"sn48.58:2.3":	"वीरियिन्द्रियं भावेति …पे… ",
"sn48.58:2.4":	"सतिन्द्रियं भावेति … ",
"sn48.58:2.5":	"समाधिन्द्रियं भावेति … ",
"sn48.58:2.6":	"पञ्ञिन्द्रियं भावेति उपसमगामिं सम्बोधगामिं। ",
"sn48.58:2.7":	"अयं खो, भन्ते, अनुत्तरो योगक्खेमो यं सम्पस्समानो खीणासवो भिक्खु तथागते वा तथागतसासने वा परमनिपच्चकारं पवत्तमानो पवत्तती”ति। ",
"sn48.58:2.8":	"“साधु साधु, सारिपुत्त। ",
"sn48.58:2.9":	"एसो हि, सारिपुत्त, अनुत्तरो योगक्खेमो यं सम्पस्समानो खीणासवो भिक्खु तथागते वा तथागतसासने वा परमनिपच्चकारं पवत्तमानो पवत्ततीति। ",
"sn48.58:3.1":	"कतमो च, सारिपुत्त, परमनिपच्चकारो यं खीणासवो भिक्खु तथागते वा तथागतसासने वा परमनिपच्चकारं पवत्तमानो पवत्तती”ति? ",
"sn48.58:3.2":	"“इध, भन्ते, खीणासवो भिक्खु सत्थरि सगारवो विहरति सप्पतिस्सो, धम्मे सगारवो विहरति सप्पतिस्सो, सङ्घे सगारवो विहरति सप्पतिस्सो, सिक्खाय सगारवो विहरति सप्पतिस्सो, समाधिस्मिं सगारवो विहरति सप्पतिस्सो। ",
"sn48.58:3.3":	"अयं खो, भन्ते, परमनिपच्चकारो यं खीणासवो भिक्खु तथागते वा तथागतसासने वा परमनिपच्चकारं पवत्तमानो पवत्तती”ति। ",
"sn48.58:3.4":	"“साधु साधु, सारिपुत्त। ",
"sn48.58:3.5":	"एसो हि, सारिपुत्त, परमनिपच्चकारो यं खीणासवो भिक्खु तथागते वा तथागतसासने वा परमनिपच्चकारं पवत्तमानो पवत्तती”ति। ",
"sn48.58:3.6":	"अट्ठमं। "
}	
