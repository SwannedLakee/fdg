{	
"sn35.146:0.1":	"संयुत्त निकाय ३५।१४६ ",
"sn35.146:0.2":	"१५। नवपुराणवग्ग ",
"sn35.146:0.3":	"कम्मनिरोधसुत्त ",
"sn35.146:1.1":	"“नवपुराणानि, भिक्खवे, कम्मानि देसेस्सामि कम्मनिरोधं कम्मनिरोधगामिनिञ्च पटिपदं। ",
"sn35.146:1.2":	"तं सुणाथ, साधुकं मनसि करोथ, भासिस्सामीति। ",
"sn35.146:1.3":	"कतमञ्च, भिक्खवे, पुराणकम्मं? ",
"sn35.146:1.4":	"चक्खु, भिक्खवे, पुराणकम्मं अभिसङ्खतं अभिसञ्चेतयितं वेदनियं दट्ठब्बं …पे… ",
"sn35.146:1.5":	"जिव्हा पुराणकम्मा अभिसङ्खता अभिसञ्चेतयिता वेदनिया दट्ठब्बा …पे… ",
"sn35.146:1.6":	"मनो पुराणकम्मो अभिसङ्खतो अभिसञ्चेतयितो वेदनियो दट्ठब्बो। ",
"sn35.146:1.7":	"इदं वुच्चति, भिक्खवे, पुराणकम्मं। ",
"sn35.146:1.8":	"कतमञ्च, भिक्खवे, नवकम्मं? ",
"sn35.146:1.9":	"यं खो, भिक्खवे, एतरहि कम्मं करोति कायेन वाचाय मनसा, ",
"sn35.146:1.10":	"इदं वुच्चति, भिक्खवे, नवकम्मं। ",
"sn35.146:1.11":	"कतमो च, भिक्खवे, कम्मनिरोधो? ",
"sn35.146:1.12":	"यो खो, भिक्खवे, कायकम्मवचीकम्ममनोकम्मस्स निरोधा विमुत्तिं फुसति, ",
"sn35.146:1.13":	"अयं वुच्चति, भिक्खवे, कम्मनिरोधो। ",
"sn35.146:1.14":	"कतमा च, भिक्खवे, कम्मनिरोधगामिनी पटिपदा? ",
"sn35.146:1.15":	"अयमेव अरियो अट्ठङ्गिको मग्गो, सेय्यथिदं—",
"sn35.146:1.16":	"सम्मादिट्ठि, सम्मासङ्कप्पो, सम्मावाचा, सम्माकम्मन्तो, सम्माआजीवो, सम्मावायामो, सम्मासति, सम्मासमाधि—",
"sn35.146:1.17":	"अयं वुच्चति, भिक्खवे, कम्मनिरोधगामिनी पटिपदा। ",
"sn35.146:1.18":	"इति खो, भिक्खवे, देसितं मया पुराणकम्मं, देसितं नवकम्मं, देसितो कम्मनिरोधो, देसिता कम्मनिरोधगामिनी पटिपदा। ",
"sn35.146:1.19":	"यं खो, भिक्खवे, सत्थारा करणीयं सावकानं हितेसिना अनुकम्पकेन अनुकम्पं उपादाय, कतं वो तं मया। ",
"sn35.146:1.20":	"एतानि, भिक्खवे, रुक्खमूलानि, एतानि सुञ्ञागारानि। झायथ, भिक्खवे, मा पमादत्थ; मा पच्छाविप्पटिसारिनो अहुवत्थ। अयं वो अम्हाकं अनुसासनी”ति। ",
"sn35.146:1.21":	"पठमं। "
}	
