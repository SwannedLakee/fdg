{	
"sn6.3:0.1":	"संयुत्त निकाय ६।३ ",
"sn6.3:0.2":	"१। पठमवग्ग ",
"sn6.3:0.3":	"ब्रह्मदेवसुत्त ",
"sn6.3:1.1":	"एवं मे सुतं—",
"sn6.3:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"sn6.3:1.3":	"तेन खो पन समयेन अञ्ञतरिस्सा ब्राह्मणिया ब्रह्मदेवो नाम पुत्तो भगवतो सन्तिके अगारस्मा अनगारियं पब्बजितो होति। ",
"sn6.3:2.1":	"अथ खो आयस्मा ब्रह्मदेवो एको वूपकट्ठो अप्पमत्तो आतापी पहितत्तो विहरन्तो नचिरस्सेव—यस्सत्थाय कुलपुत्ता सम्मदेव अगारस्मा अनगारियं पब्बजन्ति, तदनुत्तरं—ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहासि। ",
"sn6.3:2.2":	"“खीणा जाति, वुसितं ब्रह्मचरियं, कतं करणीयं, नापरं इत्थत्ताया”ति अब्भञ्ञासि। ",
"sn6.3:2.3":	"अञ्ञतरो च पनायस्मा ब्रह्मदेवो अरहतं अहोसि। ",
"sn6.3:3.1":	"अथ खो आयस्मा ब्रह्मदेवो पुब्बण्हसमयं निवासेत्वा पत्तचीवरमादाय सावत्थिं पिण्डाय पाविसि। ",
"sn6.3:3.2":	"सावत्थियं सपदानं पिण्डाय चरमानो येन सकमातु निवेसनं तेनुपसङ्कमि। ",
"sn6.3:3.3":	"तेन खो पन समयेन आयस्मतो ब्रह्मदेवस्स माता ब्राह्मणी ब्रह्मुनो आहुतिं निच्चं पग्गण्हाति। ",
"sn6.3:3.4":	"अथ खो ब्रह्मुनो सहम्पतिस्स एतदहोसि: ",
"sn6.3:3.5":	"“अयं खो आयस्मतो ब्रह्मदेवस्स माता ब्राह्मणी ब्रह्मुनो आहुतिं निच्चं पग्गण्हाति। ",
"sn6.3:3.6":	"यन्नूनाहं तं उपसङ्कमित्वा संवेजेय्यन्”ति। ",
"sn6.3:3.7":	"अथ खो ब्रह्मा सहम्पति—सेय्यथापि नाम बलवा पुरिसो समिञ्जितं वा बाहं पसारेय्य, पसारितं वा बाहं समिञ्जेय्य; एवमेव—ब्रह्मलोके अन्तरहितो आयस्मतो ब्रह्मदेवस्स मातु निवेसने पातुरहोसि। ",
"sn6.3:3.8":	"अथ खो ब्रह्मा सहम्पति वेहासं ठितो आयस्मतो ब्रह्मदेवस्स मातरं ब्राह्मणिं गाथाय अज्झभासि: ",
"sn6.3:4.1":	"“दूरे इतो ब्राह्मणि ब्रह्मलोको, ",
"sn6.3:4.2":	"यस्साहुतिं पग्गण्हासि निच्चं; ",
"sn6.3:4.3":	"नेतादिसो ब्राह्मणि ब्रह्मभक्खो, ",
"sn6.3:4.4":	"किं जप्पसि ब्रह्मपथं अजानं। ",
"sn6.3:5.1":	"एसो हि ते ब्राह्मणि ब्रह्मदेवो, ",
"sn6.3:5.2":	"निरूपधिको अतिदेवपत्तो; ",
"sn6.3:5.3":	"अकिञ्चनो भिक्खु अनञ्ञपोसी, ",
"sn6.3:5.4":	"यो ते सो पिण्डाय घरं पविट्ठो। ",
"sn6.3:6.1":	"आहुनेय्यो वेदगु भावितत्तो, ",
"sn6.3:6.2":	"नरानं देवानञ्च दक्खिणेय्यो; ",
"sn6.3:6.3":	"बाहित्वा पापानि अनूपलित्तो, ",
"sn6.3:6.4":	"घासेसनं इरियति सीतिभूतो। ",
"sn6.3:7.1":	"न तस्स पच्छा न पुरत्थमत्थि, ",
"sn6.3:7.2":	"सन्तो विधूमो अनिघो निरासो; ",
"sn6.3:7.3":	"निक्खित्तदण्डो तसथावरेसु, ",
"sn6.3:7.4":	"सो त्याहुतिं भुञ्जतु अग्गपिण्डं। ",
"sn6.3:8.1":	"विसेनिभूतो उपसन्तचित्तो, ",
"sn6.3:8.2":	"नागोव दन्तो चरति अनेजो; ",
"sn6.3:8.3":	"भिक्खु सुसीलो सुविमुत्तचित्तो, ",
"sn6.3:8.4":	"सो त्याहुतिं भुञ्जतु अग्गपिण्डं। ",
"sn6.3:9.1":	"तस्मिं पसन्ना अविकम्पमाना, ",
"sn6.3:9.2":	"पतिट्ठपेहि दक्खिणं दक्खिणेय्ये; ",
"sn6.3:9.3":	"करोहि पुञ्ञं सुखमायतिकं, ",
"sn6.3:9.4":	"दिस्वा मुनिं ब्राह्मणि ओघतिण्णन्ति। ",
"sn6.3:10.1":	"तस्मिं पसन्ना अविकम्पमाना, ",
"sn6.3:10.2":	"पतिट्ठपेसि दक्खिणं दक्खिणेय्ये; ",
"sn6.3:10.3":	"अकासि पुञ्ञं सुखमायतिकं, ",
"sn6.3:10.4":	"दिस्वा मुनिं ब्राह्मणी ओघतिण्णन्”ति। "
}	
