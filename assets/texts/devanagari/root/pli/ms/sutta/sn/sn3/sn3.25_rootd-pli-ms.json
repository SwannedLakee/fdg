{	
"sn3.25:0.1":	"संयुत्त निकाय ३।२५ ",
"sn3.25:0.2":	"३। ततियवग्ग ",
"sn3.25:0.3":	"पब्बतूपमसुत्त ",
"sn3.25:1.1":	"सावत्थिनिदानं। ",
"sn3.25:1.2":	"एकमन्तं निसिन्नं खो राजानं पसेनदिं कोसलं भगवा एतदवोच: ",
"sn3.25:1.3":	"“हन्द कुतो नु त्वं, महाराज, आगच्छसि दिवा दिवस्सा”ति? ",
"sn3.25:1.4":	"“यानि तानि, भन्ते, रञ्ञं खत्तियानं मुद्धावसित्तानं इस्सरियमदमत्तानं कामगेधपरियुट्ठितानं जनपदत्थावरियप्पत्तानं महन्तं पथविमण्डलं अभिविजिय अज्झावसन्तानं राजकरणीयानि भवन्ति, तेसु ख्वाहं, एतरहि उस्सुक्कमापन्नो”ति। ",
"sn3.25:2.1":	"“तं किं मञ्ञसि, महाराज, ",
"sn3.25:2.2":	"इध ते पुरिसो आगच्छेय्य पुरत्थिमाय दिसाय सद्धायिको पच्चयिको। ",
"sn3.25:2.3":	"सो तं उपसङ्कमित्वा एवं वदेय्य: ",
"sn3.25:2.4":	"‘यग्घे, महाराज, जानेय्यासि, अहं आगच्छामि पुरत्थिमाय दिसाय। ",
"sn3.25:2.5":	"तत्थद्दसं महन्तं पब्बतं अब्भसमं, सब्बे पाणे निप्पोथेन्तो आगच्छति। ",
"sn3.25:2.6":	"यं ते, महाराज, करणीयं, तं करोही’ति। ",
"sn3.25:2.7":	"अथ दुतियो पुरिसो आगच्छेय्य पच्छिमाय दिसाय …पे… ",
"sn3.25:2.8":	"अथ ततियो पुरिसो आगच्छेय्य उत्तराय दिसाय … ",
"sn3.25:2.9":	"अथ चतुत्थो पुरिसो आगच्छेय्य दक्खिणाय दिसाय सद्धायिको पच्चयिको। ",
"sn3.25:2.10":	"सो तं उपसङ्कमित्वा एवं वदेय्य: ",
"sn3.25:2.11":	"‘यग्घे, महाराज, जानेय्यासि, अहं आगच्छामि दक्खिणाय दिसाय। ",
"sn3.25:2.12":	"तत्थद्दसं महन्तं पब्बतं अब्भसमं सब्बे पाणे निप्पोथेन्तो आगच्छति। ",
"sn3.25:2.13":	"यं ते, महाराज, करणीयं तं करोही’ति। ",
"sn3.25:2.14":	"एवरूपे ते, महाराज, महति महब्भये समुप्पन्ने दारुणे मनुस्सक्खये दुल्लभे मनुस्सत्ते किमस्स करणीयन्”ति? ",
"sn3.25:3.1":	"“एवरूपे मे, भन्ते, महति महब्भये समुप्पन्ने दारुणे मनुस्सक्खये दुल्लभे मनुस्सत्ते किमस्स करणीयं अञ्ञत्र धम्मचरियाय अञ्ञत्र समचरियाय अञ्ञत्र कुसलकिरियाय अञ्ञत्र पुञ्ञकिरियाया”ति? ",
"sn3.25:4.1":	"“आरोचेमि खो ते, महाराज, पटिवेदेमि खो ते, महाराज, अधिवत्तति खो तं, महाराज, जरामरणं। ",
"sn3.25:4.2":	"अधिवत्तमाने चे ते, महाराज, जरामरणे किमस्स करणीयन्”ति? ",
"sn3.25:4.3":	"“अधिवत्तमाने च मे, भन्ते, जरामरणे किमस्स करणीयं अञ्ञत्र धम्मचरियाय समचरियाय कुसलकिरियाय पुञ्ञकिरियाय? ",
"sn3.25:4.4":	"यानि तानि, भन्ते, रञ्ञं खत्तियानं मुद्धावसित्तानं इस्सरियमदमत्तानं कामगेधपरियुट्ठितानं जनपदत्थावरियप्पत्तानं महन्तं पथविमण्डलं अभिविजिय अज्झावसन्तानं हत्थियुद्धानि भवन्ति; ",
"sn3.25:4.5":	"तेसम्पि, भन्ते, हत्थियुद्धानं नत्थि गति नत्थि विसयो अधिवत्तमाने जरामरणे। ",
"sn3.25:4.6":	"यानिपि तानि, भन्ते, रञ्ञं खत्तियानं मुद्धावसित्तानं …पे… ",
"sn3.25:4.7":	"अज्झावसन्तानं अस्सयुद्धानि भवन्ति …पे… ",
"sn3.25:4.8":	"रथयुद्धानि भवन्ति …पे… ",
"sn3.25:4.9":	"पत्तियुद्धानि भवन्ति; ",
"sn3.25:4.10":	"तेसम्पि, भन्ते, पत्तियुद्धानं नत्थि गति नत्थि विसयो अधिवत्तमाने जरामरणे। ",
"sn3.25:4.11":	"सन्ति खो पन, भन्ते, इमस्मिं राजकुले मन्तिनो महामत्ता, ये पहोन्ति आगते पच्चत्थिके मन्तेहि भेदयितुं। ",
"sn3.25:4.12":	"तेसम्पि, भन्ते, मन्तयुद्धानं नत्थि गति नत्थि विसयो अधिवत्तमाने जरामरणे। ",
"sn3.25:4.13":	"संविज्जति खो पन, भन्ते, इमस्मिं राजकुले पहूतं हिरञ्ञसुवण्णं भूमिगतञ्चेव वेहासट्ठञ्च, येन मयं पहोम आगते पच्चत्थिके धनेन उपलापेतुं। ",
"sn3.25:4.14":	"तेसम्पि, भन्ते, धनयुद्धानं नत्थि गति नत्थि विसयो अधिवत्तमाने जरामरणे। ",
"sn3.25:4.15":	"अधिवत्तमाने च मे, भन्ते, जरामरणे किमस्स करणीयं अञ्ञत्र धम्मचरियाय समचरियाय कुसलकिरियाय पुञ्ञकिरियाया”ति? ",
"sn3.25:5.1":	"“एवमेतं, महाराज, एवमेतं, महाराज। ",
"sn3.25:5.2":	"अधिवत्तमाने जरामरणे किमस्स करणीयं अञ्ञत्र धम्मचरियाय समचरियाय कुसलकिरियाय पुञ्ञकिरियाया”ति? ",
"sn3.25:5.3":	"इदमवोच भगवा …पे… ",
"sn3.25:5.4":	"सत्था: ",
"sn3.25:6.1":	"“यथापि सेला विपुला, ",
"sn3.25:6.2":	"नभं आहच्च पब्बता; ",
"sn3.25:6.3":	"समन्तानुपरियायेय्युं, ",
"sn3.25:6.4":	"निप्पोथेन्तो चतुद्दिसा। ",
"sn3.25:7.1":	"एवं जरा च मच्चु च, ",
"sn3.25:7.2":	"अधिवत्तन्ति पाणिने; ",
"sn3.25:7.3":	"खत्तिये ब्राह्मणे वेस्से, ",
"sn3.25:7.4":	"सुद्दे चण्डालपुक्कुसे; ",
"sn3.25:7.5":	"न किञ्चि परिवज्जेति, ",
"sn3.25:7.6":	"सब्बमेवाभिमद्दति। ",
"sn3.25:8.1":	"न तत्थ हत्थीनं भूमि, ",
"sn3.25:8.2":	"न रथानं न पत्तिया; ",
"sn3.25:8.3":	"न चापि मन्तयुद्धेन, ",
"sn3.25:8.4":	"सक्का जेतुं धनेन वा। ",
"sn3.25:9.1":	"तस्मा हि पण्डितो पोसो, ",
"sn3.25:9.2":	"सम्पस्सं अत्थमत्तनो; ",
"sn3.25:9.3":	"बुद्धे धम्मे च सङ्घे च, ",
"sn3.25:9.4":	"धीरो सद्धं निवेसये। ",
"sn3.25:10.1":	"यो धम्मं चरि कायेन, ",
"sn3.25:10.2":	"वाचाय उद चेतसा; ",
"sn3.25:10.3":	"इधेव नं पसंसन्ति, ",
"sn3.25:10.4":	"पेच्च सग्गे पमोदती”ति। ",
"sn3.25:10.5":	"ततियो वग्गो। ",
"sn3.25:11.0":	"तस्सुद्दानं ",
"sn3.25:11.1":	"पुग्गलो अय्यिका लोको, ",
"sn3.25:11.2":	"इस्सत्तं पब्बतूपमा; ",
"sn3.25:11.3":	"देसितं बुद्धसेट्ठेन, ",
"sn3.25:11.4":	"इमं कोसलपञ्चकन्ति। ",
"sn3.25:11.5":	"कोसलसंयुत्तं समत्तं। "
}	
