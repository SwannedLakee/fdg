{	
"sn11.1:0.1":	"संयुत्त निकाय ११।१ ",
"sn11.1:0.2":	"१। पठमवग्ग ",
"sn11.1:0.3":	"सुवीरसुत्त ",
"sn11.1:1.1":	"एवं मे सुतं—",
"sn11.1:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"sn11.1:1.3":	"तत्र खो भगवा भिक्खू आमन्तेसि: ",
"sn11.1:1.4":	"“भिक्खवो”ति। ",
"sn11.1:1.5":	"“भदन्ते”ति ते भिक्खू भगवतो पच्चस्सोसुं। ",
"sn11.1:1.6":	"भगवा एतदवोच: ",
"sn11.1:2.1":	"“भूतपुब्बं, भिक्खवे, असुरा देवे अभियंसु। ",
"sn11.1:2.2":	"अथ खो, भिक्खवे, सक्को देवानमिन्दो सुवीरं देवपुत्तं आमन्तेसि: ",
"sn11.1:2.3":	"‘एते, तात सुवीर, असुरा देवे अभियन्ति। ",
"sn11.1:2.4":	"गच्छ, तात सुवीर, असुरे पच्चुय्याही’ति। ",
"sn11.1:2.5":	"‘एवं, भद्दन्तवा’ति खो, भिक्खवे, सुवीरो देवपुत्तो सक्कस्स देवानमिन्दस्स पटिस्सुत्वा पमादं आपादेसि। ",
"sn11.1:2.6":	"दुतियम्पि खो, भिक्खवे, सक्को देवानमिन्दो सुवीरं देवपुत्तं आमन्तेसि: ",
"sn11.1:2.7":	"‘एते, तात सुवीर, असुरा देवे अभियन्ति। ",
"sn11.1:2.8":	"गच्छ, तात सुवीर, असुरे पच्चुय्याही’ति। ",
"sn11.1:2.9":	"‘एवं, भद्दन्तवा’ति खो, भिक्खवे, सुवीरो देवपुत्तो सक्कस्स देवानमिन्दस्स पटिस्सुत्वा दुतियम्पि पमादं आपादेसि। ",
"sn11.1:2.10":	"ततियम्पि खो, भिक्खवे, सक्को देवानमिन्दो सुवीरं देवपुत्तं आमन्तेसि: ",
"sn11.1:2.11":	"‘एते, तात सुवीर, असुरा देवे अभियन्ति। ",
"sn11.1:2.12":	"गच्छ, तात सुवीर, असुरे पच्चुय्याही’ति। ",
"sn11.1:2.13":	"‘एवं, भद्दन्तवा’ति खो, भिक्खवे, सुवीरो देवपुत्तो सक्कस्स देवानमिन्दस्स पटिस्सुत्वा ततियम्पि पमादं आपादेसि। ",
"sn11.1:2.14":	"अथ खो, भिक्खवे, सक्को देवानमिन्दो सुवीरं देवपुत्तं गाथाय अज्झभासि: ",
"sn11.1:3.1":	"‘अनुट्ठहं अवायामं, ",
"sn11.1:3.2":	"सुखं यत्राधिगच्छति; ",
"sn11.1:3.3":	"सुवीर तत्थ गच्छाहि, ",
"sn11.1:3.4":	"मञ्च तत्थेव पापया’ति। ",
"sn11.1:4.1":	"‘अलस्वस्स अनुट्ठाता, ",
"sn11.1:4.2":	"न च किच्चानि कारये; ",
"sn11.1:4.3":	"सब्बकामसमिद्धस्स, ",
"sn11.1:4.4":	"तं मे सक्क वरं दिसा’ति। ",
"sn11.1:5.1":	"‘यत्थालसो अनुट्ठाता, ",
"sn11.1:5.2":	"अच्चन्तं सुखमेधति; ",
"sn11.1:5.3":	"सुवीर तत्थ गच्छाहि, ",
"sn11.1:5.4":	"मञ्च तत्थेव पापया’ति। ",
"sn11.1:6.1":	"‘अकम्मुना देवसेट्ठ, ",
"sn11.1:6.2":	"सक्क विन्देमु यं सुखं; ",
"sn11.1:6.3":	"असोकं अनुपायासं, ",
"sn11.1:6.4":	"तं मे सक्क वरं दिसा’ति। ",
"sn11.1:7.1":	"‘सचे अत्थि अकम्मेन, ",
"sn11.1:7.2":	"कोचि क्वचि न जीवति; ",
"sn11.1:7.3":	"निब्बानस्स हि सो मग्गो, ",
"sn11.1:7.4":	"सुवीर तत्थ गच्छाहि; ",
"sn11.1:7.5":	"मञ्च तत्थेव पापया’ति। ",
"sn11.1:8.1":	"सो हि नाम, भिक्खवे, सक्को देवानमिन्दो सकं पुञ्ञफलं उपजीवमानो देवानं तावतिंसानं इस्सरियाधिपच्चं रज्जं कारेन्तो उट्ठानवीरियस्स वण्णवादी भविस्सति। ",
"sn11.1:8.2":	"इध खो तं, भिक्खवे, सोभेथ, यं तुम्हे एवं स्वाक्खाते धम्मविनये पब्बजिता समाना उट्ठहेय्याथ घटेय्याथ वायमेय्याथ अप्पत्तस्स पत्तिया अनधिगतस्स अधिगमाय, असच्छिकतस्स सच्छिकिरियाया”ति। "
}	
