{	
"sn3.1:0.1":	"संयुत्त निकाय ३।१ ",
"sn3.1:0.2":	"१। पठमवग्ग ",
"sn3.1:0.3":	"दहरसुत्त ",
"sn3.1:1.1":	"एवं मे सुतं—",
"sn3.1:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"sn3.1:1.3":	"अथ खो राजा पसेनदि कोसलो येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"sn3.1:1.4":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो राजा पसेनदि कोसलो भगवन्तं एतदवोच: ",
"sn3.1:1.5":	"“भवम्पि नो गोतमो अनुत्तरं सम्मासम्बोधिं अभिसम्बुद्धोति पटिजानाती”ति? ",
"sn3.1:1.6":	"“यञ्हि तं, महाराज, सम्मा वदमानो वदेय्य ‘अनुत्तरं सम्मासम्बोधिं अभिसम्बुद्धो’ति, ममेव तं सम्मा वदमानो वदेय्य। ",
"sn3.1:1.7":	"अहञ्हि, महाराज, अनुत्तरं सम्मासम्बोधिं अभिसम्बुद्धो”ति। ",
"sn3.1:2.1":	"“येपि ते, भो गोतम, समणब्राह्मणा सङ्घिनो गणिनो गणाचरिया ञाता यसस्सिनो तित्थकरा साधुसम्मता बहुजनस्स, सेय्यथिदं—",
"sn3.1:2.2":	"पूरणो कस्सपो, मक्खलि गोसालो, निगण्ठो नाटपुत्तो, सञ्चयो बेलट्ठपुत्तो, पकुधो कच्चायनो, अजितो केसकम्बलो; ",
"sn3.1:2.3":	"तेपि मया ‘अनुत्तरं सम्मासम्बोधिं अभिसम्बुद्धोति पटिजानाथा’ति पुट्ठा समाना अनुत्तरं सम्मासम्बोधिं अभिसम्बुद्धोति न पटिजानन्ति। ",
"sn3.1:2.4":	"किं पन भवं गोतमो दहरो चेव जातिया नवो च पब्बज्जाया”ति? ",
"sn3.1:3.1":	"“चत्तारो खो मे, महाराज, दहराति न उञ्ञातब्बा, दहराति न परिभोतब्बा। ",
"sn3.1:3.2":	"कतमे चत्तारो? ",
"sn3.1:3.3":	"खत्तियो खो, महाराज, दहरोति न उञ्ञातब्बो, दहरोति न परिभोतब्बो। ",
"sn3.1:3.4":	"उरगो खो, महाराज, दहरोति न उञ्ञातब्बो, दहरोति न परिभोतब्बो। ",
"sn3.1:3.5":	"अग्गि खो, महाराज, दहरोति न उञ्ञातब्बो, दहरोति न परिभोतब्बो। ",
"sn3.1:3.6":	"भिक्खु, खो, महाराज, दहरोति न उञ्ञातब्बो, दहरोति न परिभोतब्बो। ",
"sn3.1:3.7":	"इमे खो, महाराज, चत्तारो दहराति न उञ्ञातब्बा, दहराति न परिभोतब्बा”ति। ",
"sn3.1:4.1":	"इदमवोच भगवा। ",
"sn3.1:4.2":	"इदं वत्वान सुगतो अथापरं एतदवोच सत्था: ",
"sn3.1:5.1":	"“खत्तियं जातिसम्पन्नं, ",
"sn3.1:5.2":	"अभिजातं यसस्सिनं; ",
"sn3.1:5.3":	"दहरोति नावजानेय्य, ",
"sn3.1:5.4":	"न नं परिभवे नरो। ",
"sn3.1:6.1":	"ठानञ्हि सो मनुजिन्दो, ",
"sn3.1:6.2":	"रज्जं लद्धान खत्तियो; ",
"sn3.1:6.3":	"सो कुद्धो राजदण्डेन, ",
"sn3.1:6.4":	"तस्मिं पक्कमते भुसं; ",
"sn3.1:6.5":	"तस्मा तं परिवज्जेय्य, ",
"sn3.1:6.6":	"रक्खं जीवितमत्तनो। ",
"sn3.1:7.1":	"गामे वा यदि वा रञ्ञे, ",
"sn3.1:7.2":	"यत्थ पस्से भुजङ्गमं; ",
"sn3.1:7.3":	"दहरोति नावजानेय्य, ",
"sn3.1:7.4":	"न नं परिभवे नरो। ",
"sn3.1:8.1":	"उच्चावचेहि वण्णेहि, ",
"sn3.1:8.2":	"उरगो चरति तेजसी; ",
"sn3.1:8.3":	"सो आसज्ज डंसे बालं, ",
"sn3.1:8.4":	"नरं नारिञ्च एकदा; ",
"sn3.1:8.5":	"तस्मा तं परिवज्जेय्य, ",
"sn3.1:8.6":	"रक्खं जीवितमत्तनो। ",
"sn3.1:9.1":	"पहूतभक्खं जालिनं, ",
"sn3.1:9.2":	"पावकं कण्हवत्तनिं; ",
"sn3.1:9.3":	"दहरोति नावजानेय्य, ",
"sn3.1:9.4":	"न नं परिभवे नरो। ",
"sn3.1:10.1":	"लद्धा हि सो उपादानं, ",
"sn3.1:10.2":	"महा हुत्वान पावको; ",
"sn3.1:10.3":	"सो आसज्ज डहे बालं, ",
"sn3.1:10.4":	"नरं नारिञ्च एकदा; ",
"sn3.1:10.5":	"तस्मा तं परिवज्जेय्य, ",
"sn3.1:10.6":	"रक्खं जीवितमत्तनो। ",
"sn3.1:11.1":	"वनं यदग्गि डहति, ",
"sn3.1:11.2":	"पावको कण्हवत्तनी; ",
"sn3.1:11.3":	"जायन्ति तत्थ पारोहा, ",
"sn3.1:11.4":	"अहोरत्तानमच्चये। ",
"sn3.1:12.1":	"यञ्च खो सीलसम्पन्नो, ",
"sn3.1:12.2":	"भिक्खु डहति तेजसा; ",
"sn3.1:12.3":	"न तस्स पुत्ता पसवो, ",
"sn3.1:12.4":	"दायादा विन्दरे धनं; ",
"sn3.1:12.5":	"अनपच्चा अदायादा, ",
"sn3.1:12.6":	"तालावत्थू भवन्ति ते। ",
"sn3.1:13.1":	"तस्मा हि पण्डितो पोसो, ",
"sn3.1:13.2":	"सम्पस्सं अत्थमत्तनो; ",
"sn3.1:13.3":	"भुजङ्गमं पावकञ्च, ",
"sn3.1:13.4":	"खत्तियञ्च यसस्सिनं; ",
"sn3.1:13.5":	"भिक्खुञ्च सीलसम्पन्नं, ",
"sn3.1:13.6":	"सम्मदेव समाचरे”ति। ",
"sn3.1:14.1":	"एवं वुत्ते, राजा पसेनदि कोसलो भगवन्तं एतदवोच: ",
"sn3.1:14.2":	"“अभिक्कन्तं, भन्ते, अभिक्कन्तं, भन्ते। ",
"sn3.1:14.3":	"सेय्यथापि, भन्ते, निक्कुज्जितं वा उक्कुज्जेय्य, पटिच्छन्नं वा विवरेय्य, मूळ्हस्स वा मग्गं आचिक्खेय्य, अन्धकारे वा तेलपज्जोतं धारेय्य: ‘चक्खुमन्तो रूपानि दक्खन्ती’ति; एवमेवं भगवता अनेकपरियायेन धम्मो पकासितो। ",
"sn3.1:14.4":	"एसाहं, भन्ते, भगवन्तं सरणं गच्छामि धम्मञ्च भिक्खुसङ्घञ्च। ",
"sn3.1:14.5":	"उपासकं मं, भन्ते, भगवा धारेतु अज्जतग्गे पाणुपेतं सरणं गतन्”ति। "
}	
