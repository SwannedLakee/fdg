{	
"sn6.11:0.1":	"संयुत्त निकाय ६।११ ",
"sn6.11:0.2":	"२। दुतियवग्ग ",
"sn6.11:0.3":	"सनङ्कुमारसुत्त ",
"sn6.11:1.1":	"एवं मे सुतं—",
"sn6.11:1.2":	"एकं समयं भगवा राजगहे विहरति सप्पिनीतीरे। ",
"sn6.11:1.3":	"अथ खो ब्रह्मा सनङ्कुमारो अभिक्कन्ताय रत्तिया अभिक्कन्तवण्णो केवलकप्पं सप्पिनीतीरं ओभासेत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं अट्ठासि। ",
"sn6.11:1.4":	"एकमन्तं ठितो खो ब्रह्मा सनङ्कुमारो भगवतो सन्तिके इमं गाथं अभासि: ",
"sn6.11:2.1":	"“खत्तियो सेट्ठो जनेतस्मिं, ",
"sn6.11:2.2":	"ये गोत्तपटिसारिनो; ",
"sn6.11:2.3":	"विज्जाचरणसम्पन्नो, ",
"sn6.11:2.4":	"सो सेट्ठो देवमानुसे”ति। ",
"sn6.11:3.1":	"इदमवोच ब्रह्मा सनङ्कुमारो। ",
"sn6.11:3.2":	"समनुञ्ञो सत्था अहोसि। ",
"sn6.11:3.3":	"अथ खो ब्रह्मा सनङ्कुमारो “समनुञ्ञो मे सत्था”ति भगवन्तं अभिवादेत्वा पदक्खिणं कत्वा तत्थेवन्तरधायीति। "
}	
