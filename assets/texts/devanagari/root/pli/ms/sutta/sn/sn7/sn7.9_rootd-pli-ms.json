{	
"sn7.9:0.1":	"संयुत्त निकाय ७।९ ",
"sn7.9:0.2":	"१। अरहन्तवग्ग ",
"sn7.9:0.3":	"सुन्दरिकसुत्त ",
"sn7.9:1.1":	"एकं समयं भगवा कोसलेसु विहरति सुन्दरिकाय नदिया तीरे। ",
"sn7.9:1.2":	"तेन खो पन समयेन सुन्दरिकभारद्वाजो ब्राह्मणो सुन्दरिकाय नदिया तीरे अग्गिं जुहति, अग्गिहुत्तं परिचरति। ",
"sn7.9:1.3":	"अथ खो सुन्दरिकभारद्वाजो ब्राह्मणो अग्गिं जुहित्वा अग्गिहुत्तं परिचरित्वा उट्ठायासना समन्ता चतुद्दिसा अनुविलोकेसि: ",
"sn7.9:1.4":	"“को नु खो इमं हब्यसेसं भुञ्जेय्या”ति? ",
"sn7.9:1.5":	"अद्दसा खो सुन्दरिकभारद्वाजो ब्राह्मणो भगवन्तं अञ्ञतरस्मिं रुक्खमूले ससीसं पारुतं निसिन्नं। ",
"sn7.9:1.6":	"दिस्वान वामेन हत्थेन हब्यसेसं गहेत्वा दक्खिणेन हत्थेन कमण्डलुं गहेत्वा येन भगवा तेनुपसङ्कमि। ",
"sn7.9:1.7":	"अथ खो भगवा सुन्दरिकभारद्वाजस्स ब्राह्मणस्स पदसद्देन सीसं विवरि। ",
"sn7.9:1.8":	"अथ खो सुन्दरिकभारद्वाजो ब्राह्मणो “मुण्डो अयं भवं, मुण्डको अयं भवन्”ति ततोव पुन निवत्तितुकामो अहोसि। ",
"sn7.9:1.9":	"अथ खो सुन्दरिकभारद्वाजस्स ब्राह्मणस्स एतदहोसि: ",
"sn7.9:1.10":	"“मुण्डापि हि इधेकच्चे ब्राह्मणा भवन्ति; ",
"sn7.9:1.11":	"यन्नूनाहं तं उपसङ्कमित्वा जातिं पुच्छेय्यन्”ति। ",
"sn7.9:2.1":	"अथ खो सुन्दरिकभारद्वाजो ब्राह्मणो येन भगवा तेनुपसङ्कमि; उपसङ्कमित्वा भगवन्तं एतदवोच: ",
"sn7.9:2.2":	"“किंजच्चो भवन्”ति? ",
"sn7.9:3.1":	"“मा जातिं पुच्छ चरणञ्च पुच्छ, ",
"sn7.9:3.2":	"कट्ठा हवे जायति जातवेदो; ",
"sn7.9:3.3":	"नीचाकुलीनोपि मुनि धितिमा, ",
"sn7.9:3.4":	"आजानीयो होति हिरीनिसेधो। ",
"sn7.9:4.1":	"सच्चेन दन्तो दमसा उपेतो, ",
"sn7.9:4.2":	"वेदन्तगू वुसितब्रह्मचरियो; ",
"sn7.9:4.3":	"यञ्ञोपनीतो तमुपव्हयेथ, ",
"sn7.9:4.4":	"कालेन सो जुहति दक्खिणेय्ये”ति। ",
"sn7.9:5.1":	"“अद्धा सुयिट्ठं सुहुतं मम यिदं, ",
"sn7.9:5.2":	"यं तादिसं वेदगुमद्दसामि; ",
"sn7.9:5.3":	"तुम्हादिसानञ्हि अदस्सनेन, ",
"sn7.9:5.4":	"अञ्ञो जनो भुञ्जति हब्यसेसन्”ति। ",
"sn7.9:6.1":	"“भुञ्जतु भवं गोतमो। ",
"sn7.9:6.2":	"ब्राह्मणो भवन्”ति। ",
"sn7.9:7.1":	"“गाथाभिगीतं मे अभोजनेय्यं, ",
"sn7.9:7.2":	"सम्पस्सतं ब्राह्मण नेस धम्मो; ",
"sn7.9:7.3":	"गाथाभिगीतं पनुदन्ति बुद्धा, ",
"sn7.9:7.4":	"धम्मे सति ब्राह्मण वुत्तिरेसा। ",
"sn7.9:8.1":	"अञ्ञेन च केवलिनं महेसिं, ",
"sn7.9:8.2":	"खीणासवं कुक्कुच्चवूपसन्तं; ",
"sn7.9:8.3":	"अन्नेन पानेन उपट्ठहस्सु, ",
"sn7.9:8.4":	"खेत्तञ्हि तं पुञ्ञपेक्खस्स होती”ति। ",
"sn7.9:9.1":	"“अथ कस्स चाहं, भो गोतम, इमं हब्यसेसं दम्मी”ति? ",
"sn7.9:9.2":	"“न ख्वाहं, ब्राह्मण, पस्सामि सदेवके लोके समारके सब्रह्मके सस्समणब्राह्मणिया पजाय सदेवमनुस्साय यस्सेसो हब्यसेसो भुत्तो सम्मा परिणामं गच्छेय्य अञ्ञत्र, ब्राह्मण, तथागतस्स वा तथागतसावकस्स वा। ",
"sn7.9:9.3":	"तेन हि त्वं, ब्राह्मण, तं हब्यसेसं अप्पहरिते वा छड्डेहि अप्पाणके वा उदके ओपिलापेही”ति। ",
"sn7.9:10.1":	"अथ खो सुन्दरिकभारद्वाजो ब्राह्मणो तं हब्यसेसं अप्पाणके उदके ओपिलापेसि। ",
"sn7.9:10.2":	"अथ खो सो हब्यसेसो उदके पक्खित्तो चिच्चिटायति चिटिचिटायति सन्धूपायति सम्पधूपायति। ",
"sn7.9:10.3":	"सेय्यथापि नाम फालो दिवसंसन्तत्तो उदके पक्खित्तो चिच्चिटायति चिटिचिटायति सन्धूपायति सम्पधूपायति; ",
"sn7.9:10.4":	"एवमेव सो हब्यसेसो उदके पक्खित्तो चिच्चिटायति चिटिचिटायति सन्धूपायति सम्पधूपायति। ",
"sn7.9:11.1":	"अथ खो सुन्दरिकभारद्वाजो ब्राह्मणो संविग्गो लोमहट्ठजातो येन भगवा तेनुपसङ्कमि; उपसङ्कमित्वा एकमन्तं अट्ठासि। ",
"sn7.9:11.2":	"एकमन्तं ठितं खो सुन्दरिकभारद्वाजं ब्राह्मणं भगवा गाथाहि अज्झभासि: ",
"sn7.9:12.1":	"“मा ब्राह्मण दारु समादहानो, ",
"sn7.9:12.2":	"सुद्धिं अमञ्ञि बहिद्धा हि एतं; ",
"sn7.9:12.3":	"न हि तेन सुद्धिं कुसला वदन्ति, ",
"sn7.9:12.4":	"यो बाहिरेन परिसुद्धिमिच्छे। ",
"sn7.9:13.1":	"हित्वा अहं ब्राह्मण दारुदाहं, ",
"sn7.9:13.2":	"अज्झत्तमेवुज्जलयामि जोतिं; ",
"sn7.9:13.3":	"निच्चग्गिनी निच्चसमाहितत्तो, ",
"sn7.9:13.4":	"अरहं अहं ब्रह्मचरियं चरामि। ",
"sn7.9:14.1":	"मानो हि ते ब्राह्मण खारिभारो, ",
"sn7.9:14.2":	"कोधो धुमो भस्मनि मोसवज्जं; ",
"sn7.9:14.3":	"जिव्हा सुजा हदयं जोतिठानं, ",
"sn7.9:14.4":	"अत्ता सुदन्तो पुरिसस्स जोति। ",
"sn7.9:15.1":	"धम्मो रहदो ब्राह्मण सीलतित्थो, ",
"sn7.9:15.2":	"अनाविलो सब्भि सतं पसत्थो; ",
"sn7.9:15.3":	"यत्थ हवे वेदगुनो सिनाता, ",
"sn7.9:15.4":	"अनल्लगत्ताव तरन्ति पारं। ",
"sn7.9:16.1":	"सच्चं धम्मो संयमो ब्रह्मचरियं, ",
"sn7.9:16.2":	"मज्झे सिता ब्राह्मण ब्रह्मपत्ति; ",
"sn7.9:16.3":	"स तुज्जुभूतेसु नमो करोहि, ",
"sn7.9:16.4":	"तमहं नरं धम्मसारीति ब्रूमी”ति। ",
"sn7.9:17.1":	"एवं वुत्ते, सुन्दरिकभारद्वाजो ब्राह्मणो भगवन्तं एतदवोच: ",
"sn7.9:17.2":	"“अभिक्कन्तं, भो गोतम …पे… ",
"sn7.9:17.3":	"अञ्ञतरो च पनायस्मा भारद्वाजो अरहतं अहोसीति। "
}	
