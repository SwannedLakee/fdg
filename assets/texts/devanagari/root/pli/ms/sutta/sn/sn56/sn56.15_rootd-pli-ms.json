{	
"sn56.15:0.1":	"संयुत्त निकाय ५६।१५ ",
"sn56.15:0.2":	"२। धम्मचक्कप्पवत्तनवग्ग ",
"sn56.15:0.3":	"पठमधारणसुत्त ",
"sn56.15:1.1":	"“धारेथ नो तुम्हे, भिक्खवे, मया चत्तारि अरियसच्चानि देसितानी”ति? ",
"sn56.15:1.2":	"एवं वुत्ते, अञ्ञतरो भिक्खु भगवन्तं एतदवोच: ",
"sn56.15:1.3":	"“अहं खो, भन्ते, धारेमि भगवता चत्तारि अरियसच्चानि देसितानी”ति। ",
"sn56.15:1.4":	"“यथा कथं पन त्वं, भिक्खु, धारेसि मया चत्तारि अरियसच्चानि देसितानी”ति? ",
"sn56.15:1.5":	"“दुक्खं ख्वाहं, भन्ते, भगवता पठमं अरियसच्चं देसितं धारेमि; ",
"sn56.15:1.6":	"दुक्खसमुदयं ख्वाहं, भन्ते, भगवता दुतियं अरियसच्चं देसितं धारेमि; ",
"sn56.15:1.7":	"दुक्खनिरोधं ख्वाहं, भन्ते, भगवता ततियं अरियसच्चं देसितं धारेमि; ",
"sn56.15:1.8":	"दुक्खनिरोधगामिनिं पटिपदं ख्वाहं, भन्ते, भगवता चतुत्थं अरियसच्चं देसितं धारेमि। ",
"sn56.15:1.9":	"एवं ख्वाहं, भन्ते, धारेमि भगवता चत्तारि अरियसच्चानि देसितानी”ति। ",
"sn56.15:2.1":	"“साधु साधु, भिक्खु। ",
"sn56.15:2.2":	"साधु खो त्वं, भिक्खु, धारेसि मया चत्तारि अरियसच्चानि देसितानीति। ",
"sn56.15:2.3":	"दुक्खं खो, भिक्खु, मया पठमं अरियसच्चं देसितं, तथा नं धारेहि; ",
"sn56.15:2.4":	"दुक्खसमुदयं खो, भिक्खु, मया दुतियं अरियसच्चं देसितं, तथा नं धारेहि; ",
"sn56.15:2.5":	"दुक्खनिरोधं खो, भिक्खु, मया ततियं अरियसच्चं देसितं, तथा नं धारेहि; ",
"sn56.15:2.6":	"दुक्खनिरोधगामिनी पटिपदा खो, भिक्खु, मया चतुत्थं अरियसच्चं देसितं, तथा नं धारेहि। ",
"sn56.15:2.7":	"एवं खो, भिक्खु, धारेहि मया चत्तारि अरियसच्चानि देसितानीति। ",
"sn56.15:3.1":	"तस्मातिह, भिक्खु, ‘इदं दुक्खन्’ति योगो करणीयो …पे… ‘अयं दुक्खनिरोधगामिनी पटिपदा’ति योगो करणीयो”ति। ",
"sn56.15:3.2":	"पञ्चमं। "
}	
