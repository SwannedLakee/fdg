{	
"sn36.21:0.1":	"संयुत्त निकाय ३६।२१ ",
"sn36.21:0.2":	"३। अट्ठसतपरियायवग्ग ",
"sn36.21:0.3":	"सीवकसुत्त ",
"sn36.21:1.1":	"एकं समयं भगवा राजगहे विहरति वेळुवने कलन्दकनिवापे। ",
"sn36.21:1.2":	"अथ खो मोळियसीवको परिब्बाजको येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"sn36.21:1.3":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो मोळियसीवको परिब्बाजको भगवन्तं एतदवोच: ",
"sn36.21:1.4":	"“सन्ति, भो गोतम, एके समणब्राह्मणा एवंवादिनो एवंदिट्ठिनो: ",
"sn36.21:1.5":	"‘यं किञ्चायं पुरिसपुग्गलो पटिसंवेदेति सुखं वा दुक्खं वा अदुक्खमसुखं वा सब्बं तं पुब्बेकतहेतू’ति। ",
"sn36.21:1.6":	"इध भवं गोतमो किमाहा”ति? ",
"sn36.21:2.1":	"“पित्तसमुट्ठानानिपि खो, सीवक, इधेकच्चानि वेदयितानि उप्पज्जन्ति। ",
"sn36.21:2.2":	"सामम्पि खो एतं, सीवक, वेदितब्बं यथा पित्तसमुट्ठानानिपि इधेकच्चानि वेदयितानि उप्पज्जन्ति। ",
"sn36.21:2.3":	"लोकस्सपि खो एतं, सीवक, सच्चसम्मतं यथा पित्तसमुट्ठानानिपि इधेकच्चानि वेदयितानि उप्पज्जन्ति। ",
"sn36.21:2.4":	"तत्र, सीवक, ये ते समणब्राह्मणा एवंवादिनो एवंदिट्ठिनो: ",
"sn36.21:2.5":	"‘यं किञ्चायं पुरिसपुग्गलो पटिसंवेदेति सुखं वा दुक्खं वा अदुक्खमसुखं वा सब्बं तं पुब्बेकतहेतू’ति। ",
"sn36.21:2.6":	"यञ्च सामं ञातं तञ्च अतिधावन्ति, यञ्च लोके सच्चसम्मतं तञ्च अतिधावन्ति। ",
"sn36.21:2.7":	"तस्मा तेसं समणब्राह्मणानं मिच्छाति वदामि। ",
"sn36.21:3.1":	"सेम्हसमुट्ठानानिपि खो, सीवक …पे… ",
"sn36.21:3.2":	"वातसमुट्ठानानिपि खो, सीवक …पे… ",
"sn36.21:3.3":	"सन्निपातिकानिपि खो, सीवक …पे… ",
"sn36.21:3.4":	"उतुपरिणामजानिपि खो, सीवक …पे… ",
"sn36.21:3.5":	"विसमपरिहारजानिपि खो, सीवक …पे… ",
"sn36.21:3.6":	"ओपक्कमिकानिपि खो, सीवक …पे… ",
"sn36.21:3.7":	"कम्मविपाकजानिपि खो, सीवक, इधेकच्चानि वेदयितानि उप्पज्जन्ति। ",
"sn36.21:3.8":	"सामम्पि खो एतं, सीवक, वेदितब्बं। ",
"sn36.21:3.9":	"यथा कम्मविपाकजानिपि इधेकच्चानि वेदयितानि उप्पज्जन्ति; ",
"sn36.21:3.10":	"लोकस्सपि खो एतं, सीवक, सच्चसम्मतं। ",
"sn36.21:3.11":	"यथा कम्मविपाकजानिपि इधेकच्चानि वेदयितानि उप्पज्जन्ति; ",
"sn36.21:3.12":	"तत्र, सीवक, ये ते समणब्राह्मणा एवंवादिनो एवंदिट्ठिनो: ",
"sn36.21:3.13":	"‘यं किञ्चायं पुरिसपुग्गलो पटिसंवेदेति सुखं वा दुक्खं वा अदुक्खमसुखं वा सब्बं तं पुब्बेकतहेतू’ति। ",
"sn36.21:3.14":	"यञ्च सामं ञातं तञ्च अतिधावन्ति यञ्च लोके सच्चसम्मतं तञ्च अतिधावन्ति। ",
"sn36.21:3.15":	"तस्मा ‘तेसं समणब्राह्मणानं मिच्छा’ति वदामी”ति। ",
"sn36.21:4.1":	"एवं वुत्ते, मोळियसीवको परिब्बाजको भगवन्तं एतदवोच: ",
"sn36.21:4.2":	"“अभिक्कन्तं, भो गोतम, अभिक्कन्तं, भो गोतम …पे… ",
"sn36.21:4.3":	"उपासकं मं भवं गोतमो धारेतु अज्जतग्गे पाणुपेतं सरणं गतन्”ति। ",
"sn36.21:5.1":	"“पित्तं सेम्हञ्च वातो च, ",
"sn36.21:5.2":	"सन्निपाता उतूनि च; ",
"sn36.21:5.3":	"विसमं ओपक्कमिकं, ",
"sn36.21:5.4":	"कम्मविपाकेन अट्ठमी”ति। ",
"sn36.21:5.5":	"पठमं। "
}	
