{	
"sn36.11:0.1":	"संयुत्त निकाय ३६।११ ",
"sn36.11:0.2":	"२। रहोगतवग्ग ",
"sn36.11:0.3":	"रहोगतसुत्त ",
"sn36.11:1.1":	"अथ खो अञ्ञतरो भिक्खु येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो सो भिक्खु भगवन्तं एतदवोच: ",
"sn36.11:1.2":	"“इध मय्हं, भन्ते, रहोगतस्स पटिसल्लीनस्स एवं चेतसो परिवितक्को उदपादि—",
"sn36.11:1.3":	"तिस्सो वेदना वुत्ता भगवता। ",
"sn36.11:1.4":	"सुखा वेदना, दुक्खा वेदना, अदुक्खमसुखा वेदना—",
"sn36.11:1.5":	"इमा तिस्सो वेदना वुत्ता भगवता। ",
"sn36.11:1.6":	"वुत्तं खो पनेतं भगवता: ",
"sn36.11:1.7":	"‘यं किञ्चि वेदयितं तं दुक्खस्मिन्’ति। ",
"sn36.11:1.8":	"किं नु खो एतं भगवता सन्धाय भासितं: ",
"sn36.11:1.9":	"‘यं किञ्चि वेदयितं तं दुक्खस्मिन्’”ति? ",
"sn36.11:2.1":	"“साधु साधु, भिक्खु। ",
"sn36.11:2.2":	"तिस्सो इमा, भिक्खु, वेदना वुत्ता मया। ",
"sn36.11:2.3":	"सुखा वेदना, दुक्खा वेदना, अदुक्खमसुखा वेदना—",
"sn36.11:2.4":	"इमा तिस्सो वेदना वुत्ता मया। ",
"sn36.11:2.5":	"वुत्तं खो पनेतं, भिक्खु, मया: ",
"sn36.11:2.6":	"‘यं किञ्चि वेदयितं, तं दुक्खस्मिन्’ति। ",
"sn36.11:2.7":	"तं खो पनेतं, भिक्खु, मया सङ्खारानंयेव अनिच्चतं सन्धाय भासितं: ",
"sn36.11:2.8":	"‘यं किञ्चि वेदयितं तं दुक्खस्मिन्’ति। ",
"sn36.11:2.9":	"तं खो पनेतं, भिक्खु, मया सङ्खारानंयेव खयधम्मतं …पे… ",
"sn36.11:2.10":	"वयधम्मतं …पे… ",
"sn36.11:2.11":	"विरागधम्मतं …पे… ",
"sn36.11:2.12":	"निरोधधम्मतं …पे… ",
"sn36.11:2.13":	"विपरिणामधम्मतं सन्धाय भासितं: ",
"sn36.11:2.14":	"‘यं किञ्चि वेदयितं तं दुक्खस्मिन्’ति। ",
"sn36.11:2.15":	"अथ खो पन, भिक्खु, मया अनुपुब्बसङ्खारानं निरोधो अक्खातो। ",
"sn36.11:2.16":	"पठमं झानं समापन्नस्स वाचा निरुद्धा होति। ",
"sn36.11:2.17":	"दुतियं झानं समापन्नस्स वितक्कविचारा निरुद्धा होन्ति। ",
"sn36.11:2.18":	"ततियं झानं समापन्नस्स पीति निरुद्धा होति। ",
"sn36.11:2.19":	"चतुत्थं झानं समापन्नस्स अस्सासपस्सासा निरुद्धा होन्ति। ",
"sn36.11:2.20":	"आकासानञ्चायतनं समापन्नस्स रूपसञ्ञा निरुद्धा होति। ",
"sn36.11:2.21":	"विञ्ञाणञ्चायतनं समापन्नस्स आकासानञ्चायतनसञ्ञा निरुद्धा होति। ",
"sn36.11:2.22":	"आकिञ्चञ्ञायतनं समापन्नस्स विञ्ञाणञ्चायतनसञ्ञा निरुद्धा होति। ",
"sn36.11:2.23":	"नेवसञ्ञानासञ्ञायतनं समापन्नस्स आकिञ्चञ्ञायतनसञ्ञा निरुद्धा होति। ",
"sn36.11:2.24":	"सञ्ञावेदयितनिरोधं समापन्नस्स सञ्ञा च वेदना च निरुद्धा होन्ति। ",
"sn36.11:2.25":	"खीणासवस्स भिक्खुनो रागो निरुद्धो होति, दोसो निरुद्धो होति, मोहो निरुद्धो होति। ",
"sn36.11:2.26":	"अथ खो, भिक्खु, मया अनुपुब्बसङ्खारानं वूपसमो अक्खातो। ",
"sn36.11:2.27":	"पठमं झानं समापन्नस्स वाचा वूपसन्ता होति। ",
"sn36.11:2.28":	"दुतियं झानं समापन्नस्स वितक्कविचारा वूपसन्ता होन्ति …पे… ",
"sn36.11:2.29":	"सञ्ञावेदयितनिरोधं समापन्नस्स सञ्ञा च वेदना च वूपसन्ता होन्ति। ",
"sn36.11:2.30":	"खीणासवस्स भिक्खुनो रागो वूपसन्तो होति, दोसो वूपसन्तो होति, मोहो वूपसन्तो होति। ",
"sn36.11:2.31":	"छयिमा, भिक्खु, पस्सद्धियो। ",
"sn36.11:2.32":	"पठमं झानं समापन्नस्स वाचा पटिप्पस्सद्धा होति। ",
"sn36.11:2.33":	"दुतियं झानं समापन्नस्स वितक्कविचारा पटिप्पस्सद्धा होन्ति। ",
"sn36.11:2.34":	"ततियं झानं समापन्नस्स पीति पटिप्पस्सद्धा होति। ",
"sn36.11:2.35":	"चतुत्थं झानं समापन्नस्स अस्सासपस्सासा पटिप्पस्सद्धा होन्ति। ",
"sn36.11:2.36":	"सञ्ञावेदयितनिरोधं समापन्नस्स सञ्ञा च वेदना च पटिप्पस्सद्धा होन्ति। ",
"sn36.11:2.37":	"खीणासवस्स भिक्खुनो रागो पटिप्पस्सद्धो होति, दोसो पटिप्पस्सद्धो होति, मोहो पटिप्पस्सद्धो होती”ति। ",
"sn36.11:2.38":	"पठमं। "
}	
