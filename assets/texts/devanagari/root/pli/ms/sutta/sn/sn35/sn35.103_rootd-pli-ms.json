{	
"sn35.103:0.1":	"संयुत्त निकाय ३५।१०३ ",
"sn35.103:0.2":	"१०। सळवग्ग ",
"sn35.103:0.3":	"उदकसुत्त ",
"sn35.103:1.1":	"“उदको सुदं, भिक्खवे, रामपुत्तो एवं वाचं भासति: ",
"sn35.103:1.2":	"‘इदं जातु वेदगू, ",
"sn35.103:1.3":	"इदं जातु सब्बजी, ",
"sn35.103:1.4":	"इदं जातु अपलिखतं ",
"sn35.103:1.5":	"गण्डमूलं पलिखणिन्’ति। ",
"sn35.103:1.6":	"तं खो पनेतं, भिक्खवे, उदको रामपुत्तो अवेदगूयेव समानो ‘वेदगूस्मी’ति भासति, असब्बजीयेव समानो ‘सब्बजीस्मी’ति भासति, अपलिखतंयेव गण्डमूलं पलिखतं मे ‘गण्डमूलन्’ति भासति। ",
"sn35.103:1.7":	"इध खो तं, भिक्खवे, भिक्खु सम्मा वदमानो वदेय्य: ",
"sn35.103:1.8":	"‘इदं जातु वेदगू, ",
"sn35.103:1.9":	"इदं जातु सब्बजी, ",
"sn35.103:1.10":	"इदं जातु अपलिखतं ",
"sn35.103:1.11":	"गण्डमूलं पलिखणिन्’ति। ",
"sn35.103:2.1":	"कथञ्च, भिक्खवे, वेदगू होति? ",
"sn35.103:2.2":	"यतो खो, भिक्खवे, भिक्खु छन्नं फस्सायतनानं समुदयञ्च अत्थङ्गमञ्च अस्सादञ्च आदीनवञ्च निस्सरणञ्च यथाभूतं पजानाति; ",
"sn35.103:2.3":	"एवं खो, भिक्खवे, भिक्खु वेदगू होति। ",
"sn35.103:3.1":	"कथञ्च, भिक्खवे, भिक्खु सब्बजी होति? ",
"sn35.103:3.2":	"यतो खो, भिक्खवे, भिक्खु छन्नं फस्सायतनानं समुदयञ्च अत्थङ्गमञ्च अस्सादञ्च आदीनवञ्च निस्सरणञ्च यथाभूतं विदित्वा अनुपादाविमुत्तो होति; ",
"sn35.103:3.3":	"एवं खो, भिक्खवे, भिक्खु सब्बजी होति। ",
"sn35.103:4.1":	"कथञ्च, भिक्खवे, भिक्खुनो अपलिखतं गण्डमूलं पलिखतं होति? ",
"sn35.103:4.2":	"गण्डोति खो, भिक्खवे, इमस्सेतं चातुमहाभूतिकस्स कायस्स अधिवचनं मातापेत्तिकसम्भवस्स ओदनकुम्मासूपचयस्स अनिच्चुच्छादनपरिमद्दनभेदनविद्धंसनधम्मस्स। ",
"sn35.103:4.3":	"गण्डमूलन्ति खो, भिक्खवे, तण्हायेतं अधिवचनं। ",
"sn35.103:4.4":	"यतो खो, भिक्खवे, भिक्खुनो तण्हा पहीना होति उच्छिन्नमूला तालावत्थुकता अनभावङ्कता आयतिं अनुप्पादधम्मा; ",
"sn35.103:4.5":	"एवं खो, भिक्खवे, भिक्खुनो अपलिखतं गण्डमूलं पलिखतं होति। ",
"sn35.103:5.1":	"उदको सुदं, भिक्खवे, रामपुत्तो एवं वाचं भासति: ",
"sn35.103:5.2":	"‘इदं जातु वेदगू, ",
"sn35.103:5.3":	"इदं जातु सब्बजी, ",
"sn35.103:5.4":	"इदं जातु अपलिखतं ",
"sn35.103:5.5":	"गण्डमूलं पलिखणिन्’ति। ",
"sn35.103:5.6":	"तं खो पनेतं, भिक्खवे, उदको रामपुत्तो अवेदगूयेव समानो ‘वेदगूस्मी’ति भासति, असब्बजीयेव समानो ‘सब्बजीस्मी’ति भासति; अपलिखतंयेव गण्डमूलं ‘पलिखतं मे गण्डमूलन्’ति भासति। ",
"sn35.103:5.7":	"इध खो तं, भिक्खवे, भिक्खु सम्मा वदमानो वदेय्य: ",
"sn35.103:5.8":	"‘इदं जातु वेदगू, ",
"sn35.103:5.9":	"इदं जातु सब्बजी, ",
"sn35.103:5.10":	"इदं जातु अपलिखतं ",
"sn35.103:5.11":	"गण्डमूलं पलिखणिन्’ति। ",
"sn35.103:5.12":	"दसमं। ",
"sn35.103:5.13":	"सळवग्गो पञ्चमो। ",
"sn35.103:6.0":	"तस्सुद्दानं ",
"sn35.103:6.1":	"द्वे सङ्गय्हा परिहानं, ",
"sn35.103:6.2":	"पमादविहारी च संवरो; ",
"sn35.103:6.3":	"समाधि पटिसल्लानं, ",
"sn35.103:6.4":	"द्वे नतुम्हाकेन उद्दकोति। ",
"sn35.103:6.5":	"सळायतनवग्गे दुतियपण्णासको समत्तो। ",
"sn35.103:7.0":	"तस्स वग्गुद्दानं ",
"sn35.103:7.1":	"अविज्जा मिगजालञ्च, ",
"sn35.103:7.2":	"गिलानं छन्नं चतुत्थकं; ",
"sn35.103:7.3":	"सळवग्गेन पञ्ञासं, ",
"sn35.103:7.4":	"दुतियो पण्णासको अयन्ति। ",
"sn35.103:7.5":	"पठमसतकं। "
}	
