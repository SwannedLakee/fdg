{	
"sn21.7:0.1":	"संयुत्त निकाय २१।७ ",
"sn21.7:0.2":	"१। भिक्खुवग्ग ",
"sn21.7:0.3":	"विसाखसुत्त ",
"sn21.7:1.1":	"एवं मे सुतं—",
"sn21.7:1.2":	"एकं समयं भगवा वेसालियं विहरति महावने कूटागारसालायं। ",
"sn21.7:1.3":	"तेन खो पन समयेन आयस्मा विसाखो पञ्चालपुत्तो उपट्ठानसालायं भिक्खू धम्मिया कथाय सन्दस्सेति समादपेति समुत्तेजेति सम्पहंसेति, पोरिया वाचाय विस्सट्ठाय अनेलगलाय अत्थस्स विञ्ञापनिया परियापन्नाय अनिस्सिताय। ",
"sn21.7:2.1":	"अथ खो भगवा सायन्हसमयं पटिसल्लाना वुट्ठितो येन उपट्ठानसाला तेनुपसङ्कमि; उपसङ्कमित्वा पञ्ञत्ते आसने निसीदि। ",
"sn21.7:2.2":	"निसज्ज खो भगवा भिक्खू आमन्तेसि: ",
"sn21.7:2.3":	"“को नु खो, भिक्खवे, उपट्ठानसालायं भिक्खू धम्मिया कथाय सन्दस्सेति समादपेति समुत्तेजेति सम्पहंसेति पोरिया वाचाय विस्सट्ठाय अनेलगलाय अत्थस्स विञ्ञापनिया परियापन्नाय अनिस्सिताया”ति? ",
"sn21.7:2.4":	"“आयस्मा, भन्ते, विसाखो पञ्चालपुत्तो उपट्ठानसालायं भिक्खू धम्मिया कथाय सन्दस्सेति समादपेति समुत्तेजेति सम्पहंसेति, पोरिया वाचाय विस्सट्ठाय अनेलगलाय अत्थस्स विञ्ञापनिया परियापन्नाय अनिस्सिताया”ति। ",
"sn21.7:3.1":	"अथ खो भगवा आयस्मन्तं विसाखं पञ्चालपुत्तं आमन्तेसि: ",
"sn21.7:3.2":	"“साधु साधु, विसाख, ",
"sn21.7:3.3":	"साधु खो त्वं, विसाख, भिक्खू धम्मिया कथाय सन्दस्सेसि …पे… अत्थस्स विञ्ञापनिया परियापन्नाय अनिस्सिताया”ति। ",
"sn21.7:4.1":	"इदमवोच भगवा। ",
"sn21.7:4.2":	"इदं वत्वान सुगतो अथापरं एतदवोच सत्था: ",
"sn21.7:5.1":	"“नाभासमानं जानन्ति, ",
"sn21.7:5.2":	"मिस्सं बालेहि पण्डितं; ",
"sn21.7:5.3":	"भासमानञ्च जानन्ति, ",
"sn21.7:5.4":	"देसेन्तं अमतं पदं। ",
"sn21.7:6.1":	"भासये जोतये धम्मं, ",
"sn21.7:6.2":	"पग्गण्हे इसिनं धजं; ",
"sn21.7:6.3":	"सुभासितधजा इसयो, ",
"sn21.7:6.4":	"धम्मो हि इसिनं धजो”ति। ",
"sn21.7:6.5":	"सत्तमं। "
}	
