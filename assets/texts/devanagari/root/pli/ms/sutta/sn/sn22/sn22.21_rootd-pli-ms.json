{	
"sn22.21:0.1":	"संयुत्त निकाय २२।२१ ",
"sn22.21:0.2":	"२। अनिच्चवग्ग ",
"sn22.21:0.3":	"आनन्दसुत्त ",
"sn22.21:1.1":	"सावत्थियं … आरामे। ",
"sn22.21:1.2":	"अथ खो आयस्मा आनन्दो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा आनन्दो भगवन्तं एतदवोच: ",
"sn22.21:1.3":	"“‘निरोधो निरोधो’ति, भन्ते, वुच्चति। ",
"sn22.21:1.4":	"कतमेसानं खो, भन्ते, धम्मानं निरोधो ‘निरोधो’ति वुच्चती”ति? ",
"sn22.21:1.5":	"“रूपं खो, आनन्द, अनिच्चं सङ्खतं पटिच्चसमुप्पन्नं खयधम्मं वयधम्मं विरागधम्मं निरोधधम्मं। ",
"sn22.21:1.6":	"तस्स निरोधो ‘निरोधो’ति वुच्चति। ",
"sn22.21:1.7":	"वेदना अनिच्चा सङ्खता पटिच्चसमुप्पन्ना खयधम्मा वयधम्मा विरागधम्मा निरोधधम्मा। ",
"sn22.21:1.8":	"तस्सा निरोधो ‘निरोधो’ति वुच्चति। ",
"sn22.21:1.9":	"सञ्ञा … ",
"sn22.21:1.10":	"सङ्खारा अनिच्चा सङ्खता पटिच्चसमुप्पन्ना खयधम्मा वयधम्मा विरागधम्मा निरोधधम्मा। ",
"sn22.21:1.11":	"तेसं निरोधो ‘निरोधो’ति वुच्चति। ",
"sn22.21:1.12":	"विञ्ञाणं अनिच्चं सङ्खतं पटिच्चसमुप्पन्नं खयधम्मं वयधम्मं विरागधम्मं निरोधधम्मं। ",
"sn22.21:1.13":	"तस्स निरोधो ‘निरोधो’ति वुच्चति। ",
"sn22.21:1.14":	"इमेसं खो, आनन्द, धम्मानं निरोधो ‘निरोधो’ति वुच्चती”ति। ",
"sn22.21:1.15":	"दसमं। ",
"sn22.21:1.16":	"अनिच्चवग्गो दुतियो। ",
"sn22.21:2.0":	"तस्सुद्दानं ",
"sn22.21:2.1":	"अनिच्चं दुक्खं अनत्ता, ",
"sn22.21:2.2":	"यदनिच्चापरे तयो; ",
"sn22.21:2.3":	"हेतुनापि तयो वुत्ता, ",
"sn22.21:2.4":	"आनन्देन च ते दसाति। "
}	
