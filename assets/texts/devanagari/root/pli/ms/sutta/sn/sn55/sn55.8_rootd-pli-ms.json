{	
"sn55.8:0.1":	"संयुत्त निकाय ५५।८ ",
"sn55.8:0.2":	"१। वेळुद्वारवग्ग ",
"sn55.8:0.3":	"पठमगिञ्जकावसथसुत्त ",
"sn55.8:1.1":	"एवं मे सुतं—",
"sn55.8:1.2":	"एकं समयं भगवा ञातिके विहरति गिञ्जकावसथे। ",
"sn55.8:1.3":	"अथ खो आयस्मा आनन्दो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा आनन्दो भगवन्तं एतदवोच: ",
"sn55.8:2.1":	"“साळ्हो नाम, भन्ते, भिक्खु कालङ्कतो; ",
"sn55.8:2.2":	"तस्स का गति को अभिसम्परायो? ",
"sn55.8:2.3":	"नन्दा नाम, भन्ते, भिक्खुनी कालङ्कता; ",
"sn55.8:2.4":	"तस्सा का गति को अभिसम्परायो? ",
"sn55.8:2.5":	"सुदत्तो नाम, भन्ते, उपासको कालङ्कतो; ",
"sn55.8:2.6":	"तस्स का गति को अभिसम्परायो? ",
"sn55.8:2.7":	"सुजाता नाम, भन्ते, उपासिका कालङ्कता; ",
"sn55.8:2.8":	"तस्सा का गति, को अभिसम्परायो”ति? ",
"sn55.8:3.1":	"“साळ्हो, आनन्द, भिक्खु कालङ्कतो आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहासि। ",
"sn55.8:3.2":	"नन्दा, आनन्द, भिक्खुनी कालङ्कता पञ्चन्नं ओरम्भागियानं संयोजनानं परिक्खया ओपपातिका तत्थ परिनिब्बायिनी अनावत्तिधम्मा तस्मा लोका। ",
"sn55.8:3.3":	"सुदत्तो, आनन्द, उपासको कालङ्कतो तिण्णं संयोजनानं परिक्खया रागदोसमोहानं तनुत्ता सकदागामी; सकिदेव इमं लोकं आगन्त्वा दुक्खस्सन्तं करिस्सति। ",
"sn55.8:3.4":	"सुजाता, आनन्द, उपासिका कालङ्कता तिण्णं संयोजनानं परिक्खया सोतापन्ना अविनिपातधम्मा नियता सम्बोधिपरायणा। ",
"sn55.8:4.1":	"अनच्छरियं खो पनेतं, आनन्द, यं मनुस्सभूतो कालं करेय्य; ",
"sn55.8:4.2":	"तस्मिं तस्मिञ्चे मं कालङ्कते उपसङ्कमित्वा एतमत्थं पटिपुच्छिस्सथ। विहेसा पेसा, आनन्द, अस्स तथागतस्स। ",
"sn55.8:4.3":	"तस्मातिहानन्द, धम्मादासं नाम धम्मपरियायं देसेस्सामि; येन समन्नागतो अरियसावको आकङ्खमानो अत्तनाव अत्तानं ब्याकरेय्य: ",
"sn55.8:4.4":	"‘खीणनिरयोम्हि खीणतिरच्छानयोनि खीणपेत्तिविसयो खीणापायदुग्गतिविनिपातो, सोतापन्नोहमस्मि अविनिपातधम्मो नियतो सम्बोधिपरायणो’। ",
"sn55.8:5.1":	"कतमो च सो, आनन्द, धम्मादासो धम्मपरियायो; येन समन्नागतो अरियसावको आकङ्खमानो अत्तनाव अत्तानं ब्याकरेय्य: ",
"sn55.8:5.2":	"‘खीणनिरयोम्हि खीणतिरच्छानयोनि खीणपेत्तिविसयो खीणापायदुग्गतिविनिपातो, सोतापन्नोहमस्मि अविनिपातधम्मो नियतो सम्बोधिपरायणो’? ",
"sn55.8:6.1":	"इध, आनन्द, अरियसावको बुद्धे अवेच्चप्पसादेन समन्नागतो होति—इतिपि सो भगवा …पे… सत्था देवमनुस्सानं बुद्धो भगवाति। ",
"sn55.8:6.2":	"धम्मे …पे… ",
"sn55.8:6.3":	"सङ्घे …पे… ",
"sn55.8:6.4":	"अरियकन्तेहि सीलेहि समन्नागतो होति अखण्डेहि …पे… समाधिसंवत्तनिकेहि। ",
"sn55.8:6.5":	"अयं खो सो, आनन्द, धम्मादासो धम्मपरियायो; ",
"sn55.8:6.6":	"येन समन्नागतो अरियसावको आकङ्खमानो अत्तनाव अत्तानं ब्याकरेय्य: ",
"sn55.8:6.7":	"‘खीणनिरयोम्हि खीणतिरच्छानयोनि खीणपेत्तिविसयो खीणापायदुग्गतिविनिपातो, सोतापन्नोहमस्मि अविनिपातधम्मो नियतो सम्बोधिपरायणो’”ति। ",
"sn55.8:6.8":	"अट्ठमं। ",
"sn55.8:6.9":	"(तीणिपि सुत्तन्तानि एकनिदानानि।) "
}	
