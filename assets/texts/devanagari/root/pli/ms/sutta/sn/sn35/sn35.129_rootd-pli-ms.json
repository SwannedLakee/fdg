{	
"sn35.129:0.1":	"संयुत्त निकाय ३५।१२९ ",
"sn35.129:0.2":	"१३। गहपतिवग्ग ",
"sn35.129:0.3":	"घोसितसुत्त ",
"sn35.129:1.1":	"एकं समयं आयस्मा आनन्दो कोसम्बियं विहरति घोसितारामे। ",
"sn35.129:1.2":	"अथ खो घोसितो गहपति येनायस्मा आनन्दो तेनुपसङ्कमि …पे… एकमन्तं निसिन्नो खो घोसितो गहपति आयस्मन्तं आनन्दं एतदवोच: ",
"sn35.129:1.3":	"“‘धातुनानत्तं, धातुनानत्तन्’ति, भन्ते आनन्द, वुच्चति। ",
"sn35.129:1.4":	"कित्तावता नु खो, भन्ते, धातुनानत्तं वुत्तं भगवता”ति? ",
"sn35.129:1.5":	"“संविज्जति खो, गहपति, चक्खुधातु, रूपा च मनापा, चक्खुविञ्ञाणञ्च सुखवेदनियं। ",
"sn35.129:1.6":	"फस्सं पटिच्च उप्पज्जति सुखा वेदना। ",
"sn35.129:1.7":	"संविज्जति खो, गहपति, चक्खुधातु, रूपा च अमनापा, चक्खुविञ्ञाणञ्च दुक्खवेदनियं। ",
"sn35.129:1.8":	"फस्सं पटिच्च उप्पज्जति दुक्खा वेदना। ",
"sn35.129:1.9":	"संविज्जति खो, गहपति, चक्खुधातु, रूपा च मनापा उपेक्खावेदनिया, चक्खुविञ्ञाणञ्च अदुक्खमसुखवेदनियं। ",
"sn35.129:1.10":	"फस्सं पटिच्च उप्पज्जति अदुक्खमसुखा वेदना …पे… ",
"sn35.129:1.11":	"संविज्जति खो, गहपति, जिव्हाधातु, रसा च मनापा, जिव्हाविञ्ञाणञ्च सुखवेदनियं। ",
"sn35.129:1.12":	"फस्सं पटिच्च उप्पज्जति सुखा वेदना। ",
"sn35.129:1.13":	"संविज्जति खो, गहपति, जिव्हाधातु, रसा च अमनापा, जिव्हाविञ्ञाणञ्च दुक्खवेदनियं। ",
"sn35.129:1.14":	"फस्सं पटिच्च उप्पज्जति दुक्खा वेदना। ",
"sn35.129:1.15":	"संविज्जति खो, गहपति, जिव्हाधातु, रसा च उपेक्खावेदनिया, जिव्हाविञ्ञाणञ्च अदुक्खमसुखवेदनियं। ",
"sn35.129:1.16":	"फस्सं पटिच्च उप्पज्जति अदुक्खमसुखा वेदना …पे… ",
"sn35.129:1.17":	"संविज्जति खो, गहपति, मनोधातु, धम्मा च मनापा, मनोविञ्ञाणञ्च सुखवेदनियं। ",
"sn35.129:1.18":	"फस्सं पटिच्च उप्पज्जति सुखा वेदना। ",
"sn35.129:1.19":	"संविज्जति खो, गहपति, मनोधातु, धम्मा च अमनापा, मनोविञ्ञाणञ्च दुक्खवेदनियं। ",
"sn35.129:1.20":	"फस्सं पटिच्च उप्पज्जति दुक्खा वेदना। ",
"sn35.129:1.21":	"संविज्जति खो, गहपति, मनोधातु, धम्मा च उपेक्खावेदनिया, मनोविञ्ञाणञ्च अदुक्खमसुखवेदनियं। ",
"sn35.129:1.22":	"फस्सं पटिच्च उप्पज्जति अदुक्खमसुखा वेदना। ",
"sn35.129:1.23":	"एत्तावता खो, गहपति, धातुनानत्तं वुत्तं भगवता”ति। ",
"sn35.129:1.24":	"छट्ठं। "
}	
