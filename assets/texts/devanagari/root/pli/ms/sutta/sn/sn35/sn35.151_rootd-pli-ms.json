{	
"sn35.151:0.1":	"संयुत्त निकाय ३५।१५१ ",
"sn35.151:0.2":	"१५। नवपुराणवग्ग ",
"sn35.151:0.3":	"अन्तेवासिकसुत्त ",
"sn35.151:1.1":	"“अनन्तेवासिकमिदं, भिक्खवे, ब्रह्मचरियं वुस्सति अनाचरियकं। ",
"sn35.151:1.2":	"सन्तेवासिको, भिक्खवे, भिक्खु साचरियको दुक्खं न फासु विहरति। ",
"sn35.151:1.3":	"अनन्तेवासिको, भिक्खवे, भिक्खु अनाचरियको सुखं फासु विहरति। ",
"sn35.151:1.4":	"कथञ्च, भिक्खु, सन्तेवासिको साचरियको दुक्खं न फासु विहरति? ",
"sn35.151:1.5":	"इध, भिक्खवे, भिक्खुनो चक्खुना रूपं दिस्वा उप्पज्जन्ति पापका अकुसला धम्मा सरसङ्कप्पा संयोजनिया। ",
"sn35.151:1.6":	"त्यास्स अन्तो वसन्ति, अन्तस्स वसन्ति पापका अकुसला धम्माति। ",
"sn35.151:1.7":	"तस्मा सन्तेवासिकोति वुच्चति। ",
"sn35.151:1.8":	"ते नं समुदाचरन्ति, समुदाचरन्ति नं पापका अकुसला धम्माति। ",
"sn35.151:1.9":	"तस्मा साचरियकोति वुच्चति …पे…। ",
"sn35.151:2.1":	"पुन चपरं, भिक्खवे, भिक्खुनो जिव्हाय रसं सायित्वा उप्पज्जन्ति पापका अकुसला धम्मा सरसङ्कप्पा संयोजनिया। ",
"sn35.151:2.2":	"त्यास्स अन्तो वसन्ति, अन्तस्स वसन्ति पापका अकुसला धम्माति। ",
"sn35.151:2.3":	"तस्मा सन्तेवासिकोति वुच्चति। ",
"sn35.151:2.4":	"ते नं समुदाचरन्ति, समुदाचरन्ति नं पापका अकुसला धम्माति। तस्मा साचरियकोति वुच्चति …पे…। ",
"sn35.151:3.1":	"पुन चपरं, भिक्खवे, भिक्खुनो मनसा धम्मं विञ्ञाय उप्पज्जन्ति पापका अकुसला धम्मा सरसङ्कप्पा संयोजनिया। ",
"sn35.151:3.2":	"त्यास्स अन्तो वसन्ति, अन्तस्स वसन्ति पापका अकुसला धम्माति। ",
"sn35.151:3.3":	"तस्मा सन्तेवासिकोति वुच्चति। ",
"sn35.151:3.4":	"ते नं समुदाचरन्ति, समुदाचरन्ति नं पापका अकुसला धम्माति। ",
"sn35.151:3.5":	"तस्मा साचरियकोति वुच्चति। ",
"sn35.151:3.6":	"एवं खो, भिक्खवे, भिक्खु सन्तेवासिको साचरियको दुक्खं, न फासु विहरति। ",
"sn35.151:4.1":	"कथञ्च, भिक्खवे, भिक्खु अनन्तेवासिको अनाचरियको सुखं फासु विहरति? ",
"sn35.151:4.2":	"इध, भिक्खवे, भिक्खुनो चक्खुना रूपं दिस्वा न उप्पज्जन्ति पापका अकुसला धम्मा सरसङ्कप्पा संयोजनिया। ",
"sn35.151:4.3":	"त्यास्स न अन्तो वसन्ति, नास्स अन्तो वसन्ति पापका अकुसला धम्माति। ",
"sn35.151:4.4":	"तस्मा अनन्तेवासिकोति वुच्चति। ",
"sn35.151:4.5":	"ते नं न समुदाचरन्ति, न समुदाचरन्ति नं पापका अकुसला धम्माति। ",
"sn35.151:4.6":	"तस्मा अनाचरियकोति वुच्चति …पे…। ",
"sn35.151:5.1":	"पुन चपरं, भिक्खवे, भिक्खुनो जिव्हाय रसं सायित्वा न उप्पज्जन्ति पापका अकुसला धम्मा सरसङ्कप्पा संयोजनिया। ",
"sn35.151:5.2":	"त्यास्स न अन्तो वसन्ति, नास्स अन्तो वसन्ति पापका अकुसला धम्माति। ",
"sn35.151:5.3":	"तस्मा अनन्तेवासिकोति वुच्चति। ",
"sn35.151:5.4":	"ते नं न समुदाचरन्ति, न समुदाचरन्ति नं पापका अकुसला धम्माति। तस्मा अनाचरियकोति वुच्चति …पे…। ",
"sn35.151:6.1":	"पुन चपरं, भिक्खवे, भिक्खुनो मनसा धम्मं विञ्ञाय न उप्पज्जन्ति पापका अकुसला धम्मा सरसङ्कप्पा संयोजनिया। ",
"sn35.151:6.2":	"त्यास्स न अन्तो वसन्ति, नास्स अन्तो वसन्ति पापका अकुसला धम्माति। ",
"sn35.151:6.3":	"तस्मा अनन्तेवासिकोति वुच्चति। ",
"sn35.151:6.4":	"ते नं न समुदाचरन्ति, न समुदाचरन्ति नं पापका अकुसला धम्माति। ",
"sn35.151:6.5":	"तस्मा अनाचरियकोति वुच्चति। ",
"sn35.151:6.6":	"एवं खो, भिक्खवे, भिक्खु अनन्तेवासिको अनाचरियको सुखं फासु विहरति। ",
"sn35.151:6.7":	"अनन्तेवासिकमिदं, भिक्खवे, ब्रह्मचरियं वुस्सति। ",
"sn35.151:6.8":	"अनाचरियकं सन्तेवासिको, भिक्खवे, भिक्खु साचरियको दुक्खं, न फासु विहरति। ",
"sn35.151:6.9":	"अनन्तेवासिको, भिक्खवे, भिक्खु अनाचरियको सुखं फासु विहरती”ति। ",
"sn35.151:6.10":	"छट्ठं। "
}	
