{	
"sn23.2:0.1":	"संयुत्त निकाय २३।२ ",
"sn23.2:0.2":	"१। पठममारवग्ग ",
"sn23.2:0.3":	"सत्तसुत्त ",
"sn23.2:1.1":	"सावत्थिनिदानं। ",
"sn23.2:1.2":	"एकमन्तं निसिन्नो खो आयस्मा राधो भगवन्तं एतदवोच: ",
"sn23.2:1.3":	"“‘सत्तो, सत्तो’ति, भन्ते, वुच्चति। ",
"sn23.2:1.4":	"कित्तावता नु खो, भन्ते, सत्तोति वुच्चती”ति? ",
"sn23.2:1.5":	"“रूपे खो, राध, यो छन्दो यो रागो या नन्दी या तण्हा, तत्र सत्तो, तत्र विसत्तो, तस्मा सत्तोति वुच्चति। ",
"sn23.2:1.6":	"वेदनाय … ",
"sn23.2:1.7":	"सञ्ञाय … ",
"sn23.2:1.8":	"सङ्खारेसु … ",
"sn23.2:1.9":	"विञ्ञाणे यो छन्दो यो रागो या नन्दी या तण्हा, तत्र सत्तो, तत्र विसत्तो, तस्मा सत्तोति वुच्चति। ",
"sn23.2:2.1":	"सेय्यथापि, राध, कुमारका वा कुमारिकायो वा पंस्वागारकेहि कीळन्ति। ",
"sn23.2:2.2":	"यावकीवञ्च तेसु पंस्वागारकेसु अविगतरागा होन्ति अविगतच्छन्दा अविगतपेमा अविगतपिपासा अविगतपरिळाहा अविगततण्हा, ताव तानि पंस्वागारकानि अल्लीयन्ति केळायन्ति धनायन्ति ममायन्ति। ",
"sn23.2:2.3":	"यतो च खो, राध, कुमारका वा कुमारिकायो वा तेसु पंस्वागारकेसु विगतरागा होन्ति विगतच्छन्दा विगतपेमा विगतपिपासा विगतपरिळाहा विगततण्हा, अथ खो तानि पंस्वागारकानि हत्थेहि च पादेहि च विकिरन्ति विधमन्ति विद्धंसेन्ति विकीळनियं करोन्ति। ",
"sn23.2:2.4":	"एवमेव खो, राध, तुम्हेपि रूपं विकिरथ विधमथ विद्धंसेथ विकीळनियं करोथ तण्हाक्खयाय पटिपज्जथ। ",
"sn23.2:2.5":	"वेदनं विकिरथ विधमथ विद्धंसेथ विकीळनियं करोथ तण्हाक्खयाय पटिपज्जथ। ",
"sn23.2:2.6":	"सञ्ञं … ",
"sn23.2:2.7":	"सङ्खारे विकिरथ विधमथ विद्धंसेथ विकीळनियं करोथ तण्हाक्खयाय पटिपज्जथ। ",
"sn23.2:2.8":	"विञ्ञाणं विकिरथ विधमथ विद्धंसेथ विकीळनियं करोथ तण्हाक्खयाय पटिपज्जथ। ",
"sn23.2:2.9":	"तण्हाक्खयो हि, राध, निब्बानन्”ति। ",
"sn23.2:2.10":	"दुतियं। "
}	
