{	
"sn33.1:0.1":	"संयुत्त निकाय ३३।१ ",
"sn33.1:0.2":	"१। वच्छगोत्तवग्ग ",
"sn33.1:0.3":	"रूपअञ्ञाणसुत्त ",
"sn33.1:1.1":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"sn33.1:1.2":	"अथ खो वच्छगोत्तो परिब्बाजको येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"sn33.1:1.3":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो वच्छगोत्तो परिब्बाजको भगवन्तं एतदवोच: ",
"sn33.1:1.4":	"“को नु खो, भो गोतम, हेतु, को पच्चयो, यानिमानि अनेकविहितानि दिट्ठिगतानि लोके उप्पज्जन्ति—",
"sn33.1:1.5":	"सस्सतो लोकोति वा, असस्सतो लोकोति वा, अन्तवा लोकोति वा, अनन्तवा लोकोति वा, तं जीवं तं सरीरन्ति वा, अञ्ञं जीवं अञ्ञं सरीरन्ति वा, होति तथागतो परं मरणाति वा, न होति तथागतो परं मरणाति वा, होति च न च होति तथागतो परं मरणाति वा, नेव होति न न होति तथागतो परं मरणाति वा”ति? ",
"sn33.1:1.6":	"“रूपे खो, वच्छ, अञ्ञाणा, रूपसमुदये अञ्ञाणा, रूपनिरोधे अञ्ञाणा, रूपनिरोधगामिनिया पटिपदाय अञ्ञाणा; ",
"sn33.1:1.7":	"एवमिमानि अनेकविहितानि दिट्ठिगतानि लोके उप्पज्जन्ति—",
"sn33.1:1.8":	"सस्सतो लोकोति वा …पे… ",
"sn33.1:1.9":	"नेव होति न न होति तथागतो परं मरणाति वाति। ",
"sn33.1:1.10":	"अयं खो, वच्छ, हेतु, अयं पच्चयो, यानिमानि अनेकविहितानि दिट्ठिगतानि लोके उप्पज्जन्ति—",
"sn33.1:1.11":	"सस्सतो लोकोति वा, असस्सतो लोकोति वा …पे… ",
"sn33.1:1.12":	"नेव होति न न होति तथागतो परं मरणाति वा”ति। ",
"sn33.1:1.13":	"पठमं। "
}	
