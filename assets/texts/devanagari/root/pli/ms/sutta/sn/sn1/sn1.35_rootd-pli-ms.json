{	
"sn1.35:0.1":	"संयुत्त निकाय १।३५ ",
"sn1.35:0.2":	"४। सतुल्लपकायिकवग्ग ",
"sn1.35:0.3":	"उज्झानसञ्ञिसुत्त ",
"sn1.35:1.1":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"sn1.35:1.2":	"अथ खो सम्बहुला उज्झानसञ्ञिका देवतायो अभिक्कन्ताय रत्तिया अभिक्कन्तवण्णा केवलकप्पं जेतवनं ओभासेत्वा येन भगवा तेनुपसङ्कमिंसु; उपसङ्कमित्वा वेहासं अट्ठंसु। ",
"sn1.35:1.3":	"वेहासं ठिता खो एका देवता भगवतो सन्तिके इमं गाथं अभासि: ",
"sn1.35:2.1":	"“अञ्ञथा सन्तमत्तानं, ",
"sn1.35:2.2":	"अञ्ञथा यो पवेदये; ",
"sn1.35:2.3":	"निकच्च कितवस्सेव, ",
"sn1.35:2.4":	"भुत्तं थेय्येन तस्स तं। ",
"sn1.35:3.1":	"यञ्हि कयिरा तञ्हि वदे, ",
"sn1.35:3.2":	"यं न कयिरा न तं वदे; ",
"sn1.35:3.3":	"अकरोन्तं भासमानं, ",
"sn1.35:3.4":	"परिजानन्ति पण्डिता”ति। ",
"sn1.35:4.1":	"“न यिदं भासितमत्तेन, ",
"sn1.35:4.2":	"एकन्तसवनेन वा; ",
"sn1.35:4.3":	"अनुक्कमितवे सक्का, ",
"sn1.35:4.4":	"यायं पटिपदा दळ्हा; ",
"sn1.35:4.5":	"याय धीरा पमुच्चन्ति, ",
"sn1.35:4.6":	"झायिनो मारबन्धना। ",
"sn1.35:5.1":	"न वे धीरा पकुब्बन्ति, ",
"sn1.35:5.2":	"विदित्वा लोकपरियायं; ",
"sn1.35:5.3":	"अञ्ञाय निब्बुता धीरा, ",
"sn1.35:5.4":	"तिण्णा लोके विसत्तिकन्”ति। ",
"sn1.35:6.1":	"अथ खो ता देवतायो पथवियं पतिट्ठहित्वा भगवतो पादेसु सिरसा निपतित्वा भगवन्तं एतदवोचुं: ",
"sn1.35:6.2":	"“अच्चयो नो, भन्ते, अच्चगमा यथाबालं यथामूळ्हं यथाअकुसलं, या मयं भगवन्तं आसादेतब्बं अमञ्ञिम्हा। ",
"sn1.35:6.3":	"तासं नो, भन्ते, भगवा अच्चयं अच्चयतो पटिग्गण्हातु आयतिं संवराया”ति। ",
"sn1.35:6.4":	"अथ खो भगवा सितं पात्वाकासि। ",
"sn1.35:6.5":	"अथ खो ता देवतायो भिय्योसो मत्ताय उज्झायन्तियो वेहासं अब्भुग्गञ्छुं। ",
"sn1.35:6.6":	"एका देवता भगवतो सन्तिके इमं गाथं अभासि: ",
"sn1.35:7.1":	"“अच्चयं देसयन्तीनं, ",
"sn1.35:7.2":	"यो चे न पटिगण्हति; ",
"sn1.35:7.3":	"कोपन्तरो दोसगरु, ",
"sn1.35:7.4":	"स वेरं पटिमुञ्चती”ति। ",
"sn1.35:8.1":	"“अच्चयो चे न विज्जेथ, ",
"sn1.35:8.2":	"नोचिधापगतं सिया; ",
"sn1.35:8.3":	"वेरानि न च सम्मेय्युं, ",
"sn1.35:8.4":	"केनीध कुसलो सिया”ति। ",
"sn1.35:9.1":	"“कस्सच्चया न विज्जन्ति, ",
"sn1.35:9.2":	"कस्स नत्थि अपागतं; ",
"sn1.35:9.3":	"को न सम्मोहमापादि, ",
"sn1.35:9.4":	"को च धीरो सदा सतो”ति। ",
"sn1.35:10.1":	"“तथागतस्स बुद्धस्स, ",
"sn1.35:10.2":	"सब्बभूतानुकम्पिनो; ",
"sn1.35:10.3":	"तस्सच्चया न विज्जन्ति, ",
"sn1.35:10.4":	"तस्स नत्थि अपागतं; ",
"sn1.35:10.5":	"सो न सम्मोहमापादि, ",
"sn1.35:10.6":	"सोव धीरो सदा सतोति। ",
"sn1.35:11.1":	"अच्चयं देसयन्तीनं, ",
"sn1.35:11.2":	"यो चे न पटिगण्हति; ",
"sn1.35:11.3":	"कोपन्तरो दोसगरु, ",
"sn1.35:11.4":	"स वेरं पटिमुञ्चति; ",
"sn1.35:11.5":	"तं वेरं नाभिनन्दामि, ",
"sn1.35:11.6":	"पटिग्गण्हामि वोच्चयन्”ति। "
}	
