{	
"sn40.1:0.1":	"संयुत्त निकाय ४०।१ ",
"sn40.1:0.2":	"१। मोग्गल्लानवग्ग ",
"sn40.1:0.3":	"पठमझानपञ्हासुत्त ",
"sn40.1:1.1":	"एकं समयं आयस्मा महामोग्गल्लानो सावत्थियं विहरति जेतवने अनाथपिण्डिकस्स आरामे। ",
"sn40.1:1.2":	"तत्र खो आयस्मा महामोग्गल्लानो भिक्खू आमन्तेसि: ",
"sn40.1:1.3":	"“आवुसो भिक्खवे”ति। ",
"sn40.1:1.4":	"“आवुसो”ति खो ते भिक्खू आयस्मतो महामोग्गल्लानस्स पच्चस्सोसुं। ",
"sn40.1:1.5":	"आयस्मा महामोग्गल्लानो एतदवोच: ",
"sn40.1:2.1":	"“इध मय्हं, आवुसो, रहोगतस्स पटिसल्लीनस्स एवं चेतसो परिवितक्को उदपादि: ",
"sn40.1:2.2":	"‘पठमं झानं, पठमं झानन्’ति वुच्चति। ",
"sn40.1:2.3":	"कतमं नु खो पठमं झानन्ति? ",
"sn40.1:2.4":	"तस्स मय्हं, आवुसो, एतदहोसि: ",
"sn40.1:2.5":	"‘इध भिक्खु विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति। ",
"sn40.1:2.6":	"इदं वुच्चति पठमं झानन्’ति। ",
"sn40.1:2.7":	"सो ख्वाहं, आवुसो, विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरामि। ",
"sn40.1:2.8":	"तस्स मय्हं, आवुसो, इमिना विहारेन विहरतो कामसहगता सञ्ञामनसिकारा समुदाचरन्ति। ",
"sn40.1:3.1":	"अथ खो मं, आवुसो, भगवा इद्धिया उपसङ्कमित्वा एतदवोच: ",
"sn40.1:3.2":	"‘मोग्गल्लान, मोग्गल्लान। ",
"sn40.1:3.3":	"मा, ब्राह्मण, पठमं झानं पमादो, पठमे झाने चित्तं सण्ठपेहि, पठमे झाने चित्तं एकोदिं करोहि, पठमे झाने चित्तं समादहा’ति। ",
"sn40.1:3.4":	"सो ख्वाहं, आवुसो, अपरेन समयेन विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहासिं। ",
"sn40.1:3.5":	"यञ्हि तं, आवुसो, सम्मा वदमानो वदेय्य: ",
"sn40.1:3.6":	"‘सत्थारानुग्गहितो सावको महाभिञ्ञतं पत्तो’ति, ममं तं सम्मा वदमानो वदेय्य: ",
"sn40.1:3.7":	"‘सत्थारानुग्गहितो सावको महाभिञ्ञतं पत्तो’”ति। ",
"sn40.1:3.8":	"पठमं। "
}	
