{	
"sn13.10:0.1":	"संयुत्त निकाय १३।१० ",
"sn13.10:0.2":	"१। अभिसमयवग्ग ",
"sn13.10:0.3":	"दुतियपब्बतसुत्त ",
"sn13.10:1.1":	"सावत्थियं विहरति। ",
"sn13.10:1.2":	"“सेय्यथापि, भिक्खवे, हिमवा पब्बतराजा परिक्खयं परियादानं गच्छेय्य, ठपेत्वा सत्त सासपमत्तियो पासाणसक्खरा। ",
"sn13.10:1.3":	"तं किं मञ्ञथ, भिक्खवे, ",
"sn13.10:1.4":	"कतमं नु खो बहुतरं, यं वा हिमवतो पब्बतराजस्स परिक्खीणं परियादिण्णं या वा सत्त सासपमत्तियो पासाणसक्खरा अवसिट्ठा”ति? ",
"sn13.10:2.1":	"“एतदेव, भन्ते, बहुतरं हिमवतो पब्बतराजस्स यदिदं परिक्खीणं परियादिण्णं; ",
"sn13.10:2.2":	"अप्पमत्तिका सत्त सासपमत्तियो पासाणसक्खरा अवसिट्ठा। ",
"sn13.10:2.3":	"नेव सतिमं कलं उपेन्ति न सहस्सिमं कलं उपेन्ति न सतसहस्सिमं कलं उपेन्ति हिमवतो पब्बतराजस्स परिक्खीणं परियादिण्णं उपनिधाय सत्त सासपमत्तियो पासाणसक्खरा अवसिट्ठा”ति। ",
"sn13.10:3.1":	"“एवमेव खो, भिक्खवे, अरियसावकस्स दिट्ठिसम्पन्नस्स पुग्गलस्स अभिसमेताविनो एतदेव बहुतरं दुक्खं यदिदं परिक्खीणं परियादिण्णं; ",
"sn13.10:3.2":	"अप्पमत्तकं अवसिट्ठं। ",
"sn13.10:3.3":	"नेव सतिमं कलं उपेति न सहस्सिमं कलं उपेति न सतसहस्सिमं कलं उपेति पुरिमं दुक्खक्खन्धं परिक्खीणं परियादिण्णं उपनिधाय यदिदं सत्तक्खत्तुंपरमता। ",
"sn13.10:3.4":	"एवं महत्थियो खो, भिक्खवे, धम्माभिसमयो, एवं महत्थियो धम्मचक्खुपटिलाभो”ति। ",
"sn13.10:3.5":	"दसमं। "
}	
