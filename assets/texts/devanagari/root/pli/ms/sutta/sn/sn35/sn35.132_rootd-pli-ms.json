{	
"sn35.132:0.1":	"संयुत्त निकाय ३५।१३२ ",
"sn35.132:0.2":	"१३। गहपतिवग्ग ",
"sn35.132:0.3":	"लोहिच्चसुत्त ",
"sn35.132:1.1":	"एकं समयं आयस्मा महाकच्चानो अवन्तीसु विहरति मक्करकते अरञ्ञकुटिकायं। ",
"sn35.132:1.2":	"अथ खो लोहिच्चस्स ब्राह्मणस्स सम्बहुला अन्तेवासिका कट्ठहारका माणवका येनायस्मतो महाकच्चानस्स अरञ्ञकुटिका तेनुपसङ्कमिंसु; उपसङ्कमित्वा परितो परितो कुटिकाय अनुचङ्कमन्ति अनुविचरन्ति उच्चासद्दा महासद्दा कानिचि कानिचि सेलेय्यकानि करोन्ति: ",
"sn35.132:1.3":	"“इमे पन मुण्डका समणका इब्भा कण्हा बन्धुपादापच्चा, इमेसं भरतकानं सक्कता गरुकता मानिता पूजिता अपचिता”ति। ",
"sn35.132:1.4":	"अथ खो आयस्मा महाकच्चानो विहारा निक्खमित्वा ते माणवके एतदवोच: ",
"sn35.132:1.5":	"“मा माणवका सद्दमकत्थ; ",
"sn35.132:1.6":	"धम्मं वो भासिस्सामी”ति। ",
"sn35.132:1.7":	"एवं वुत्ते, ते माणवका तुण्ही अहेसुं। ",
"sn35.132:1.8":	"अथ खो आयस्मा महाकच्चानो ते माणवके गाथाहि अज्झभासि: ",
"sn35.132:2.1":	"“सीलुत्तमा पुब्बतरा अहेसुं, ",
"sn35.132:2.2":	"ते ब्राह्मणा ये पुराणं सरन्ति; ",
"sn35.132:2.3":	"गुत्तानि द्वारानि सुरक्खितानि, ",
"sn35.132:2.4":	"अहेसुं तेसं अभिभुय्य कोधं। ",
"sn35.132:3.1":	"धम्मे च झाने च रता अहेसुं, ",
"sn35.132:3.2":	"ते ब्राह्मणा ये पुराणं सरन्ति। ",
"sn35.132:4.1":	"इमे च वोक्कम्म जपामसेति, ",
"sn35.132:4.2":	"गोत्तेन मत्ता विसमं चरन्ति; ",
"sn35.132:4.3":	"कोधाभिभूता पुथुअत्तदण्डा, ",
"sn35.132:4.4":	"विरज्जमाना सतण्हातण्हेसु। ",
"sn35.132:5.1":	"अगुत्तद्वारस्स भवन्ति मोघा, ",
"sn35.132:5.2":	"सुपिनेव लद्धं पुरिसस्स वित्तं; ",
"sn35.132:5.3":	"अनासका थण्डिलसायिका च, ",
"sn35.132:5.4":	"पातो सिनानञ्च तयो च वेदा। ",
"sn35.132:6.1":	"खराजिनं जटापङ्को, ",
"sn35.132:6.2":	"मन्ता सीलब्बतं तपो; ",
"sn35.132:6.3":	"कुहना वङ्कदण्डा च, ",
"sn35.132:6.4":	"उदकाचमनानि च; ",
"sn35.132:6.5":	"वण्णा एते ब्राह्मणानं, ",
"sn35.132:6.6":	"कता किञ्चिक्खभावना। ",
"sn35.132:7.1":	"चित्तञ्च सुसमाहितं, ",
"sn35.132:7.2":	"विप्पसन्नमनाविलं; ",
"sn35.132:7.3":	"अखिलं सब्बभूतेसु, ",
"sn35.132:7.4":	"सो मग्गो ब्रह्मपत्तिया”ति। ",
"sn35.132:8.1":	"अथ खो ते माणवका कुपिता अनत्तमना येन लोहिच्चो ब्राह्मणो तेनुपसङ्कमिंसु; उपसङ्कमित्वा लोहिच्चं ब्राह्मणं एतदवोचुं: ",
"sn35.132:8.2":	"“यग्घे भवं जानेय्य, समणो महाकच्चानो ब्राह्मणानं मन्ते एकंसेन अपवदति, पटिक्कोसती”ति? ",
"sn35.132:8.3":	"एवं वुत्ते, लोहिच्चो ब्राह्मणो कुपितो अहोसि अनत्तमनो। ",
"sn35.132:8.4":	"अथ खो लोहिच्चस्स ब्राह्मणस्स एतदहोसि: ",
"sn35.132:8.5":	"“न खो पन मेतं पतिरूपं योहं अञ्ञदत्थु माणवकानंयेव सुत्वा समणं महाकच्चानं अक्कोसेय्यं परिभासेय्यं। ",
"sn35.132:8.6":	"यन्नूनाहं उपसङ्कमित्वा पुच्छेय्यन्”ति। ",
"sn35.132:9.1":	"अथ खो लोहिच्चो ब्राह्मणो तेहि माणवकेहि सद्धिं येनायस्मा महाकच्चानो तेनुपसङ्कमि; उपसङ्कमित्वा आयस्मता महाकच्चानेन सद्धिं सम्मोदि। ",
"sn35.132:9.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो लोहिच्चो ब्राह्मणो आयस्मन्तं महाकच्चानं एतदवोच: ",
"sn35.132:9.3":	"“आगमंसु नु ख्विध, भो कच्चान, अम्हाकं सम्बहुला अन्तेवासिका कट्ठहारका माणवका”ति? ",
"sn35.132:9.4":	"“आगमंसु ख्विध ते, ब्राह्मण, सम्बहुला अन्तेवासिका कट्ठहारका माणवका”ति। ",
"sn35.132:9.5":	"“अहु पन भोतो कच्चानस्स तेहि माणवकेहि सद्धिं कोचिदेव कथासल्लापो”ति? ",
"sn35.132:9.6":	"“अहु खो मे, ब्राह्मण, तेहि माणवकेहि सद्धिं कोचिदेव कथासल्लापो”ति। ",
"sn35.132:9.7":	"“यथा कथं पन भोतो कच्चानस्स तेहि माणवकेहि सद्धिं अहोसि कथासल्लापो”ति? ",
"sn35.132:9.8":	"“एवं खो मे, ब्राह्मण, तेहि माणवकेहि सद्धिं अहोसि कथासल्लापो: ",
"sn35.132:10.1":	"‘सीलुत्तमा पुब्बतरा अहेसुं, ",
"sn35.132:10.2":	"ते ब्राह्मणा ये पुराणं सरन्ति; ",
"sn35.132:10.3":	"…पे… ",
"sn35.132:10.4":	"अखिलं सब्बभूतेसु, ",
"sn35.132:10.5":	"सो मग्गो ब्रह्मपत्तिया’ति। ",
"sn35.132:11.1":	"एवं खो मे, ब्राह्मण, तेहि माणवकेहि सद्धिं अहोसि कथासल्लापो”ति। ",
"sn35.132:12.1":	"“‘अगुत्तद्वारो’ति भवं कच्चानो आह। ",
"sn35.132:12.2":	"कित्तावता नु खो, भो कच्चान, अगुत्तद्वारो होती”ति? ",
"sn35.132:12.3":	"“इध, ब्राह्मण, एकच्चो चक्खुना रूपं दिस्वा पियरूपे रूपे अधिमुच्चति, अप्पियरूपे रूपे ब्यापज्जति, अनुपट्ठितकायस्सति च विहरति, परित्तचेतसो ",
"sn35.132:12.4":	"तञ्च चेतोविमुत्तिं पञ्ञाविमुत्तिं यथाभूतं नप्पजानाति यत्थस्स ते उप्पन्ना पापका अकुसला धम्मा अपरिसेसा निरुज्झन्ति। ",
"sn35.132:12.5":	"सोतेन सद्दं सुत्वा … ",
"sn35.132:12.6":	"घानेन गन्धं घायित्वा … ",
"sn35.132:12.7":	"जिव्हाय रसं सायित्वा … ",
"sn35.132:12.8":	"कायेन फोट्ठब्बं फुसित्वा … ",
"sn35.132:12.9":	"मनसा धम्मं विञ्ञाय पियरूपे धम्मे अधिमुच्चति, अप्पियरूपे च धम्मे ब्यापज्जति, अनुपट्ठितकायस्सति च विहरति, परित्तचेतसो ",
"sn35.132:12.10":	"तञ्च चेतोविमुत्तिं पञ्ञाविमुत्तिं यथाभूतं नप्पजानाति यत्थस्स ते उप्पन्ना पापका अकुसला धम्मा अपरिसेसा निरुज्झन्ति। ",
"sn35.132:12.11":	"एवं खो, ब्राह्मण, अगुत्तद्वारो होती”ति। ",
"sn35.132:12.12":	"“अच्छरियं, भो कच्चान, अब्भुतं, भो कच्चान। ",
"sn35.132:12.13":	"यावञ्चिदं भोता कच्चानेन अगुत्तद्वारोव समानो अगुत्तद्वारोति अक्खातो। ",
"sn35.132:13.1":	"‘गुत्तद्वारो’ति भवं कच्चानो आह। ",
"sn35.132:13.2":	"कित्तावता नु खो, भो कच्चान, गुत्तद्वारो होती”ति? ",
"sn35.132:13.3":	"“इध, ब्राह्मण, भिक्खु चक्खुना रूपं दिस्वा पियरूपे रूपे नाधिमुच्चति, अप्पियरूपे रूपे न ब्यापज्जति, उपट्ठितकायस्सति च विहरति, अप्पमाणचेतसो ",
"sn35.132:13.4":	"तञ्च चेतोविमुत्तिं पञ्ञाविमुत्तिं यथाभूतं पजानाति यत्थस्स ते उप्पन्ना पापका अकुसला धम्मा अपरिसेसा निरुज्झन्ति। ",
"sn35.132:13.5":	"सोतेन सद्दं सुत्वा … ",
"sn35.132:13.6":	"घानेन गन्धं घायित्वा … ",
"sn35.132:13.7":	"जिव्हाय रसं सायित्वा … ",
"sn35.132:13.8":	"कायेन फोट्ठब्बं फुसित्वा … ",
"sn35.132:13.9":	"मनसा धम्मं विञ्ञाय पियरूपे धम्मे नाधिमुच्चति, अप्पियरूपे धम्मे न ब्यापज्जति, उपट्ठितकायस्सति च विहरति, अप्पमाणचेतसो ",
"sn35.132:13.10":	"तञ्च चेतोविमुत्तिं पञ्ञाविमुत्तिं यथाभूतं पजानाति, यत्थस्स ते उप्पन्ना पापका अकुसला धम्मा अपरिसेसा निरुज्झन्ति। ",
"sn35.132:13.11":	"एवं खो, ब्राह्मण, गुत्तद्वारो होती”ति। ",
"sn35.132:14.1":	"“अच्छरियं, भो कच्चान, अब्भुतं, भो कच्चान। ",
"sn35.132:14.2":	"यावञ्चिदं भोता कच्चानेन गुत्तद्वारोव समानो गुत्तद्वारोति अक्खातो। ",
"sn35.132:14.3":	"अभिक्कन्तं, भो कच्चान; अभिक्कन्तं, भो कच्चान। ",
"sn35.132:14.4":	"सेय्यथापि, भो कच्चान, निक्कुज्जितं वा उक्कुज्जेय्य, पटिच्छन्नं वा विवरेय्य, मूळ्हस्स वा मग्गं आचिक्खेय्य, अन्धकारे वा तेलपज्जोतं धारेय्य: ‘चक्खुमन्तो रूपानि दक्खन्ती’ति; एवमेवं भोता कच्चानेन अनेकपरियायेन धम्मो पकासितो। ",
"sn35.132:14.5":	"एसाहं, भो कच्चान, तं भगवन्तं सरणं गच्छामि, धम्मञ्च, भिक्खुसङ्घञ्च। ",
"sn35.132:14.6":	"उपासकं मं भवं कच्चानो धारेतु अज्जतग्गे पाणुपेतं सरणं गतं। ",
"sn35.132:14.7":	"यथा च भवं कच्चानो मक्करकते उपासककुलानि उपसङ्कमति; एवमेव लोहिच्चकुलं उपसङ्कमतु। ",
"sn35.132:14.8":	"तत्थ ये माणवका वा माणविका वा भवन्तं कच्चानं अभिवादेस्सन्ति पच्चुट्ठिस्सन्ति आसनं वा उदकं वा दस्सन्ति, तेसं तं भविस्सति दीघरत्तं हिताय सुखाया”ति। ",
"sn35.132:14.9":	"नवमं। "
}	
