{	
"sn40.9:0.1":	"संयुत्त निकाय ४०।९ ",
"sn40.9:0.2":	"१। मोग्गल्लानवग्ग ",
"sn40.9:0.3":	"अनिमित्तपञ्हासुत्त ",
"sn40.9:1.1":	"“‘अनिमित्तो चेतोसमाधि, अनिमित्तो चेतोसमाधी’ति वुच्चति। ",
"sn40.9:1.2":	"कतमो नु खो अनिमित्तो चेतोसमाधीति? ",
"sn40.9:1.3":	"तस्स मय्हं, आवुसो, एतदहोसि: ",
"sn40.9:1.4":	"‘इध भिक्खु सब्बनिमित्तानं अमनसिकारा अनिमित्तं चेतोसमाधिं उपसम्पज्ज विहरति। ",
"sn40.9:1.5":	"अयं वुच्चति अनिमित्तो चेतोसमाधी’ति। ",
"sn40.9:1.6":	"सो ख्वाहं, आवुसो, सब्बनिमित्तानं अमनसिकारा अनिमित्तं चेतोसमाधिं उपसम्पज्ज विहरामि। ",
"sn40.9:1.7":	"तस्स मय्हं, आवुसो, इमिना विहारेन विहरतो निमित्तानुसारि विञ्ञाणं होति। ",
"sn40.9:2.1":	"अथ खो मं, आवुसो, भगवा इद्धिया उपसङ्कमित्वा एतदवोच: ",
"sn40.9:2.2":	"‘मोग्गल्लान, मोग्गल्लान। ",
"sn40.9:2.3":	"मा, ब्राह्मण, अनिमित्तं चेतोसमाधिं पमादो, अनिमित्ते चेतोसमाधिस्मिं चित्तं सण्ठपेहि, अनिमित्ते चेतोसमाधिस्मिं चित्तं एकोदिं करोहि, अनिमित्ते चेतोसमाधिस्मिं चित्तं समादहा’ति। ",
"sn40.9:2.4":	"सो ख्वाहं, आवुसो, अपरेन समयेन सब्बनिमित्तानं अमनसिकारा अनिमित्तं चेतोसमाधिं उपसम्पज्ज विहासिं। ",
"sn40.9:2.5":	"यञ्हि तं, आवुसो, सम्मा वदमानो वदेय्य: ",
"sn40.9:2.6":	"‘सत्थारानुग्गहितो सावको महाभिञ्ञतं पत्तो’ति, ममं तं सम्मा वदमानो वदेय्य: ",
"sn40.9:2.7":	"‘सत्थारानुग्गहितो सावको महाभिञ्ञतं पत्तो’”ति। ",
"sn40.9:2.8":	"नवमं। "
}	
