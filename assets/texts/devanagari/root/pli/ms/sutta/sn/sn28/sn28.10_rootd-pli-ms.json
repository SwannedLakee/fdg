{	
"sn28.10:0.1":	"संयुत्त निकाय २८।१० ",
"sn28.10:0.2":	"१। सारिपुत्तवग्ग ",
"sn28.10:0.3":	"सुचिमुखीसुत्त ",
"sn28.10:1.1":	"एकं समयं आयस्मा सारिपुत्तो राजगहे विहरति वेळुवने कलन्दकनिवापे। ",
"sn28.10:1.2":	"अथ खो आयस्मा सारिपुत्तो पुब्बण्हसमयं निवासेत्वा पत्तचीवरमादाय राजगहे पिण्डाय पाविसि। ",
"sn28.10:1.3":	"राजगहे सपदानं पिण्डाय चरित्वा तं पिण्डपातं अञ्ञतरं कुट्टमूलं निस्साय परिभुञ्जति। ",
"sn28.10:1.4":	"अथ खो सुचिमुखी परिब्बाजिका येनायस्मा सारिपुत्तो तेनुपसङ्कमि; उपसङ्कमित्वा आयस्मन्तं सारिपुत्तं एतदवोच: ",
"sn28.10:2.1":	"“किं नु खो, समण, अधोमुखो भुञ्जसी”ति? ",
"sn28.10:2.2":	"“न ख्वाहं, भगिनि, अधोमुखो भुञ्जामी”ति। ",
"sn28.10:2.3":	"“तेन हि, समण, उब्भमुखो भुञ्जसी”ति? ",
"sn28.10:2.4":	"“न ख्वाहं, भगिनि, उब्भमुखो भुञ्जामी”ति। ",
"sn28.10:2.5":	"“तेन हि, समण, दिसामुखो भुञ्जसी”ति? ",
"sn28.10:2.6":	"“न ख्वाहं, भगिनि, दिसामुखो भुञ्जामी”ति। ",
"sn28.10:2.7":	"“तेन हि, समण, विदिसामुखो भुञ्जसी”ति? ",
"sn28.10:2.8":	"“न ख्वाहं, भगिनि, विदिसामुखो भुञ्जामी”ति। ",
"sn28.10:3.1":	"“‘किं नु, समण, अधोमुखो भुञ्जसी’ति इति पुट्ठो समानो ‘न ख्वाहं, भगिनि, अधोमुखो भुञ्जामी’ति वदेसि। ",
"sn28.10:3.2":	"‘तेन हि, समण, उब्भमुखो भुञ्जसी’ति इति पुट्ठो समानो ‘न ख्वाहं, भगिनि, उब्भमुखो भुञ्जामी’ति वदेसि। ",
"sn28.10:3.3":	"‘तेन हि, समण, दिसामुखो भुञ्जसी’ति इति पुट्ठो समानो ‘न ख्वाहं, भगिनि, दिसामुखो भुञ्जामी’ति वदेसि। ",
"sn28.10:3.4":	"‘तेन हि, समण, विदिसामुखो भुञ्जसी’ति इति पुट्ठो समानो ‘न ख्वाहं, भगिनि, विदिसामुखो भुञ्जामी’ति वदेसि। ",
"sn28.10:4.1":	"कथञ्चरहि, समण, भुञ्जसी”ति? ",
"sn28.10:4.2":	"“ये हि केचि, भगिनि, समणब्राह्मणा वत्थुविज्जातिरच्छानविज्जाय मिच्छाजीवेन जीविकं कप्पेन्ति, इमे वुच्चन्ति, भगिनि, समणब्राह्मणा ‘अधोमुखा भुञ्जन्ती’ति। ",
"sn28.10:4.3":	"ये हि केचि, भगिनि, समणब्राह्मणा नक्खत्तविज्जातिरच्छानविज्जाय मिच्छाजीवेन जीविकं कप्पेन्ति, इमे वुच्चन्ति, भगिनि, समणब्राह्मणा ‘उब्भमुखा भुञ्जन्ती’ति। ",
"sn28.10:4.4":	"ये हि केचि, भगिनि, समणब्राह्मणा दूतेय्यपहिणगमनानुयोगाय मिच्छाजीवेन जीविकं कप्पेन्ति, इमे वुच्चन्ति, भगिनि, समणब्राह्मणा ‘दिसामुखा भुञ्जन्ती’ति। ",
"sn28.10:4.5":	"ये हि केचि, भगिनि, समणब्राह्मणा अङ्गविज्जातिरच्छानविज्जाय मिच्छाजीवेन जीविकं कप्पेन्ति, इमे वुच्चन्ति, भगिनि, समणब्राह्मणा ‘विदिसामुखा भुञ्जन्ती’ति। ",
"sn28.10:5.1":	"सो ख्वाहं, भगिनि, न वत्थुविज्जातिरच्छानविज्जाय मिच्छाजीवेन जीविकं कप्पेमि, न नक्खत्तविज्जातिरच्छानविज्जाय मिच्छाजीवेन जीविकं कप्पेमि, न दूतेय्यपहिणगमनानुयोगाय मिच्छाजीवेन जीविकं कप्पेमि, न अङ्गविज्जातिरच्छानविज्जाय मिच्छाजीवेन जीविकं कप्पेमि। ",
"sn28.10:5.2":	"धम्मेन भिक्खं परियेसामि; ",
"sn28.10:5.3":	"धम्मेन भिक्खं परियेसित्वा भुञ्जामी”ति। ",
"sn28.10:6.1":	"अथ खो सुचिमुखी परिब्बाजिका राजगहे रथियाय रथियं, सिङ्घाटकेन सिङ्घाटकं उपसङ्कमित्वा एवमारोचेसि: ",
"sn28.10:6.2":	"“धम्मिकं समणा सक्यपुत्तिया आहारं आहारेन्ति; ",
"sn28.10:6.3":	"अनवज्जं समणा सक्यपुत्तिया आहारं आहारेन्ति। ",
"sn28.10:6.4":	"देथ समणानं सक्यपुत्तियानं पिण्डन्”ति। ",
"sn28.10:6.5":	"दसमं। ",
"sn28.10:6.6":	"सारिपुत्तवग्गो पठमो। ",
"sn28.10:7.0":	"तस्सुद्दानं ",
"sn28.10:7.1":	"विवेकजं अवितक्कं, ",
"sn28.10:7.2":	"पीति उपेक्खा चतुत्थकं; ",
"sn28.10:7.3":	"आकासञ्चेव विञ्ञाणं, ",
"sn28.10:7.4":	"आकिञ्चं नेवसञ्ञिना; ",
"sn28.10:7.5":	"निरोधो नवमो वुत्तो, ",
"sn28.10:7.6":	"दसमं सूचिमुखी चाति। ",
"sn28.10:7.7":	"सारिपुत्तसंयुत्तं समत्तं। "
}	
