{	
"sn2.23:0.1":	"संयुत्त निकाय २।२३ ",
"sn2.23:0.2":	"३। नानातित्थियवग्ग ",
"sn2.23:0.3":	"सेरीसुत्त ",
"sn2.23:1.1":	"एकमन्तं ठितो खो सेरी देवपुत्तो भगवन्तं गाथाय अज्झभासि: ",
"sn2.23:2.1":	"“अन्नमेवाभिनन्दन्ति, ",
"sn2.23:2.2":	"उभये देवमानुसा; ",
"sn2.23:2.3":	"अथ को नाम सो यक्खो, ",
"sn2.23:2.4":	"यं अन्नं नाभिनन्दती”ति। ",
"sn2.23:3.1":	"“ये नं ददन्ति सद्धाय, ",
"sn2.23:3.2":	"विप्पसन्नेन चेतसा; ",
"sn2.23:3.3":	"तमेव अन्नं भजति, ",
"sn2.23:3.4":	"अस्मिं लोके परम्हि च। ",
"sn2.23:4.1":	"तस्मा विनेय्य मच्छेरं, ",
"sn2.23:4.2":	"दज्जा दानं मलाभिभू; ",
"sn2.23:4.3":	"पुञ्ञानि परलोकस्मिं, ",
"sn2.23:4.4":	"पतिट्ठा होन्ति पाणिनन्”ति। ",
"sn2.23:5.1":	"“अच्छरियं, भन्ते, अब्भुतं, भन्ते। ",
"sn2.23:5.2":	"यावसुभासितमिदं, भन्ते, भगवता: ",
"sn2.23:6.1":	"‘ये नं ददन्ति सद्धाय, ",
"sn2.23:6.2":	"विप्पसन्नेन चेतसा; ",
"sn2.23:6.3":	"तमेव अन्नं भजति, ",
"sn2.23:6.4":	"अस्मिं लोके परम्हि च। ",
"sn2.23:7.1":	"तस्मा विनेय्य मच्छेरं, ",
"sn2.23:7.2":	"दज्जा दानं मलाभिभू; ",
"sn2.23:7.3":	"पुञ्ञानि परलोकस्मिं, ",
"sn2.23:7.4":	"पतिट्ठा होन्ति पाणिनन्’ति। ",
"sn2.23:8.1":	"भूतपुब्बाहं, भन्ते, सिरी नाम राजा अहोसिं दायको दानपति दानस्स वण्णवादी। ",
"sn2.23:8.2":	"तस्स मय्हं, भन्ते, चतूसु द्वारेसु दानं दीयित्थ समणब्राह्मणकपणद्धिकवनिब्बकयाचकानं। ",
"sn2.23:8.3":	"अथ खो मं, भन्ते, इत्थागारं उपसङ्कमित्वा एतदवोच: ",
"sn2.23:8.4":	"‘देवस्स खो दानं दीयति; अम्हाकं दानं न दीयति। ",
"sn2.23:8.5":	"साधु मयम्पि देवं निस्साय दानानि ददेय्याम, पुञ्ञानि करेय्यामा’ति। ",
"sn2.23:8.6":	"तस्स मय्हं, भन्ते, एतदहोसि: ",
"sn2.23:8.7":	"‘अहं खोस्मि दायको दानपति दानस्स वण्णवादी। ",
"sn2.23:8.8":	"दानं दस्सामाति वदन्ते किन्ति वदेय्यन्’ति? ",
"sn2.23:8.9":	"सो ख्वाहं, भन्ते, पठमं द्वारं इत्थागारस्स अदासिं। ",
"sn2.23:8.10":	"तत्थ इत्थागारस्स दानं दीयित्थ; मम दानं पटिक्कमि। ",
"sn2.23:9.1":	"अथ खो मं, भन्ते, खत्तिया अनुयन्ता उपसङ्कमित्वा एतदवोचुं: ",
"sn2.23:9.2":	"‘देवस्स खो दानं दीयति; इत्थागारस्स दानं दीयति; अम्हाकं दानं न दीयति। ",
"sn2.23:9.3":	"साधु मयम्पि देवं निस्साय दानानि ददेय्याम, पुञ्ञानि करेय्यामा’ति। ",
"sn2.23:9.4":	"तस्स मय्हं, भन्ते, एतदहोसि: ",
"sn2.23:9.5":	"‘अहं खोस्मि दायको दानपति दानस्स वण्णवादी। ",
"sn2.23:9.6":	"दानं दस्सामाति वदन्ते किन्ति वदेय्यन्’ति? ",
"sn2.23:9.7":	"सो ख्वाहं, भन्ते, दुतियं द्वारं खत्तियानं अनुयन्तानं अदासिं। ",
"sn2.23:9.8":	"तत्थ खत्तियानं अनुयन्तानं दानं दीयित्थ, मम दानं पटिक्कमि। ",
"sn2.23:10.1":	"अथ खो मं, भन्ते, बलकायो उपसङ्कमित्वा एतदवोच: ",
"sn2.23:10.2":	"‘देवस्स खो दानं दीयति; इत्थागारस्स दानं दीयति; खत्तियानं अनुयन्तानं दानं दीयति; अम्हाकं दानं न दीयति। ",
"sn2.23:10.3":	"साधु मयम्पि देवं निस्साय दानानि ददेय्याम, पुञ्ञानि करेय्यामा’ति। ",
"sn2.23:10.4":	"तस्स मय्हं, भन्ते, एतदहोसि: ",
"sn2.23:10.5":	"‘अहं खोस्मि दायको दानपति दानस्स वण्णवादी। ",
"sn2.23:10.6":	"दानं दस्सामाति वदन्ते किन्ति वदेय्यन्’ति? ",
"sn2.23:10.7":	"सो ख्वाहं, भन्ते, ततियं द्वारं बलकायस्स अदासिं। ",
"sn2.23:10.8":	"तत्थ बलकायस्स दानं दीयित्थ, मम दानं पटिक्कमि। ",
"sn2.23:11.1":	"अथ खो मं, भन्ते, ब्राह्मणगहपतिका उपसङ्कमित्वा एतदवोचुं: ",
"sn2.23:11.2":	"‘देवस्स खो दानं दीयति; इत्थागारस्स दानं दीयति; खत्तियानं अनुयन्तानं दानं दीयति; बलकायस्स दानं दीयति; अम्हाकं दानं न दीयति। ",
"sn2.23:11.3":	"साधु मयम्पि देवं निस्साय दानानि ददेय्याम, पुञ्ञानि करेय्यामा’ति। ",
"sn2.23:11.4":	"तस्स मय्हं, भन्ते, एतदहोसि: ",
"sn2.23:11.5":	"‘अहं खोस्मि दायको दानपति दानस्स वण्णवादी। ",
"sn2.23:11.6":	"दानं दस्सामाति वदन्ते किन्ति वदेय्यन्’ति? ",
"sn2.23:11.7":	"सो ख्वाहं, भन्ते, चतुत्थं द्वारं ब्राह्मणगहपतिकानं अदासिं। ",
"sn2.23:11.8":	"तत्थ ब्राह्मणगहपतिकानं दानं दीयित्थ, मम दानं पटिक्कमि। ",
"sn2.23:12.1":	"अथ खो मं, भन्ते, पुरिसा उपसङ्कमित्वा एतदवोचुं: ",
"sn2.23:12.2":	"‘न खो दानि देवस्स कोचि दानं दीयती’ति। ",
"sn2.23:12.3":	"एवं वुत्ताहं, भन्ते, ते पुरिसे एतदवोचं: ",
"sn2.23:12.4":	"‘तेन हि, भणे, यो बाहिरेसु जनपदेसु आयो सञ्जायति ततो उपड्ढं अन्तेपुरे पवेसेथ, उपड्ढं तत्थेव दानं देथ समणब्राह्मणकपणद्धिकवनिब्बकयाचकानन्’ति। ",
"sn2.23:12.5":	"सो ख्वाहं, भन्ते, एवं दीघरत्तं कतानं पुञ्ञानं एवं दीघरत्तं कतानं कुसलानं धम्मानं परियन्तं नाधिगच्छामि—",
"sn2.23:12.6":	"एत्तकं पुञ्ञन्ति वा एत्तको पुञ्ञविपाकोति वा एत्तकं सग्गे ठातब्बन्ति वाति। ",
"sn2.23:12.7":	"अच्छरियं, भन्ते, अब्भुतं, भन्ते। ",
"sn2.23:12.8":	"यावसुभासितमिदं, भन्ते, भगवता: ",
"sn2.23:13.1":	"‘ये नं ददन्ति सद्धाय, ",
"sn2.23:13.2":	"विप्पसन्नेन चेतसा; ",
"sn2.23:13.3":	"तमेव अन्नं भजति, ",
"sn2.23:13.4":	"अस्मिं लोके परम्हि च। ",
"sn2.23:14.1":	"तस्मा विनेय्य मच्छेरं, ",
"sn2.23:14.2":	"दज्जा दानं मलाभिभू; ",
"sn2.23:14.3":	"पुञ्ञानि परलोकस्मिं, ",
"sn2.23:14.4":	"पतिट्ठा होन्ति पाणिनन्’”ति। "
}	
