{	
"sn7.6:0.1":	"संयुत्त निकाय ७।६ ",
"sn7.6:0.2":	"१। अरहन्तवग्ग ",
"sn7.6:0.3":	"जटासुत्त ",
"sn7.6:1.1":	"सावत्थिनिदानं। ",
"sn7.6:1.2":	"अथ खो जटाभारद्वाजो ब्राह्मणो येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"sn7.6:1.3":	"सम्मोदनीयं कथं सारणीयं वीतिसारेत्वा एकमन्तं निसीदि। ",
"sn7.6:1.4":	"एकमन्तं निसिन्नो खो जटाभारद्वाजो ब्राह्मणो भगवन्तं गाथाय अज्झभासि: ",
"sn7.6:2.1":	"“अन्तोजटा बहिजटा, ",
"sn7.6:2.2":	"जटाय जटिता पजा; ",
"sn7.6:2.3":	"तं तं गोतम पुच्छामि, ",
"sn7.6:2.4":	"को इमं विजटये जटन्”ति। ",
"sn7.6:3.1":	"“सीले पतिट्ठाय नरो सपञ्ञो, ",
"sn7.6:3.2":	"चित्तं पञ्ञञ्च भावयं; ",
"sn7.6:3.3":	"आतापी निपको भिक्खु, ",
"sn7.6:3.4":	"सो इमं विजटये जटं। ",
"sn7.6:4.1":	"येसं रागो च दोसो च, ",
"sn7.6:4.2":	"अविज्जा च विराजिता; ",
"sn7.6:4.3":	"खीणासवा अरहन्तो, ",
"sn7.6:4.4":	"तेसं विजटिता जटा। ",
"sn7.6:5.1":	"यत्थ नामञ्च रूपञ्च, ",
"sn7.6:5.2":	"असेसं उपरुज्झति; ",
"sn7.6:5.3":	"पटिघं रूपसञ्ञा च, ",
"sn7.6:5.4":	"एत्थेसा छिज्जते जटा”ति। ",
"sn7.6:6.1":	"एवं वुत्ते, जटाभारद्वाजो भगवन्तं एतदवोच: ",
"sn7.6:6.2":	"“अभिक्कन्तं, भो गोतम …पे… ",
"sn7.6:6.3":	"अञ्ञतरो च पनायस्मा भारद्वाजो अरहतं अहोसी”ति। "
}	
