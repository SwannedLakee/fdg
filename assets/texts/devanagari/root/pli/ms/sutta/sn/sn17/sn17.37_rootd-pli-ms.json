{	
"sn17.37:0.1":	"संयुत्त निकाय १७।३७ ",
"sn17.37:0.2":	"४। चतुत्थवग्ग ",
"sn17.37:0.3":	"मातुसुत्त ",
"sn17.37:1.1":	"सावत्थियं विहरति। ",
"sn17.37:1.2":	"“दारुणो, भिक्खवे, लाभसक्कारसिलोको कटुको फरुसो अन्तरायिको अनुत्तरस्स योगक्खेमस्स अधिगमाय। ",
"sn17.37:1.3":	"इधाहं, भिक्खवे, एकच्चं पुग्गलं एवं चेतसा चेतो परिच्च पजानामि: ",
"sn17.37:1.4":	"‘न चायमायस्मा मातुपि हेतु सम्पजानमुसा भासेय्या’ति। ",
"sn17.37:1.5":	"तमेनं पस्सामि अपरेन समयेन लाभसक्कारसिलोकेन अभिभूतं परियादिण्णचित्तं सम्पजानमुसा भासन्तं। ",
"sn17.37:1.6":	"एवं दारुणो खो, भिक्खवे, लाभसक्कारसिलोको कटुको फरुसो अन्तरायिको अनुत्तरस्स योगक्खेमस्स अधिगमाय। ",
"sn17.37:1.7":	"तस्मातिह, भिक्खवे, एवं सिक्खितब्बं: ",
"sn17.37:1.8":	"‘उप्पन्नं लाभसक्कारसिलोकं पजहिस्साम। ",
"sn17.37:1.9":	"न च नो उप्पन्नो लाभसक्कारसिलोको चित्तं परियादाय ठस्सती’ति। ",
"sn17.37:1.10":	"एवञ्हि वो, भिक्खवे, सिक्खितब्बन्”ति। ",
"sn17.37:1.11":	"सत्तमं। "
}	
