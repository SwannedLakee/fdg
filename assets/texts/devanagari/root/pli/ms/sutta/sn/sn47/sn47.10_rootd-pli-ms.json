{	
"sn47.10:0.1":	"संयुत्त निकाय ४७।१० ",
"sn47.10:0.2":	"१। अम्बपालिवग्ग ",
"sn47.10:0.3":	"भिक्खुनुपस्सयसुत्त ",
"sn47.10:1.1":	"अथ खो आयस्मा आनन्दो पुब्बण्हसमयं निवासेत्वा पत्तचीवरमादाय येन अञ्ञतरो भिक्खुनुपस्सयो तेनुपसङ्कमि; उपसङ्कमित्वा पञ्ञत्ते आसने निसीदि। ",
"sn47.10:1.2":	"अथ खो सम्बहुला भिक्खुनियो येनायस्मा आनन्दो तेनुपसङ्कमिंसु; उपसङ्कमित्वा आयस्मन्तं आनन्दं अभिवादेत्वा एकमन्तं निसीदिंसु। एकमन्तं निसिन्ना खो ता भिक्खुनियो आयस्मन्तं आनन्दं एतदवोचुं: ",
"sn47.10:2.1":	"“इध, भन्ते आनन्द, सम्बहुला भिक्खुनियो चतूसु सतिपट्ठानेसु सुप्पतिट्ठितचित्ता विहरन्तियो उळारं पुब्बेनापरं विसेसं सञ्जानन्ती”ति। ",
"sn47.10:2.2":	"“एवमेतं, भगिनियो, एवमेतं, भगिनियो। ",
"sn47.10:2.3":	"यो हि कोचि, भगिनियो, भिक्खु वा भिक्खुनी वा चतूसु सतिपट्ठानेसु सुप्पतिट्ठितचित्तो विहरति, तस्सेतं पाटिकङ्खं: ",
"sn47.10:2.4":	"‘उळारं पुब्बेनापरं विसेसं सञ्जानिस्सती’”ति। ",
"sn47.10:3.1":	"अथ खो आयस्मा आनन्दो ता भिक्खुनियो धम्मिया कथाय सन्दस्सेत्वा समादपेत्वा समुत्तेजेत्वा सम्पहंसेत्वा उट्ठायासना पक्कामि। ",
"sn47.10:3.2":	"अथ खो आयस्मा आनन्दो सावत्थियं पिण्डाय चरित्वा पच्छाभत्तं पिण्डपातपटिक्कन्तो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा आनन्दो भगवन्तं एतदवोच: ",
"sn47.10:4.1":	"“इधाहं, भन्ते, पुब्बण्हसमयं निवासेत्वा पत्तचीवरमादाय येन अञ्ञतरो भिक्खुनुपस्सयो तेनुपसङ्कमिं; उपसङ्कमित्वा पञ्ञत्ते आसने निसीदिं। ",
"sn47.10:4.2":	"अथ खो, भन्ते, सम्बहुला भिक्खुनियो येनाहं तेनुपसङ्कमिंसु; उपसङ्कमित्वा मं अभिवादेत्वा एकमन्तं निसीदिंसु। एकमन्तं निसिन्ना खो, भन्ते, ता भिक्खुनियो मं एतदवोचुं: ",
"sn47.10:4.3":	"‘इध, भन्ते आनन्द, सम्बहुला भिक्खुनियो चतूसु सतिपट्ठानेसु सुप्पतिट्ठितचित्ता विहरन्तियो उळारं पुब्बेनापरं विसेसं सञ्जानन्ती’ति। ",
"sn47.10:4.4":	"एवं वुत्ताहं, भन्ते, ता भिक्खुनियो एतदवोचं: ",
"sn47.10:4.5":	"‘एवमेतं, भगिनियो, एवमेतं, भगिनियो। ",
"sn47.10:4.6":	"यो हि कोचि, भगिनियो, भिक्खु वा भिक्खुनी वा चतूसु सतिपट्ठानेसु सुप्पतिट्ठितचित्तो विहरति, तस्सेतं पाटिकङ्खं—उळारं पुब्बेनापरं विसेसं सञ्जानिस्सती’”ति। ",
"sn47.10:5.1":	"“एवमेतं, आनन्द, एवमेतं, आनन्द। ",
"sn47.10:5.2":	"यो हि कोचि, आनन्द, भिक्खु वा भिक्खुनी वा चतूसु सतिपट्ठानेसु सुप्पतिट्ठितचित्तो विहरति, तस्सेतं पाटिकङ्खं: ",
"sn47.10:5.3":	"‘उळारं पुब्बेनापरं विसेसं सञ्जानिस्सति’। ",
"sn47.10:6.1":	"कतमेसु चतूसु? ",
"sn47.10:6.2":	"इधानन्द, भिक्खु काये कायानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं। ",
"sn47.10:6.3":	"तस्स काये कायानुपस्सिनो विहरतो कायारम्मणो वा उप्पज्जति कायस्मिं परिळाहो, चेतसो वा लीनत्तं, बहिद्धा वा चित्तं विक्खिपति। ",
"sn47.10:6.4":	"तेनानन्द, भिक्खुना किस्मिञ्चिदेव पसादनीये निमित्ते चित्तं पणिदहितब्बं। ",
"sn47.10:6.5":	"तस्स किस्मिञ्चिदेव पसादनीये निमित्ते चित्तं पणिदहतो पामोज्जं जायति। ",
"sn47.10:6.6":	"पमुदितस्स पीति जायति। ",
"sn47.10:6.7":	"पीतिमनस्स कायो पस्सम्भति। ",
"sn47.10:6.8":	"पस्सद्धकायो सुखं वेदयति। ",
"sn47.10:6.9":	"सुखिनो चित्तं समाधियति। ",
"sn47.10:6.10":	"सो इति पटिसञ्चिक्खति: ",
"sn47.10:6.11":	"‘यस्स ख्वाहं अत्थाय चित्तं पणिदहिं, सो मे अत्थो अभिनिप्फन्नो। ",
"sn47.10:6.12":	"हन्द दानि पटिसंहरामी’ति। ",
"sn47.10:6.13":	"सो पटिसंहरति चेव न च वितक्केति न च विचारेति। ",
"sn47.10:6.14":	"‘अवितक्कोम्हि अविचारो, अज्झत्तं सतिमा सुखमस्मी’ति पजानाति। ",
"sn47.10:7.1":	"पुन चपरं, आनन्द, भिक्खु वेदनासु …पे… ",
"sn47.10:7.2":	"चित्ते …पे… ",
"sn47.10:7.3":	"धम्मेसु धम्मानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं। ",
"sn47.10:7.4":	"तस्स धम्मेसु धम्मानुपस्सिनो विहरतो धम्मारम्मणो वा उप्पज्जति कायस्मिं परिळाहो, चेतसो वा लीनत्तं, बहिद्धा वा चित्तं विक्खिपति। ",
"sn47.10:7.5":	"तेनानन्द, भिक्खुना किस्मिञ्चिदेव पसादनीये निमित्ते चित्तं पणिदहितब्बं। ",
"sn47.10:7.6":	"तस्स किस्मिञ्चिदेव पसादनीये निमित्ते चित्तं पणिदहतो पामोज्जं जायति। ",
"sn47.10:7.7":	"पमुदितस्स पीति जायति। ",
"sn47.10:7.8":	"पीतिमनस्स कायो पस्सम्भति। ",
"sn47.10:7.9":	"पस्सद्धकायो सुखं वेदयति। ",
"sn47.10:7.10":	"सुखिनो चित्तं समाधियति। ",
"sn47.10:7.11":	"सो इति पटिसञ्चिक्खति: ",
"sn47.10:7.12":	"‘यस्स ख्वाहं अत्थाय चित्तं पणिदहिं, सो मे अत्थो अभिनिप्फन्नो। ",
"sn47.10:7.13":	"हन्द दानि पटिसंहरामी’ति। ",
"sn47.10:7.14":	"सो पटिसंहरति चेव न च वितक्केति न च विचारेति। ",
"sn47.10:7.15":	"‘अवितक्कोम्हि अविचारो, अज्झत्तं सतिमा सुखमस्मी’ति पजानाति। ",
"sn47.10:7.16":	"एवं खो, आनन्द, पणिधाय भावना होति। ",
"sn47.10:8.1":	"कथञ्चानन्द, अप्पणिधाय भावना होति? ",
"sn47.10:8.2":	"बहिद्धा, आनन्द, भिक्खु चित्तं अप्पणिधाय ‘अप्पणिहितं मे बहिद्धा चित्तन्’ति पजानाति। ",
"sn47.10:8.3":	"अथ पच्छापुरे ‘असङ्खित्तं विमुत्तं अप्पणिहितन्’ति पजानाति। ",
"sn47.10:8.4":	"अथ च पन ‘काये कायानुपस्सी विहरामि आतापी सम्पजानो सतिमा सुखमस्मी’ति पजानाति। ",
"sn47.10:8.5":	"बहिद्धा, आनन्द, भिक्खु चित्तं अप्पणिधाय ‘अप्पणिहितं मे बहिद्धा चित्तन्’ति पजानाति। ",
"sn47.10:8.6":	"अथ पच्छापुरे ‘असङ्खित्तं विमुत्तं अप्पणिहितन्’ति पजानाति। ",
"sn47.10:8.7":	"अथ च पन ‘वेदनासु वेदनानुपस्सी विहरामि आतापी सम्पजानो सतिमा सुखमस्मी’ति पजानाति। ",
"sn47.10:8.8":	"बहिद्धा, आनन्द, भिक्खु चित्तं अप्पणिधाय ‘अप्पणिहितं मे बहिद्धा चित्तन्’ति पजानाति। ",
"sn47.10:8.9":	"अथ पच्छापुरे ‘असङ्खित्तं विमुत्तं अप्पणिहितन्’ति पजानाति। ",
"sn47.10:8.10":	"अथ च पन ‘चित्ते चित्तानुपस्सी विहरामि आतापी सम्पजानो सतिमा सुखमस्मी’ति पजानाति। ",
"sn47.10:8.11":	"बहिद्धा, आनन्द, भिक्खु चित्तं अप्पणिधाय ‘अप्पणिहितं मे बहिद्धा चित्तन्’ति पजानाति। ",
"sn47.10:8.12":	"अथ पच्छापुरे ‘असङ्खित्तं विमुत्तं अप्पणिहितन्’ति पजानाति। ",
"sn47.10:8.13":	"अथ च पन ‘धम्मेसु धम्मानुपस्सी विहरामि आतापी सम्पजानो सतिमा सुखमस्मी’ति पजानाति। ",
"sn47.10:8.14":	"एवं खो, आनन्द, अप्पणिधाय भावना होति। ",
"sn47.10:9.1":	"इति खो, आनन्द, देसिता मया पणिधाय भावना, देसिता अप्पणिधाय भावना। ",
"sn47.10:9.2":	"यं, आनन्द, सत्थारा करणीयं सावकानं हितेसिना अनुकम्पकेन अनुकम्पं उपादाय, कतं वो तं मया। ",
"sn47.10:9.3":	"एतानि, आनन्द, रुक्खमूलानि, एतानि सुञ्ञागारानि। झायथानन्द, मा पमादत्थ; मा पच्छा विप्पटिसारिनो अहुवत्थ। अयं वो अम्हाकं अनुसासनी”ति। ",
"sn47.10:10.1":	"इदमवोच भगवा। ",
"sn47.10:10.2":	"अत्तमनो आयस्मा आनन्दो भगवतो भासितं अभिनन्दीति। ",
"sn47.10:10.3":	"दसमं। ",
"sn47.10:10.4":	"अम्बपालिवग्गो पठमो। ",
"sn47.10:11.0":	"तस्सुद्दानं ",
"sn47.10:11.1":	"अम्बपालि सतो भिक्खु, ",
"sn47.10:11.2":	"साला कुसलरासि च; ",
"sn47.10:11.3":	"सकुणग्घि मक्कटो सूदो, ",
"sn47.10:11.4":	"गिलानो भिक्खुनुपस्सयोति। "
}	
