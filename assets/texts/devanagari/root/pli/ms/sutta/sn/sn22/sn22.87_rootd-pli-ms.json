{	
"sn22.87:0.1":	"संयुत्त निकाय २२।८७ ",
"sn22.87:0.2":	"९। थेरवग्ग ",
"sn22.87:0.3":	"वक्कलिसुत्त ",
"sn22.87:1.1":	"एकं समयं भगवा राजगहे विहरति वेळुवने कलन्दकनिवापे। ",
"sn22.87:1.2":	"तेन खो पन समयेन आयस्मा वक्कलि कुम्भकारनिवेसने विहरति आबाधिको दुक्खितो बाळ्हगिलानो। ",
"sn22.87:1.3":	"अथ खो आयस्मा वक्कलि उपट्ठाके आमन्तेसि: ",
"sn22.87:1.4":	"“एथ तुम्हे, आवुसो, येन भगवा तेनुपसङ्कमथ; उपसङ्कमित्वा मम वचनेन भगवतो पादे सिरसा वन्दथ: ",
"sn22.87:1.5":	"‘वक्कलि, भन्ते, भिक्खु आबाधिको दुक्खितो बाळ्हगिलानो, सो भगवतो पादे सिरसा वन्दती’ति। ",
"sn22.87:1.6":	"एवञ्च वदेथ: ",
"sn22.87:1.7":	"‘साधु किर, भन्ते, भगवा येन वक्कलि भिक्खु तेनुपसङ्कमतु अनुकम्पं उपादाया’”ति। ",
"sn22.87:1.8":	"“एवमावुसो”ति खो ते भिक्खू आयस्मतो वक्कलिस्स पटिस्सुत्वा येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो ते भिक्खू भगवन्तं एतदवोचुं: ",
"sn22.87:1.9":	"“वक्कलि, भन्ते, भिक्खु आबाधिको दुक्खितो बाळ्हगिलानो, सो भगवतो पादे सिरसा वन्दति; ",
"sn22.87:1.10":	"एवञ्च पन वदेति: ",
"sn22.87:1.11":	"‘साधु किर, भन्ते, भगवा येन वक्कलि भिक्खु तेनुपसङ्कमतु अनुकम्पं उपादाया’”ति। ",
"sn22.87:1.12":	"अधिवासेसि भगवा तुण्हीभावेन। ",
"sn22.87:2.1":	"अथ खो भगवा निवासेत्वा पत्तचीवरमादाय येनायस्मा वक्कलि तेनुपसङ्कमि। ",
"sn22.87:2.2":	"अद्दसा खो आयस्मा वक्कलि भगवन्तं दूरतोव आगच्छन्तं। दिस्वान मञ्चके समधोसि। ",
"sn22.87:2.3":	"अथ खो भगवा आयस्मन्तं वक्कलिं एतदवोच: ",
"sn22.87:2.4":	"“अलं, वक्कलि, मा त्वं मञ्चके समधोसि। ",
"sn22.87:2.5":	"सन्तिमानि आसनानि पञ्ञत्तानि; तत्थाहं निसीदिस्सामी”ति। ",
"sn22.87:2.6":	"निसीदि भगवा पञ्ञत्ते आसने। निसज्ज खो भगवा आयस्मन्तं वक्कलिं एतदवोच: ",
"sn22.87:2.7":	"“कच्चि ते, वक्कलि, खमनीयं, कच्चि यापनीयं, कच्चि दुक्खा वेदना पटिक्कमन्ति, नो अभिक्कमन्ति; पटिक्कमोसानं पञ्ञायति, नो अभिक्कमो”ति? ",
"sn22.87:2.8":	"“न मे, भन्ते, खमनीयं, न यापनीयं; बाळ्हा मे दुक्खा वेदना अभिक्कमन्ति, नो पटिक्कमन्ति; अभिक्कमोसानं पञ्ञायति, नो पटिक्कमो”ति। ",
"sn22.87:2.9":	"“कच्चि ते, वक्कलि, न किञ्चि कुक्कुच्चं, न कोचि विप्पटिसारो”ति? ",
"sn22.87:2.10":	"“तग्घ मे, भन्ते, अनप्पकं कुक्कुच्चं, अनप्पको विप्पटिसारो”ति। ",
"sn22.87:2.11":	"“कच्चि पन तं, वक्कलि, अत्ता सीलतो न उपवदती”ति? ",
"sn22.87:2.12":	"“न खो मं, भन्ते, अत्ता सीलतो उपवदती”ति। ",
"sn22.87:2.13":	"“नो चे किर तं, वक्कलि, अत्ता सीलतो उपवदति; अथ किञ्च ते कुक्कुच्चं को च विप्पटिसारो”ति? ",
"sn22.87:2.14":	"“चिरपटिकाहं, भन्ते, भगवन्तं दस्सनाय उपसङ्कमितुकामो, नत्थि च मे कायस्मिं तावतिका बलमत्ता, यावताहं भगवन्तं दस्सनाय उपसङ्कमेय्यन्”ति। ",
"sn22.87:3.1":	"“अलं, वक्कलि, किं ते इमिना पूतिकायेन दिट्ठेन? ",
"sn22.87:3.2":	"यो खो, वक्कलि, धम्मं पस्सति सो मं पस्सति; ",
"sn22.87:3.3":	"यो मं पस्सति सो धम्मं पस्सति। ",
"sn22.87:3.4":	"धम्मञ्हि, वक्कलि, पस्सन्तो मं पस्सति; ",
"sn22.87:3.5":	"मं पस्सन्तो धम्मं पस्सति। ",
"sn22.87:4.1":	"तं किं मञ्ञसि, वक्कलि, ",
"sn22.87:4.2":	"रूपं निच्चं वा अनिच्चं वा”ति? ",
"sn22.87:4.3":	"“अनिच्चं, भन्ते”। ",
"sn22.87:4.4":	"“यं पनानिच्चं दुक्खं वा तं सुखं वा”ति? ",
"sn22.87:4.5":	"“दुक्खं, भन्ते”। ",
"sn22.87:4.6":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"sn22.87:4.7":	"‘एतं मम, एसोहमस्मि, एसो मे अत्ता’”ति? ",
"sn22.87:4.8":	"“नो हेतं, भन्ते”। ",
"sn22.87:4.9":	"“वेदना … ",
"sn22.87:4.10":	"सञ्ञा … ",
"sn22.87:4.11":	"सङ्खारा … ",
"sn22.87:4.12":	"विञ्ञाणं निच्चं वा अनिच्चं वा”ति? ",
"sn22.87:4.13":	"“अनिच्चं, भन्ते” …पे… ",
"sn22.87:4.14":	"एसो मे अत्ताति? ",
"sn22.87:4.15":	"“नो हेतं, भन्ते”। ",
"sn22.87:4.16":	"“तस्मातिह …पे… ",
"sn22.87:4.17":	"एवं पस्सं …पे… ",
"sn22.87:4.18":	"नापरं इत्थत्तायाति पजानाती”ति। ",
"sn22.87:5.1":	"अथ खो भगवा आयस्मन्तं वक्कलिं इमिना ओवादेन ओवदित्वा उट्ठायासना येन गिज्झकूटो पब्बतो तेन पक्कामि। ",
"sn22.87:5.2":	"अथ खो आयस्मा वक्कलि अचिरपक्कन्तस्स भगवतो उपट्ठाके आमन्तेसि: ",
"sn22.87:5.3":	"“एथ मं, आवुसो, मञ्चकं आरोपेत्वा येन इसिगिलिपस्सं काळसिला तेनुपसङ्कमथ। ",
"sn22.87:5.4":	"कथञ्हि नाम मादिसो अन्तरघरे कालं कत्तब्बं मञ्ञेय्या”ति? ",
"sn22.87:5.5":	"“एवमावुसो”ति खो ते भिक्खू आयस्मतो वक्कलिस्स पटिस्सुत्वा आयस्मन्तं वक्कलिं मञ्चकं आरोपेत्वा येन इसिगिलिपस्सं काळसिला तेनुपसङ्कमिंसु। ",
"sn22.87:5.6":	"अथ खो भगवा तञ्च रत्तिं तञ्च दिवावसेसं गिज्झकूटे पब्बते विहासि। ",
"sn22.87:5.7":	"अथ खो द्वे देवतायो अभिक्कन्ताय रत्तिया अभिक्कन्तवण्णा केवलकप्पं गिज्झकूटं ओभासेत्वा येन भगवा तेनुपसङ्कमिंसु …पे… एकमन्तं अट्ठंसु। ",
"sn22.87:5.8":	"एकमन्तं ठिता खो एका देवता भगवन्तं एतदवोच: ",
"sn22.87:5.9":	"“वक्कलि, भन्ते, भिक्खु विमोक्खाय चेतेती”ति। ",
"sn22.87:5.10":	"अपरा देवता भगवन्तं एतदवोच: ",
"sn22.87:5.11":	"“सो हि नून, भन्ते, सुविमुत्तो विमुच्चिस्सती”ति। ",
"sn22.87:5.12":	"इदमवोचुं ता देवतायो। ",
"sn22.87:5.13":	"इदं वत्वा भगवन्तं अभिवादेत्वा पदक्खिणं कत्वा तत्थेवन्तरधायिंसु। ",
"sn22.87:6.1":	"अथ खो भगवा तस्सा रत्तिया अच्चयेन भिक्खू आमन्तेसि: ",
"sn22.87:6.2":	"“एथ तुम्हे, भिक्खवे, येन वक्कलि भिक्खु तेनुपसङ्कमथ; उपसङ्कमित्वा वक्कलिं भिक्खुं एवं वदेथ: ",
"sn22.87:7.1":	"‘सुणावुसो त्वं, वक्कलि, भगवतो वचनं द्विन्नञ्च देवतानं। ",
"sn22.87:7.2":	"इमं, आवुसो, रत्तिं द्वे देवतायो अभिक्कन्ताय रत्तिया अभिक्कन्तवण्णा केवलकप्पं गिज्झकूटं ओभासेत्वा येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं अट्ठंसु। ",
"sn22.87:7.3":	"एकमन्तं ठिता खो, आवुसो, एका देवता भगवन्तं एतदवोच—",
"sn22.87:7.4":	"वक्कलि, भन्ते, भिक्खु विमोक्खाय चेतेतीति। ",
"sn22.87:7.5":	"अपरा देवता भगवन्तं एतदवोच—",
"sn22.87:7.6":	"सो हि नून, भन्ते, सुविमुत्तो विमुच्चिस्सतीति। ",
"sn22.87:7.7":	"भगवा च तं, आवुसो वक्कलि, एवमाह—",
"sn22.87:7.8":	"मा भायि, वक्कलि; ",
"sn22.87:7.9":	"मा भायि, वक्कलि। ",
"sn22.87:7.10":	"अपापकं ते मरणं भविस्सति, अपापिका कालकिरिया’”ति। ",
"sn22.87:7.11":	"“एवं, भन्ते”ति खो ते भिक्खू भगवतो पटिस्सुत्वा येनायस्मा वक्कलि तेनुपसङ्कमिंसु; उपसङ्कमित्वा आयस्मन्तं वक्कलिं एतदवोचुं: ",
"sn22.87:7.12":	"“सुणावुसो वक्कलि, भगवतो वचनं द्विन्नञ्च देवतानन्”ति। ",
"sn22.87:8.1":	"अथ खो आयस्मा वक्कलि उपट्ठाके आमन्तेसि: ",
"sn22.87:8.2":	"“एथ मं, आवुसो, मञ्चका ओरोपेथ। ",
"sn22.87:8.3":	"कथञ्हि नाम मादिसो उच्चे आसने निसीदित्वा तस्स भगवतो सासनं सोतब्बं मञ्ञेय्या”ति। ",
"sn22.87:8.4":	"“एवमावुसो”ति खो ते भिक्खू आयस्मतो वक्कलिस्स पटिस्सुत्वा आयस्मन्तं वक्कलिं मञ्चका ओरोपेसुं। ",
"sn22.87:8.5":	"“इमं, आवुसो, रत्तिं द्वे देवतायो अभिक्कन्ताय रत्तिया …पे… एकमन्तं अट्ठंसु। ",
"sn22.87:8.6":	"एकमन्तं ठिता खो, आवुसो, एका देवता भगवन्तं एतदवोच: ",
"sn22.87:8.7":	"‘वक्कलि, भन्ते, भिक्खु विमोक्खाय चेतेती’ति। ",
"sn22.87:8.8":	"अपरा देवता भगवन्तं एतदवोच: ",
"sn22.87:8.9":	"‘सो हि नून, भन्ते, सुविमुत्तो विमुच्चिस्सती’ति। ",
"sn22.87:8.10":	"भगवा च तं, आवुसो वक्कलि, एवमाह: ",
"sn22.87:8.11":	"‘मा भायि, वक्कलि; ",
"sn22.87:8.12":	"मा भायि, वक्कलि। ",
"sn22.87:8.13":	"अपापकं ते मरणं भविस्सति, अपापिका कालकिरिया’”ति। ",
"sn22.87:8.14":	"“तेन हावुसो, मम वचनेन भगवतो पादे सिरसा वन्दथ: ",
"sn22.87:8.15":	"‘वक्कलि, भन्ते, भिक्खु आबाधिको दुक्खितो बाळ्हगिलानो। ",
"sn22.87:8.16":	"सो भगवतो पादे सिरसा वन्दती’ति। ",
"sn22.87:8.17":	"एवञ्च वदेथ: ",
"sn22.87:8.18":	"‘रूपं अनिच्चं। ",
"sn22.87:8.19":	"ताहं, भन्ते, न कङ्खामि। ",
"sn22.87:8.20":	"यदनिच्चं तं दुक्खन्ति न विचिकिच्छामि। ",
"sn22.87:8.21":	"यदनिच्चं दुक्खं विपरिणामधम्मं, नत्थि मे तत्थ छन्दो वा रागो वा पेमं वाति न विचिकिच्छामि। ",
"sn22.87:8.22":	"वेदना अनिच्चा। ",
"sn22.87:8.23":	"ताहं, भन्ते, न कङ्खामि। ",
"sn22.87:8.24":	"यदनिच्चं तं दुक्खन्ति न विचिकिच्छामि। ",
"sn22.87:8.25":	"यदनिच्चं दुक्खं विपरिणामधम्मं, नत्थि मे तत्थ छन्दो वा रागो वा पेमं वाति न विचिकिच्छामि। ",
"sn22.87:8.26":	"सञ्ञा … ",
"sn22.87:8.27":	"सङ्खारा अनिच्चा। ",
"sn22.87:8.28":	"ताहं, भन्ते, न कङ्खामि। ",
"sn22.87:8.29":	"यदनिच्चं तं दुक्खन्ति न विचिकिच्छामि। ",
"sn22.87:8.30":	"यदनिच्चं दुक्खं विपरिणामधम्मं, नत्थि मे तत्थ छन्दो वा रागो वा पेमं वाति न विचिकिच्छामि। ",
"sn22.87:8.31":	"विञ्ञाणं अनिच्चं। ",
"sn22.87:8.32":	"ताहं, भन्ते, न कङ्खामि। ",
"sn22.87:8.33":	"यदनिच्चं तं दुक्खन्ति न विचिकिच्छामि। ",
"sn22.87:8.34":	"यदनिच्चं दुक्खं विपरिणामधम्मं, नत्थि मे तत्थ छन्दो वा रागो वा पेमं वाति न विचिकिच्छामी’”ति। ",
"sn22.87:8.35":	"“एवमावुसो”ति खो ते भिक्खू आयस्मतो वक्कलिस्स पटिस्सुत्वा पक्कमिंसु। ",
"sn22.87:8.36":	"अथ खो आयस्मा वक्कलि अचिरपक्कन्तेसु तेसु भिक्खूसु सत्थं आहरेसि। ",
"sn22.87:9.1":	"अथ खो ते भिक्खू येन भगवा तेनुपसङ्कमिंसु; उपसङ्कमित्वा एकमन्तं निसीदिंसु। एकमन्तं निसिन्ना खो ते भिक्खू भगवन्तं एतदवोचुं: ",
"sn22.87:9.2":	"“वक्कलि, भन्ते, भिक्खु आबाधिको दुक्खितो बाळ्हगिलानो; ",
"sn22.87:9.3":	"सो भगवतो पादे सिरसा वन्दति; ",
"sn22.87:9.4":	"एवञ्च वदेति: ",
"sn22.87:9.5":	"‘रूपं अनिच्चं। ",
"sn22.87:9.6":	"ताहं, भन्ते, न कङ्खामि। ",
"sn22.87:9.7":	"यदनिच्चं तं दुक्खन्ति न विचिकिच्छामि। ",
"sn22.87:9.8":	"यदनिच्चं दुक्खं विपरिणामधम्मं, नत्थि मे तत्थ छन्दो वा रागो वा पेमं वाति न विचिकिच्छामि। ",
"sn22.87:9.9":	"वेदना … ",
"sn22.87:9.10":	"सञ्ञा … ",
"sn22.87:9.11":	"सङ्खारा … ",
"sn22.87:9.12":	"विञ्ञाणं अनिच्चं। ",
"sn22.87:9.13":	"ताहं, भन्ते, न कङ्खामि। ",
"sn22.87:9.14":	"यदनिच्चं तं दुक्खन्ति न विचिकिच्छामि। ",
"sn22.87:9.15":	"यदनिच्चं दुक्खं विपरिणामधम्मं, नत्थि मे तत्थ छन्दो वा रागो वा पेमं वाति न विचिकिच्छामी’”ति। ",
"sn22.87:10.1":	"अथ खो भगवा भिक्खू आमन्तेसि: ",
"sn22.87:10.2":	"“आयाम, भिक्खवे, येन इसिगिलिपस्सं काळसिला तेनुपसङ्कमिस्साम; ",
"sn22.87:10.3":	"यत्थ वक्कलिना कुलपुत्तेन सत्थमाहरितन्”ति। ",
"sn22.87:10.4":	"“एवं, भन्ते”ति खो ते भिक्खू भगवतो पच्चस्सोसुं। ",
"sn22.87:10.5":	"अथ खो भगवा सम्बहुलेहि भिक्खूहि सद्धिं येन इसिगिलिपस्सं काळसिला तेनुपसङ्कमि। ",
"sn22.87:10.6":	"अद्दसा खो भगवा आयस्मन्तं वक्कलिं दूरतोव मञ्चके विवत्तक्खन्धं सेमानं। ",
"sn22.87:11.1":	"तेन खो पन समयेन धूमायितत्तं तिमिरायितत्तं गच्छतेव पुरिमं दिसं, गच्छति पच्छिमं दिसं, गच्छति उत्तरं दिसं, गच्छति दक्खिणं दिसं, गच्छति उद्धं दिसं, गच्छति अधो दिसं, गच्छति अनुदिसं। ",
"sn22.87:11.2":	"अथ खो भगवा भिक्खू आमन्तेसि: ",
"sn22.87:11.3":	"“पस्सथ नो तुम्हे, भिक्खवे, एतं धूमायितत्तं तिमिरायितत्तं गच्छतेव पुरिमं दिसं …पे… गच्छति अनुदिसन्”ति। ",
"sn22.87:11.4":	"“एवं, भन्ते”। ",
"sn22.87:11.5":	"“एसो खो, भिक्खवे, मारो पापिमा वक्कलिस्स कुलपुत्तस्स विञ्ञाणं समन्वेसति: ",
"sn22.87:11.6":	"‘कत्थ वक्कलिस्स कुलपुत्तस्स विञ्ञाणं पतिट्ठितन्’ति? ",
"sn22.87:11.7":	"अप्पतिट्ठितेन च, भिक्खवे, विञ्ञाणेन वक्कलि कुलपुत्तो परिनिब्बुतो”ति। ",
"sn22.87:11.8":	"पञ्चमं। "
}	
