{	
"sn47.28:0.1":	"संयुत्त निकाय ४७।२८ ",
"sn47.28:0.2":	"३। सीलट्ठितिवग्ग ",
"sn47.28:0.3":	"लोकसुत्त ",
"sn47.28:1.1":	"तंयेव निदानं। ",
"sn47.28:1.2":	"एकमन्तं निसिन्नो खो आयस्मा सारिपुत्तो आयस्मन्तं अनुरुद्धं एतदवोच: ",
"sn47.28:1.3":	"“कतमेसं, आवुसो अनुरुद्ध, धम्मानं भावितत्ता बहुलीकतत्ता महाभिञ्ञतं पत्तो”ति? ",
"sn47.28:1.4":	"“चतुन्नं, आवुसो, सतिपट्ठानानं भावितत्ता बहुलीकतत्ता महाभिञ्ञतं पत्तो। ",
"sn47.28:2.1":	"कतमेसं चतुन्नं? ",
"sn47.28:2.2":	"इधाहं, आवुसो, काये कायानुपस्सी विहरामि आतापी सम्पजानो सतिमा, विनेय्य लोके अभिज्झादोमनस्सं; ",
"sn47.28:2.3":	"वेदनासु …पे… ",
"sn47.28:2.4":	"चित्ते …पे… ",
"sn47.28:2.5":	"धम्मेसु धम्मानुपस्सी विहरामि आतापी सम्पजानो सतिमा, विनेय्य लोके अभिज्झादोमनस्सं। ",
"sn47.28:2.6":	"इमेसं ख्वाहं, आवुसो, चतुन्नं सतिपट्ठानानं भावितत्ता बहुलीकतत्ता महाभिञ्ञतं पत्तो। ",
"sn47.28:2.7":	"इमेसञ्च पनाहं, आवुसो, चतुन्नं सतिपट्ठानानं भावितत्ता बहुलीकतत्ता सहस्सं लोकं अभिजानामी”ति। ",
"sn47.28:2.8":	"अट्ठमं। "
}	
