{	
"sn35.96:0.1":	"संयुत्त निकाय ३५।९६ ",
"sn35.96:0.2":	"१०। सळवग्ग ",
"sn35.96:0.3":	"परिहानधम्मसुत्त ",
"sn35.96:1.1":	"“परिहानधम्मञ्च वो, भिक्खवे, देसेस्सामि अपरिहानधम्मञ्च छ च अभिभायतनानि। ",
"sn35.96:1.2":	"तं सुणाथ। ",
"sn35.96:1.3":	"कथञ्च, भिक्खवे, परिहानधम्मो होति? ",
"sn35.96:1.4":	"इध, भिक्खवे, भिक्खुनो चक्खुना रूपं दिस्वा उप्पज्जन्ति पापका अकुसला सरसङ्कप्पा संयोजनिया। ",
"sn35.96:1.5":	"तञ्चे भिक्खु अधिवासेति नप्पजहति न विनोदेति न ब्यन्तीकरोति न अनभावं गमेति, वेदितब्बमेतं, भिक्खवे, भिक्खुना: ",
"sn35.96:1.6":	"‘परिहायामि कुसलेहि धम्मेहि’। ",
"sn35.96:1.7":	"परिहानञ्हेतं वुत्तं भगवताति …पे…। ",
"sn35.96:2.1":	"पुन चपरं, भिक्खवे, भिक्खुनो जिव्हाय रसं सायित्वा उप्पज्जन्ति …पे… ",
"sn35.96:2.2":	"पुन चपरं, भिक्खवे, भिक्खुनो मनसा धम्मं विञ्ञाय उप्पज्जन्ति पापका अकुसला सरसङ्कप्पा संयोजनिया। ",
"sn35.96:2.3":	"तञ्चे भिक्खु अधिवासेति नप्पजहति न विनोदेति न ब्यन्तीकरोति न अनभावं गमेति, वेदितब्बमेतं, भिक्खवे, भिक्खुना: ",
"sn35.96:2.4":	"‘परिहायामि कुसलेहि धम्मेहि’। ",
"sn35.96:2.5":	"परिहानञ्हेतं वुत्तं भगवताति। ",
"sn35.96:2.6":	"एवं खो, भिक्खवे, परिहानधम्मो होति। ",
"sn35.96:3.1":	"कथञ्च, भिक्खवे, अपरिहानधम्मो होति? ",
"sn35.96:3.2":	"इध, भिक्खवे, भिक्खुनो चक्खुना रूपं दिस्वा उप्पज्जन्ति पापका अकुसला सरसङ्कप्पा संयोजनिया। ",
"sn35.96:3.3":	"तञ्चे भिक्खु नाधिवासेति पजहति विनोदेति ब्यन्तीकरोति अनभावं गमेति, वेदितब्बमेतं, भिक्खवे, भिक्खुना: ",
"sn35.96:3.4":	"‘न परिहायामि कुसलेहि धम्मेहि’। ",
"sn35.96:3.5":	"अपरिहानञ्हेतं वुत्तं भगवताति …पे…। ",
"sn35.96:4.1":	"पुन चपरं, भिक्खवे, भिक्खुनो जिव्हाय रसं सायित्वा उप्पज्जन्ति …पे… ",
"sn35.96:4.2":	"पुन चपरं, भिक्खवे, भिक्खुनो मनसा धम्मं विञ्ञाय उप्पज्जन्ति पापका अकुसला सरसङ्कप्पा संयोजनिया। ",
"sn35.96:4.3":	"तञ्चे भिक्खु नाधिवासेति पजहति विनोदेति ब्यन्तीकरोति अनभावं गमेति, वेदितब्बमेतं, भिक्खवे, भिक्खुना: ",
"sn35.96:4.4":	"‘न परिहायामि कुसलेहि धम्मेहि’। ",
"sn35.96:4.5":	"अपरिहानञ्हेतं वुत्तं भगवताति। ",
"sn35.96:4.6":	"एवं खो, भिक्खवे, अपरिहानधम्मो होति। ",
"sn35.96:5.1":	"कतमानि च, भिक्खवे, छ अभिभायतनानि? ",
"sn35.96:5.2":	"इध, भिक्खवे, भिक्खुनो चक्खुना रूपं दिस्वा नुप्पज्जन्ति पापका अकुसला सरसङ्कप्पा संयोजनिया। ",
"sn35.96:5.3":	"वेदितब्बमेतं, भिक्खवे, भिक्खुना: ",
"sn35.96:5.4":	"‘अभिभूतमेतं आयतनं’। ",
"sn35.96:5.5":	"अभिभायतनञ्हेतं वुत्तं भगवताति …पे… ",
"sn35.96:5.6":	"पुन चपरं, भिक्खवे, भिक्खुनो मनसा धम्मं विञ्ञाय नुप्पज्जन्ति पापका अकुसला धम्मा सरसङ्कप्पा संयोजनिया। ",
"sn35.96:5.7":	"वेदितब्बमेतं, भिक्खवे, भिक्खुना: ",
"sn35.96:5.8":	"‘अभिभूतमेतं आयतनं’। ",
"sn35.96:5.9":	"अभिभायतनञ्हेतं वुत्तं भगवताति। ",
"sn35.96:5.10":	"इमानि वुच्चन्ति, भिक्खवे, छ अभिभायतनानी”ति। ",
"sn35.96:5.11":	"ततियं। "
}	
