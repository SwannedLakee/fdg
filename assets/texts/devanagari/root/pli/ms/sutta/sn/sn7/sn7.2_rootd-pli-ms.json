{	
"sn7.2:0.1":	"संयुत्त निकाय ७।२ ",
"sn7.2:0.2":	"१। अरहन्तवग्ग ",
"sn7.2:0.3":	"अक्कोससुत्त ",
"sn7.2:1.1":	"एकं समयं भगवा राजगहे विहरति वेळुवने कलन्दकनिवापे। ",
"sn7.2:1.2":	"अस्सोसि खो अक्कोसकभारद्वाजो ब्राह्मणो: ",
"sn7.2:2.1":	"“भारद्वाजगोत्तो किर ब्राह्मणो समणस्स गोतमस्स सन्तिके अगारस्मा अनगारियं पब्बजितो”ति कुपितो अनत्तमनो येन भगवा तेनुपसङ्कमि; उपसङ्कमित्वा भगवन्तं असब्भाहि फरुसाहि वाचाहि अक्कोसति परिभासति। एवं वुत्ते, भगवा अक्कोसकभारद्वाजं ब्राह्मणं एतदवोच: ",
"sn7.2:2.2":	"“तं किं मञ्ञसि, ब्राह्मण, ",
"sn7.2:2.3":	"अपि नु खो ते आगच्छन्ति मित्तामच्चा ञातिसालोहिता अतिथियो”ति? ",
"sn7.2:2.4":	"“अप्पेकदा मे, भो गोतम, आगच्छन्ति मित्तामच्चा ञातिसालोहिता अतिथियो”ति। ",
"sn7.2:2.5":	"“तं किं मञ्ञसि, ब्राह्मण, अपि नु तेसं अनुप्पदेसि खादनीयं वा भोजनीयं वा सायनीयं वा”ति? ",
"sn7.2:2.6":	"“अप्पेकदा नेसाहं, भो गोतम, अनुप्पदेमि खादनीयं वा भोजनीयं वा सायनीयं वा”ति। ",
"sn7.2:2.7":	"“सचे खो पन ते, ब्राह्मण, नप्पटिग्गण्हन्ति, कस्स तं होती”ति? ",
"sn7.2:2.8":	"“सचे ते, भो गोतम, नप्पटिग्गण्हन्ति, अम्हाकमेव तं होती”ति। ",
"sn7.2:2.9":	"“एवमेव खो, ब्राह्मण, यं त्वं अम्हे अनक्कोसन्ते अक्कोससि, अरोसेन्ते रोसेसि, अभण्डन्ते भण्डसि, तं ते मयं नप्पटिग्गण्हाम। ",
"sn7.2:2.10":	"तवेवेतं, ब्राह्मण, होति; ",
"sn7.2:2.11":	"तवेवेतं, ब्राह्मण, होति। ",
"sn7.2:3.1":	"यो खो, ब्राह्मण, अक्कोसन्तं पच्चक्कोसति, रोसेन्तं पटिरोसेति, भण्डन्तं पटिभण्डति, अयं वुच्चति, ब्राह्मण, सम्भुञ्जति वीतिहरतीति। ",
"sn7.2:3.2":	"ते मयं तया नेव सम्भुञ्जाम न वीतिहराम। ",
"sn7.2:3.3":	"तवेवेतं, ब्राह्मण, होति; ",
"sn7.2:3.4":	"तवेवेतं, ब्राह्मण, होती”ति। ",
"sn7.2:3.5":	"“भवन्तं खो गोतमं सराजिका परिसा एवं जानाति: ",
"sn7.2:3.6":	"‘अरहं समणो गोतमो’ति। ",
"sn7.2:3.7":	"अथ च पन भवं गोतमो कुज्झती”ति। ",
"sn7.2:4.1":	"“अक्कोधस्स कुतो कोधो, ",
"sn7.2:4.2":	"दन्तस्स समजीविनो; ",
"sn7.2:4.3":	"सम्मदञ्ञा विमुत्तस्स, ",
"sn7.2:4.4":	"उपसन्तस्स तादिनो। ",
"sn7.2:5.1":	"तस्सेव तेन पापियो, ",
"sn7.2:5.2":	"यो कुद्धं पटिकुज्झति; ",
"sn7.2:5.3":	"कुद्धं अप्पटिकुज्झन्तो, ",
"sn7.2:5.4":	"सङ्गामं जेति दुज्जयं। ",
"sn7.2:6.1":	"उभिन्नमत्थं चरति, ",
"sn7.2:6.2":	"अत्तनो च परस्स च; ",
"sn7.2:6.3":	"परं सङ्कुपितं ञत्वा, ",
"sn7.2:6.4":	"यो सतो उपसम्मति। ",
"sn7.2:7.1":	"उभिन्नं तिकिच्छन्तानं, ",
"sn7.2:7.2":	"अत्तनो च परस्स च; ",
"sn7.2:7.3":	"जना मञ्ञन्ति बालोति, ",
"sn7.2:7.4":	"ये धम्मस्स अकोविदा”ति। ",
"sn7.2:8.1":	"एवं वुत्ते, अक्कोसकभारद्वाजो ब्राह्मणो भगवन्तं एतदवोच: ",
"sn7.2:8.2":	"“अभिक्कन्तं, भो गोतम …पे… ",
"sn7.2:8.3":	"एसाहं भवन्तं गोतमं सरणं गच्छामि धम्मञ्च भिक्खुसङ्घञ्च। ",
"sn7.2:8.4":	"लभेय्याहं, भन्ते, भोतो गोतमस्स सन्तिके पब्बज्जं, लभेय्यं उपसम्पदन्”ति। ",
"sn7.2:9.1":	"अलत्थ खो अक्कोसकभारद्वाजो ब्राह्मणो भगवतो सन्तिके पब्बज्जं, अलत्थ उपसम्पदं। ",
"sn7.2:9.2":	"अचिरूपसम्पन्नो खो पनायस्मा अक्कोसकभारद्वाजो एको वूपकट्ठो अप्पमत्तो आतापी पहितत्तो विहरन्तो नचिरस्सेव—यस्सत्थाय कुलपुत्ता सम्मदेव अगारस्मा अनगारियं पब्बजन्ति तदनुत्तरं—ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहासि। ",
"sn7.2:9.3":	"“खीणा जाति, वुसितं ब्रह्मचरियं, कतं करणीयं नापरं इत्थत्ताया”ति अब्भञ्ञासि। ",
"sn7.2:9.4":	"अञ्ञतरो च पनायस्मा भारद्वाजो अरहतं अहोसीति। "
}	
