{	
"sn22.59:0.1":	"संयुत्त निकाय २२।५९ ",
"sn22.59:0.2":	"६। उपयवग्ग ",
"sn22.59:0.3":	"अनत्तलक्खणसुत्त ",
"sn22.59:1.1":	"एकं समयं भगवा बाराणसियं विहरति इसिपतने मिगदाये। ",
"sn22.59:1.2":	"तत्र खो भगवा पञ्चवग्गिये भिक्खू आमन्तेसि: ",
"sn22.59:1.3":	"“भिक्खवो”ति। ",
"sn22.59:1.4":	"“भदन्ते”ति ते भिक्खू भगवतो पच्चस्सोसुं। ",
"sn22.59:1.5":	"भगवा एतदवोच: ",
"sn22.59:2.1":	"“रूपं, भिक्खवे, अनत्ता। ",
"sn22.59:2.2":	"रूपञ्च हिदं, भिक्खवे, अत्ता अभविस्स, नयिदं रूपं आबाधाय संवत्तेय्य, लब्भेथ च रूपे: ",
"sn22.59:2.3":	"‘एवं मे रूपं होतु, एवं मे रूपं मा अहोसी’ति। ",
"sn22.59:2.4":	"यस्मा च खो, भिक्खवे, रूपं अनत्ता, तस्मा रूपं आबाधाय संवत्तति, न च लब्भति रूपे: ",
"sn22.59:2.5":	"‘एवं मे रूपं होतु, एवं मे रूपं मा अहोसी’ति। ",
"sn22.59:3.1":	"वेदना अनत्ता। ",
"sn22.59:3.2":	"वेदना च हिदं, भिक्खवे, अत्ता अभविस्स, नयिदं वेदना आबाधाय संवत्तेय्य, लब्भेथ च वेदनाय: ",
"sn22.59:3.3":	"‘एवं मे वेदना होतु, एवं मे वेदना मा अहोसी’ति। ",
"sn22.59:3.4":	"यस्मा च खो, भिक्खवे, वेदना अनत्ता, तस्मा वेदना आबाधाय संवत्तति, न च लब्भति वेदनाय: ",
"sn22.59:3.5":	"‘एवं मे वेदना होतु, एवं मे वेदना मा अहोसी’ति। ",
"sn22.59:4.1":	"सञ्ञा अनत्ता …पे… ",
"sn22.59:4.2":	"सङ्खारा अनत्ता। ",
"sn22.59:4.3":	"सङ्खारा च हिदं, भिक्खवे, अत्ता अभविस्संसु, नयिदं सङ्खारा आबाधाय संवत्तेय्युं, लब्भेथ च सङ्खारेसु: ",
"sn22.59:4.4":	"‘एवं मे सङ्खारा होन्तु, एवं मे सङ्खारा मा अहेसुन्’ति। ",
"sn22.59:4.5":	"यस्मा च खो, भिक्खवे, सङ्खारा अनत्ता, तस्मा सङ्खारा आबाधाय संवत्तन्ति, न च लब्भति सङ्खारेसु: ",
"sn22.59:4.6":	"‘एवं मे सङ्खारा होन्तु, एवं मे सङ्खारा मा अहेसुन्’ति। ",
"sn22.59:5.1":	"विञ्ञाणं अनत्ता। ",
"sn22.59:5.2":	"विञ्ञाणञ्च हिदं, भिक्खवे, अत्ता अभविस्स, नयिदं विञ्ञाणं आबाधाय संवत्तेय्य, लब्भेथ च विञ्ञाणे: ",
"sn22.59:5.3":	"‘एवं मे विञ्ञाणं होतु, एवं मे विञ्ञाणं मा अहोसी’ति। ",
"sn22.59:5.4":	"यस्मा च खो, भिक्खवे, विञ्ञाणं अनत्ता, तस्मा विञ्ञाणं आबाधाय संवत्तति, न च लब्भति विञ्ञाणे: ",
"sn22.59:5.5":	"‘एवं मे विञ्ञाणं होतु, एवं मे विञ्ञाणं मा अहोसी’ति। ",
"sn22.59:6.1":	"तं किं मञ्ञथ, भिक्खवे, ",
"sn22.59:6.2":	"रूपं निच्चं वा अनिच्चं वा”ति? ",
"sn22.59:6.3":	"“अनिच्चं, भन्ते”। ",
"sn22.59:6.4":	"“यं पनानिच्चं दुक्खं वा तं सुखं वा”ति? ",
"sn22.59:6.5":	"“दुक्खं, भन्ते”। ",
"sn22.59:6.6":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"sn22.59:6.7":	"‘एतं मम, एसोहमस्मि, एसो मे अत्ता’”ति? ",
"sn22.59:6.8":	"“नो हेतं, भन्ते”। ",
"sn22.59:6.9":	"“वेदना … ",
"sn22.59:6.10":	"सञ्ञा … ",
"sn22.59:6.11":	"सङ्खारा … ",
"sn22.59:6.12":	"विञ्ञाणं निच्चं वा अनिच्चं वा”ति? ",
"sn22.59:6.13":	"“अनिच्चं, भन्ते”। ",
"sn22.59:6.14":	"“यं पनानिच्चं दुक्खं वा तं सुखं वा”ति? ",
"sn22.59:6.15":	"“दुक्खं, भन्ते”। ",
"sn22.59:6.16":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"sn22.59:6.17":	"‘एतं मम, एसोहमस्मि, एसो मे अत्ता’”ति? ",
"sn22.59:6.18":	"“नो हेतं, भन्ते”। ",
"sn22.59:7.1":	"“तस्मातिह, भिक्खवे, यं किञ्चि रूपं अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा, सब्बं रूपं: ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बं। ",
"sn22.59:8.1":	"या काचि वेदना अतीतानागतपच्चुप्पन्ना अज्झत्ता वा बहिद्धा वा …पे… या दूरे सन्तिके वा, सब्बा वेदना: ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बं। ",
"sn22.59:9.1":	"या काचि सञ्ञा …पे… ",
"sn22.59:9.2":	"ये केचि सङ्खारा अतीतानागतपच्चुप्पन्ना अज्झत्तं वा बहिद्धा वा …पे… ये दूरे सन्तिके वा, सब्बे सङ्खारा: ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बं। ",
"sn22.59:10.1":	"यं किञ्चि विञ्ञाणं अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा, सब्बं विञ्ञाणं: ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बं। ",
"sn22.59:11.1":	"एवं पस्सं, भिक्खवे, सुतवा अरियसावको रूपस्मिम्पि निब्बिन्दति, वेदनायपि निब्बिन्दति, सञ्ञायपि निब्बिन्दति, सङ्खारेसुपि निब्बिन्दति, विञ्ञाणस्मिम्पि निब्बिन्दति। ",
"sn22.59:11.2":	"निब्बिन्दं विरज्जति; विरागा विमुच्चति। विमुत्तस्मिं विमुत्तमिति ञाणं होति। ",
"sn22.59:11.3":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाती”ति। ",
"sn22.59:12.1":	"इदमवोच भगवा। ",
"sn22.59:12.2":	"अत्तमना पञ्चवग्गिया भिक्खू भगवतो भासितं अभिनन्दुं। ",
"sn22.59:12.3":	"इमस्मिञ्च पन वेय्याकरणस्मिं भञ्ञमाने पञ्चवग्गियानं भिक्खूनं अनुपादाय आसवेहि चित्तानि विमुच्चिंसूति। ",
"sn22.59:12.4":	"सत्तमं। "
}	
