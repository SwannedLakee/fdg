{	
"sn45.4:0.1":	"संयुत्त निकाय ४५।४ ",
"sn45.4:0.2":	"१। अविज्जावग्ग ",
"sn45.4:0.3":	"जाणुस्सोणिब्राह्मणसुत्त ",
"sn45.4:1.1":	"सावत्थिनिदानं। ",
"sn45.4:1.2":	"अथ खो आयस्मा आनन्दो पुब्बण्हसमयं निवासेत्वा पत्तचीवरमादाय सावत्थिं पिण्डाय पाविसि। ",
"sn45.4:1.3":	"अद्दसा खो आयस्मा आनन्दो जाणुस्सोणिं ब्राह्मणं सब्बसेतेन वळवाभिरथेन सावत्थिया निय्यायन्तं। ",
"sn45.4:1.4":	"सेता सुदं अस्सा युत्ता होन्ति सेतालङ्कारा, सेतो रथो, सेतपरिवारो, सेता रस्मियो, सेता पतोदलट्ठि, सेतं छत्तं, सेतं उण्हीसं, सेतानि वत्थानि, सेता उपाहना, सेताय सुदं वालबीजनिया बीजीयति। ",
"sn45.4:1.5":	"तमेनं जनो दिस्वा एवमाह: ",
"sn45.4:1.6":	"“ब्रह्मं वत, भो, यानं। ",
"sn45.4:1.7":	"ब्रह्मयानरूपं वत, भो”ति। ",
"sn45.4:2.1":	"अथ खो आयस्मा आनन्दो सावत्थियं पिण्डाय चरित्वा पच्छाभत्तं पिण्डपातपटिक्कन्तो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा आनन्दो भगवन्तं एतदवोच: ",
"sn45.4:3.1":	"“इधाहं, भन्ते, पुब्बण्हसमयं निवासेत्वा पत्तचीवरमादाय सावत्थिं पिण्डाय पाविसिं। ",
"sn45.4:3.2":	"अद्दसं ख्वाहं, भन्ते, जाणुस्सोणिं ब्राह्मणं सब्बसेतेन वळवाभिरथेन सावत्थिया निय्यायन्तं। ",
"sn45.4:3.3":	"सेता सुदं अस्सा युत्ता होन्ति सेतालङ्कारा, सेतो रथो, सेतपरिवारो, सेता रस्मियो, सेता पतोदलट्ठि, सेतं छत्तं, सेतं उण्हीसं, सेतानि वत्थानि, सेता उपाहना, सेताय सुदं वालबीजनिया बीजीयति। ",
"sn45.4:3.4":	"तमेनं जनो दिस्वा एवमाह: ",
"sn45.4:3.5":	"‘ब्रह्मं वत, भो, यानं। ",
"sn45.4:3.6":	"ब्रह्मयानरूपं वत, भो’ति। ",
"sn45.4:3.7":	"सक्का नु खो, भन्ते, इमस्मिं धम्मविनये ब्रह्मयानं पञ्ञापेतुन्”ति? ",
"sn45.4:4.1":	"“सक्का, आनन्दा”ति भगवा अवोच: ",
"sn45.4:4.2":	"“इमस्सेव खो एतं, आनन्द, अरियस्स अट्ठङ्गिकस्स मग्गस्स अधिवचनं: ",
"sn45.4:4.3":	"‘ब्रह्मयानं’ इतिपि, ‘धम्मयानं’ इतिपि, ‘अनुत्तरो सङ्गामविजयो’ इतिपीति। ",
"sn45.4:5.1":	"सम्मादिट्ठि, आनन्द, भाविता बहुलीकता रागविनयपरियोसाना होति, दोसविनयपरियोसाना होति, मोहविनयपरियोसाना होति। ",
"sn45.4:5.2":	"सम्मासङ्कप्पो, आनन्द, भावितो बहुलीकतो रागविनयपरियोसानो होति, दोसविनयपरियोसानो होति, मोहविनयपरियोसानो होति। ",
"sn45.4:5.3":	"सम्मावाचा, आनन्द, भाविता बहुलीकता रागविनयपरियोसाना होति, दोस …पे… मोहविनयपरियोसाना होति। ",
"sn45.4:5.4":	"सम्माकम्मन्तो, आनन्द, भावितो बहुलीकतो रागविनयपरियोसानो होति, दोस …पे… मोहविनयपरियोसानो होति। ",
"sn45.4:5.5":	"सम्माआजीवो, आनन्द, भावितो बहुलीकतो रागविनयपरियोसानो होति, दोस …पे… मोहविनयपरियोसानो होति। ",
"sn45.4:5.6":	"सम्मावायामो, आनन्द, भावितो बहुलीकतो रागविनयपरियोसानो होति, दोस …पे… मोहविनयपरियोसानो होति। ",
"sn45.4:5.7":	"सम्मासति, आनन्द, भाविता बहुलीकता रागविनयपरियोसाना होति, दोस …पे… मोहविनयपरियोसाना होति। ",
"sn45.4:5.8":	"सम्मासमाधि, आनन्द, भावितो बहुलीकतो रागविनयपरियोसानो होति, दोस …पे… मोहविनयपरियोसानो होति। ",
"sn45.4:6.1":	"इमिना खो एतं, आनन्द, परियायेन वेदितब्बं यथा इमस्सेवेतं अरियस्स अट्ठङ्गिकस्स मग्गस्स अधिवचनं: ",
"sn45.4:6.2":	"‘ब्रह्मयानं’ इतिपि, ‘धम्मयानं’ इतिपि, ‘अनुत्तरो सङ्गामविजयो’ इतिपी”ति। ",
"sn45.4:6.3":	"इदमवोच भगवा। ",
"sn45.4:7.1":	"इदं वत्वान सुगतो अथापरं एतदवोच सत्था: ",
"sn45.4:8.1":	"“यस्स सद्धा च पञ्ञा च, ",
"sn45.4:8.2":	"धम्मा युत्ता सदा धुरं; ",
"sn45.4:8.3":	"हिरी ईसा मनो योत्तं, ",
"sn45.4:8.4":	"सति आरक्खसारथि। ",
"sn45.4:9.1":	"रथो सीलपरिक्खारो, ",
"sn45.4:9.2":	"झानक्खो चक्कवीरियो; ",
"sn45.4:9.3":	"उपेक्खा धुरसमाधि, ",
"sn45.4:9.4":	"अनिच्छा परिवारणं। ",
"sn45.4:10.1":	"अब्यापादो अविहिंसा, ",
"sn45.4:10.2":	"विवेको यस्स आवुधं; ",
"sn45.4:10.3":	"तितिक्खा चम्मसन्नाहो, ",
"sn45.4:10.4":	"योगक्खेमाय वत्तति। ",
"sn45.4:11.1":	"एतदत्तनि सम्भूतं, ",
"sn45.4:11.2":	"ब्रह्मयानं अनुत्तरं; ",
"sn45.4:11.3":	"निय्यन्ति धीरा लोकम्हा, ",
"sn45.4:11.4":	"अञ्ञदत्थु जयं जयन्”ति। ",
"sn45.4:11.5":	"चतुत्थं। "
}	
