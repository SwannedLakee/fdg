{	
"sn5.2:0.1":	"संयुत्त निकाय ५।२ ",
"sn5.2:0.2":	"१। भिक्खुनीवग्ग ",
"sn5.2:0.3":	"सोमासुत्त ",
"sn5.2:1.1":	"सावत्थिनिदानं। ",
"sn5.2:1.2":	"अथ खो सोमा भिक्खुनी पुब्बण्हसमयं निवासेत्वा पत्तचीवरमादाय सावत्थिं पिण्डाय पाविसि। ",
"sn5.2:1.3":	"सावत्थियं पिण्डाय चरित्वा पच्छाभत्तं पिण्डपातपटिक्कन्ता येन अन्धवनं तेनुपसङ्कमि दिवाविहाराय। ",
"sn5.2:1.4":	"अन्धवनं अज्झोगाहेत्वा अञ्ञतरस्मिं रुक्खमूले दिवाविहारं निसीदि। ",
"sn5.2:1.5":	"अथ खो मारो पापिमा सोमाय भिक्खुनिया भयं छम्भितत्तं लोमहंसं उप्पादेतुकामो समाधिम्हा चावेतुकामो येन सोमा भिक्खुनी तेनुपसङ्कमि; उपसङ्कमित्वा सोमं भिक्खुनिं गाथाय अज्झभासि: ",
"sn5.2:2.1":	"“यं तं इसीहि पत्तब्बं, ",
"sn5.2:2.2":	"ठानं दुरभिसम्भवं; ",
"sn5.2:2.3":	"न तं द्वङ्गुलपञ्ञाय, ",
"sn5.2:2.4":	"सक्का पप्पोतुमित्थिया”ति। ",
"sn5.2:3.1":	"अथ खो सोमाय भिक्खुनिया एतदहोसि: ",
"sn5.2:3.2":	"“को नु ख्वायं मनुस्सो वा अमनुस्सो वा गाथं भासती”ति? ",
"sn5.2:3.3":	"अथ खो सोमाय भिक्खुनिया एतदहोसि: ",
"sn5.2:3.4":	"“मारो खो अयं पापिमा मम भयं छम्भितत्तं लोमहंसं उप्पादेतुकामो समाधिम्हा चावेतुकामो गाथं भासती”ति। ",
"sn5.2:3.5":	"अथ खो सोमा भिक्खुनी “मारो अयं पापिमा” इति विदित्वा मारं पापिमन्तं गाथाहि पच्चभासि: ",
"sn5.2:4.1":	"“इत्थिभावो किं कयिरा, ",
"sn5.2:4.2":	"चित्तम्हि सुसमाहिते; ",
"sn5.2:4.3":	"ञाणम्हि वत्तमानम्हि, ",
"sn5.2:4.4":	"सम्मा धम्मं विपस्सतो। ",
"sn5.2:5.1":	"यस्स नून सिया एवं, ",
"sn5.2:5.2":	"इत्थाहं पुरिसोति वा; ",
"sn5.2:5.3":	"किञ्चि वा पन अञ्ञस्मि, ",
"sn5.2:5.4":	"तं मारो वत्तुमरहती”ति। ",
"sn5.2:6.1":	"अथ खो मारो पापिमा “जानाति मं सोमा भिक्खुनी”ति दुक्खी दुम्मनो तत्थेवन्तरधायीति। "
}	
