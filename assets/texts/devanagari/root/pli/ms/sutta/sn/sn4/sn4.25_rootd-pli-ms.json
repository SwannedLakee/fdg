{	
"sn4.25:0.1":	"संयुत्त निकाय ४।२५ ",
"sn4.25:0.2":	"३। ततियवग्ग ",
"sn4.25:0.3":	"मारधीतुसुत्त ",
"sn4.25:1.1":	"अथ खो मारो पापिमा भगवतो सन्तिके इमा निब्बेजनीया गाथायो अभासित्वा तम्हा ठाना अपक्कम्म भगवतो अविदूरे पथवियं पल्लङ्केन निसीदि तुण्हीभूतो मङ्कुभूतो पत्तक्खन्धो अधोमुखो पज्झायन्तो अप्पटिभानो कट्ठेन भूमिं विलिखन्तो। ",
"sn4.25:1.2":	"अथ खो तण्हा च अरति च रगा च मारधीतरो येन मारो पापिमा तेनुपसङ्कमिंसु; उपसङ्कमित्वा मारं पापिमन्तं गाथाय अज्झभासिंसु: ",
"sn4.25:2.1":	"“केनासि दुम्मनो तात, ",
"sn4.25:2.2":	"पुरिसं कं नु सोचसि; ",
"sn4.25:2.3":	"मयं तं रागपासेन, ",
"sn4.25:2.4":	"आरञ्ञमिव कुञ्जरं; ",
"sn4.25:2.5":	"बन्धित्वा आनयिस्साम, ",
"sn4.25:2.6":	"वसगो ते भविस्सती”ति। ",
"sn4.25:3.1":	"“अरहं सुगतो लोके, ",
"sn4.25:3.2":	"न रागेन सुवानयो; ",
"sn4.25:3.3":	"मारधेय्यं अतिक्कन्तो, ",
"sn4.25:3.4":	"तस्मा सोचामहं भुसन्”ति। ",
"sn4.25:4.1":	"अथ खो तण्हा च अरति च रगा च मारधीतरो येन भगवा तेनुपसङ्कमिंसु; उपसङ्कमित्वा भगवन्तं एतदवोचुं: ",
"sn4.25:4.2":	"“पादे ते, समण, परिचारेमा”ति। ",
"sn4.25:4.3":	"अथ खो भगवा न मनसाकासि, यथा तं अनुत्तरे उपधिसङ्खये विमुत्तो। ",
"sn4.25:5.1":	"अथ खो तण्हा च अरति च रगा च मारधीतरो एकमन्तं अपक्कम्म एवं समचिन्तेसुं: ",
"sn4.25:5.2":	"“उच्चावचा खो पुरिसानं अधिप्पाया। ",
"sn4.25:5.3":	"यन्नून मयं एकसतं एकसतं कुमारिवण्णसतं अभिनिम्मिनेय्यामा”ति। ",
"sn4.25:5.4":	"अथ खो तण्हा च अरति च रगा च मारधीतरो एकसतं एकसतं कुमारिवण्णसतं अभिनिम्मिनित्वा येन भगवा तेनुपसङ्कमिंसु; उपसङ्कमित्वा भगवन्तं एतदवोचुं: ",
"sn4.25:5.5":	"“पादे ते, समण, परिचारेमा”ति। ",
"sn4.25:5.6":	"तम्पि भगवा न मनसाकासि, यथा तं अनुत्तरे उपधिसङ्खये विमुत्तो। ",
"sn4.25:6.1":	"अथ खो तण्हा च अरति च रगा च मारधीतरो एकमन्तं अपक्कम्म एवं समचिन्तेसुं: ",
"sn4.25:6.2":	"“उच्चावचा खो पुरिसानं अधिप्पाया। ",
"sn4.25:6.3":	"यन्नून मयं एकसतं एकसतं अविजातवण्णसतं अभिनिम्मिनेय्यामा”ति। ",
"sn4.25:6.4":	"अथ खो तण्हा च अरति च रगा च मारधीतरो एकसतं एकसतं अविजातवण्णसतं अभिनिम्मिनित्वा येन भगवा तेनुपसङ्कमिंसु; उपसङ्कमित्वा भगवन्तं एतदवोचुं: ",
"sn4.25:6.5":	"“पादे ते, समण, परिचारेमा”ति। ",
"sn4.25:6.6":	"तम्पि भगवा न मनसाकासि, यथा तं अनुत्तरे उपधिसङ्खये विमुत्तो। ",
"sn4.25:7.1":	"अथ खो तण्हा च …पे… ",
"sn4.25:7.2":	"यन्नून मयं एकसतं एकसतं सकिं विजातवण्णसतं अभिनिम्मिनेय्यामाति। ",
"sn4.25:7.3":	"अथ खो तण्हा च …पे… ",
"sn4.25:7.4":	"सकिं विजातवण्णसतं अभिनिम्मिनित्वा येन भगवा तेनुपसङ्कमिंसु; उपसङ्कमित्वा भगवन्तं एतदवोचुं: ",
"sn4.25:7.5":	"“पादे ते, समण, परिचारेमा”ति। ",
"sn4.25:7.6":	"तम्पि भगवा न मनसाकासि, यथा तं अनुत्तरे उपधिसङ्खये विमुत्तो। ",
"sn4.25:8.1":	"अथ खो तण्हा च …पे… ",
"sn4.25:8.2":	"यन्नून मयं एकसतं एकसतं दुविजातवण्णसतं अभिनिम्मिनेय्यामाति। ",
"sn4.25:8.3":	"अथ खो तण्हा च …पे… ",
"sn4.25:8.4":	"दुविजातवण्णसतं अभिनिम्मिनित्वा येन भगवा …पे… ",
"sn4.25:8.5":	"यथा तं अनुत्तरे उपधिसङ्खये विमुत्तो। ",
"sn4.25:8.6":	"अथ खो तण्हा च …पे… ",
"sn4.25:8.7":	"मज्झिमित्थिवण्णसतं अभिनिम्मिनेय्यामा”ति। ",
"sn4.25:8.8":	"अथ खो तण्हा च …पे… ",
"sn4.25:8.9":	"मज्झिमित्थिवण्णसतं अभिनिम्मिनित्वा …पे… ",
"sn4.25:8.10":	"अनुत्तरे उपधिसङ्खये विमुत्तो। ",
"sn4.25:9.1":	"अथ खो तण्हा च …पे… ",
"sn4.25:9.2":	"महित्थिवण्णसतं अभिनिम्मिनेय्यामाति। ",
"sn4.25:9.3":	"अथ खो तण्हा च …पे… ",
"sn4.25:9.4":	"महित्थिवण्णसतं अभिनिम्मिनित्वा येन भगवा …पे… ",
"sn4.25:9.5":	"अनुत्तरे उपधिसङ्खये विमुत्तो। ",
"sn4.25:9.6":	"अथ खो तण्हा च अरति च रगा च मारधीतरो एकमन्तं अपक्कम्म एतदवोचुं: ",
"sn4.25:9.7":	"“सच्चं किर नो पिता अवोच: ",
"sn4.25:10.1":	"‘अरहं सुगतो लोके, ",
"sn4.25:10.2":	"न रागेन सुवानयो; ",
"sn4.25:10.3":	"मारधेय्यं अतिक्कन्तो, ",
"sn4.25:10.4":	"तस्मा सोचामहं भुसन्’ति। ",
"sn4.25:11.1":	"यञ्हि मयं समणं वा ब्राह्मणं वा अवीतरागं इमिना उपक्कमेन उपक्कमेय्याम हदयं वास्स फलेय्य, उण्हं लोहितं वा मुखतो उग्गच्छेय्य, उम्मादं वा पापुणेय्य चित्तक्खेपं वा। ",
"sn4.25:11.2":	"सेय्यथा वा पन नळो हरितो लुतो उस्सुस्सति विसुस्सति मिलायति; ",
"sn4.25:11.3":	"एवमेव उस्सुस्सेय्य विसुस्सेय्य मिलायेय्या”ति। ",
"sn4.25:12.1":	"अथ खो तण्हा च अरति च रगा च मारधीतरो येन भगवा तेनुपसङ्कमिंसु; उपसङ्कमित्वा एकमन्तं अट्ठंसु। ",
"sn4.25:12.2":	"एकमन्तं ठिता खो तण्हा मारधीता भगवन्तं गाथाय अज्झभासि: ",
"sn4.25:13.1":	"“सोकावतिण्णो नु वनम्हि झायसि, ",
"sn4.25:13.2":	"वित्तं नु जीनो उद पत्थयानो; ",
"sn4.25:13.3":	"आगुं नु गामस्मिमकासि किञ्चि, ",
"sn4.25:13.4":	"कस्मा जनेन न करोसि सक्खिं; ",
"sn4.25:13.5":	"सक्खी न सम्पज्जति केनचि ते”ति। ",
"sn4.25:14.1":	"“अत्थस्स पत्तिं हदयस्स सन्तिं, ",
"sn4.25:14.2":	"जेत्वान सेनं पियसातरूपं; ",
"sn4.25:14.3":	"एकोहं झायं सुखमनुबोधिं, ",
"sn4.25:14.4":	"तस्मा जनेन न करोमि सक्खिं; ",
"sn4.25:14.5":	"सक्खी न सम्पज्जति केनचि मे”ति। ",
"sn4.25:15.1":	"अथ खो अरति मारधीता भगवन्तं गाथाय अज्झभासि: ",
"sn4.25:16.1":	"“कथंविहारीबहुलोध भिक्खु, ",
"sn4.25:16.2":	"पञ्चोघतिण्णो अतरीध छट्ठं; ",
"sn4.25:16.3":	"कथं झायिं बहुलं कामसञ्ञा, ",
"sn4.25:16.4":	"परिबाहिरा होन्ति अलद्ध यो तन्”ति। ",
"sn4.25:17.1":	"“पस्सद्धकायो सुविमुत्तचित्तो, ",
"sn4.25:17.2":	"असङ्खरानो सतिमा अनोको; ",
"sn4.25:17.3":	"अञ्ञाय धम्मं अवितक्कझायी, ",
"sn4.25:17.4":	"न कुप्पति न सरति न थिनो। ",
"sn4.25:18.1":	"एवंविहारीबहुलोध भिक्खु, ",
"sn4.25:18.2":	"पञ्चोघतिण्णो अतरीध छट्ठं; ",
"sn4.25:18.3":	"एवं झायिं बहुलं कामसञ्ञा, ",
"sn4.25:18.4":	"परिबाहिरा होन्ति अलद्ध यो तन्”ति। ",
"sn4.25:19.1":	"अथ खो रगा मारधीता भगवतो सन्तिके गाथाय अज्झभासि: ",
"sn4.25:20.1":	"“अच्छेज्ज तण्हं गणसङ्घचारी, ",
"sn4.25:20.2":	"अद्धा चरिस्सन्ति बहू च सद्धा; ",
"sn4.25:20.3":	"बहुं वतायं जनतं अनोको, ",
"sn4.25:20.4":	"अच्छेज्ज नेस्सति मच्चुराजस्स पारन्”ति। ",
"sn4.25:21.1":	"“नयन्ति वे महावीरा, ",
"sn4.25:21.2":	"सद्धम्मेन तथागता; ",
"sn4.25:21.3":	"धम्मेन नयमानानं, ",
"sn4.25:21.4":	"का उसूया विजानतन्”ति। ",
"sn4.25:22.1":	"अथ खो तण्हा च अरति च रगा च मारधीतरो येन मारो पापिमा तेनुपसङ्कमिंसु। ",
"sn4.25:22.2":	"अद्दसा खो मारो पापिमा तण्हञ्च अरतिञ्च रगञ्च मारधीतरो दूरतोव आगच्छन्तियो। ",
"sn4.25:22.3":	"दिस्वान गाथाहि अज्झभासि: ",
"sn4.25:23.1":	"“बाला कुमुदनाळेहि, ",
"sn4.25:23.2":	"पब्बतं अभिमत्थथ; ",
"sn4.25:23.3":	"गिरिं नखेन खनथ, ",
"sn4.25:23.4":	"अयो दन्तेहि खादथ। ",
"sn4.25:24.1":	"सेलंव सिरसूहच्च, ",
"sn4.25:24.2":	"पाताले गाधमेसथ; ",
"sn4.25:24.3":	"खाणुंव उरसासज्ज, ",
"sn4.25:24.4":	"निब्बिज्जापेथ गोतमा”ति। ",
"sn4.25:25.1":	"“दद्दल्लमाना आगञ्छुं, ",
"sn4.25:25.2":	"तण्हा च अरती रगा; ",
"sn4.25:25.3":	"ता तत्थ पनुदी सत्था, ",
"sn4.25:25.4":	"तूलं भट्ठंव मालुतो”ति। ",
"sn4.25:25.5":	"ततियो वग्गो। ",
"sn4.25:26.0":	"तस्सुद्दानं ",
"sn4.25:26.1":	"सम्बहुला समिद्धि च, ",
"sn4.25:26.2":	"गोधिकं सत्तवस्सानि; ",
"sn4.25:26.3":	"धीतरं देसितं बुद्ध, ",
"sn4.25:26.4":	"सेट्ठेन इमं मारपञ्चकन्ति। ",
"sn4.25:26.5":	"मारसंयुत्तं समत्तं। "
}	
