{	
"sn9.13:0.1":	"संयुत्त निकाय ९।१३ ",
"sn9.13:0.2":	"१। वनवग्ग ",
"sn9.13:0.3":	"पाकतिन्द्रियसुत्त ",
"sn9.13:1.1":	"एकं समयं सम्बहुला भिक्खू कोसलेसु विहरन्ति अञ्ञतरस्मिं वनसण्डे उद्धता उन्नळा चपला मुखरा विकिण्णवाचा मुट्ठस्सतिनो असम्पजाना असमाहिता विब्भन्तचित्ता पाकतिन्द्रिया। ",
"sn9.13:1.2":	"अथ खो या तस्मिं वनसण्डे अधिवत्था देवता तेसं भिक्खूनं अनुकम्पिका अत्थकामा ते भिक्खू संवेजेतुकामा येन ते भिक्खू तेनुपसङ्कमि; उपसङ्कमित्वा ते भिक्खू गाथाहि अज्झभासि: ",
"sn9.13:2.1":	"“सुखजीविनो पुरे आसुं, ",
"sn9.13:2.2":	"भिक्खू गोतमसावका; ",
"sn9.13:2.3":	"अनिच्छा पिण्डमेसना, ",
"sn9.13:2.4":	"अनिच्छा सयनासनं; ",
"sn9.13:2.5":	"लोके अनिच्चतं ञत्वा, ",
"sn9.13:2.6":	"दुक्खस्सन्तं अकंसु ते। ",
"sn9.13:3.1":	"दुप्पोसं कत्वा अत्तानं, ",
"sn9.13:3.2":	"गामे गामणिका विय; ",
"sn9.13:3.3":	"भुत्वा भुत्वा निपज्जन्ति, ",
"sn9.13:3.4":	"परागारेसु मुच्छिता। ",
"sn9.13:4.1":	"सङ्घस्स अञ्जलिं कत्वा, ",
"sn9.13:4.2":	"इधेकच्चे वदामहं; ",
"sn9.13:4.3":	"अपविद्धा अनाथा ते, ",
"sn9.13:4.4":	"यथा पेता तथेव ते। ",
"sn9.13:5.1":	"ये खो पमत्ता विहरन्ति, ",
"sn9.13:5.2":	"ते मे सन्धाय भासितं; ",
"sn9.13:5.3":	"ये अप्पमत्ता विहरन्ति, ",
"sn9.13:5.4":	"नमो तेसं करोमहन्”ति। ",
"sn9.13:6.1":	"अथ खो ते भिक्खू ताय देवताय संवेजिता संवेगमापादुन्ति। "
}	
