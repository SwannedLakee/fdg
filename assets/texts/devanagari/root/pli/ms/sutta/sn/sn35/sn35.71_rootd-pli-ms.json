{	
"sn35.71:0.1":	"संयुत्त निकाय ३५।७१ ",
"sn35.71:0.2":	"७। मिगजालवग्ग ",
"sn35.71:0.3":	"पठमछफस्सायतनसुत्त ",
"sn35.71:1.1":	"“यो हि कोचि, भिक्खवे, भिक्खु छन्नं फस्सायतनानं समुदयञ्च अत्थङ्गमञ्च अस्सादञ्च आदीनवञ्च निस्सरणञ्च यथाभूतं नप्पजानाति। ",
"sn35.71:1.2":	"अवुसितं तेन ब्रह्मचरियं, आरका सो इमस्मा धम्मविनया”ति। ",
"sn35.71:2.1":	"एवं वुत्ते, अञ्ञतरो भिक्खु भगवन्तं एतदवोच: ",
"sn35.71:2.2":	"“एत्थाहं, भन्ते, अनस्ससं। ",
"sn35.71:2.3":	"अहञ्हि, भन्ते, छन्नं फस्सायतनानं समुदयञ्च अत्थङ्गमञ्च अस्सादञ्च आदीनवञ्च निस्सरणञ्च यथाभूतं नप्पजानामी”ति। ",
"sn35.71:3.1":	"“तं किं मञ्ञसि, भिक्खु, ",
"sn35.71:3.2":	"चक्खुं ‘एतं मम, एसोहमस्मि, एसो मे अत्ता’ति समनुपस्ससी”ति? ",
"sn35.71:4.1":	"“नो हेतं, भन्ते”। ",
"sn35.71:5.1":	"“साधु, भिक्खु, एत्थ च ते, भिक्खु, चक्खु ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय सुदिट्ठं भविस्सति। ",
"sn35.71:5.2":	"एसेवन्तो दुक्खस्स …पे… ",
"sn35.71:5.3":	"जिव्हं ‘एतं मम, एसोहमस्मि, एसो मे अत्ता’ति समनुपस्ससी”ति? ",
"sn35.71:6.1":	"“नो हेतं, भन्ते”। ",
"sn35.71:7.1":	"“साधु, भिक्खु, एत्थ च ते, भिक्खु, जिव्हा ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय सुदिट्ठं भविस्सति। ",
"sn35.71:7.2":	"एसेवन्तो दुक्खस्स …पे… ",
"sn35.71:7.3":	"मनं ‘एतं मम, एसोहमस्मि, एसो मे अत्ता’ति समनुपस्ससी”ति? ",
"sn35.71:8.1":	"“नो हेतं, भन्ते”। ",
"sn35.71:9.1":	"“साधु, भिक्खु, एत्थ च ते, भिक्खु, मनो ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय सुदिट्ठं भविस्सति। ",
"sn35.71:9.2":	"एसेवन्तो दुक्खस्सा”ति। ",
"sn35.71:9.3":	"नवमं। "
}	
