{	
"sn1.32:0.1":	"संयुत्त निकाय १।३२ ",
"sn1.32:0.2":	"४। सतुल्लपकायिकवग्ग ",
"sn1.32:0.3":	"मच्छरिसुत्त ",
"sn1.32:1.1":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"sn1.32:1.2":	"अथ खो सम्बहुला सतुल्लपकायिका देवतायो अभिक्कन्ताय रत्तिया अभिक्कन्तवण्णा केवलकप्पं जेतवनं ओभासेत्वा येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं अट्ठंसु। ",
"sn1.32:1.3":	"एकमन्तं ठिता खो एका देवता भगवतो सन्तिके इमं गाथं अभासि: ",
"sn1.32:2.1":	"“मच्छेरा च पमादा च, ",
"sn1.32:2.2":	"एवं दानं न दीयति; ",
"sn1.32:2.3":	"पुञ्ञं आकङ्खमानेन, ",
"sn1.32:2.4":	"देय्यं होति विजानता”ति। ",
"sn1.32:3.1":	"अथ खो अपरा देवता भगवतो सन्तिके इमा गाथायो अभासि: ",
"sn1.32:4.1":	"“यस्सेव भीतो न ददाति मच्छरी, ",
"sn1.32:4.2":	"तदेवाददतो भयं; ",
"sn1.32:4.3":	"जिघच्छा च पिपासा च, ",
"sn1.32:4.4":	"यस्स भायति मच्छरी; ",
"sn1.32:4.5":	"तमेव बालं फुसति, ",
"sn1.32:4.6":	"अस्मिं लोके परम्हि च। ",
"sn1.32:5.1":	"तस्मा विनेय्य मच्छेरं, ",
"sn1.32:5.2":	"दज्जा दानं मलाभिभू; ",
"sn1.32:5.3":	"पुञ्ञानि परलोकस्मिं, ",
"sn1.32:5.4":	"पतिट्ठा होन्ति पाणिनन्”ति। ",
"sn1.32:6.1":	"अथ खो अपरा देवता भगवतो सन्तिके इमा गाथायो अभासि: ",
"sn1.32:7.1":	"“ते मतेसु न मीयन्ति, ",
"sn1.32:7.2":	"पन्थानंव सहब्बजं; ",
"sn1.32:7.3":	"अप्पस्मिं ये पवेच्छन्ति, ",
"sn1.32:7.4":	"एस धम्मो सनन्तनो। ",
"sn1.32:8.1":	"अप्पस्मेके पवेच्छन्ति, ",
"sn1.32:8.2":	"बहुनेके न दिच्छरे; ",
"sn1.32:8.3":	"अप्पस्मा दक्खिणा दिन्ना, ",
"sn1.32:8.4":	"सहस्सेन समं मिता”ति। ",
"sn1.32:9.1":	"अथ खो अपरा देवता भगवतो सन्तिके इमा गाथायो अभासि: ",
"sn1.32:10.1":	"“दुद्ददं ददमानानं, ",
"sn1.32:10.2":	"दुक्करं कम्म कुब्बतं; ",
"sn1.32:10.3":	"असन्तो नानुकुब्बन्ति, ",
"sn1.32:10.4":	"सतं धम्मो दुरन्वयो। ",
"sn1.32:11.1":	"तस्मा सतञ्च असतं, ",
"sn1.32:11.2":	"नाना होति इतो गति; ",
"sn1.32:11.3":	"असन्तो निरयं यन्ति, ",
"sn1.32:11.4":	"सन्तो सग्गपरायना”ति। ",
"sn1.32:12.1":	"अथ खो अपरा देवता भगवतो सन्तिके एतदवोच: ",
"sn1.32:12.2":	"“कस्स नु खो, भगवा, सुभासितन्”ति? ",
"sn1.32:13.1":	"“सब्बासं वो सुभासितं परियायेन; अपि च ममपि सुणाथ—",
"sn1.32:14.1":	"धम्मं चरे योपि समुञ्जकं चरे, ",
"sn1.32:14.2":	"दारञ्च पोसं ददमप्पकस्मिं; ",
"sn1.32:14.3":	"सतं सहस्सानं सहस्सयागिनं, ",
"sn1.32:14.4":	"कलम्पि नाग्घन्ति तथाविधस्स ते”ति। ",
"sn1.32:15.1":	"अथ खो अपरा देवता भगवन्तं गाथाय अज्झभासि: ",
"sn1.32:16.1":	"“केनेस यञ्ञो विपुलो महग्गतो, ",
"sn1.32:16.2":	"समेन दिन्नस्स न अग्घमेति; ",
"sn1.32:16.3":	"कथं सतं सहस्सानं सहस्सयागिनं, ",
"sn1.32:16.4":	"कलम्पि नाग्घन्ति तथाविधस्स ते”ति। ",
"sn1.32:17.1":	"“ददन्ति हेके विसमे निविट्ठा, ",
"sn1.32:17.2":	"छेत्वा वधित्वा अथ सोचयित्वा; ",
"sn1.32:17.3":	"सा दक्खिणा अस्सुमुखा सदण्डा, ",
"sn1.32:17.4":	"समेन दिन्नस्स न अग्घमेति। ",
"sn1.32:18.1":	"एवं सतं सहस्सानं सहस्सयागिनं, ",
"sn1.32:18.2":	"कलम्पि नाग्घन्ति तथाविधस्स ते”ति। "
}	
