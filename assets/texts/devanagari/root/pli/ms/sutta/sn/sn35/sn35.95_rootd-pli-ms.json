{	
"sn35.95:0.1":	"संयुत्त निकाय ३५।९५ ",
"sn35.95:0.2":	"१०। सळवग्ग ",
"sn35.95:0.3":	"मालुक्यपुत्तसुत्त ",
"sn35.95:1.1":	"अथ खो आयस्मा मालुक्यपुत्तो येन भगवा तेनुपसङ्कमि …पे… एकमन्तं निसिन्नो खो आयस्मा मालुक्यपुत्तो भगवन्तं एतदवोच: ",
"sn35.95:1.2":	"“साधु मे, भन्ते, भगवा सङ्खित्तेन धम्मं देसेतु, यमहं भगवतो धम्मं सुत्वा एको वूपकट्ठो अप्पमत्तो आतापी पहितत्तो विहरेय्यन्”ति। ",
"sn35.95:2.1":	"“एत्थ दानि, मालुक्यपुत्त, किं दहरे भिक्खू वक्खाम। ",
"sn35.95:2.2":	"यत्र हि नाम त्वं, भिक्खु, जिण्णो वुद्धो महल्लको अद्धगतो वयोअनुप्पत्तो सङ्खित्तेन ओवादं याचसी”ति। ",
"sn35.95:3.1":	"“किञ्चापाहं, भन्ते, जिण्णो वुद्धो महल्लको अद्धगतो वयोअनुप्पत्तो। ",
"sn35.95:3.2":	"देसेतु मे, भन्ते, भगवा सङ्खित्तेन धम्मं, देसेतु सुगतो सङ्खित्तेन धम्मं, अप्पेव नामाहं भगवतो भासितस्स अत्थं आजानेय्यं। अप्पेव नामाहं भगवतो भासितस्स दायादो अस्सन्”ति। ",
"sn35.95:4.1":	"“तं किं मञ्ञसि, मालुक्यपुत्त, ",
"sn35.95:4.2":	"ये ते चक्खुविञ्ञेय्या रूपा अदिट्ठा अदिट्ठपुब्बा, न च पस्ससि, न च ते होति पस्सेय्यन्ति? अत्थि ते तत्थ छन्दो वा रागो वा पेमं वा”ति? ",
"sn35.95:4.3":	"“नो हेतं, भन्ते”। ",
"sn35.95:5.1":	"“ये ते सोतविञ्ञेय्या सद्दा अस्सुता अस्सुतपुब्बा, न च सुणासि, न च ते होति सुणेय्यन्ति? अत्थि ते तत्थ छन्दो वा रागो वा पेमं वा”ति? ",
"sn35.95:5.2":	"“नो हेतं, भन्ते”। ",
"sn35.95:6.1":	"“ये ते घानविञ्ञेय्या गन्धा अघायिता अघायितपुब्बा, न च घायसि, न च ते होति घायेय्यन्ति? अत्थि ते तत्थ छन्दो वा रागो वा पेमं वा”ति? ",
"sn35.95:6.2":	"“नो हेतं, भन्ते”। ",
"sn35.95:7.1":	"“ये ते जिव्हाविञ्ञेय्या रसा असायिता असायितपुब्बा, न च सायसि, न च ते होति सायेय्यन्ति? अत्थि ते तत्थ छन्दो वा रागो वा पेमं वा”ति? ",
"sn35.95:7.2":	"“नो हेतं, भन्ते”। ",
"sn35.95:8.1":	"“ये ते कायविञ्ञेय्या फोट्ठब्बा असम्फुट्ठा असम्फुट्ठपुब्बा, न च फुससि, न च ते होति फुसेय्यन्ति? अत्थि ते तत्थ छन्दो वा रागो वा पेमं वा”ति? ",
"sn35.95:8.2":	"“नो हेतं, भन्ते”। ",
"sn35.95:9.1":	"“ये ते मनोविञ्ञेय्या धम्मा अविञ्ञाता अविञ्ञातपुब्बा, न च विजानासि, न च ते होति विजानेय्यन्ति? अत्थि ते तत्थ छन्दो वा रागो वा पेमं वा”ति? ",
"sn35.95:9.2":	"“नो हेतं, भन्ते”। ",
"sn35.95:10.1":	"“एत्थ च ते, मालुक्यपुत्त, दिट्ठसुतमुतविञ्ञातब्बेसु धम्मेसु दिट्ठे दिट्ठमत्तं भविस्सति, सुते सुतमत्तं भविस्सति, मुते मुतमत्तं भविस्सति, विञ्ञाते विञ्ञातमत्तं भविस्सति। ",
"sn35.95:10.2":	"यतो खो ते, मालुक्यपुत्त, दिट्ठसुतमुतविञ्ञातब्बेसु धम्मेसु दिट्ठे दिट्ठमत्तं भविस्सति, सुते सुतमत्तं भविस्सति, मुते मुतमत्तं भविस्सति, विञ्ञाते विञ्ञातमत्तं भविस्सति; ",
"sn35.95:10.3":	"ततो त्वं, मालुक्यपुत्त, न तेन। ",
"sn35.95:10.4":	"यतो त्वं, मालुक्यपुत्त, न तेन; ",
"sn35.95:10.5":	"ततो त्वं, मालुक्यपुत्त, न तत्थ। ",
"sn35.95:10.6":	"यतो त्वं, मालुक्यपुत्त, न तत्थ; ",
"sn35.95:10.7":	"ततो त्वं, मालुक्यपुत्त, नेविध, न हुरं, न उभयमन्तरेन। ",
"sn35.95:10.8":	"एसेवन्तो दुक्खस्सा”ति। ",
"sn35.95:11.1":	"“इमस्स ख्वाहं, भन्ते, भगवता सङ्खित्तेन भासितस्स वित्थारेन अत्थं आजानामि: ",
"sn35.95:12.1":	"‘रूपं दिस्वा सति मुट्ठा, ",
"sn35.95:12.2":	"पियं निमित्तं मनसि करोतो; ",
"sn35.95:12.3":	"सारत्तचित्तो वेदेति, ",
"sn35.95:12.4":	"तञ्च अज्झोस तिट्ठति। ",
"sn35.95:13.1":	"तस्स वड्ढन्ति वेदना, ",
"sn35.95:13.2":	"अनेका रूपसम्भवा; ",
"sn35.95:13.3":	"अभिज्झा च विहेसा च, ",
"sn35.95:13.4":	"चित्तमस्सूपहञ्ञति; ",
"sn35.95:13.5":	"एवं आचिनतो दुक्खं, ",
"sn35.95:13.6":	"आरा निब्बान वुच्चति। ",
"sn35.95:14.1":	"सद्दं सुत्वा सति मुट्ठा, ",
"sn35.95:14.2":	"पियं निमित्तं मनसि करोतो; ",
"sn35.95:14.3":	"सारत्तचित्तो वेदेति, ",
"sn35.95:14.4":	"तञ्च अज्झोस तिट्ठति। ",
"sn35.95:15.1":	"तस्स वड्ढन्ति वेदना, ",
"sn35.95:15.2":	"अनेका सद्दसम्भवा; ",
"sn35.95:15.3":	"अभिज्झा च विहेसा च, ",
"sn35.95:15.4":	"चित्तमस्सूपहञ्ञति; ",
"sn35.95:15.5":	"एवं आचिनतो दुक्खं, ",
"sn35.95:15.6":	"आरा निब्बान वुच्चति। ",
"sn35.95:16.1":	"गन्धं घत्वा सति मुट्ठा, ",
"sn35.95:16.2":	"पियं निमित्तं मनसि करोतो; ",
"sn35.95:16.3":	"सारत्तचित्तो वेदेति, ",
"sn35.95:16.4":	"तञ्च अज्झोस तिट्ठति। ",
"sn35.95:17.1":	"तस्स वड्ढन्ति वेदना, ",
"sn35.95:17.2":	"अनेका गन्धसम्भवा; ",
"sn35.95:17.3":	"अभिज्झा च विहेसा च, ",
"sn35.95:17.4":	"चित्तमस्सूपहञ्ञति; ",
"sn35.95:17.5":	"एवं आचिनतो दुक्खं, ",
"sn35.95:17.6":	"आरा निब्बान वुच्चति। ",
"sn35.95:18.1":	"रसं भोत्वा सति मुट्ठा, ",
"sn35.95:18.2":	"पियं निमित्तं मनसि करोतो; ",
"sn35.95:18.3":	"सारत्तचित्तो वेदेति, ",
"sn35.95:18.4":	"तञ्च अज्झोस तिट्ठति। ",
"sn35.95:19.1":	"तस्स वड्ढन्ति वेदना, ",
"sn35.95:19.2":	"अनेका रससम्भवा; ",
"sn35.95:19.3":	"अभिज्झा च विहेसा च, ",
"sn35.95:19.4":	"चित्तमस्सूपहञ्ञति; ",
"sn35.95:19.5":	"एवं आचिनतो दुक्खं, ",
"sn35.95:19.6":	"आरा निब्बान वुच्चति। ",
"sn35.95:20.1":	"फस्सं फुस्स सति मुट्ठा, ",
"sn35.95:20.2":	"पियं निमित्तं मनसि करोतो; ",
"sn35.95:20.3":	"सारत्तचित्तो वेदेति, ",
"sn35.95:20.4":	"तञ्च अज्झोस तिट्ठति। ",
"sn35.95:21.1":	"तस्स वड्ढन्ति वेदना, ",
"sn35.95:21.2":	"अनेका फस्ससम्भवा; ",
"sn35.95:21.3":	"अभिज्झा च विहेसा च, ",
"sn35.95:21.4":	"चित्तमस्सूपहञ्ञति; ",
"sn35.95:21.5":	"एवं आचिनतो दुक्खं, ",
"sn35.95:21.6":	"आरा निब्बान वुच्चति। ",
"sn35.95:22.1":	"धम्मं ञत्वा सति मुट्ठा, ",
"sn35.95:22.2":	"पियं निमित्तं मनसि करोतो; ",
"sn35.95:22.3":	"सारत्तचित्तो वेदेति, ",
"sn35.95:22.4":	"तञ्च अज्झोस तिट्ठति। ",
"sn35.95:23.1":	"तस्स वड्ढन्ति वेदना, ",
"sn35.95:23.2":	"अनेका धम्मसम्भवा; ",
"sn35.95:23.3":	"अभिज्झा च विहेसा च, ",
"sn35.95:23.4":	"चित्तमस्सूपहञ्ञति; ",
"sn35.95:23.5":	"एवं आचिनतो दुक्खं, ",
"sn35.95:23.6":	"आरा निब्बान वुच्चति। ",
"sn35.95:24.1":	"न सो रज्जति रूपेसु, ",
"sn35.95:24.2":	"रूपं दिस्वा पटिस्सतो; ",
"sn35.95:24.3":	"विरत्तचित्तो वेदेति, ",
"sn35.95:24.4":	"तञ्च नाज्झोस तिट्ठति। ",
"sn35.95:25.1":	"यथास्स पस्सतो रूपं, ",
"sn35.95:25.2":	"सेवतो चापि वेदनं; ",
"sn35.95:25.3":	"खीयति नोपचीयति, ",
"sn35.95:25.4":	"एवं सो चरती सतो; ",
"sn35.95:25.5":	"एवं अपचिनतो दुक्खं, ",
"sn35.95:25.6":	"सन्तिके निब्बान वुच्चति। ",
"sn35.95:26.1":	"न सो रज्जति सद्देसु, ",
"sn35.95:26.2":	"सद्दं सुत्वा पटिस्सतो; ",
"sn35.95:26.3":	"विरत्तचित्तो वेदेति, ",
"sn35.95:26.4":	"तञ्च नाज्झोस तिट्ठति। ",
"sn35.95:27.1":	"यथास्स सुणतो सद्दं, ",
"sn35.95:27.2":	"सेवतो चापि वेदनं; ",
"sn35.95:27.3":	"खीयति नोपचीयति, ",
"sn35.95:27.4":	"एवं सो चरती सतो; ",
"sn35.95:27.5":	"एवं अपचिनतो दुक्खं, ",
"sn35.95:27.6":	"सन्तिके निब्बान वुच्चति। ",
"sn35.95:28.1":	"न सो रज्जति गन्धेसु, ",
"sn35.95:28.2":	"गन्धं घत्वा पटिस्सतो; ",
"sn35.95:28.3":	"विरत्तचित्तो वेदेति, ",
"sn35.95:28.4":	"तञ्च नाज्झोस तिट्ठति। ",
"sn35.95:29.1":	"यथास्स घायतो गन्धं, ",
"sn35.95:29.2":	"सेवतो चापि वेदनं; ",
"sn35.95:29.3":	"खीयति नोपचीयति, ",
"sn35.95:29.4":	"एवं सो चरती सतो; ",
"sn35.95:29.5":	"एवं अपचिनतो दुक्खं, ",
"sn35.95:29.6":	"सन्तिके निब्बान वुच्चति। ",
"sn35.95:30.1":	"न सो रज्जति रसेसु, ",
"sn35.95:30.2":	"रसं भोत्वा पटिस्सतो; ",
"sn35.95:30.3":	"विरत्तचित्तो वेदेति, ",
"sn35.95:30.4":	"तञ्च नाज्झोस तिट्ठति। ",
"sn35.95:31.1":	"यथास्स सायतो रसं, ",
"sn35.95:31.2":	"सेवतो चापि वेदनं; ",
"sn35.95:31.3":	"खीयति नोपचीयति, ",
"sn35.95:31.4":	"एवं सो चरती सतो; ",
"sn35.95:31.5":	"एवं अपचिनतो दुक्खं, ",
"sn35.95:31.6":	"सन्तिके निब्बान वुच्चति। ",
"sn35.95:32.1":	"न सो रज्जति फस्सेसु, ",
"sn35.95:32.2":	"फस्सं फुस्स पटिस्सतो; ",
"sn35.95:32.3":	"विरत्तचित्तो वेदेति, ",
"sn35.95:32.4":	"तञ्च नाज्झोस तिट्ठति। ",
"sn35.95:33.1":	"यथास्स फुसतो फस्सं, ",
"sn35.95:33.2":	"सेवतो चापि वेदनं; ",
"sn35.95:33.3":	"खीयति नोपचीयति, ",
"sn35.95:33.4":	"एवं सो चरती सतो; ",
"sn35.95:33.5":	"एवं अपचिनतो दुक्खं, ",
"sn35.95:33.6":	"सन्तिके निब्बान वुच्चति। ",
"sn35.95:34.1":	"न सो रज्जति धम्मेसु, ",
"sn35.95:34.2":	"धम्मं ञत्वा पटिस्सतो; ",
"sn35.95:34.3":	"विरत्तचित्तो वेदेति, ",
"sn35.95:34.4":	"तञ्च नाज्झोस तिट्ठति। ",
"sn35.95:35.1":	"यथास्स जानतो धम्मं, ",
"sn35.95:35.2":	"सेवतो चापि वेदनं; ",
"sn35.95:35.3":	"खीयति नोपचीयति, ",
"sn35.95:35.4":	"एवं सो चरती सतो; ",
"sn35.95:35.5":	"एवं अपचिनतो दुक्खं, ",
"sn35.95:35.6":	"सन्तिके निब्बान वुच्चती’ति। ",
"sn35.95:36.1":	"इमस्स ख्वाहं, भन्ते, भगवता सङ्खित्तेन भासितस्स एवं वित्थारेन अत्थं आजानामी”ति। ",
"sn35.95:36.2":	"“साधु साधु, मालुक्यपुत्त। ",
"sn35.95:36.3":	"साधु खो त्वं, मालुक्यपुत्त, मया सङ्खित्तेन भासितस्स वित्थारेन अत्थं आजानासि: ",
"sn35.95:37.1":	"‘रूपं दिस्वा सति मुट्ठा, ",
"sn35.95:37.2":	"पियं निमित्तं मनसि करोतो; ",
"sn35.95:37.3":	"सारत्तचित्तो वेदेति, ",
"sn35.95:37.4":	"तञ्च अज्झोस तिट्ठति। ",
"sn35.95:38.1":	"तस्स वड्ढन्ति वेदना, ",
"sn35.95:38.2":	"अनेका रूपसम्भवा; ",
"sn35.95:38.3":	"अभिज्झा च विहेसा च, ",
"sn35.95:38.4":	"चित्तमस्सूपहञ्ञति; ",
"sn35.95:38.5":	"एवं आचिनतो दुक्खं, ",
"sn35.95:38.6":	"आरा निब्बान वुच्चति। ",
"sn35.95:38.7":	"…पे… ",
"sn35.95:39.1":	"न सो रज्जति धम्मेसु, ",
"sn35.95:39.2":	"धम्मं ञत्वा पटिस्सतो; ",
"sn35.95:39.3":	"विरत्तचित्तो वेदेति, ",
"sn35.95:39.4":	"तञ्च नाज्झोस तिट्ठति। ",
"sn35.95:40.1":	"यथास्स विजानतो धम्मं, ",
"sn35.95:40.2":	"सेवतो चापि वेदनं; ",
"sn35.95:40.3":	"खीयति नोपचीयति, ",
"sn35.95:40.4":	"एवं सो चरती सतो; ",
"sn35.95:40.5":	"एवं अपचिनतो दुक्खं, ",
"sn35.95:40.6":	"सन्तिके निब्बान वुच्चती’ति। ",
"sn35.95:41.1":	"इमस्स खो, मालुक्यपुत्त, मया सङ्खित्तेन भासितस्स एवं वित्थारेन अत्थो दट्ठब्बो”ति। ",
"sn35.95:42.1":	"अथ खो आयस्मा मालुक्यपुत्तो भगवतो भासितं अभिनन्दित्वा अनुमोदित्वा उट्ठायासना भगवन्तं अभिवादेत्वा पदक्खिणं कत्वा पक्कामि। ",
"sn35.95:42.2":	"अथ खो आयस्मा मालुक्यपुत्तो एको वूपकट्ठो अप्पमत्तो आतापी पहितत्तो विहरन्तो नचिरस्सेव—यस्सत्थाय कुलपुत्ता सम्मदेव अगारस्मा अनगारियं पब्बजन्ति, तदनुत्तरं—ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहासि। ",
"sn35.95:42.3":	"“खीणा जाति, वुसितं ब्रह्मचरियं, कतं करणीयं, नापरं इत्थत्ताया”ति अब्भञ्ञासि। ",
"sn35.95:42.4":	"अञ्ञतरो च पनायस्मा मालुक्यपुत्तो अरहतं अहोसीति। ",
"sn35.95:42.5":	"दुतियं। "
}	
