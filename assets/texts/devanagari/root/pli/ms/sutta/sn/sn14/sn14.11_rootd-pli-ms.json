{	
"sn14.11:0.1":	"संयुत्त निकाय १४।११ ",
"sn14.11:0.2":	"२। दुतियवग्ग ",
"sn14.11:0.3":	"सत्तधातुसुत्त ",
"sn14.11:1.1":	"सावत्थियं विहरति। ",
"sn14.11:1.2":	"“सत्तिमा, भिक्खवे, धातुयो। ",
"sn14.11:1.3":	"कतमा सत्त? ",
"sn14.11:1.4":	"आभाधातु, सुभधातु, आकासानञ्चायतनधातु, विञ्ञाणञ्चायतनधातु, आकिञ्चञ्ञायतनधातु, नेवसञ्ञानासञ्ञायतनधातु, सञ्ञावेदयितनिरोधधातु—",
"sn14.11:1.5":	"इमा खो, भिक्खवे, सत्त धातुयो”ति। ",
"sn14.11:2.1":	"एवं वुत्ते, अञ्ञतरो भिक्खु भगवन्तं एतदवोच: ",
"sn14.11:2.2":	"“या चायं, भन्ते, आभाधातु या च सुभधातु या च आकासानञ्चायतनधातु या च विञ्ञाणञ्चायतनधातु या च आकिञ्चञ्ञायतनधातु या च नेवसञ्ञानासञ्ञायतनधातु या च सञ्ञावेदयितनिरोधधातु—इमा नु खो, भन्ते, धातुयो किं पटिच्च पञ्ञायन्ती”ति? ",
"sn14.11:3.1":	"“यायं, भिक्खु, आभाधातु—अयं धातु अन्धकारं पटिच्च पञ्ञायति। ",
"sn14.11:3.2":	"यायं, भिक्खु, सुभधातु—अयं धातु असुभं पटिच्च पञ्ञायति। ",
"sn14.11:3.3":	"यायं, भिक्खु, आकासानञ्चायतनधातु—अयं धातु रूपं पटिच्च पञ्ञायति। ",
"sn14.11:3.4":	"यायं, भिक्खु, विञ्ञाणञ्चायतनधातु—अयं धातु आकासानञ्चायतनं पटिच्च पञ्ञायति। ",
"sn14.11:3.5":	"यायं, भिक्खु, आकिञ्चञ्ञायतनधातु—अयं धातु विञ्ञाणञ्चायतनं पटिच्च पञ्ञायति। ",
"sn14.11:3.6":	"यायं, भिक्खु, नेवसञ्ञानासञ्ञायतनधातु—अयं धातु आकिञ्चञ्ञायतनं पटिच्च पञ्ञायति। ",
"sn14.11:3.7":	"यायं, भिक्खु, सञ्ञावेदयितनिरोधधातु—अयं धातु निरोधं पटिच्च पञ्ञायती”ति। ",
"sn14.11:4.1":	"“या चायं, भन्ते, आभाधातु या च सुभधातु या च आकासानञ्चायतनधातु या च विञ्ञाणञ्चायतनधातु या च आकिञ्चञ्ञायतनधातु या च नेवसञ्ञानासञ्ञायतनधातु या च सञ्ञावेदयितनिरोधधातु—इमा नु खो, भन्ते, धातुयो कथं समापत्ति पत्तब्बा”ति? ",
"sn14.11:5.1":	"“या चायं, भिक्खु, आभाधातु या च सुभधातु या च आकासानञ्चायतनधातु या च विञ्ञाणञ्चायतनधातु या च आकिञ्चञ्ञायतनधातु—इमा धातुयो सञ्ञासमापत्ति पत्तब्बा। ",
"sn14.11:5.2":	"यायं, भिक्खु, नेवसञ्ञानासञ्ञायतनधातु—अयं धातु सङ्खारावसेससमापत्ति पत्तब्बा। ",
"sn14.11:5.3":	"यायं, भिक्खु, सञ्ञावेदयितनिरोधधातु—अयं धातु निरोधसमापत्ति पत्तब्बा”ति। ",
"sn14.11:5.4":	"पठमं। "
}	
