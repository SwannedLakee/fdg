{	
"sn47.20:0.1":	"संयुत्त निकाय ४७।२० ",
"sn47.20:0.2":	"२। नालन्दवग्ग ",
"sn47.20:0.3":	"जनपदकल्याणीसुत्त ",
"sn47.20:1.1":	"एवं मे सुतं—",
"sn47.20:1.2":	"एकं समयं भगवा सुम्भेसु विहरति सेदकं नाम सुम्भानं निगमो। ",
"sn47.20:1.3":	"तत्र खो भगवा भिक्खू आमन्तेसि: ",
"sn47.20:1.4":	"“भिक्खवो”ति। ",
"sn47.20:1.5":	"“भदन्ते”ति ते भिक्खू भगवतो पच्चस्सोसुं। ",
"sn47.20:1.6":	"भगवा एतदवोच: ",
"sn47.20:2.1":	"“सेय्यथापि, भिक्खवे, ‘जनपदकल्याणी, जनपदकल्याणी’ति खो, भिक्खवे, महाजनकायो सन्निपतेय्य। ",
"sn47.20:2.2":	"‘सा खो पनस्स जनपदकल्याणी परमपासाविनी नच्चे, परमपासाविनी गीते। ",
"sn47.20:2.3":	"जनपदकल्याणी नच्चति गायती’ति खो, भिक्खवे, भिय्योसो मत्ताय महाजनकायो सन्निपतेय्य। ",
"sn47.20:2.4":	"अथ पुरिसो आगच्छेय्य जीवितुकामो अमरितुकामो सुखकामो दुक्खप्पटिकूलो। ",
"sn47.20:2.5":	"तमेनं एवं वदेय्य: ",
"sn47.20:2.6":	"‘अयं ते, अम्भो पुरिस, समतित्तिको तेलपत्तो अन्तरेन च महासमज्जं अन्तरेन च जनपदकल्याणिया परिहरितब्बो। ",
"sn47.20:2.7":	"पुरिसो च ते उक्खित्तासिको पिट्ठितो पिट्ठितो अनुबन्धिस्सति। ",
"sn47.20:2.8":	"यत्थेव नं थोकम्पि छड्डेस्सति तत्थेव ते सिरो पातेस्सती’ति। ",
"sn47.20:2.9":	"तं किं मञ्ञथ, भिक्खवे, ",
"sn47.20:2.10":	"अपि नु सो पुरिसो अमुं तेलपत्तं अमनसिकरित्वा बहिद्धा पमादं आहरेय्या”ति? ",
"sn47.20:2.11":	"“नो हेतं, भन्ते”। ",
"sn47.20:3.1":	"“उपमा खो म्यायं, भिक्खवे, कता अत्थस्स विञ्ञापनाय। ",
"sn47.20:3.2":	"अयं चेवेत्थ अत्थो—",
"sn47.20:3.3":	"समतित्तिको तेलपत्तोति खो, भिक्खवे, कायगताय एतं सतिया अधिवचनं। ",
"sn47.20:3.4":	"तस्मातिह, भिक्खवे, एवं सिक्खितब्बं: ",
"sn47.20:3.5":	"‘कायगता सति नो भाविता भविस्सति बहुलीकता यानीकता वत्थुकता अनुट्ठिता परिचिता सुसमारद्धा’ति। ",
"sn47.20:3.6":	"एवञ्हि खो, भिक्खवे, सिक्खितब्बन्”ति। ",
"sn47.20:3.7":	"दसमं। ",
"sn47.20:3.8":	"नालन्दवग्गो दुतियो। ",
"sn47.20:4.0":	"तस्सुद्दानं ",
"sn47.20:4.1":	"महापुरिसो नालन्दं, ",
"sn47.20:4.2":	"चुन्दो चेलञ्च बाहियो; ",
"sn47.20:4.3":	"उत्तियो अरियो ब्रह्मा, ",
"sn47.20:4.4":	"सेदकं जनपदेन चाति। "
}	
