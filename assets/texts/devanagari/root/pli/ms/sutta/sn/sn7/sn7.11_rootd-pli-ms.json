{	
"sn7.11:0.1":	"संयुत्त निकाय ७।११ ",
"sn7.11:0.2":	"२। उपासकवग्ग ",
"sn7.11:0.3":	"कसिभारद्वाजसुत्त ",
"sn7.11:1.1":	"एवं मे सुतं—",
"sn7.11:1.2":	"एकं समयं भगवा मगधेसु विहरति दक्खिणागिरिस्मिं एकनाळायं ब्राह्मणगामे। ",
"sn7.11:1.3":	"तेन खो पन समयेन कसिभारद्वाजस्स ब्राह्मणस्स पञ्चमत्तानि नङ्गलसतानि पयुत्तानि होन्ति वप्पकाले। ",
"sn7.11:1.4":	"अथ खो भगवा पुब्बण्हसमयं निवासेत्वा पत्तचीवरमादाय येन कसिभारद्वाजस्स ब्राह्मणस्स कम्मन्तो तेनुपसङ्कमि। ",
"sn7.11:2.1":	"तेन खो पन समयेन कसिभारद्वाजस्स ब्राह्मणस्स परिवेसना वत्तति। ",
"sn7.11:2.2":	"अथ खो भगवा येन परिवेसना तेनुपसङ्कमि; उपसङ्कमित्वा एकमन्तं अट्ठासि। ",
"sn7.11:2.3":	"अद्दसा खो कसिभारद्वाजो ब्राह्मणो भगवन्तं पिण्डाय ठितं। ",
"sn7.11:2.4":	"दिस्वा भगवन्तं एतदवोच: ",
"sn7.11:2.5":	"“अहं खो, समण, कसामि च वपामि च, कसित्वा च वपित्वा च भुञ्जामि। ",
"sn7.11:2.6":	"त्वम्पि, समण, कसस्सु च वपस्सु च, कसित्वा च वपित्वा च भुञ्जस्सू”ति। ",
"sn7.11:2.7":	"“अहम्पि खो, ब्राह्मण, कसामि च वपामि च, कसित्वा च वपित्वा च भुञ्जामी”ति। ",
"sn7.11:2.8":	"“न खो मयं पस्साम भोतो गोतमस्स युगं वा नङ्गलं वा फालं वा पाचनं वा बलीबद्दे वा, अथ च पन भवं गोतमो एवमाह: ",
"sn7.11:2.9":	"‘अहम्पि खो, ब्राह्मण, कसामि च वपामि च, कसित्वा च वपित्वा च भुञ्जामी’”ति। ",
"sn7.11:2.10":	"अथ खो कसिभारद्वाजो ब्राह्मणो भगवन्तं गाथाय अज्झभासि: ",
"sn7.11:3.1":	"“कस्सको पटिजानासि, ",
"sn7.11:3.2":	"न च पस्सामि ते कसिं; ",
"sn7.11:3.3":	"कस्सको पुच्छितो ब्रूहि, ",
"sn7.11:3.4":	"कथं जानेमु तं कसिन्”ति। ",
"sn7.11:4.1":	"“सद्धा बीजं तपो वुट्ठि, ",
"sn7.11:4.2":	"पञ्ञा मे युगनङ्गलं; ",
"sn7.11:4.3":	"हिरी ईसा मनो योत्तं, ",
"sn7.11:4.4":	"सति मे फालपाचनं। ",
"sn7.11:5.1":	"कायगुत्तो वचीगुत्तो, ",
"sn7.11:5.2":	"आहारे उदरे यतो; ",
"sn7.11:5.3":	"सच्चं करोमि निद्दानं, ",
"sn7.11:5.4":	"सोरच्चं मे पमोचनं। ",
"sn7.11:6.1":	"वीरियं मे धुरधोरय्हं, ",
"sn7.11:6.2":	"योगक्खेमाधिवाहनं; ",
"sn7.11:6.3":	"गच्छति अनिवत्तन्तं, ",
"sn7.11:6.4":	"यत्थ गन्त्वा न सोचति। ",
"sn7.11:7.1":	"एवमेसा कसी कट्ठा, ",
"sn7.11:7.2":	"सा होति अमतप्फला; ",
"sn7.11:7.3":	"एतं कसिं कसित्वान, ",
"sn7.11:7.4":	"सब्बदुक्खा पमुच्चती”ति। ",
"sn7.11:8.1":	"“भुञ्जतु भवं गोतमो। ",
"sn7.11:8.2":	"कस्सको भवं। ",
"sn7.11:8.3":	"यञ्हि भवं गोतमो अमतप्फलम्पि कसिं कसती”ति। ",
"sn7.11:9.1":	"“गाथाभिगीतं मे अभोजनेय्यं, ",
"sn7.11:9.2":	"सम्पस्सतं ब्राह्मण नेस धम्मो; ",
"sn7.11:9.3":	"गाथाभिगीतं पनुदन्ति बुद्धा, ",
"sn7.11:9.4":	"धम्मे सति ब्राह्मण वुत्तिरेसा। ",
"sn7.11:10.1":	"अञ्ञेन च केवलिनं महेसिं, ",
"sn7.11:10.2":	"खीणासवं कुक्कुच्चवूपसन्तं; ",
"sn7.11:10.3":	"अन्नेन पानेन उपट्ठहस्सु, ",
"sn7.11:10.4":	"खेत्तञ्हि तं पुञ्ञपेक्खस्स होती”ति। ",
"sn7.11:11.1":	"एवं वुत्ते, कसिभारद्वाजो ब्राह्मणो भगवन्तं एतदवोच: ",
"sn7.11:11.2":	"“अभिक्कन्तं, भो गोतम …पे… ",
"sn7.11:11.3":	"अज्जतग्गे पाणुपेतं सरणं गतन्”ति। "
}	
