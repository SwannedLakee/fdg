{	
"sn22.80:0.1":	"संयुत्त निकाय २२।८० ",
"sn22.80:0.2":	"८। खज्जनीयवग्ग ",
"sn22.80:0.3":	"पिण्डोल्यसुत्त ",
"sn22.80:1.1":	"एकं समयं भगवा सक्केसु विहरति कपिलवत्थुस्मिं निग्रोधारामे। ",
"sn22.80:1.2":	"अथ खो भगवा किस्मिञ्चिदेव पकरणे भिक्खुसङ्घं पणामेत्वा पुब्बण्हसमयं निवासेत्वा पत्तचीवरमादाय कपिलवत्थुं पिण्डाय पाविसि। ",
"sn22.80:1.3":	"कपिलवत्थुस्मिं पिण्डाय चरित्वा पच्छाभत्तं पिण्डपातपटिक्कन्तो येन महावनं तेनुपसङ्कमि दिवाविहाराय। ",
"sn22.80:1.4":	"महावनं अज्झोगाहेत्वा बेलुवलट्ठिकाय मूले दिवाविहारं निसीदि। ",
"sn22.80:2.1":	"अथ खो भगवतो रहोगतस्स पटिसल्लीनस्स एवं चेतसो परिवितक्को उदपादि: ",
"sn22.80:2.2":	"“मया खो भिक्खुसङ्घो पबाळ्हो। ",
"sn22.80:2.3":	"सन्तेत्थ भिक्खू नवा अचिरपब्बजिता अधुनागता इमं धम्मविनयं। ",
"sn22.80:2.4":	"तेसं ममं अपस्सन्तानं सिया अञ्ञथत्तं सिया विपरिणामो। ",
"sn22.80:2.5":	"सेय्यथापि नाम वच्छस्स तरुणस्स मातरं अपस्सन्तस्स सिया अञ्ञथत्तं सिया विपरिणामो; ",
"sn22.80:2.6":	"एवमेव सन्तेत्थ भिक्खू नवा अचिरपब्बजिता अधुनागता इमं धम्मविनयं तेसं ममं अपस्सन्तानं सिया अञ्ञथत्तं सिया विपरिणामो। ",
"sn22.80:2.7":	"सेय्यथापि नाम बीजानं तरुणानं उदकं अलभन्तानं सिया अञ्ञथत्तं सिया विपरिणामो; ",
"sn22.80:2.8":	"एवमेव सन्तेत्थ …पे… ",
"sn22.80:2.9":	"तेसं ममं अलभन्तानं दस्सनाय सिया अञ्ञथत्तं सिया विपरिणामो। ",
"sn22.80:2.10":	"यन्नूनाहं यथेव मया पुब्बे भिक्खुसङ्घो अनुग्गहितो, एवमेव एतरहि अनुग्गण्हेय्यं भिक्खुसङ्घन्”ति। ",
"sn22.80:3.1":	"अथ खो ब्रह्मा सहम्पति भगवतो चेतसा चेतोपरिवितक्कमञ्ञाय—सेय्यथापि नाम बलवा पुरिसो समिञ्जितं वा बाहं पसारेय्य पसारितं वा बाहं समिञ्जेय्य; एवमेव—ब्रह्मलोके अन्तरहितो भगवतो पुरतो पातुरहोसि। ",
"sn22.80:3.2":	"अथ खो ब्रह्मा सहम्पति एकंसं उत्तरासङ्गं करित्वा येन भगवा तेनञ्जलिं पणामेत्वा भगवन्तं एतदवोच: ",
"sn22.80:3.3":	"“एवमेतं, भगवा, एवमेतं, सुगत। ",
"sn22.80:3.4":	"भगवता, भन्ते, भिक्खुसङ्घो पबाळ्हो। ",
"sn22.80:3.5":	"सन्तेत्थ भिक्खू नवा अचिरपब्बजिता अधुनागता इमं धम्मविनयं। ",
"sn22.80:3.6":	"तेसं भगवन्तं अपस्सन्तानं सिया अञ्ञथत्तं सिया विपरिणामो। ",
"sn22.80:3.7":	"सेय्यथापि नाम वच्छस्स तरुणस्स मातरं अपस्सन्तस्स सिया अञ्ञथत्तं सिया विपरिणामो; ",
"sn22.80:3.8":	"एवमेव सन्तेत्थ भिक्खू नवा अचिरपब्बजिता अधुनागता इमं धम्मविनयं तेसं भगवन्तं अपस्सन्तानं सिया अञ्ञथत्तं सिया विपरिणामो। ",
"sn22.80:3.9":	"सेय्यथापि नाम बीजानं तरुणानं उदकं अलभन्तानं सिया अञ्ञथत्तं सिया विपरिणामो; ",
"sn22.80:3.10":	"एवमेव सन्तेत्थ भिक्खू नवा अचिरपब्बजिता अधुनागता इमं धम्मविनयं, तेसं भगवन्तं अलभन्तानं दस्सनाय सिया अञ्ञथत्तं सिया विपरिणामो। ",
"sn22.80:3.11":	"अभिनन्दतु, भन्ते, भगवा भिक्खुसङ्घं; ",
"sn22.80:3.12":	"अभिवदतु, भन्ते, भगवा भिक्खुसङ्घं। ",
"sn22.80:3.13":	"यथेव भगवता पुब्बे भिक्खुसङ्घो अनुग्गहितो, एवमेव एतरहि अनुग्गण्हातु भिक्खुसङ्घन्”ति। ",
"sn22.80:4.1":	"अधिवासेसि भगवा तुण्हीभावेन। ",
"sn22.80:4.2":	"अथ खो ब्रह्मा सहम्पति भगवतो अधिवासनं विदित्वा भगवन्तं अभिवादेत्वा पदक्खिणं कत्वा तत्थेवन्तरधायि। ",
"sn22.80:5.1":	"अथ खो भगवा सायन्हसमयं पटिसल्लाना वुट्ठितो येन निग्रोधारामो तेनुपसङ्कमि; उपसङ्कमित्वा पञ्ञत्ते आसने निसीदि। ",
"sn22.80:5.2":	"निसज्ज खो भगवा तथारूपं इद्धाभिसङ्खारं अभिसङ्खासि यथा ते भिक्खू एकद्वीहिकाय सारज्जमानरूपा येनाहं तेनुपसङ्कमेय्युं। ",
"sn22.80:5.3":	"तेपि भिक्खू एकद्वीहिकाय सारज्जमानरूपा येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ने खो ते भिक्खू भगवा एतदवोच: ",
"sn22.80:6.1":	"“अन्तमिदं, भिक्खवे, जीविकानं यदिदं पिण्डोल्यं। ",
"sn22.80:6.2":	"अभिसापोयं, भिक्खवे, लोकस्मिं पिण्डोलो विचरसि पत्तपाणीति। ",
"sn22.80:6.3":	"तञ्च खो एतं, भिक्खवे, कुलपुत्ता उपेन्ति अत्थवसिका, अत्थवसं पटिच्च; ",
"sn22.80:6.4":	"नेव राजाभिनीता, न चोराभिनीता, न इणट्टा, न भयट्टा, न आजीविकापकता; ",
"sn22.80:6.5":	"अपि च खो ओतिण्णाम्ह जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि दुक्खोतिण्णा दुक्खपरेता ",
"sn22.80:6.6":	"अप्पेव नाम इमस्स केवलस्स दुक्खक्खन्धस्स अन्तकिरिया पञ्ञायेथाति। ",
"sn22.80:7.1":	"एवं पब्बजितो चायं, भिक्खवे, कुलपुत्तो। ",
"sn22.80:7.2":	"सो च होति अभिज्झालु कामेसु तिब्बसारागो ब्यापन्नचित्तो पदुट्ठमनसङ्कप्पो मुट्ठस्सति असम्पजानो असमाहितो विब्भन्तचित्तो पाकतिन्द्रियो। ",
"sn22.80:7.3":	"सेय्यथापि, भिक्खवे, छवालातं उभतोपदित्तं मज्झे गूथगतं, नेव गामे कट्ठत्थं फरति, नारञ्ञे कट्ठत्थं फरति। ",
"sn22.80:7.4":	"तथूपमाहं, भिक्खवे, इमं पुग्गलं वदामि गिहिभोगा च परिहीनो, सामञ्ञत्थञ्च न परिपूरेति। ",
"sn22.80:8.1":	"तयोमे, भिक्खवे, अकुसलवितक्का—",
"sn22.80:8.2":	"कामवितक्को, ब्यापादवितक्को, विहिंसावितक्को। ",
"sn22.80:8.3":	"इमे च भिक्खवे, तयो अकुसलवितक्का क्व अपरिसेसा निरुज्झन्ति? ",
"sn22.80:8.4":	"चतूसु वा सतिपट्ठानेसु सुप्पतिट्ठितचित्तस्स विहरतो अनिमित्तं वा समाधिं भावयतो। ",
"sn22.80:8.5":	"यावञ्चिदं, भिक्खवे, अलमेव अनिमित्तो समाधि भावेतुं। ",
"sn22.80:8.6":	"अनिमित्तो, भिक्खवे, समाधि भावितो बहुलीकतो महप्फलो होति महानिसंसो। ",
"sn22.80:9.1":	"द्वेमा, भिक्खवे, दिट्ठियो—",
"sn22.80:9.2":	"भवदिट्ठि च विभवदिट्ठि च। ",
"sn22.80:9.3":	"तत्र खो, भिक्खवे, सुतवा अरियसावको इति पटिसञ्चिक्खति: ",
"sn22.80:9.4":	"‘अत्थि नु खो तं किञ्चि लोकस्मिं यमहं उपादियमानो न वज्जवा अस्सन्’ति? ",
"sn22.80:9.5":	"सो एवं पजानाति: ",
"sn22.80:9.6":	"‘नत्थि नु खो तं किञ्चि लोकस्मिं यमहं उपादियमानो न वज्जवा अस्सं। ",
"sn22.80:9.7":	"अहञ्हि रूपञ्ञेव उपादियमानो उपादियेय्यं वेदनञ्ञेव … ",
"sn22.80:9.8":	"सञ्ञञ्ञेव … ",
"sn22.80:9.9":	"सङ्खारेयेव विञ्ञाणञ्ञेव उपादियमानो उपादियेय्यं। ",
"sn22.80:9.10":	"तस्स मे अस्स उपादानपच्चया भवो; ",
"sn22.80:9.11":	"भवपच्चया जाति; ",
"sn22.80:9.12":	"जातिपच्चया जरामरणं सोकपरिदेवदुक्खदोमनस्सुपायासा सम्भवेय्युं। ",
"sn22.80:9.13":	"एवमेतस्स केवलस्स दुक्खक्खन्धस्स समुदयो अस्सा’ति। ",
"sn22.80:10.1":	"तं किं मञ्ञथ, भिक्खवे, ",
"sn22.80:10.2":	"रूपं निच्चं वा अनिच्चं वा”ति? ",
"sn22.80:10.3":	"“अनिच्चं, भन्ते”। ",
"sn22.80:10.4":	"“यं पनानिच्चं दुक्खं वा तं सुखं वा”ति? ",
"sn22.80:10.5":	"“दुक्खं, भन्ते”। ",
"sn22.80:10.6":	"“यं पनानिच्चं दुक्खं विपरिणामधम्मं कल्लं नु तं समनुपस्सितुं: ",
"sn22.80:10.7":	"‘एतं मम, एसोहमस्मि, एसो मे अत्ता’”ति? ",
"sn22.80:10.8":	"“नो हेतं, भन्ते”। ",
"sn22.80:10.9":	"“वेदना … ",
"sn22.80:10.10":	"सञ्ञा … ",
"sn22.80:10.11":	"सङ्खारा … ",
"sn22.80:10.12":	"विञ्ञाणं …पे… ",
"sn22.80:10.13":	"तस्मातिह, भिक्खवे, ",
"sn22.80:10.14":	"एवं पस्सं … ",
"sn22.80:10.15":	"नापरं इत्थत्तायाति पजानाती”ति। ",
"sn22.80:10.16":	"अट्ठमं। "
}	
