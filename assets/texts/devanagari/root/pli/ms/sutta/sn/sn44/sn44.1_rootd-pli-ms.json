{	
"sn44.1:0.1":	"संयुत्त निकाय ४४।१ ",
"sn44.1:0.2":	"१। अब्याकतवग्ग ",
"sn44.1:0.3":	"खेमासुत्त ",
"sn44.1:1.1":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"sn44.1:1.2":	"तेन खो पन समयेन खेमा भिक्खुनी कोसलेसु चारिकं चरमाना अन्तरा च सावत्थिं अन्तरा च साकेतं तोरणवत्थुस्मिं वासं उपगता होति। ",
"sn44.1:1.3":	"अथ खो राजा पसेनदि कोसलो साकेता सावत्थिं गच्छन्तो, अन्तरा च साकेतं अन्तरा च सावत्थिं तोरणवत्थुस्मिं एकरत्तिवासं उपगच्छि। ",
"sn44.1:1.4":	"अथ खो राजा पसेनदि कोसलो अञ्ञतरं पुरिसं आमन्तेसि: ",
"sn44.1:1.5":	"“एहि त्वं, अम्भो पुरिस, तोरणवत्थुस्मिं तथारूपं समणं वा ब्राह्मणं वा जान यमहं अज्ज पयिरुपासेय्यन्”ति। ",
"sn44.1:2.1":	"“एवं, देवा”ति खो सो पुरिसो रञ्ञो पसेनदिस्स कोसलस्स पटिस्सुत्वा केवलकप्पं तोरणवत्थुं आहिण्डन्तो नाद्दस तथारूपं समणं वा ब्राह्मणं वा यं राजा पसेनदि कोसलो पयिरुपासेय्य। ",
"sn44.1:2.2":	"अद्दसा खो सो पुरिसो खेमं भिक्खुनिं तोरणवत्थुस्मिं वासं उपगतं। ",
"sn44.1:2.3":	"दिस्वान येन राजा पसेनदि कोसलो तेनुपसङ्कमि; उपसङ्कमित्वा राजानं पसेनदिं कोसलं एतदवोच: ",
"sn44.1:3.1":	"“नत्थि खो, देव, तोरणवत्थुस्मिं तथारूपो समणो वा ब्राह्मणो वा यं देवो पयिरुपासेय्य। ",
"sn44.1:3.2":	"अत्थि च खो, देव, खेमा नाम भिक्खुनी, तस्स भगवतो साविका अरहतो सम्मासम्बुद्धस्स। ",
"sn44.1:3.3":	"तस्सा खो पन अय्याय एवं कल्याणो कित्तिसद्दो अब्भुग्गतो: ",
"sn44.1:3.4":	"‘पण्डिता, वियत्ता मेधाविनी बहुस्सुता चित्तकथा कल्याणपटिभाना’ति। ",
"sn44.1:3.5":	"तं देवो पयिरुपासतू”ति। ",
"sn44.1:4.1":	"अथ खो राजा पसेनदि कोसलो येन खेमा भिक्खुनी तेनुपसङ्कमि; उपसङ्कमित्वा खेमं भिक्खुनिं अभिवादेत्वा एकमन्तं निसीदि। एकमन्तं निसिन्नो खो राजा पसेनदि कोसलो खेमं भिक्खुनिं एतदवोच: ",
"sn44.1:4.2":	"“किं नु खो, अय्ये, होति तथागतो परं मरणा”ति? ",
"sn44.1:4.3":	"“अब्याकतं खो एतं, महाराज, भगवता: ",
"sn44.1:4.4":	"‘होति तथागतो परं मरणा’”ति। ",
"sn44.1:4.5":	"“किं पनय्ये, न होति तथागतो परं मरणा”ति? ",
"sn44.1:4.6":	"“एतम्पि खो, महाराज, अब्याकतं भगवता: ",
"sn44.1:4.7":	"‘न होति तथागतो परं मरणा’”ति। ",
"sn44.1:4.8":	"“किं नु खो, अय्ये, होति च न च होति तथागतो परं मरणा”ति? ",
"sn44.1:4.9":	"“अब्याकतं खो एतं, महाराज, भगवता: ",
"sn44.1:4.10":	"‘होति च न च होति तथागतो परं मरणा’”ति। ",
"sn44.1:4.11":	"“किं पनय्ये, नेव होति न न होति तथागतो परं मरणा”ति। ",
"sn44.1:4.12":	"“एतम्पि खो, महाराज, अब्याकतं भगवता: ",
"sn44.1:4.13":	"‘नेव होति न न होति तथागतो परं मरणा’”ति। ",
"sn44.1:5.1":	"“‘किं नु खो, अय्ये, होति तथागतो परं मरणा’ति, इति पुट्ठा समाना: ",
"sn44.1:5.2":	"‘अब्याकतं खो एतं, महाराज, भगवता—",
"sn44.1:5.3":	"होति तथागतो परं मरणा’ति वदेसि। ",
"sn44.1:5.4":	"‘किं पनय्ये, न होति तथागतो परं मरणा’ति इति पुट्ठा समाना: ",
"sn44.1:5.5":	"‘एतम्पि खो, महाराज, अब्याकतं भगवता—",
"sn44.1:5.6":	"न होति तथागतो परं मरणा’ति वदेसि। ",
"sn44.1:5.7":	"‘किं नु खो, अय्ये, होति च न च होति तथागतो परं मरणा’ति इति पुट्ठा समाना: ",
"sn44.1:5.8":	"‘अब्याकतं खो एतं, महाराज, भगवता—",
"sn44.1:5.9":	"होति च न च होति तथागतो परं मरणा’ति वदेसि। ",
"sn44.1:5.10":	"‘किं पनय्ये, नेव होति न न होति तथागतो परं मरणा’ति इति पुट्ठा समाना: ",
"sn44.1:5.11":	"‘एतम्पि खो, महाराज, अब्याकतं भगवता—",
"sn44.1:5.12":	"नेव होति न न होति तथागतो परं मरणा’ति वदेसि। ",
"sn44.1:5.13":	"को नु खो, अय्ये, हेतु, को पच्चयो येनेतं अब्याकतं भगवता”ति? ",
"sn44.1:6.1":	"“तेन हि, महाराज, तञ्ञेवेत्थ पटिपुच्छिस्सामि। यथा ते खमेय्य तथा नं ब्याकरेय्यासि। ",
"sn44.1:6.2":	"तं किं मञ्ञसि, महाराज, ",
"sn44.1:6.3":	"अत्थि ते कोचि गणको वा मुद्दिको वा सङ्खायको वा यो पहोति गङ्गाय वालुकं गणेतुं—",
"sn44.1:6.4":	"एत्तका वालुका इति वा, एत्तकानि वालुकसतानि इति वा, एत्तकानि वालुकसहस्सानि इति वा, एत्तकानि वालुकसतसहस्सानि इति वा”ति? ",
"sn44.1:6.5":	"“नो हेतं, अय्ये”। ",
"sn44.1:6.6":	"“अत्थि पन ते कोचि गणको वा मुद्दिको वा सङ्खायको वा यो पहोति महासमुद्दे उदकं गणेतुं—",
"sn44.1:6.7":	"एत्तकानि उदकाळ्हकानि इति वा, एत्तकानि उदकाळ्हकसतानि इति वा, एत्तकानि उदकाळ्हकसहस्सानि इति वा, एत्तकानि उदकाळ्हकसतसहस्सानि इति वा”ति? ",
"sn44.1:6.8":	"“नो हेतं, अय्ये”। ",
"sn44.1:6.9":	"“तं किस्स हेतु”? ",
"sn44.1:6.10":	"“महाय्ये, समुद्दो गम्भीरो अप्पमेय्यो दुप्परियोगाहो”ति। ",
"sn44.1:6.11":	"“एवमेव खो, महाराज, येन रूपेन तथागतं पञ्ञापयमानो पञ्ञापेय्य तं रूपं तथागतस्स पहीनं उच्छिन्नमूलं तालावत्थुकतं अनभावङ्कतं आयतिं अनुप्पादधम्मं। ",
"sn44.1:6.12":	"रूपसङ्खायविमुत्तो खो, महाराज, तथागतो गम्भीरो अप्पमेय्यो दुप्परियोगाहो—",
"sn44.1:6.13":	"सेय्यथापि महासमुद्दो। ",
"sn44.1:6.14":	"‘होति तथागतो परं मरणा’तिपि न उपेति, ‘न होति तथागतो परं मरणा’तिपि न उपेति, ‘होति च न च होति तथागतो परं मरणा’तिपि न उपेति, ‘नेव होति न न होति तथागतो परं मरणा’तिपि न उपेति। ",
"sn44.1:7.1":	"याय वेदनाय तथागतं पञ्ञापयमानो पञ्ञापेय्य, सा वेदना तथागतस्स पहीना उच्छिन्नमूला तालावत्थुकता अनभावङ्कता आयतिं अनुप्पादधम्मा। ",
"sn44.1:7.2":	"वेदनासङ्खायविमुत्तो, महाराज, तथागतो गम्भीरो अप्पमेय्यो दुप्परियोगाहो—",
"sn44.1:7.3":	"सेय्यथापि महासमुद्दो। ",
"sn44.1:7.4":	"‘होति तथागतो परं मरणा’तिपि न उपेति, ‘न होति तथागतो परं मरणा’तिपि न उपेति, ‘होति च न च होति तथागतो परं मरणा’तिपि न उपेति, ‘नेव होति न न होति तथागतो परं मरणा’तिपि न उपेति। ",
"sn44.1:8.1":	"याय सञ्ञाय तथागतं …पे… ",
"sn44.1:8.2":	"येहि सङ्खारेहि तथागतं पञ्ञापयमानो पञ्ञापेय्य, ते सङ्खारा तथागतस्स पहीना उच्छिन्नमूला तालावत्थुकता अनभावङ्कता आयतिं अनुप्पादधम्मा। ",
"sn44.1:8.3":	"सङ्खारसङ्खायविमुत्तो खो, महाराज, तथागतो गम्भीरो अप्पमेय्यो दुप्परियोगाहो—",
"sn44.1:8.4":	"सेय्यथापि महासमुद्दो। ",
"sn44.1:8.5":	"‘होति तथागतो परं मरणा’तिपि न उपेति, ‘न होति तथागतो परं मरणा’तिपि न उपेति, ‘होति च न च होति तथागतो परं मरणा’तिपि न उपेति, ‘नेव होति न न होति तथागतो परं मरणा’तिपि न उपेति। ",
"sn44.1:9.1":	"येन विञ्ञाणेन तथागतं पञ्ञापयमानो पञ्ञापेय्य तं विञ्ञाणं तथागतस्स पहीनं उच्छिन्नमूलं तालावत्थुकतं अनभावङ्कतं आयतिं अनुप्पादधम्मं। ",
"sn44.1:9.2":	"विञ्ञाणसङ्खायविमुत्तो खो, महाराज, तथागतो गम्भीरो अप्पमेय्यो दुप्परियोगाहो—",
"sn44.1:9.3":	"सेय्यथापि महासमुद्दो। ",
"sn44.1:9.4":	"‘होति तथागतो परं मरणा’तिपि न उपेति, ‘न होति तथागतो परं मरणा’तिपि न उपेति, ‘होति च न च होति तथागतो परं मरणा’तिपि न उपेति, ‘नेव होति न न होति तथागतो परं मरणा’तिपि न उपेती”ति। ",
"sn44.1:9.5":	"अथ खो राजा पसेनदि कोसलो खेमाय भिक्खुनिया भासितं अभिनन्दित्वा अनुमोदित्वा उट्ठायासना खेमं भिक्खुनिं अभिवादेत्वा पदक्खिणं कत्वा पक्कामि। ",
"sn44.1:10.1":	"अथ खो राजा पसेनदि कोसलो अपरेन समयेन येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो राजा पसेनदि कोसलो भगवन्तं एतदवोच: ",
"sn44.1:10.2":	"“किं नु खो, भन्ते, होति तथागतो परं मरणा”ति? ",
"sn44.1:10.3":	"“अब्याकतं खो एतं, महाराज, मया: ",
"sn44.1:10.4":	"‘होति तथागतो परं मरणा’”ति। ",
"sn44.1:10.5":	"“किं पन, भन्ते, न होति तथागतो परं मरणा”ति? ",
"sn44.1:10.6":	"“एतम्पि खो, महाराज, अब्याकतं मया: ",
"sn44.1:10.7":	"‘न होति तथागतो परं मरणा’”ति। ",
"sn44.1:10.8":	"“किं नु खो, भन्ते, होति च न च होति तथागतो परं मरणा”ति? ",
"sn44.1:10.9":	"“अब्याकतं खो एतं, महाराज, मया: ",
"sn44.1:10.10":	"‘होति च न च होति तथागतो परं मरणा’”ति। ",
"sn44.1:10.11":	"“किं पन, भन्ते, नेव होति न न होति तथागतो परं मरणा”ति? ",
"sn44.1:10.12":	"“एतम्पि खो, महाराज, अब्याकतं मया: ",
"sn44.1:10.13":	"‘नेव होति न न होति तथागतो परं मरणा’”ति। ",
"sn44.1:10.14":	"“‘किं नु खो, भन्ते, होति तथागतो परं मरणा’ति इति पुट्ठो समानो: ",
"sn44.1:10.15":	"‘अब्याकतं खो एतं, महाराज, मया—होति तथागतो परं मरणा’ति वदेसि …पे…। ",
"sn44.1:10.16":	"“‘किं पन, भन्ते, नेव होति न न होति तथागतो परं मरणा’ति इति पुट्ठो समानो: ",
"sn44.1:10.17":	"‘एतम्पि खो, महाराज, अब्याकतं मया—",
"sn44.1:10.18":	"नेव होति न न होति तथागतो परं मरणा’ति वदेसि। ",
"sn44.1:10.19":	"को नु खो, भन्ते, हेतु, को पच्चयो, येनेतं अब्याकतं भगवता”ति? ",
"sn44.1:11.1":	"“तेन हि, महाराज, तञ्ञेवेत्थ पटिपुच्छिस्सामि। यथा ते खमेय्य तथा नं ब्याकरेय्यासि। ",
"sn44.1:11.2":	"तं किं मञ्ञसि, महाराज, अत्थि ते कोचि गणको वा मुद्दिको वा सङ्खायको वा यो पहोति गङ्गाय वालुकं गणेतुं—",
"sn44.1:11.3":	"एत्तका वालुका इति वा …पे… एत्तकानि वालुकसतसहस्सानि इति वा”ति? ",
"sn44.1:11.4":	"“नो हेतं, भन्ते”। ",
"sn44.1:11.5":	"“अत्थि पन ते कोचि गणको वा मुद्दिको वा सङ्खायको वा यो पहोति महासमुद्दे उदकं गणेतुं—",
"sn44.1:11.6":	"एत्तकानि उदकाळ्हकानि इति वा …पे… एत्तकानि उदकाळ्हकसतसहस्सानि इति वा”ति? ",
"sn44.1:11.7":	"“नो हेतं, भन्ते”। ",
"sn44.1:11.8":	"“तं किस्स हेतु”? ",
"sn44.1:11.9":	"“महा, भन्ते, समुद्दो गम्भीरो अप्पमेय्यो दुप्परियोगाहो। ",
"sn44.1:11.10":	"एवमेव खो, महाराज, येन रूपेन तथागतं पञ्ञापयमानो पञ्ञापेय्य, तं रूपं तथागतस्स पहीनं उच्छिन्नमूलं तालावत्थुकतं अनभावङ्कतं आयतिं अनुप्पादधम्मं। ",
"sn44.1:11.11":	"रूपसङ्खायविमुत्तो खो, महाराज, तथागतो गम्भीरो अप्पमेय्यो दुप्परियोगाहो—",
"sn44.1:11.12":	"सेय्यथापि महासमुद्दो। ",
"sn44.1:11.13":	"‘होति तथागतो परं मरणा’तिपि न उपेति …पे… ",
"sn44.1:11.14":	"‘नेव होति न न होति तथागतो परं मरणा’तिपि न उपेति। ",
"sn44.1:11.15":	"याय वेदनाय …पे… ",
"sn44.1:11.16":	"याय सञ्ञाय …पे… येहि सङ्खारेहि …पे…। ",
"sn44.1:12.1":	"येन विञ्ञाणेन तथागतं पञ्ञापयमानो पञ्ञापेय्य, तं विञ्ञाणं तथागतस्स पहीनं उच्छिन्नमूलं तालावत्थुकतं अनभावङ्कतं आयतिं अनुप्पादधम्मं। ",
"sn44.1:12.2":	"विञ्ञाणसङ्खायविमुत्तो खो, महाराज, तथागतो गम्भीरो अप्पमेय्यो दुप्परियोगाहो—",
"sn44.1:12.3":	"सेय्यथापि महासमुद्दो। ",
"sn44.1:12.4":	"‘होति तथागतो परं मरणा’तिपि न उपेति, ‘न होति तथागतो परं मरणा’तिपि न उपेति, ‘होति च न च होति तथागतो परं मरणा’तिपि न उपेति, ‘नेव होति न न होति तथागतो परं मरणा’तिपि न उपेती”ति। ",
"sn44.1:13.1":	"“अच्छरियं, भन्ते, अब्भुतं, भन्ते। ",
"sn44.1:13.2":	"यत्र हि नाम सत्थु चेव साविकाय च अत्थेन अत्थो ब्यञ्जनेन ब्यञ्जनं संसन्दिस्सति, समेस्सति, न विरोधयिस्सति यदिदं अग्गपदस्मिं। ",
"sn44.1:13.3":	"एकमिदाहं, भन्ते, समयं खेमं भिक्खुनिं उपसङ्कमित्वा एतमत्थं अपुच्छिं। ",
"sn44.1:13.4":	"सापि मे अय्या एतेहि पदेहि एतेहि ब्यञ्जनेहि एतमत्थं ब्याकासि, सेय्यथापि भगवा। ",
"sn44.1:13.5":	"अच्छरियं, भन्ते, अब्भुतं, भन्ते। ",
"sn44.1:13.6":	"यत्र हि नाम सत्थु चेव साविकाय च अत्थेन अत्थो ब्यञ्जनेन ब्यञ्जनं संसन्दिस्सति, समेस्सति, न विरोधयिस्सति यदिदं अग्गपदस्मिं। ",
"sn44.1:13.7":	"हन्द दानि मयं, भन्ते, गच्छाम। ",
"sn44.1:13.8":	"बहुकिच्चा मयं बहुकरणीया”ति। ",
"sn44.1:13.9":	"“यस्सदानि त्वं, महाराज, कालं मञ्ञसी”ति। ",
"sn44.1:13.10":	"अथ खो राजा पसेनदि कोसलो भगवतो भासितं अभिनन्दित्वा अनुमोदित्वा उट्ठायासना भगवन्तं अभिवादेत्वा पदक्खिणं कत्वा पक्कामीति। ",
"sn44.1:13.11":	"पठमं। "
}	
