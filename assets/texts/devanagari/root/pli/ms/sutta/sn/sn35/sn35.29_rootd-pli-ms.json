{	
"sn35.29:0.1":	"संयुत्त निकाय ३५।२९ ",
"sn35.29:0.2":	"३। सब्बवग्ग ",
"sn35.29:0.3":	"अद्धभूतसुत्त ",
"sn35.29:1.1":	"एवं मे सुतं—",
"sn35.29:1.2":	"एकं समयं भगवा राजगहे विहरति वेळुवने कलन्दकनिवापे। ",
"sn35.29:1.3":	"तत्र खो भगवा भिक्खू आमन्तेसि: ",
"sn35.29:1.4":	"“सब्बं, भिक्खवे, अद्धभूतं। ",
"sn35.29:1.5":	"किञ्च, भिक्खवे, सब्बं अद्धभूतं? ",
"sn35.29:1.6":	"चक्खु, भिक्खवे, अद्धभूतं, रूपा अद्धभूता, चक्खुविञ्ञाणं अद्धभूतं, चक्खुसम्फस्सो अद्धभूतो, यम्पिदं चक्खुसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि अद्धभूतं। ",
"sn35.29:1.7":	"केन अद्धभूतं? ",
"sn35.29:1.8":	"‘जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि अद्धभूतन्’ति वदामि …पे… ",
"sn35.29:1.9":	"जिव्हा अद्धभूता, रसा अद्धभूता, जिव्हाविञ्ञाणं अद्धभूतं, जिव्हासम्फस्सो अद्धभूतो, यम्पिदं जिव्हासम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि अद्धभूतं। ",
"sn35.29:1.10":	"केन अद्धभूतं? ",
"sn35.29:1.11":	"‘जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि अद्धभूतन्’ति वदामि। ",
"sn35.29:1.12":	"कायो अद्धभूतो …पे… ",
"sn35.29:1.13":	"मनो अद्धभूतो, धम्मा अद्धभूता, मनोविञ्ञाणं अद्धभूतं, मनोसम्फस्सो अद्धभूतो, यम्पिदं मनोसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि अद्धभूतं। ",
"sn35.29:1.14":	"केन अद्धभूतं? ",
"sn35.29:1.15":	"‘जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि अद्धभूतन्’ति वदामि। ",
"sn35.29:1.16":	"एवं पस्सं, भिक्खवे, सुतवा अरियसावको चक्खुस्मिम्पि निब्बिन्दति, रूपेसुपि निब्बिन्दति, चक्खुविञ्ञाणेपि निब्बिन्दति, चक्खुसम्फस्सेपि निब्बिन्दति …पे… ",
"sn35.29:1.17":	"यम्पिदं मनोसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तस्मिम्पि निब्बिन्दति। ",
"sn35.29:1.18":	"निब्बिन्दं विरज्जति, विरागा विमुच्चति, विमुत्तस्मिं ‘विमुत्तम्’इति ञाणं होति, ",
"sn35.29:1.19":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाती”ति। ",
"sn35.29:1.20":	"सत्तमं। "
}	
