{	
"sn16.7:0.1":	"संयुत्त निकाय १६।७ ",
"sn16.7:0.2":	"१। कस्सपवग्ग ",
"sn16.7:0.3":	"दुतियओवादसुत्त ",
"sn16.7:1.1":	"राजगहे विहरति वेळुवने। ",
"sn16.7:1.2":	"अथ खो आयस्मा महाकस्सपो येन भगवा तेनुपसङ्कमि …पे… ",
"sn16.7:1.3":	"एकमन्तं निसिन्नं खो आयस्मन्तं महाकस्सपं भगवा एतदवोच: ",
"sn16.7:1.4":	"“ओवद, कस्सप, भिक्खू; ",
"sn16.7:1.5":	"करोहि, कस्सप, भिक्खूनं धम्मिं कथं। ",
"sn16.7:1.6":	"अहं वा, कस्सप, भिक्खू ओवदेय्यं त्वं वा; ",
"sn16.7:1.7":	"अहं वा भिक्खूनं धम्मिं कथं करेय्यं त्वं वा”ति। ",
"sn16.7:2.1":	"“दुब्बचा खो, भन्ते, एतरहि भिक्खू, दोवचस्सकरणेहि धम्मेहि समन्नागता अक्खमा अप्पदक्खिणग्गाहिनो अनुसासनिं। ",
"sn16.7:2.2":	"यस्स कस्सचि, भन्ते, सद्धा नत्थि कुसलेसु धम्मेसु, हिरी नत्थि कुसलेसु धम्मेसु, ओत्तप्पं नत्थि कुसलेसु धम्मेसु, वीरियं नत्थि कुसलेसु धम्मेसु, पञ्ञा नत्थि कुसलेसु धम्मेसु, तस्स या रत्ति वा दिवसो वा आगच्छति, हानियेव पाटिकङ्खा कुसलेसु धम्मेसु, नो वुद्धि। ",
"sn16.7:3.1":	"सेय्यथापि, भन्ते, काळपक्खे चन्दस्स या रत्ति वा दिवसो वा आगच्छति, हायतेव वण्णेन, हायति मण्डलेन, हायति आभाय, हायति आरोहपरिणाहेन। ",
"sn16.7:3.2":	"एवमेव खो, भन्ते, यस्स कस्सचि सद्धा नत्थि कुसलेसु धम्मेसु …पे… ",
"sn16.7:3.3":	"हिरी नत्थि … ",
"sn16.7:3.4":	"ओत्तप्पं नत्थि … ",
"sn16.7:3.5":	"वीरियं नत्थि … ",
"sn16.7:3.6":	"पञ्ञा नत्थि … कुसलेसु धम्मेसु तस्स या रत्ति वा दिवसो वा आगच्छति, हानियेव पाटिकङ्खा कुसलेसु धम्मेसु, नो वुद्धि। ",
"sn16.7:4.1":	"‘अस्सद्धो पुरिसपुग्गलो’ति, भन्ते, परिहानमेतं; ",
"sn16.7:4.2":	"‘अहिरिको पुरिसपुग्गलो’ति, भन्ते, परिहानमेतं; ",
"sn16.7:4.3":	"‘अनोत्तप्पी पुरिसपुग्गलो’ति, भन्ते, परिहानमेतं; ",
"sn16.7:4.4":	"‘कुसीतो पुरिसपुग्गलो’ति, भन्ते, परिहानमेतं; ",
"sn16.7:4.5":	"‘दुप्पञ्ञो पुरिसपुग्गलो’ति, भन्ते, परिहानमेतं; ",
"sn16.7:4.6":	"‘कोधनो पुरिसपुग्गलो’ति, भन्ते, परिहानमेतं; ",
"sn16.7:4.7":	"‘उपनाही पुरिसपुग्गलो’ति, भन्ते, परिहानमेतं; ",
"sn16.7:4.8":	"‘न सन्ति भिक्खू ओवादका’ति, भन्ते, परिहानमेतं। ",
"sn16.7:5.1":	"यस्स कस्सचि, भन्ते, सद्धा अत्थि कुसलेसु धम्मेसु, हिरी अत्थि कुसलेसु धम्मेसु, ओत्तप्पं अत्थि कुसलेसु धम्मेसु, वीरियं अत्थि कुसलेसु धम्मेसु, पञ्ञा अत्थि कुसलेसु धम्मेसु, तस्स या रत्ति वा दिवसो वा आगच्छति, वुद्धियेव पाटिकङ्खा कुसलेसु धम्मेसु, नो परिहानि। ",
"sn16.7:6.1":	"सेय्यथापि, भन्ते, जुण्हपक्खे चन्दस्स या रत्ति वा दिवसो वा आगच्छति, वड्ढतेव वण्णेन, वड्ढति मण्डलेन, वड्ढति आभाय, वड्ढति आरोहपरिणाहेन। ",
"sn16.7:6.2":	"एवमेव खो, भन्ते, यस्स कस्सचि सद्धा अत्थि कुसलेसु धम्मेसु … ",
"sn16.7:6.3":	"हिरी अत्थि …पे… ",
"sn16.7:6.4":	"ओत्तप्पं अत्थि … ",
"sn16.7:6.5":	"वीरियं अत्थि … ",
"sn16.7:6.6":	"पञ्ञा अत्थि कुसलेसु धम्मेसु तस्स या रत्ति वा दिवसो वा आगच्छति, वुद्धियेव पाटिकङ्खा कुसलेसु धम्मेसु, नो परिहानि। ",
"sn16.7:7.1":	"‘सद्धो पुरिसपुग्गलो’ति, भन्ते, अपरिहानमेतं; ",
"sn16.7:7.2":	"‘हिरिमा पुरिसपुग्गलो’ति, भन्ते, अपरिहानमेतं; ",
"sn16.7:7.3":	"‘ओत्तप्पी पुरिसपुग्गलो’ति, भन्ते, अपरिहानमेतं; ",
"sn16.7:7.4":	"‘आरद्धवीरियो पुरिसपुग्गलो’ति, भन्ते, अपरिहानमेतं; ",
"sn16.7:7.5":	"‘पञ्ञवा पुरिसपुग्गलो’ति, भन्ते, अपरिहानमेतं; ",
"sn16.7:7.6":	"‘अक्कोधनो पुरिसपुग्गलो’ति, भन्ते, अपरिहानमेतं; ",
"sn16.7:7.7":	"‘अनुपनाही पुरिसपुग्गलो’ति, भन्ते, अपरिहानमेतं; ",
"sn16.7:7.8":	"‘सन्ति भिक्खू ओवादका’ति, भन्ते, अपरिहानमेतन्”ति। ",
"sn16.7:8.1":	"“साधु साधु, कस्सप। ",
"sn16.7:8.2":	"यस्स कस्सचि, कस्सप, सद्धा नत्थि कुसलेसु धम्मेसु …पे… ",
"sn16.7:8.3":	"हिरी नत्थि … ",
"sn16.7:8.4":	"ओत्तप्पं नत्थि … ",
"sn16.7:8.5":	"वीरियं नत्थि … ",
"sn16.7:8.6":	"पञ्ञा नत्थि कुसलेसु धम्मेसु तस्स या रत्ति वा दिवसो वा आगच्छति, हानियेव पाटिकङ्खा कुसलेसु धम्मेसु, नो वुद्धि। ",
"sn16.7:9.1":	"सेय्यथापि, कस्सप, काळपक्खे चन्दस्स या रत्ति वा दिवसो वा आगच्छति, हायतेव वण्णेन …पे… ",
"sn16.7:9.2":	"हायति आरोहपरिणाहेन। ",
"sn16.7:9.3":	"एवमेव खो, कस्सप, यस्स कस्सचि सद्धा नत्थि कुसलेसु धम्मेसु …पे… ",
"sn16.7:9.4":	"हिरी नत्थि … ",
"sn16.7:9.5":	"ओत्तप्पं नत्थि … ",
"sn16.7:9.6":	"वीरियं नत्थि … ",
"sn16.7:9.7":	"पञ्ञा नत्थि कुसलेसु धम्मेसु तस्स या रत्ति वा दिवसो वा आगच्छति, हानियेव पाटिकङ्खा कुसलेसु धम्मेसु, नो वुद्धि। ",
"sn16.7:9.8":	"‘अस्सद्धो पुरिसपुग्गलो’ति, कस्सप, परिहानमेतं; ",
"sn16.7:9.9":	"अहिरिको …पे… ",
"sn16.7:9.10":	"अनोत्तप्पी … ",
"sn16.7:9.11":	"कुसीतो … ",
"sn16.7:9.12":	"दुप्पञ्ञो … ",
"sn16.7:9.13":	"कोधनो … ",
"sn16.7:9.14":	"‘उपनाही पुरिसपुग्गलो’ति, कस्सप, परिहानमेतं; ",
"sn16.7:9.15":	"‘न सन्ति भिक्खू ओवादका’ति, कस्सप, परिहानमेतं। ",
"sn16.7:10.1":	"यस्स कस्सचि, कस्सप, सद्धा अत्थि कुसलेसु धम्मेसु …पे… ",
"sn16.7:10.2":	"हिरी अत्थि … ",
"sn16.7:10.3":	"ओत्तप्पं अत्थि … ",
"sn16.7:10.4":	"वीरियं अत्थि … ",
"sn16.7:10.5":	"पञ्ञा अत्थि कुसलेसु धम्मेसु तस्स या रत्ति वा दिवसो वा आगच्छति, वुद्धियेव पाटिकङ्खा कुसलेसु धम्मेसु, नो परिहानि। ",
"sn16.7:11.1":	"सेय्यथापि, कस्सप, जुण्हपक्खे चन्दस्स या रत्ति वा दिवसो वा आगच्छति, वड्ढतेव वण्णेन, वड्ढति मण्डलेन, वड्ढति आभाय, वड्ढति आरोहपरिणाहेन। ",
"sn16.7:11.2":	"एवमेव खो, कस्सप, यस्स कस्सचि सद्धा अत्थि कुसलेसु धम्मेसु हिरी अत्थि … ",
"sn16.7:11.3":	"ओत्तप्पं अत्थि … ",
"sn16.7:11.4":	"वीरियं अत्थि … ",
"sn16.7:11.5":	"पञ्ञा अत्थि कुसलेसु धम्मेसु तस्स या रत्ति वा दिवसो वा आगच्छति, वुद्धियेव पाटिकङ्खा कुसलेसु धम्मेसु, नो परिहानि। ",
"sn16.7:12.1":	"‘सद्धो पुरिसपुग्गलो’ति, कस्सप, अपरिहानमेतं; ",
"sn16.7:12.2":	"हिरिमा …पे… ",
"sn16.7:12.3":	"ओत्तप्पी … ",
"sn16.7:12.4":	"आरद्धवीरियो … ",
"sn16.7:12.5":	"पञ्ञवा … ",
"sn16.7:12.6":	"अक्कोधनो … ",
"sn16.7:12.7":	"‘अनुपनाही पुरिसपुग्गलो’ति, कस्सप, अपरिहानमेतं; ",
"sn16.7:12.8":	"‘सन्ति भिक्खू ओवादका’ति, कस्सप, अपरिहानमेतन्”ति। ",
"sn16.7:12.9":	"सत्तमं। "
}	
