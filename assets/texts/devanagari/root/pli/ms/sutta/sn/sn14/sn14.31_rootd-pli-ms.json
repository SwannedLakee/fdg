{	
"sn14.31:0.1":	"संयुत्त निकाय १४।३१ ",
"sn14.31:0.2":	"४। चतुत्थवग्ग ",
"sn14.31:0.3":	"पुब्बेसम्बोधसुत्त ",
"sn14.31:1.1":	"सावत्थियं विहरति। ",
"sn14.31:1.2":	"“पुब्बेव मे, भिक्खवे, सम्बोधा अनभिसम्बुद्धस्स बोधिसत्तस्सेव सतो एतदहोसि: ",
"sn14.31:1.3":	"‘को नु खो पथवीधातुया अस्सादो, को आदीनवो, किं निस्सरणं; ",
"sn14.31:1.4":	"को आपोधातुया अस्सादो, को आदीनवो, किं निस्सरणं; ",
"sn14.31:1.5":	"को तेजोधातुया अस्सादो, को आदीनवो, किं निस्सरणं; ",
"sn14.31:1.6":	"को वायोधातुया अस्सादो, को आदीनवो, किं निस्सरणन्’ति? ",
"sn14.31:2.1":	"तस्स मय्हं, भिक्खवे, एतदहोसि: ",
"sn14.31:2.2":	"‘यं खो पथवीधातुं पटिच्च उप्पज्जति सुखं सोमनस्सं, अयं पथवीधातुया अस्सादो; ",
"sn14.31:2.3":	"यं पथवीधातु अनिच्चा दुक्खा विपरिणामधम्मा, अयं पथवीधातुया आदीनवो; ",
"sn14.31:2.4":	"यो पथवीधातुया छन्दरागविनयो छन्दरागप्पहानं, इदं पथवीधातुया निस्सरणं। ",
"sn14.31:2.5":	"यं आपोधातुं पटिच्च …पे… ",
"sn14.31:2.6":	"यं तेजोधातुं पटिच्च …पे… ",
"sn14.31:2.7":	"यं वायोधातुं पटिच्च उप्पज्जति सुखं सोमनस्सं, अयं वायोधातुया अस्सादो; ",
"sn14.31:2.8":	"यं वायोधातु अनिच्चा दुक्खा विपरिणामधम्मा, अयं वायोधातुया आदीनवो; ",
"sn14.31:2.9":	"यो वायोधातुया छन्दरागविनयो छन्दरागप्पहानं, इदं वायोधातुया निस्सरणं’। ",
"sn14.31:3.1":	"यावकीवञ्चाहं, भिक्खवे, इमासं चतुन्नं धातूनं एवं अस्सादञ्च अस्सादतो आदीनवञ्च आदीनवतो निस्सरणञ्च निस्सरणतो यथाभूतं न अब्भञ्ञासिं, नेव तावाहं, भिक्खवे, सदेवके लोके समारके सब्रह्मके सस्समणब्राह्मणिया पजाय सदेवमनुस्साय अनुत्तरं सम्मासम्बोधिं अभिसम्बुद्धोति पच्चञ्ञासिं। ",
"sn14.31:4.1":	"यतो च ख्वाहं, भिक्खवे, इमासं चतुन्नं धातूनं एवं अस्सादञ्च अस्सादतो आदीनवञ्च आदीनवतो निस्सरणञ्च निस्सरणतो यथाभूतं अब्भञ्ञासिं, अथाहं, भिक्खवे, सदेवके लोके समारके सब्रह्मके सस्समणब्राह्मणिया पजाय सदेवमनुस्साय अनुत्तरं सम्मासम्बोधिं अभिसम्बुद्धोति पच्चञ्ञासिं। ",
"sn14.31:4.2":	"ञाणञ्च पन मे दस्सनं उदपादि: ",
"sn14.31:4.3":	"‘अकुप्पा मे विमुत्ति, अयमन्तिमा जाति, नत्थि दानि पुनब्भवो’”ति। ",
"sn14.31:4.4":	"दुतियं। "
}	
