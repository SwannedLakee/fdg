{	
"sn42.1:0.1":	"संयुत्त निकाय ४२।१ ",
"sn42.1:0.2":	"१। गामणिवग्ग ",
"sn42.1:0.3":	"चण्डसुत्त ",
"sn42.1:1.1":	"सावत्थिनिदानं। ",
"sn42.1:1.2":	"अथ खो चण्डो गामणि येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो चण्डो गामणि भगवन्तं एतदवोच: ",
"sn42.1:1.3":	"“को नु खो, भन्ते, हेतु, को पच्चयो येन मिधेकच्चो चण्डो चण्डोत्वेव सङ्खं गच्छति। ",
"sn42.1:1.4":	"को पन, भन्ते, हेतु, को पच्चयो येन मिधेकच्चो सोरतो सोरतोत्वेव सङ्खं गच्छती”ति? ",
"sn42.1:1.5":	"“इध, गामणि, एकच्चस्स रागो अप्पहीनो होति। ",
"sn42.1:1.6":	"रागस्स अप्पहीनत्ता परे कोपेन्ति, परेहि कोपियमानो कोपं पातुकरोति। ",
"sn42.1:1.7":	"सो चण्डोत्वेव सङ्खं गच्छति। ",
"sn42.1:1.8":	"दोसो अप्पहीनो होति। ",
"sn42.1:1.9":	"दोसस्स अप्पहीनत्ता परे कोपेन्ति, परेहि कोपियमानो कोपं पातुकरोति। ",
"sn42.1:1.10":	"सो चण्डोत्वेव सङ्खं गच्छति। ",
"sn42.1:1.11":	"मोहो अप्पहीनो होति। ",
"sn42.1:1.12":	"मोहस्स अप्पहीनत्ता परे कोपेन्ति, परेहि कोपियमानो कोपं पातुकरोति। ",
"sn42.1:1.13":	"सो चण्डोत्वेव सङ्खं गच्छति। ",
"sn42.1:1.14":	"अयं खो, गामणि, हेतु, अयं पच्चयो येन मिधेकच्चो चण्डो चण्डोत्वेव सङ्खं गच्छति। ",
"sn42.1:2.1":	"इध पन, गामणि, एकच्चस्स रागो पहीनो होति। ",
"sn42.1:2.2":	"रागस्स पहीनत्ता परे न कोपेन्ति, परेहि कोपियमानो कोपं न पातुकरोति। ",
"sn42.1:2.3":	"सो सोरतोत्वेव सङ्खं गच्छति। ",
"sn42.1:2.4":	"दोसो पहीनो होति। ",
"sn42.1:2.5":	"दोसस्स पहीनत्ता परे न कोपेन्ति, परेहि कोपियमानो कोपं न पातुकरोति। ",
"sn42.1:2.6":	"सो सोरतोत्वेव सङ्खं गच्छति। ",
"sn42.1:2.7":	"मोहो पहीनो होति। ",
"sn42.1:2.8":	"मोहस्स पहीनत्ता परे न कोपेन्ति, परेहि कोपियमानो कोपं न पातुकरोति। ",
"sn42.1:2.9":	"सो सोरतोत्वेव सङ्खं गच्छति। ",
"sn42.1:2.10":	"अयं खो, गामणि, हेतु अयं पच्चयो येन मिधेकच्चो सोरतो सोरतोत्वेव सङ्खं गच्छती”ति। ",
"sn42.1:3.1":	"एवं वुत्ते, चण्डो गामणि भगवन्तं एतदवोच: ",
"sn42.1:3.2":	"“अभिक्कन्तं, भन्ते, अभिक्कन्तं, भन्ते। ",
"sn42.1:3.3":	"सेय्यथापि, भन्ते, निक्कुज्जितं वा उक्कुज्जेय्य, पटिच्छन्नं वा विवरेय्य, मूळ्हस्स वा मग्गं आचिक्खेय्य, अन्धकारे वा तेलपज्जोतं धारेय्य: ‘चक्खुमन्तो रूपानि दक्खन्ती’ति; एवमेवं भगवता अनेकपरियायेन धम्मो पकासितो। ",
"sn42.1:3.4":	"एसाहं, भन्ते, भगवन्तं सरणं गच्छामि धम्मञ्च भिक्खुसङ्घञ्च। ",
"sn42.1:3.5":	"उपासकं मं भगवा धारेतु अज्जतग्गे पाणुपेतं सरणं गतन्”ति। ",
"sn42.1:3.6":	"पठमं। "
}	
