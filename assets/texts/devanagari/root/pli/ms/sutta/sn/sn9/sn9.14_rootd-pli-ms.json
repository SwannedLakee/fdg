{	
"sn9.14:0.1":	"संयुत्त निकाय ९।१४ ",
"sn9.14:0.2":	"१। वनवग्ग ",
"sn9.14:0.3":	"गन्धत्थेनसुत्त ",
"sn9.14:1.1":	"एकं समयं अञ्ञतरो भिक्खु कोसलेसु विहरति अञ्ञतरस्मिं वनसण्डे। ",
"sn9.14:1.2":	"तेन खो पन समयेन सो भिक्खु पच्छाभत्तं पिण्डपातपटिक्कन्तो पोक्खरणिं ओगाहेत्वा पदुमं उपसिङ्घति। ",
"sn9.14:1.3":	"अथ खो या तस्मिं वनसण्डे अधिवत्था देवता तस्स भिक्खुनो अनुकम्पिका अत्थकामा तं भिक्खुं संवेजेतुकामा येन सो भिक्खु तेनुपसङ्कमि; उपसङ्कमित्वा तं भिक्खुं गाथाय अज्झभासि: ",
"sn9.14:2.1":	"“यमेतं वारिजं पुप्फं, ",
"sn9.14:2.2":	"अदिन्नं उपसिङ्घसि; ",
"sn9.14:2.3":	"एकङ्गमेतं थेय्यानं, ",
"sn9.14:2.4":	"गन्धत्थेनोसि मारिसा”ति। ",
"sn9.14:3.1":	"“न हरामि न भञ्जामि, ",
"sn9.14:3.2":	"आरा सिङ्घामि वारिजं; ",
"sn9.14:3.3":	"अथ केन नु वण्णेन, ",
"sn9.14:3.4":	"गन्धत्थेनोति वुच्चति। ",
"sn9.14:4.1":	"य्वायं भिसानि खनति, ",
"sn9.14:4.2":	"पुण्डरीकानि भञ्जति; ",
"sn9.14:4.3":	"एवं आकिण्णकम्मन्तो, ",
"sn9.14:4.4":	"कस्मा एसो न वुच्चती”ति। ",
"sn9.14:5.1":	"“आकिण्णलुद्दो पुरिसो, ",
"sn9.14:5.2":	"धातिचेलंव मक्खितो; ",
"sn9.14:5.3":	"तस्मिं मे वचनं नत्थि, ",
"sn9.14:5.4":	"त्वञ्चारहामि वत्तवे। ",
"sn9.14:6.1":	"अनङ्गणस्स पोसस्स, ",
"sn9.14:6.2":	"निच्चं सुचिगवेसिनो; ",
"sn9.14:6.3":	"वालग्गमत्तं पापस्स, ",
"sn9.14:6.4":	"अब्भामत्तंव खायती”ति। ",
"sn9.14:7.1":	"“अद्धा मं यक्ख जानासि, ",
"sn9.14:7.2":	"अथो मे अनुकम्पसि; ",
"sn9.14:7.3":	"पुनपि यक्ख वज्जासि, ",
"sn9.14:7.4":	"यदा पस्ससि एदिसन्”ति। ",
"sn9.14:8.1":	"“नेव तं उपजीवाम, ",
"sn9.14:8.2":	"नपि ते भतकाम्हसे; ",
"sn9.14:8.3":	"त्वमेव भिक्खु जानेय्य, ",
"sn9.14:8.4":	"येन गच्छेय्य सुग्गतिन्”ति। ",
"sn9.14:9.1":	"अथ खो सो भिक्खु ताय देवताय संवेजितो संवेगमापादीति। ",
"sn9.14:9.2":	"वनवग्गो पठमो। ",
"sn9.14:10.0":	"तस्सुद्दानं ",
"sn9.14:10.1":	"विवेकं उपट्ठानञ्च, ",
"sn9.14:10.2":	"कस्सपगोत्तेन सम्बहुला; ",
"sn9.14:10.3":	"आनन्दो अनुरुद्धो च, ",
"sn9.14:10.4":	"नागदत्तञ्च कुलघरणी। ",
"sn9.14:11.1":	"वज्जिपुत्तो च वेसाली, ",
"sn9.14:11.2":	"सज्झायेन अयोनिसो; ",
"sn9.14:11.3":	"मज्झन्हिकालम्हि पाकतिन्द्रिय—",
"sn9.14:11.4":	"पदुमपुप्फेन चुद्दस भवेति। ",
"sn9.14:11.5":	"वनसंयुत्तं समत्तं। "
}	
