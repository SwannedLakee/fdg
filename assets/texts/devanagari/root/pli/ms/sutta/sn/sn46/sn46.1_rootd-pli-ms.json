{	
"sn46.1:0.1":	"संयुत्त निकाय ४६।१ ",
"sn46.1:0.2":	"१। पब्बतवग्ग ",
"sn46.1:0.3":	"हिमवन्तसुत्त ",
"sn46.1:1.1":	"सावत्थिनिदानं। ",
"sn46.1:1.2":	"“सेय्यथापि, भिक्खवे, हिमवन्तं पब्बतराजानं निस्साय नागा कायं वड्ढेन्ति, बलं गाहेन्ति; ",
"sn46.1:1.3":	"ते तत्थ कायं वड्ढेत्वा बलं गाहेत्वा कुसोब्भे ओतरन्ति, कुसोब्भे ओतरित्वा महासोब्भे ओतरन्ति, महासोब्भे ओतरित्वा कुन्नदियो ओतरन्ति, कुन्नदियो ओतरित्वा महानदियो ओतरन्ति, महानदियो ओतरित्वा महासमुद्दसागरं ओतरन्ति; ते तत्थ महन्तत्तं वेपुल्लत्तं आपज्जन्ति कायेन; ",
"sn46.1:1.4":	"एवमेव खो, भिक्खवे, भिक्खु सीलं निस्साय सीले पतिट्ठाय सत्त बोज्झङ्गे भावेन्तो सत्त बोज्झङ्गे बहुलीकरोन्तो महन्तत्तं वेपुल्लत्तं पापुणाति धम्मेसु। ",
"sn46.1:1.5":	"कथञ्च, भिक्खवे, भिक्खु सीलं निस्साय सीले पतिट्ठाय सत्त बोज्झङ्गे भावेन्तो सत्त बोज्झङ्गे बहुलीकरोन्तो महन्तत्तं वेपुल्लत्तं पापुणाति धम्मेसूति? ",
"sn46.1:1.6":	"इध, भिक्खवे, भिक्खु सतिसम्बोज्झङ्गं भावेति विवेकनिस्सितं विरागनिस्सितं निरोधनिस्सितं वोस्सग्गपरिणामिं; ",
"sn46.1:1.7":	"धम्मविचयसम्बोज्झङ्गं भावेति …पे… ",
"sn46.1:1.8":	"वीरियसम्बोज्झङ्गं भावेति …पे… ",
"sn46.1:1.9":	"पीतिसम्बोज्झङ्गं भावेति …पे… ",
"sn46.1:1.10":	"पस्सद्धिसम्बोज्झङ्गं भावेति …पे… ",
"sn46.1:1.11":	"समाधिसम्बोज्झङ्गं भावेति …पे… ",
"sn46.1:1.12":	"उपेक्खासम्बोज्झङ्गं भावेति विवेकनिस्सितं विरागनिस्सितं निरोधनिस्सितं वोस्सग्गपरिणामिं। ",
"sn46.1:1.13":	"एवं खो, भिक्खवे, भिक्खु सीलं निस्साय सीले पतिट्ठाय सत्त बोज्झङ्गे भावेन्तो सत्त बोज्झङ्गे बहुलीकरोन्तो महन्तत्तं वेपुल्लत्तं पापुणाति धम्मेसू”ति। ",
"sn46.1:1.14":	"पठमं। "
}	
