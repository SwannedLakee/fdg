{	
"sn36.17:0.1":	"संयुत्त निकाय ३६।१७ ",
"sn36.17:0.2":	"२। रहोगतवग्ग ",
"sn36.17:0.3":	"पठमसम्बहुलसुत्त ",
"sn36.17:1.1":	"अथ खो सम्बहुला भिक्खू येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो ते भिक्खू भगवन्तं एतदवोचुं: ",
"sn36.17:1.2":	"“कतमा नु खो, भन्ते, वेदना, कतमो वेदनासमुदयो, कतमो वेदनानिरोधो, कतमा वेदनानिरोधगामिनी पटिपदा? ",
"sn36.17:1.3":	"को वेदनाय अस्सादो, को आदीनवो, किं निस्सरणन्”ति? ",
"sn36.17:1.4":	"“तिस्सो इमा, भिक्खवे, वेदना—",
"sn36.17:1.5":	"सुखा वेदना, दुक्खा वेदना, अदुक्खमसुखा वेदना—",
"sn36.17:1.6":	"इमा वुच्चन्ति, भिक्खवे, वेदना। ",
"sn36.17:1.7":	"फस्ससमुदया वेदनासमुदयो; ",
"sn36.17:1.8":	"फस्सनिरोधा वेदनानिरोधो। ",
"sn36.17:1.9":	"अयमेव अरियो अट्ठङ्गिको मग्गो वेदनानिरोधगामिनी पटिपदा, सेय्यथिदं—",
"sn36.17:1.10":	"सम्मादिट्ठि …पे… सम्मासमाधि। ",
"sn36.17:1.11":	"यं वेदनं पटिच्च उप्पज्जति सुखं सोमनस्सं, अयं वेदनाय अस्सादो। ",
"sn36.17:1.12":	"यं वेदना अनिच्चा दुक्खा विपरिणामधम्मा, अयं वेदनाय आदीनवो। ",
"sn36.17:1.13":	"यो वेदनाय छन्दरागविनयो छन्दरागप्पहानं, इदं वेदनाय निस्सरणं। ",
"sn36.17:2.1":	"अथ खो पन, भिक्खवे, मया अनुपुब्बसङ्खारानं निरोधो अक्खातो। ",
"sn36.17:2.2":	"पठमं झानं समापन्नस्स वाचा निरुद्धा होति …पे… ",
"sn36.17:2.3":	"खीणासवस्स भिक्खुनो रागो निरुद्धो होति, दोसो निरुद्धो होति, मोहो निरुद्धो होति। ",
"sn36.17:2.4":	"अथ खो पन, भिक्खवे, मया अनुपुब्बसङ्खारानं वूपसमो अक्खातो। ",
"sn36.17:2.5":	"पठमं झानं समापन्नस्स वाचा वूपसन्ता होति …पे… ",
"sn36.17:2.6":	"खीणासवस्स भिक्खुनो रागो वूपसन्तो होति, दोसो वूपसन्तो होति, मोहो वूपसन्तो होति। ",
"sn36.17:2.7":	"छयिमा, भिक्खवे, पस्सद्धियो। ",
"sn36.17:2.8":	"पठमं झानं समापन्नस्स वाचा पटिप्पस्सद्धा होति। ",
"sn36.17:2.9":	"दुतियं झानं समापन्नस्स वितक्कविचारा पटिप्पस्सद्धा होन्ति। ",
"sn36.17:2.10":	"ततियं झानं समापन्नस्स पीति पटिप्पस्सद्धा होति। ",
"sn36.17:2.11":	"चतुत्थं झानं समापन्नस्स अस्सासपस्सासा पटिप्पस्सद्धा होन्ति। ",
"sn36.17:2.12":	"सञ्ञावेदयितनिरोधं समापन्नस्स सञ्ञा च वेदना च पटिप्पस्सद्धा होन्ति। ",
"sn36.17:2.13":	"खीणासवस्स भिक्खुनो रागो पटिप्पस्सद्धो होति, दोसो पटिप्पस्सद्धो होति, मोहो पटिप्पस्सद्धो होती”ति। ",
"sn36.17:2.14":	"सत्तमं। "
}	
