{	
"sn35.61:0.1":	"संयुत्त निकाय ३५।६१ ",
"sn35.61:0.2":	"६। अविज्जावग्ग ",
"sn35.61:0.3":	"पठमसब्बुपादानपरियादानसुत्त ",
"sn35.61:1.1":	"“सब्बुपादानपरियादानाय वो, भिक्खवे, धम्मं देसेस्सामि। ",
"sn35.61:1.2":	"तं सुणाथ। ",
"sn35.61:1.3":	"कतमो च, भिक्खवे, सब्बुपादानपरियादानाय धम्मो? ",
"sn35.61:1.4":	"चक्खुञ्च पटिच्च रूपे च उप्पज्जति चक्खुविञ्ञाणं। तिण्णं सङ्गति फस्सो। ",
"sn35.61:1.5":	"फस्सपच्चया वेदना। ",
"sn35.61:1.6":	"एवं पस्सं, भिक्खवे, सुतवा अरियसावको चक्खुस्मिम्पि निब्बिन्दति, रूपेसुपि निब्बिन्दति, चक्खुविञ्ञाणेपि निब्बिन्दति, चक्खुसम्फस्सेपि निब्बिन्दति, वेदनायपि निब्बिन्दति। ",
"sn35.61:1.7":	"निब्बिन्दं विरज्जति; विरागा विमुच्चति; विमोक्खा ‘परियादिन्नं मे उपादानन्’ति पजानाति …पे… ",
"sn35.61:1.8":	"जिव्हञ्च पटिच्च रसे च उप्पज्जति जिव्हाविञ्ञाणं …पे… ",
"sn35.61:1.9":	"मनञ्च पटिच्च धम्मे च उप्पज्जति मनोविञ्ञाणं। तिण्णं सङ्गति फस्सो। ",
"sn35.61:1.10":	"फस्सपच्चया वेदना। ",
"sn35.61:1.11":	"एवं पस्सं, भिक्खवे, सुतवा अरियसावको मनस्मिम्पि निब्बिन्दति, धम्मेसुपि निब्बिन्दति, मनोविञ्ञाणेपि निब्बिन्दति मनोसम्फस्सेपि निब्बिन्दति, वेदनायपि निब्बिन्दति। ",
"sn35.61:1.12":	"निब्बिन्दं विरज्जति; विरागा विमुच्चति; विमोक्खा ‘परियादिन्नं मे उपादानन्’ति पजानाति। ",
"sn35.61:1.13":	"अयं खो, भिक्खवे, सब्बुपादानपरियादानाय धम्मो”ति। ",
"sn35.61:1.14":	"नवमं। "
}	
