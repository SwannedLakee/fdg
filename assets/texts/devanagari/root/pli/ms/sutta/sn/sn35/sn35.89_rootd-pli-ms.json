{	
"sn35.89:0.1":	"संयुत्त निकाय ३५।८९ ",
"sn35.89:0.2":	"९। छन्नवग्ग ",
"sn35.89:0.3":	"बाहियसुत्त ",
"sn35.89:1.1":	"अथ खो आयस्मा बाहियो येन भगवा तेनुपसङ्कमि …पे… एकमन्तं निसिन्नो खो आयस्मा बाहियो भगवन्तं एतदवोच: ",
"sn35.89:1.2":	"“साधु मे, भन्ते, भगवा सङ्खित्तेन धम्मं देसेतु, यमहं भगवतो धम्मं सुत्वा एको वूपकट्ठो अप्पमत्तो आतापी पहितत्तो विहरेय्यन्”ति। ",
"sn35.89:2.1":	"“तं किं मञ्ञसि, बाहिय, ",
"sn35.89:2.2":	"चक्खु निच्चं वा अनिच्चं वा”ति? ",
"sn35.89:3.1":	"“अनिच्चं, भन्ते”। ",
"sn35.89:4.1":	"“यं पनानिच्चं दुक्खं वा तं सुखं वा”ति? ",
"sn35.89:5.1":	"“दुक्खं, भन्ते”। ",
"sn35.89:6.1":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"sn35.89:6.2":	"‘एतं मम, एसोहमस्मि, एसो मे अत्ता’”ति? ",
"sn35.89:7.1":	"“नो हेतं, भन्ते”। ",
"sn35.89:8.1":	"“रूपा निच्चा वा अनिच्चा वा”ति? ",
"sn35.89:9.1":	"“अनिच्चा, भन्ते” …पे… ",
"sn35.89:9.2":	"चक्खुविञ्ञाणं …पे… ",
"sn35.89:9.3":	"चक्खुसम्फस्सो …पे… ",
"sn35.89:9.4":	"यम्पिदं मनोसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि निच्चं वा अनिच्चं वा”ति? ",
"sn35.89:10.1":	"“अनिच्चं, भन्ते”। ",
"sn35.89:11.1":	"“यं पनानिच्चं दुक्खं वा तं सुखं वा”ति? ",
"sn35.89:12.1":	"“दुक्खं, भन्ते”। ",
"sn35.89:13.1":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"sn35.89:13.2":	"‘एतं मम, एसोहमस्मि, एसो मे अत्ता’”ति? ",
"sn35.89:14.1":	"“नो हेतं, भन्ते”। ",
"sn35.89:15.1":	"“एवं पस्सं, बाहिय, सुतवा अरियसावको चक्खुस्मिम्पि निब्बिन्दति, रूपेसुपि निब्बिन्दति, चक्खुविञ्ञाणेपि निब्बिन्दति, चक्खुसम्फस्सेपि निब्बिन्दति …पे… ",
"sn35.89:15.2":	"यम्पिदं मनोसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तस्मिम्पि निब्बिन्दति। ",
"sn35.89:15.3":	"निब्बिन्दं विरज्जति; विरागा विमुच्चति; विमुत्तस्मिं विमुत्तमिति ञाणं होति। ",
"sn35.89:15.4":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाती”ति। ",
"sn35.89:16.1":	"अथ खो आयस्मा बाहियो भगवतो भासितं अभिनन्दित्वा अनुमोदित्वा उट्ठायासना भगवन्तं अभिवादेत्वा पदक्खिणं कत्वा पक्कामि। ",
"sn35.89:16.2":	"अथ खो आयस्मा बाहियो एको वूपकट्ठो अप्पमत्तो आतापी पहितत्तो विहरन्तो नचिरस्सेव—यस्सत्थाय कुलपुत्ता सम्मदेव अगारस्मा अनगारियं पब्बजन्ति, तदनुत्तरं—ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहासि। ",
"sn35.89:16.3":	"“खीणा जाति, वुसितं ब्रह्मचरियं, कतं करणीयं, नापरं इत्थत्ताया”ति अब्भञ्ञासि। ",
"sn35.89:16.4":	"अञ्ञतरो च पनायस्मा बाहियो अरहतं अहोसीति। ",
"sn35.89:16.5":	"छट्ठं। "
}	
