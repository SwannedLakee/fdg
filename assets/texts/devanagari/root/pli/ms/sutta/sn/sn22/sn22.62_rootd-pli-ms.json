{	
"sn22.62:0.1":	"संयुत्त निकाय २२।६२ ",
"sn22.62:0.2":	"६। उपयवग्ग ",
"sn22.62:0.3":	"निरुत्तिपथसुत्त ",
"sn22.62:1.1":	"सावत्थिनिदानं। ",
"sn22.62:1.2":	"“तयोमे, भिक्खवे, निरुत्तिपथा अधिवचनपथा पञ्ञत्तिपथा असङ्किण्णा असङ्किण्णपुब्बा, न सङ्कीयन्ति, न सङ्कीयिस्सन्ति, अप्पटिकुट्ठा समणेहि ब्राह्मणेहि विञ्ञूहि। ",
"sn22.62:1.3":	"कतमे तयो? ",
"sn22.62:1.4":	"यं, भिक्खवे, रूपं अतीतं निरुद्धं विपरिणतं ‘अहोसी’ति तस्स सङ्खा, ‘अहोसी’ति तस्स समञ्ञा, ‘अहोसी’ति तस्स पञ्ञत्ति; ",
"sn22.62:1.5":	"न तस्स सङ्खा ‘अत्थी’ति, न तस्स सङ्खा ‘भविस्सती’ति। ",
"sn22.62:2.1":	"या वेदना अतीता निरुद्धा विपरिणता ‘अहोसी’ति तस्सा सङ्खा, ‘अहोसी’ति तस्सा समञ्ञा, ‘अहोसी’ति तस्सा पञ्ञत्ति; ",
"sn22.62:2.2":	"न तस्सा सङ्खा ‘अत्थी’ति, न तस्सा सङ्खा ‘भविस्सती’ति। ",
"sn22.62:3.1":	"या सञ्ञा … ",
"sn22.62:3.2":	"ये सङ्खारा अतीता निरुद्धा विपरिणता ‘अहेसुन्’ति तेसं सङ्खा, ‘अहेसुन्’ति तेसं समञ्ञा, ‘अहेसुन्’ति तेसं पञ्ञत्ति; ",
"sn22.62:3.3":	"न तेसं सङ्खा ‘अत्थी’ति, न तेसं सङ्खा ‘भविस्सन्ती’ति। ",
"sn22.62:4.1":	"यं विञ्ञाणं अतीतं निरुद्धं विपरिणतं, ‘अहोसी’ति तस्स सङ्खा, ‘अहोसी’ति तस्स समञ्ञा, ‘अहोसी’ति तस्स पञ्ञत्ति; ",
"sn22.62:4.2":	"न तस्स सङ्खा ‘अत्थी’ति, न तस्स सङ्खा ‘भविस्सती’ति। ",
"sn22.62:5.1":	"यं, भिक्खवे, रूपं अजातं अपातुभूतं, ‘भविस्सती’ति तस्स सङ्खा, ‘भविस्सती’ति तस्स समञ्ञा, ‘भविस्सती’ति तस्स पञ्ञत्ति; ",
"sn22.62:5.2":	"न तस्स सङ्खा ‘अत्थी’ति, न तस्स सङ्खा ‘अहोसी’ति। ",
"sn22.62:6.1":	"या वेदना अजाता अपातुभूता, ‘भविस्सती’ति तस्सा सङ्खा, ‘भविस्सती’ति तस्सा समञ्ञा, ‘भविस्सती’ति तस्सा पञ्ञत्ति; ",
"sn22.62:6.2":	"न तस्सा सङ्खा ‘अत्थी’ति, न तस्सा सङ्खा ‘अहोसी’ति। ",
"sn22.62:7.1":	"या सञ्ञा … ",
"sn22.62:7.2":	"ये सङ्खारा अजाता अपातुभूता, ‘भविस्सन्ती’ति तेसं सङ्खा, ‘भविस्सन्ती’ति तेसं समञ्ञा, ‘भविस्सन्ती’ति तेसं पञ्ञत्ति; ",
"sn22.62:7.3":	"न तेसं सङ्खा ‘अत्थी’ति, न तेसं सङ्खा ‘अहेसुन्’ति। ",
"sn22.62:8.1":	"यं विञ्ञाणं अजातं अपातुभूतं, ‘भविस्सती’ति तस्स सङ्खा, ‘भविस्सती’ति तस्स समञ्ञा, ‘भविस्सती’ति तस्स पञ्ञत्ति; ",
"sn22.62:8.2":	"न तस्स सङ्खा ‘अत्थी’ति, न तस्स सङ्खा ‘अहोसी’ति। ",
"sn22.62:9.1":	"यं, भिक्खवे, रूपं जातं पातुभूतं, ‘अत्थी’ति तस्स सङ्खा, ‘अत्थी’ति तस्स समञ्ञा, ‘अत्थी’ति तस्स पञ्ञत्ति; ",
"sn22.62:9.2":	"न तस्स सङ्खा ‘अहोसी’ति, न तस्स सङ्खा ‘भविस्सती’ति। ",
"sn22.62:10.1":	"या वेदना जाता पातुभूता, ‘अत्थी’ति तस्सा सङ्खा, ‘अत्थी’ति तस्सा समञ्ञा, ‘अत्थी’ति तस्सा पञ्ञत्ति; ",
"sn22.62:10.2":	"न तस्सा सङ्खा ‘अहोसी’ति, न तस्सा सङ्खा ‘भविस्सती’ति। ",
"sn22.62:11.1":	"या सञ्ञा … ",
"sn22.62:11.2":	"ये सङ्खारा जाता पातुभूता, ‘अत्थी’ति तेसं सङ्खा, ‘अत्थी’ति तेसं समञ्ञा, ‘अत्थी’ति तेसं पञ्ञत्ति; ",
"sn22.62:11.3":	"न तेसं सङ्खा ‘अहेसुन्’ति, न तेसं सङ्खा, ‘भविस्सन्ती’ति। ",
"sn22.62:12.1":	"यं विञ्ञाणं जातं पातुभूतं, ‘अत्थी’ति तस्स सङ्खा, ‘अत्थी’ति तस्स समञ्ञा, ‘अत्थी’ति तस्स पञ्ञत्ति; ",
"sn22.62:12.2":	"न तस्स सङ्खा ‘अहोसी’ति, न तस्स सङ्खा ‘भविस्सती’ति। ",
"sn22.62:13.1":	"इमे खो, भिक्खवे, तयो निरुत्तिपथा अधिवचनपथा पञ्ञत्तिपथा असङ्किण्णा असङ्किण्णपुब्बा, न सङ्कीयन्ति, न सङ्कीयिस्सन्ति, अप्पटिकुट्ठा समणेहि ब्राह्मणेहि विञ्ञूहि। ",
"sn22.62:13.2":	"येपि ते, भिक्खवे, अहेसुं उक्कला वस्सभञ्ञा अहेतुकवादा अकिरियवादा नत्थिकवादा, तेपिमे तयो निरुत्तिपथे अधिवचनपथे पञ्ञत्तिपथे न गरहितब्बं नप्पटिक्कोसितब्बं अमञ्ञिंसु। ",
"sn22.62:13.3":	"तं किस्स हेतु? ",
"sn22.62:13.4":	"निन्दाघट्टनब्यारोसौपारम्भभया”ति। ",
"sn22.62:13.5":	"मज्झिमपण्णासकस्स उपयवग्गो पठमो। ",
"sn22.62:14.0":	"तस्सुद्दानं ",
"sn22.62:14.1":	"उपयो बीजं उदानं, ",
"sn22.62:14.2":	"उपादानपरिवत्तं; ",
"sn22.62:14.3":	"सत्तट्ठानञ्च सम्बुद्धो, ",
"sn22.62:14.4":	"पञ्चमहालि आदित्ता; ",
"sn22.62:14.5":	"वग्गो निरुत्तिपथेन चाति। "
}	
