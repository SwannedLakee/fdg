{	
"sn5.9:0.1":	"संयुत्त निकाय ५।९ ",
"sn5.9:0.2":	"१। भिक्खुनीवग्ग ",
"sn5.9:0.3":	"सेलासुत्त ",
"sn5.9:1.1":	"सावत्थिनिदानं। ",
"sn5.9:1.2":	"अथ खो सेला भिक्खुनी पुब्बण्हसमयं निवासेत्वा …पे… ",
"sn5.9:1.3":	"अञ्ञतरस्मिं रुक्खमूले दिवाविहारं निसीदि। ",
"sn5.9:1.4":	"अथ खो मारो पापिमा सेलाय भिक्खुनिया भयं छम्भितत्तं लोमहंसं उप्पादेतुकामो …पे… ",
"sn5.9:1.5":	"सेलं भिक्खुनिं गाथाय अज्झभासि: ",
"sn5.9:2.1":	"“केनिदं पकतं बिम्बं, ",
"sn5.9:2.2":	"क्वनु बिम्बस्स कारको; ",
"sn5.9:2.3":	"क्वनु बिम्बं समुप्पन्नं, ",
"sn5.9:2.4":	"क्वनु बिम्बं निरुज्झती”ति। ",
"sn5.9:3.1":	"अथ खो सेलाय भिक्खुनिया एतदहोसि: ",
"sn5.9:3.2":	"“को नु ख्वायं मनुस्सो वा अमनुस्सो वा गाथं भासती”ति? ",
"sn5.9:3.3":	"अथ खो सेलाय भिक्खुनिया एतदहोसि: ",
"sn5.9:3.4":	"“मारो खो अयं पापिमा मम भयं छम्भितत्तं लोमहंसं उप्पादेतुकामो समाधिम्हा चावेतुकामो गाथं भासती”ति। ",
"sn5.9:3.5":	"अथ खो सेला भिक्खुनी “मारो अयं पापिमा” इति विदित्वा मारं पापिमन्तं गाथाहि पच्चभासि: ",
"sn5.9:4.1":	"“नयिदं अत्तकतं बिम्बं, ",
"sn5.9:4.2":	"नयिदं परकतं अघं; ",
"sn5.9:4.3":	"हेतुं पटिच्च सम्भूतं, ",
"sn5.9:4.4":	"हेतुभङ्गा निरुज्झति। ",
"sn5.9:5.1":	"यथा अञ्ञतरं बीजं, ",
"sn5.9:5.2":	"खेत्ते वुत्तं विरूहति; ",
"sn5.9:5.3":	"पथवीरसञ्चागम्म, ",
"sn5.9:5.4":	"सिनेहञ्च तदूभयं। ",
"sn5.9:6.1":	"एवं खन्धा च धातुयो, ",
"sn5.9:6.2":	"छ च आयतना इमे; ",
"sn5.9:6.3":	"हेतुं पटिच्च सम्भूता, ",
"sn5.9:6.4":	"हेतुभङ्गा निरुज्झरे”ति। ",
"sn5.9:7.1":	"अथ खो मारो पापिमा “जानाति मं सेला भिक्खुनी”ति दुक्खी दुम्मनो तत्थेवन्तरधायीति। "
}	
