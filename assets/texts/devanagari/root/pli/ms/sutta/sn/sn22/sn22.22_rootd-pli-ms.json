{	
"sn22.22:0.1":	"संयुत्त निकाय २२।२२ ",
"sn22.22:0.2":	"३। भारवग्ग ",
"sn22.22:0.3":	"भारसुत्त ",
"sn22.22:1.1":	"सावत्थियं … तत्र खो … ",
"sn22.22:1.2":	"“भारञ्च वो, भिक्खवे, देसेस्सामि भारहारञ्च भारादानञ्च भारनिक्खेपनञ्च। ",
"sn22.22:1.3":	"तं सुणाथ। ",
"sn22.22:1.4":	"कतमो च, भिक्खवे, भारो? ",
"sn22.22:1.5":	"पञ्चुपादानक्खन्धा तिस्स वचनीयं। ",
"sn22.22:1.6":	"कतमे पञ्च? ",
"sn22.22:1.7":	"रूपुपादानक्खन्धो, वेदनुपादानक्खन्धो, सञ्ञुपादानक्खन्धो, सङ्खारुपादानक्खन्धो, विञ्ञाणुपादानक्खन्धो; ",
"sn22.22:1.8":	"अयं वुच्चति, भिक्खवे, भारो। ",
"sn22.22:2.1":	"कतमो च, भिक्खवे, भारहारो? ",
"sn22.22:2.2":	"पुग्गलो तिस्स वचनीयं। ",
"sn22.22:2.3":	"य्वायं आयस्मा एवंनामो एवङ्गोत्तो; ",
"sn22.22:2.4":	"अयं वुच्चति, भिक्खवे, भारहारो। ",
"sn22.22:3.1":	"कतमञ्च, भिक्खवे, भारादानं? ",
"sn22.22:3.2":	"यायं तण्हा पोनोभविका नन्दीरागसहगता तत्रतत्राभिनन्दिनी, सेय्यथिदं—",
"sn22.22:3.3":	"कामतण्हा, भवतण्हा, विभवतण्हा। ",
"sn22.22:3.4":	"इदं वुच्चति, भिक्खवे, भारादानं। ",
"sn22.22:4.1":	"कतमञ्च, भिक्खवे, भारनिक्खेपनं? ",
"sn22.22:4.2":	"यो तस्सायेव तण्हाय असेसविरागनिरोधो चागो पटिनिस्सग्गो मुत्ति अनालयो। ",
"sn22.22:4.3":	"इदं वुच्चति, भिक्खवे, भारनिक्खेपनन्”ति। ",
"sn22.22:5.1":	"इदमवोच भगवा। ",
"sn22.22:5.2":	"इदं वत्वान सुगतो अथापरं एतदवोच सत्था: ",
"sn22.22:6.1":	"“भारा हवे पञ्चक्खन्धा, ",
"sn22.22:6.2":	"भारहारो च पुग्गलो; ",
"sn22.22:6.3":	"भारादानं दुखं लोके, ",
"sn22.22:6.4":	"भारनिक्खेपनं सुखं। ",
"sn22.22:7.1":	"निक्खिपित्वा गरुं भारं, ",
"sn22.22:7.2":	"अञ्ञं भारं अनादिय; ",
"sn22.22:7.3":	"समूलं तण्हमब्बुय्ह, ",
"sn22.22:7.4":	"निच्छातो परिनिब्बुतो”ति। ",
"sn22.22:7.5":	"पठमं। "
}	
