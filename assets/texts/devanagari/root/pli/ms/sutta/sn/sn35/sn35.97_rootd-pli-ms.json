{	
"sn35.97:0.1":	"संयुत्त निकाय ३५।९७ ",
"sn35.97:0.2":	"१०। सळवग्ग ",
"sn35.97:0.3":	"पमादविहारीसुत्त ",
"sn35.97:1.1":	"“पमादविहारिञ्च वो, भिक्खवे, देसेस्सामि अप्पमादविहारिञ्च। ",
"sn35.97:1.2":	"तं सुणाथ। ",
"sn35.97:1.3":	"कथञ्च, भिक्खवे, पमादविहारी होति? ",
"sn35.97:1.4":	"चक्खुन्द्रियं असंवुतस्स, भिक्खवे, विहरतो चित्तं ब्यासिञ्चति चक्खुविञ्ञेय्येसु रूपेसु। ",
"sn35.97:1.5":	"तस्स ब्यासित्तचित्तस्स पामोज्जं न होति। ",
"sn35.97:1.6":	"पामोज्जे असति पीति न होति। ",
"sn35.97:1.7":	"पीतिया असति पस्सद्धि न होति। ",
"sn35.97:1.8":	"पस्सद्धिया असति दुक्खं होति। ",
"sn35.97:1.9":	"दुक्खिनो चित्तं न समाधियति। ",
"sn35.97:1.10":	"असमाहिते चित्ते धम्मा न पातुभवन्ति। ",
"sn35.97:1.11":	"धम्मानं अपातुभावा पमादविहारीत्वेव सङ्खं गच्छति …पे… ",
"sn35.97:1.12":	"जिव्हिन्द्रियं असंवुतस्स, भिक्खवे, विहरतो चित्तं ब्यासिञ्चति जिव्हाविञ्ञेय्येसु रसेसु, ",
"sn35.97:1.13":	"तस्स ब्यासित्तचित्तस्स …पे… ",
"sn35.97:1.14":	"पमादविहारीत्वेव सङ्खं गच्छति …पे… ",
"sn35.97:1.15":	"मनिन्द्रियं असंवुतस्स, भिक्खवे, विहरतो चित्तं ब्यासिञ्चति मनोविञ्ञेय्येसु धम्मेसु, ",
"sn35.97:1.16":	"तस्स ब्यासित्तचित्तस्स पामोज्जं न होति। ",
"sn35.97:1.17":	"पामोज्जे असति पीति न होति। ",
"sn35.97:1.18":	"पीतिया असति पस्सद्धि न होति। ",
"sn35.97:1.19":	"पस्सद्धिया असति दुक्खं होति। ",
"sn35.97:1.20":	"दुक्खिनो चित्तं न समाधियति। ",
"sn35.97:1.21":	"असमाहिते चित्ते धम्मा न पातुभवन्ति। ",
"sn35.97:1.22":	"धम्मानं अपातुभावा पमादविहारीत्वेव सङ्खं गच्छति। ",
"sn35.97:1.23":	"एवं खो, भिक्खवे, पमादविहारी होति। ",
"sn35.97:2.1":	"कथञ्च, भिक्खवे, अप्पमादविहारी होति? ",
"sn35.97:2.2":	"चक्खुन्द्रियं संवुतस्स, भिक्खवे, विहरतो चित्तं न ब्यासिञ्चति चक्खुविञ्ञेय्येसु रूपेसु, ",
"sn35.97:2.3":	"तस्स अब्यासित्तचित्तस्स पामोज्जं जायति। ",
"sn35.97:2.4":	"पमुदितस्स पीति जायति। ",
"sn35.97:2.5":	"पीतिमनस्स कायो पस्सम्भति। ",
"sn35.97:2.6":	"पस्सद्धकायो सुखं विहरति। ",
"sn35.97:2.7":	"सुखिनो चित्तं समाधियति। ",
"sn35.97:2.8":	"समाहिते चित्ते धम्मा पातुभवन्ति। ",
"sn35.97:2.9":	"धम्मानं पातुभावा अप्पमादविहारीत्वेव सङ्खं गच्छति …पे… ",
"sn35.97:2.10":	"जिव्हिन्द्रियं संवुतस्स, भिक्खवे, विहरतो चित्तं न ब्यासिञ्चति …पे… ",
"sn35.97:2.11":	"अप्पमादविहारीत्वेव सङ्खं गच्छति। ",
"sn35.97:2.12":	"मनिन्द्रियं संवुतस्स, भिक्खवे, विहरतो चित्तं न ब्यासिञ्चति, मनोविञ्ञेय्येसु धम्मेसु, ",
"sn35.97:2.13":	"तस्स अब्यासित्तचित्तस्स पामोज्जं जायति। ",
"sn35.97:2.14":	"पमुदितस्स पीति जायति। ",
"sn35.97:2.15":	"पीतिमनस्स कायो पस्सम्भति। ",
"sn35.97:2.16":	"पस्सद्धकायो सुखं विहरति। ",
"sn35.97:2.17":	"सुखिनो चित्तं समाधियति। ",
"sn35.97:2.18":	"समाहिते चित्ते धम्मा पातुभवन्ति। ",
"sn35.97:2.19":	"धम्मानं पातुभावा अप्पमादविहारीत्वेव सङ्खं गच्छति। ",
"sn35.97:2.20":	"एवं खो, भिक्खवे, अप्पमादविहारी होती”ति। ",
"sn35.97:2.21":	"चतुत्थं। "
}	
