{	
"sn35.232:0.1":	"संयुत्त निकाय ३५।२३२ ",
"sn35.232:0.2":	"१८। समुद्दवग्ग ",
"sn35.232:0.3":	"कोट्ठिकसुत्त ",
"sn35.232:1.1":	"एकं समयं आयस्मा च सारिपुत्तो आयस्मा च महाकोट्ठिको बाराणसियं विहरन्ति इसिपतने मिगदाये। ",
"sn35.232:1.2":	"अथ खो आयस्मा महाकोट्ठिको सायन्हसमयं पटिसल्लाना वुट्ठितो येनायस्मा सारिपुत्तो तेनुपसङ्कमि; उपसङ्कमित्वा आयस्मता सारिपुत्तेन सद्धिं सम्मोदि। ",
"sn35.232:1.3":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो आयस्मा महाकोट्ठिको आयस्मन्तं सारिपुत्तं एतदवोच: ",
"sn35.232:2.1":	"“किं नु खो, आवुसो सारिपुत्त, चक्खु रूपानं संयोजनं, रूपा चक्खुस्स संयोजनं …पे… ",
"sn35.232:2.2":	"जिव्हा रसानं संयोजनं, रसा जिव्हाय संयोजनं …पे… ",
"sn35.232:2.3":	"मनो धम्मानं संयोजनं, धम्मा मनस्स संयोजनन्”ति? ",
"sn35.232:3.1":	"“न खो, आवुसो कोट्ठिक, चक्खु रूपानं संयोजनं, न रूपा चक्खुस्स संयोजनं। ",
"sn35.232:3.2":	"यञ्च तत्थ तदुभयं पटिच्च उप्पज्जति छन्दरागो तं तत्थ संयोजनं …पे… ",
"sn35.232:3.3":	"न जिव्हा रसानं संयोजनं, न रसा जिव्हाय संयोजनं। ",
"sn35.232:3.4":	"यञ्च तत्थ तदुभयं पटिच्च उप्पज्जति छन्दरागो तं तत्थ संयोजनं …पे… ",
"sn35.232:3.5":	"न मनो धम्मानं संयोजनं, न धम्मा मनस्स संयोजनं। ",
"sn35.232:3.6":	"यञ्च तत्थ तदुभयं पटिच्च उप्पज्जति छन्दरागो तं तत्थ संयोजनं। ",
"sn35.232:4.1":	"सेय्यथापि, आवुसो, काळो च बलीबद्दो ओदातो च बलीबद्दो एकेन दामेन वा योत्तेन वा संयुत्ता अस्सु। ",
"sn35.232:4.2":	"यो नु खो एवं वदेय्य: ",
"sn35.232:4.3":	"‘काळो बलीबद्दो ओदातस्स बलीबद्दस्स संयोजनं, ओदातो बलीबद्दो काळस्स बलीबद्दस्स संयोजनन्’ति, सम्मा नु खो सो वदमानो वदेय्या”ति? ",
"sn35.232:4.4":	"“नो हेतं, आवुसो”। ",
"sn35.232:4.5":	"“न खो, आवुसो, काळो बलीबद्दो ओदातस्स बलीबद्दस्स संयोजनं, न ओदातो बलीबद्दो काळस्स बलीबद्दस्स संयोजनं। ",
"sn35.232:4.6":	"येन च खो ते एकेन दामेन वा योत्तेन वा संयुत्ता तं तत्थ संयोजनं। ",
"sn35.232:5.1":	"एवमेव खो, आवुसो, न चक्खु रूपानं संयोजनं, न रूपा चक्खुस्स संयोजनं। ",
"sn35.232:5.2":	"यञ्च तत्थ तदुभयं पटिच्च उप्पज्जति छन्दरागो तं तत्थ संयोजनं …पे… ",
"sn35.232:5.3":	"न जिव्हा रसानं संयोजनं …पे… ",
"sn35.232:5.4":	"न मनो धम्मानं संयोजनं, न धम्मा मनस्स संयोजनं। ",
"sn35.232:5.5":	"यञ्च तत्थ तदुभयं पटिच्च उप्पज्जति छन्दरागो, तं तत्थ संयोजनं। ",
"sn35.232:6.1":	"चक्खु वा, आवुसो, रूपानं संयोजनं अभविस्स, रूपा वा चक्खुस्स संयोजनं, नयिदं ब्रह्मचरियवासो पञ्ञायेथ सम्मा दुक्खक्खयाय। ",
"sn35.232:6.2":	"यस्मा च खो, आवुसो, न चक्खु रूपानं संयोजनं, न रूपा चक्खुस्स संयोजनं; ",
"sn35.232:6.3":	"यञ्च तत्थ तदुभयं पटिच्च उप्पज्जति छन्दरागो, तं तत्थ संयोजनं, तस्मा ब्रह्मचरियवासो पञ्ञायति सम्मा दुक्खक्खयाय …पे…। ",
"sn35.232:7.1":	"जिव्हा, आवुसो, रसानं संयोजनं अभविस्स, रसा वा जिव्हाय संयोजनं, नयिदं ब्रह्मचरियवासो पञ्ञायेथ सम्मा दुक्खक्खयाय। ",
"sn35.232:7.2":	"यस्मा च खो, आवुसो, न जिव्हा रसानं संयोजनं, न रसा जिव्हाय संयोजनं; यञ्च तत्थ तदुभयं पटिच्च उप्पज्जति छन्दरागो, तं तत्थ संयोजनं, तस्मा ब्रह्मचरियवासो पञ्ञायति सम्मा दुक्खक्खयाय …पे…। ",
"sn35.232:8.1":	"मनो वा, आवुसो, धम्मानं संयोजनं अभविस्स, धम्मा वा मनस्स संयोजनं, नयिदं ब्रह्मचरियवासो पञ्ञायेथ सम्मा दुक्खक्खयाय। ",
"sn35.232:8.2":	"यस्मा च खो, आवुसो, न मनो धम्मानं संयोजनं, न धम्मा मनस्स संयोजनं; ",
"sn35.232:8.3":	"यञ्च तत्थ तदुभयं पटिच्च उप्पज्जति छन्दरागो, तं तत्थ संयोजनं, तस्मा ब्रह्मचरियवासो पञ्ञायति सम्मा दुक्खक्खयाय। ",
"sn35.232:9.1":	"इमिनापेतं, आवुसो, परियायेन वेदितब्बं यथा न चक्खु रूपानं संयोजनं, न रूपा चक्खुस्स संयोजनं। ",
"sn35.232:9.2":	"यञ्च तत्थ तदुभयं पटिच्च उप्पज्जति छन्दरागो, तं तत्थ संयोजनं …पे… ",
"sn35.232:9.3":	"न जिव्हा रसानं संयोजनं …पे… ",
"sn35.232:9.4":	"न मनो धम्मानं संयोजनं, न धम्मा मनस्स संयोजनं। ",
"sn35.232:9.5":	"यञ्च तत्थ तदुभयं पटिच्च उप्पज्जति छन्दरागो, तं तत्थ संयोजनं। ",
"sn35.232:10.1":	"संविज्जति खो, आवुसो, भगवतो चक्खु। ",
"sn35.232:10.2":	"पस्सति भगवा चक्खुना रूपं। ",
"sn35.232:10.3":	"छन्दरागो भगवतो नत्थि। ",
"sn35.232:10.4":	"सुविमुत्तचित्तो भगवा। ",
"sn35.232:10.5":	"संविज्जति खो, आवुसो, भगवतो सोतं। ",
"sn35.232:10.6":	"सुणाति भगवा सोतेन सद्दं। ",
"sn35.232:10.7":	"छन्दरागो भगवतो नत्थि। ",
"sn35.232:10.8":	"सुविमुत्तचित्तो भगवा। ",
"sn35.232:10.9":	"संविज्जति खो, आवुसो, भगवतो घानं। ",
"sn35.232:10.10":	"घायति भगवा घानेन गन्धं। ",
"sn35.232:10.11":	"छन्दरागो भगवतो नत्थि। ",
"sn35.232:10.12":	"सुविमुत्तचित्तो भगवा। ",
"sn35.232:10.13":	"संविज्जति खो, आवुसो, भगवतो जिव्हा। ",
"sn35.232:10.14":	"सायति भगवा जिव्हाय रसं। ",
"sn35.232:10.15":	"छन्दरागो भगवतो नत्थि। ",
"sn35.232:10.16":	"सुविमुत्तचित्तो भगवा। ",
"sn35.232:10.17":	"संविज्जति खो, आवुसो, भगवतो कायो। ",
"sn35.232:10.18":	"फुसति भगवा कायेन फोट्ठब्बं। ",
"sn35.232:10.19":	"छन्दरागो भगवतो नत्थि। ",
"sn35.232:10.20":	"सुविमुत्तचित्तो भगवा। ",
"sn35.232:10.21":	"संविज्जति खो, आवुसो, भगवतो मनो। ",
"sn35.232:10.22":	"विजानाति भगवा मनसा धम्मं। ",
"sn35.232:10.23":	"छन्दरागो भगवतो नत्थि। ",
"sn35.232:10.24":	"सुविमुत्तचित्तो भगवा। ",
"sn35.232:11.1":	"इमिना खो एतं, आवुसो, परियायेन वेदितब्बं यथा न चक्खु रूपानं संयोजनं, न रूपा चक्खुस्स संयोजनं; ",
"sn35.232:11.2":	"यञ्च तत्थ तदुभयं पटिच्च उप्पज्जति छन्दरागो, तं तत्थ संयोजनं। ",
"sn35.232:11.3":	"न सोतं … ",
"sn35.232:11.4":	"न घानं … ",
"sn35.232:11.5":	"न जिव्हा रसानं संयोजनं, न रसा जिव्हाय संयोजनं; ",
"sn35.232:11.6":	"यञ्च तत्थ तदुभयं पटिच्च उप्पज्जति छन्दरागो तं तत्थ संयोजनं। ",
"sn35.232:11.7":	"न कायो … ",
"sn35.232:11.8":	"न मनो धम्मानं संयोजनं, न धम्मा मनस्स संयोजनं; ",
"sn35.232:11.9":	"यञ्च तत्थ तदुभयं पटिच्च उप्पज्जति छन्दरागो, तं तत्थ संयोजनन्”ति। ",
"sn35.232:11.10":	"पञ्चमं। "
}	
