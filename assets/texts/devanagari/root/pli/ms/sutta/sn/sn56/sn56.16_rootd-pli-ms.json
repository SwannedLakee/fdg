{	
"sn56.16:0.1":	"संयुत्त निकाय ५६।१६ ",
"sn56.16:0.2":	"२। धम्मचक्कप्पवत्तनवग्ग ",
"sn56.16:0.3":	"दुतियधारणसुत्त ",
"sn56.16:1.1":	"“धारेथ नो तुम्हे, भिक्खवे, मया चत्तारि अरियसच्चानि देसितानी”ति? ",
"sn56.16:1.2":	"एवं वुत्ते, अञ्ञतरो भिक्खु भगवन्तं एतदवोच: ",
"sn56.16:1.3":	"“अहं खो, भन्ते, धारेमि भगवता चत्तारि अरियसच्चानि देसितानी”ति। ",
"sn56.16:2.1":	"“यथा कथं पन त्वं, भिक्खु, धारेसि मया चत्तारि अरियसच्चानि देसितानी”ति? ",
"sn56.16:2.2":	"“दुक्खं ख्वाहं, भन्ते, भगवता पठमं अरियसच्चं देसितं धारेमि। ",
"sn56.16:2.3":	"यो हि कोचि, भन्ते, समणो वा ब्राह्मणो वा एवं वदेय्य: ",
"sn56.16:2.4":	"‘नेतं दुक्खं पठमं अरियसच्चं यं समणेन गोतमेन देसितं। ",
"sn56.16:2.5":	"अहमेतं दुक्खं पठमं अरियसच्चं पच्चक्खाय अञ्ञं दुक्खं पठमं अरियसच्चं पञ्ञपेस्सामी’ति—",
"sn56.16:2.6":	"नेतं ठानं विज्जति। ",
"sn56.16:2.7":	"दुक्खसमुदयं ख्वाहं, भन्ते, भगवता …पे… ",
"sn56.16:2.8":	"दुक्खनिरोधगामिनिं पटिपदं ख्वाहं, भन्ते, भगवता चतुत्थं अरियसच्चं देसितं धारेमि। ",
"sn56.16:2.9":	"यो हि कोचि, भन्ते, समणो वा ब्राह्मणो वा एवं वदेय्य: ",
"sn56.16:2.10":	"‘नेतं दुक्खनिरोधगामिनी पटिपदा चतुत्थं अरियसच्चं यं समणेन गोतमेन देसितं। ",
"sn56.16:2.11":	"अहमेतं दुक्खनिरोधगामिनिं पटिपदं चतुत्थं अरियसच्चं पच्चक्खाय अञ्ञं दुक्खनिरोधगामिनिं पटिपदं चतुत्थं अरियसच्चं पञ्ञपेस्सामी’ति—",
"sn56.16:2.12":	"नेतं ठानं विज्जति। ",
"sn56.16:2.13":	"एवं ख्वाहं, भन्ते, धारेमि भगवता चत्तारि अरियसच्चानि देसितानी”ति। ",
"sn56.16:3.1":	"“साधु साधु, भिक्खु। ",
"sn56.16:3.2":	"साधु खो त्वं, भिक्खु, धारेसि मया चत्तारि अरियसच्चानि देसितानीति। ",
"sn56.16:3.3":	"दुक्खं खो, भिक्खु, मया पठमं अरियसच्चं देसितं, तथा नं धारेहि। ",
"sn56.16:3.4":	"यो हि कोचि, भिक्खु, समणो वा ब्राह्मणो वा एवं वदेय्य: ",
"sn56.16:3.5":	"‘नेतं दुक्खं पठमं अरियसच्चं यं समणेन गोतमेन देसितं। ",
"sn56.16:3.6":	"अहमेतं दुक्खं पठमं अरियसच्चं पच्चक्खाय अञ्ञं दुक्खं पठमं अरियसच्चं पञ्ञपेस्सामी’ति—",
"sn56.16:3.7":	"नेतं ठानं विज्जति। ",
"sn56.16:3.8":	"दुक्खसमुदयं खो, भिक्खु …पे… ",
"sn56.16:3.9":	"दुक्खनिरोधं खो, भिक्खु …पे… ",
"sn56.16:3.10":	"दुक्खनिरोधगामिनी पटिपदा खो, भिक्खु, मया चतुत्थं अरियसच्चं देसितं, तथा नं धारेहि। ",
"sn56.16:3.11":	"यो हि कोचि, भिक्खु, समणो वा ब्राह्मणो वा एवं वदेय्य: ",
"sn56.16:3.12":	"‘नेतं दुक्खनिरोधगामिनी पटिपदा चतुत्थं अरियसच्चं यं समणेन गोतमेन देसितं। ",
"sn56.16:3.13":	"अहमेतं दुक्खनिरोधगामिनिं पटिपदं चतुत्थं अरियसच्चं पच्चक्खाय अञ्ञं दुक्खनिरोधगामिनिं पटिपदं चतुत्थं अरियसच्चं पञ्ञपेस्सामी’ति—",
"sn56.16:3.14":	"नेतं ठानं विज्जति। ",
"sn56.16:3.15":	"एवं खो त्वं, भिक्खु, धारेहि मया चत्तारि अरियसच्चानि देसितानीति। ",
"sn56.16:4.1":	"तस्मातिह, भिक्खु, ‘इदं दुक्खन्’ति योगो करणीयो …पे… ‘अयं दुक्खनिरोधगामिनी पटिपदा’ति योगो करणीयो”ति। ",
"sn56.16:4.2":	"छट्ठं। "
}	
