{	
"sn38.3:0.1":	"संयुत्त निकाय ३८।३ ",
"sn38.3:0.2":	"१। जम्बुखादकवग्ग ",
"sn38.3:0.3":	"धम्मवादीपञ्हासुत्त ",
"sn38.3:1.1":	"“के नु खो, आवुसो सारिपुत्त, लोके धम्मवादिनो, के लोके सुप्पटिपन्ना, के लोके सुगता”ति? ",
"sn38.3:1.2":	"“ये खो, आवुसो, रागप्पहानाय धम्मं देसेन्ति, दोसप्पहानाय धम्मं देसेन्ति, मोहप्पहानाय धम्मं देसेन्ति, ते लोके धम्मवादिनो। ",
"sn38.3:1.3":	"ये खो, आवुसो, रागस्स पहानाय पटिपन्ना, दोसस्स पहानाय पटिपन्ना, मोहस्स पहानाय पटिपन्ना, ते लोके सुप्पटिपन्ना। ",
"sn38.3:1.4":	"येसं खो, आवुसो, रागो पहीनो उच्छिन्नमूलो तालावत्थुकतो अनभावङ्कतो आयतिं अनुप्पादधम्मो, दोसो पहीनो उच्छिन्नमूलो तालावत्थुकतो अनभावङ्कतो आयतिं अनुप्पादधम्मो, मोहो पहीनो उच्छिन्नमूलो तालावत्थुकतो अनभावङ्कतो आयतिं अनुप्पादधम्मो, ते लोके सुगता”ति। ",
"sn38.3:2.1":	"“अत्थि पनावुसो, मग्गो अत्थि पटिपदा एतस्स रागस्स दोसस्स मोहस्स पहानाया”ति? ",
"sn38.3:2.2":	"“अत्थि खो, आवुसो, मग्गो अत्थि पटिपदा एतस्स रागस्स दोसस्स मोहस्स पहानाया”ति। ",
"sn38.3:2.3":	"“कतमो पनावुसो, मग्गो कतमा पटिपदा एतस्स रागस्स दोसस्स मोहस्स पहानाया”ति? ",
"sn38.3:2.4":	"“अयमेव खो, आवुसो, अरियो अट्ठङ्गिको मग्गो एतस्स रागस्स दोसस्स मोहस्स पहानाय, सेय्यथिदं—",
"sn38.3:2.5":	"सम्मादिट्ठि …पे… सम्मासमाधि। ",
"sn38.3:2.6":	"अयं खो, आवुसो, मग्गो अयं पटिपदा एतस्स रागस्स दोसस्स मोहस्स पहानाया”ति। ",
"sn38.3:2.7":	"“भद्दको, आवुसो, मग्गो भद्दिका पटिपदा, एतस्स रागस्स दोसस्स मोहस्स पहानाय। ",
"sn38.3:2.8":	"अलञ्च पनावुसो सारिपुत्त, अप्पमादाया”ति। ",
"sn38.3:2.9":	"ततियं। "
}	
