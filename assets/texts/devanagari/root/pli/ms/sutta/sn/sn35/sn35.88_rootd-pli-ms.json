{	
"sn35.88:0.1":	"संयुत्त निकाय ३५।८८ ",
"sn35.88:0.2":	"९। छन्नवग्ग ",
"sn35.88:0.3":	"पुण्णसुत्त ",
"sn35.88:1.1":	"अथ खो आयस्मा पुण्णो येन भगवा तेनुपसङ्कमि; उपसङ्कमित्वा …पे… एकमन्तं निसिन्नो खो आयस्मा पुण्णो भगवन्तं एतदवोच: ",
"sn35.88:1.2":	"“साधु मे, भन्ते, भगवा सङ्खित्तेन धम्मं देसेतु, यमहं भगवतो धम्मं सुत्वा एको वूपकट्ठो अप्पमत्तो आतापी पहितत्तो विहरेय्यन्”ति। ",
"sn35.88:2.1":	"“सन्ति खो, पुण्ण, चक्खुविञ्ञेय्या रूपा इट्ठा कन्ता मनापा पियरूपा कामूपसंहिता रजनीया। ",
"sn35.88:2.2":	"तञ्चे भिक्खु अभिनन्दति अभिवदति अज्झोसाय तिट्ठति। ",
"sn35.88:2.3":	"तस्स तं अभिनन्दतो अभिवदतो अज्झोसाय तिट्ठतो उप्पज्जति नन्दी। ",
"sn35.88:2.4":	"‘नन्दिसमुदया दुक्खसमुदयो, पुण्णा’ति वदामि …पे… ",
"sn35.88:2.5":	"सन्ति खो, पुण्ण, जिव्हाविञ्ञेय्या रसा …पे… ",
"sn35.88:2.6":	"सन्ति खो, पुण्ण, मनोविञ्ञेय्या धम्मा इट्ठा कन्ता मनापा पियरूपा कामूपसंहिता रजनीया। ",
"sn35.88:2.7":	"तञ्चे भिक्खु अभिनन्दति अभिवदति अज्झोसाय तिट्ठति। ",
"sn35.88:2.8":	"तस्स तं अभिनन्दतो अभिवदतो अज्झोसाय तिट्ठतो उप्पज्जति नन्दी। ",
"sn35.88:2.9":	"‘नन्दिसमुदया दुक्खसमुदयो, पुण्णा’ति वदामि। ",
"sn35.88:3.1":	"सन्ति खो, पुण्ण, चक्खुविञ्ञेय्या रूपा इट्ठा कन्ता मनापा पियरूपा कामूपसंहिता रजनीया। ",
"sn35.88:3.2":	"तञ्चे भिक्खु नाभिनन्दति नाभिवदति नाज्झोसाय तिट्ठति, तस्स तं अनभिनन्दतो अनभिवदतो अनज्झोसाय तिट्ठतो निरुज्झति नन्दी। ",
"sn35.88:3.3":	"‘नन्दिनिरोधा दुक्खनिरोधो, पुण्णा’ति वदामि …पे… ",
"sn35.88:3.4":	"सन्ति खो, पुण्ण, मनोविञ्ञेय्या धम्मा इट्ठा कन्ता मनापा पियरूपा कामूपसंहिता रजनीया। ",
"sn35.88:3.5":	"तञ्चे भिक्खु नाभिनन्दति नाभिवदति नाज्झोसाय तिट्ठति, तस्स तं अनभिनन्दतो अनभिवदतो अनज्झोसाय तिट्ठतो निरुज्झति नन्दी। ",
"sn35.88:3.6":	"‘नन्दिनिरोधा दुक्खनिरोधो, पुण्णा’ति वदामि। ",
"sn35.88:4.1":	"इमिना त्वं, पुण्ण, मया सङ्खित्तेन ओवादेन ओवदितो कतमस्मिं जनपदे विहरिस्ससी”ति? ",
"sn35.88:4.2":	"“अत्थि, भन्ते, सुनापरन्तो नाम जनपदो, तत्थाहं विहरिस्सामी”ति। ",
"sn35.88:5.1":	"“चण्डा खो, पुण्ण, सुनापरन्तका मनुस्सा; ",
"sn35.88:5.2":	"फरुसा खो, पुण्ण, सुनापरन्तका मनुस्सा। ",
"sn35.88:5.3":	"सचे तं, पुण्ण, सुनापरन्तका मनुस्सा अक्कोसिस्सन्ति परिभासिस्सन्ति, तत्र ते, पुण्ण, किन्ति भविस्सती”ति? ",
"sn35.88:6.1":	"“सचे मं, भन्ते, सुनापरन्तका मनुस्सा अक्कोसिस्सन्ति परिभासिस्सन्ति, तत्र मे एवं भविस्सति: ",
"sn35.88:6.2":	"‘भद्दका वतिमे सुनापरन्तका मनुस्सा, सुभद्दका वतिमे सुनापरन्तका मनुस्सा, यं मे नयिमे पाणिना पहारं देन्ती’ति। ",
"sn35.88:6.3":	"एवमेत्थ, भगवा, भविस्सति; ",
"sn35.88:6.4":	"एवमेत्थ, सुगत, भविस्सती”ति। ",
"sn35.88:7.1":	"“सचे पन ते, पुण्ण, सुनापरन्तका मनुस्सा पाणिना पहारं दस्सन्ति, तत्र पन ते, पुण्ण, किन्ति भविस्सती”ति? ",
"sn35.88:8.1":	"“सचे मे, भन्ते, सुनापरन्तका मनुस्सा पाणिना पहारं दस्सन्ति, तत्र मे एवं भविस्सति: ",
"sn35.88:8.2":	"‘भद्दका वतिमे सुनापरन्तका मनुस्सा, सुभद्दका वतिमे सुनापरन्तका मनुस्सा, यं मे नयिमे लेड्डुना पहारं देन्ती’ति। ",
"sn35.88:8.3":	"एवमेत्थ, भगवा, भविस्सति; ",
"sn35.88:8.4":	"एवमेत्थ, सुगत, भविस्सती”ति। ",
"sn35.88:9.1":	"“सचे पन ते, पुण्ण, सुनापरन्तका मनुस्सा लेड्डुना पहारं दस्सन्ति, तत्र पन ते, पुण्ण, किन्ति भविस्सती”ति? ",
"sn35.88:10.1":	"“सचे मे, भन्ते, सुनापरन्तका मनुस्सा लेड्डुना पहारं दस्सन्ति, तत्र मे एवं भविस्सति: ",
"sn35.88:10.2":	"‘भद्दका वतिमे सुनापरन्तका मनुस्सा, सुभद्दका वतिमे सुनापरन्तका मनुस्सा, यं मे नयिमे दण्डेन पहारं देन्ती’ति। ",
"sn35.88:10.3":	"एवमेत्थ, भगवा, भविस्सति; ",
"sn35.88:10.4":	"एवमेत्थ, सुगत, भविस्सती”ति। ",
"sn35.88:11.1":	"“सचे पन पुण्ण, सुनापरन्तका मनुस्सा दण्डेन पहारं दस्सन्ति, तत्र पन ते, पुण्ण, किन्ति भविस्सती”ति? ",
"sn35.88:12.1":	"“सचे मे, भन्ते, सुनापरन्तका मनुस्सा दण्डेन पहारं दस्सन्ति, तत्र मे एवं भविस्सति: ",
"sn35.88:12.2":	"‘भद्दका वतिमे सुनापरन्तका मनुस्सा, सुभद्दका वतिमे सुनापरन्तका मनुस्सा, यं मे नयिमे सत्थेन पहारं देन्ती’ति। ",
"sn35.88:12.3":	"एवमेत्थ, भगवा, भविस्सति; ",
"sn35.88:12.4":	"एवमेत्थ, सुगत, भविस्सती”ति। ",
"sn35.88:13.1":	"“सचे पन ते, पुण्ण, सुनापरन्तका मनुस्सा सत्थेन पहारं दस्सन्ति, तत्र पन ते, पुण्ण, किन्ति भविस्सती”ति? ",
"sn35.88:14.1":	"“सचे मे, भन्ते, सुनापरन्तका मनुस्सा सत्थेन पहारं दस्सन्ति, तत्र मे एवं भविस्सति: ",
"sn35.88:14.2":	"‘भद्दका वतिमे सुनापरन्तका मनुस्सा, सुभद्दका वतिमे सुनापरन्तका मनुस्सा, यं मं नयिमे तिण्हेन सत्थेन जीविता वोरोपेन्ती’ति। ",
"sn35.88:14.3":	"एवमेत्थ, भगवा, भविस्सति; ",
"sn35.88:14.4":	"एवमेत्थ, सुगत, भविस्सती”ति। ",
"sn35.88:15.1":	"“सचे पन तं, पुण्ण, सुनापरन्तका मनुस्सा तिण्हेन सत्थेन जीविता वोरोपेस्सन्ति, तत्र पन ते, पुण्ण, किन्ति भविस्सती”ति? ",
"sn35.88:16.1":	"“सचे मं, भन्ते, सुनापरन्तका मनुस्सा तिण्हेन सत्थेन जीविता वोरोपेस्सन्ति, तत्र मे एवं भविस्सति: ",
"sn35.88:16.2":	"‘सन्ति खो तस्स भगवतो सावका कायेन च जीवितेन च अट्टीयमाना हरायमाना जिगुच्छमाना सत्थहारकं परियेसन्ति, तं मे इदं अपरियिट्ठञ्ञेव सत्थहारकं लद्धन्’ति। ",
"sn35.88:16.3":	"एवमेत्थ, भगवा, भविस्सति; ",
"sn35.88:16.4":	"एवमेत्थ, सुगत, भविस्सती”ति। ",
"sn35.88:17.1":	"“साधु साधु, पुण्ण। ",
"sn35.88:17.2":	"सक्खिस्ससि खो त्वं, पुण्ण, इमिना दमूपसमेन समन्नागतो सुनापरन्तस्मिं जनपदे वत्थुं। ",
"sn35.88:17.3":	"यस्सदानि त्वं, पुण्ण, कालं मञ्ञसी”ति। ",
"sn35.88:18.1":	"अथ खो आयस्मा पुण्णो भगवतो वचनं अभिनन्दित्वा अनुमोदित्वा उट्ठायासना भगवन्तं अभिवादेत्वा पदक्खिणं कत्वा सेनासनं संसामेत्वा पत्तचीवरमादाय येन सुनापरन्तो जनपदो तेन चारिकं पक्कामि। ",
"sn35.88:18.2":	"अनुपुब्बेन चारिकं चरमानो येन सुनापरन्तो जनपदो तदवसरि। ",
"sn35.88:18.3":	"तत्र सुदं आयस्मा पुण्णो सुनापरन्तस्मिं जनपदे विहरति। ",
"sn35.88:18.4":	"अथ खो आयस्मा पुण्णो तेनेवन्तरवस्सेन पञ्चमत्तानि उपासकसतानि पटिवेदेसि। ",
"sn35.88:18.5":	"तेनेवन्तरवस्सेन पञ्चमत्तानि उपासिकासतानि पटिवेदेसि। ",
"sn35.88:18.6":	"तेनेवन्तरवस्सेन तिस्सो विज्जा सच्छाकासि। ",
"sn35.88:18.7":	"तेनेवन्तरवस्सेन परिनिब्बायि। ",
"sn35.88:19.1":	"अथ खो सम्बहुला भिक्खू येन भगवा तेनुपसङ्कमिंसु …पे… एकमन्तं निसिन्ना खो ते भिक्खू भगवन्तं एतदवोचुं: ",
"sn35.88:19.2":	"“यो सो, भन्ते, पुण्णो नाम कुलपुत्तो भगवता सङ्खित्तेन ओवादेन ओवदितो, सो कालङ्कतो। ",
"sn35.88:19.3":	"तस्स का गति को अभिसम्परायो”ति? ",
"sn35.88:20.1":	"“पण्डितो, भिक्खवे, पुण्णो कुलपुत्तो, पच्चपादि धम्मस्सानुधम्मं, न च मं धम्माधिकरणं विहेसेसि। ",
"sn35.88:20.2":	"परिनिब्बुतो, भिक्खवे, पुण्णो कुलपुत्तो”ति। ",
"sn35.88:20.3":	"पञ्चमं। "
}	
