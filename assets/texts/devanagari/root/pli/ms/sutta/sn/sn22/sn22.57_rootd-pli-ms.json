{	
"sn22.57:0.1":	"संयुत्त निकाय २२।५७ ",
"sn22.57:0.2":	"६। उपयवग्ग ",
"sn22.57:0.3":	"सत्तट्ठानसुत्त ",
"sn22.57:1.1":	"सावत्थिनिदानं। ",
"sn22.57:1.2":	"“सत्तट्ठानकुसलो, भिक्खवे, भिक्खु तिविधूपपरिक्खी इमस्मिं धम्मविनये केवली वुसितवा उत्तमपुरिसोति वुच्चति। ",
"sn22.57:1.3":	"कथञ्च, भिक्खवे, भिक्खु सत्तट्ठानकुसलो होति? ",
"sn22.57:1.4":	"इध, भिक्खवे, भिक्खु रूपं पजानाति, रूपसमुदयं पजानाति, रूपनिरोधं पजानाति, रूपनिरोधगामिनिं पटिपदं पजानाति; ",
"sn22.57:1.5":	"रूपस्स अस्सादं पजानाति, रूपस्स आदीनवं पजानाति, रूपस्स निस्सरणं पजानाति; ",
"sn22.57:1.6":	"वेदनं पजानाति … ",
"sn22.57:1.7":	"सञ्ञं … ",
"sn22.57:1.8":	"सङ्खारे … ",
"sn22.57:1.9":	"विञ्ञाणं पजानाति, विञ्ञाणसमुदयं पजानाति, विञ्ञाणनिरोधं पजानाति, विञ्ञाणनिरोधगामिनिं पटिपदं पजानाति; ",
"sn22.57:1.10":	"विञ्ञाणस्स अस्सादं पजानाति, विञ्ञाणस्स आदीनवं पजानाति, विञ्ञाणस्स निस्सरणं पजानाति। ",
"sn22.57:2.1":	"कतमञ्च, भिक्खवे, रूपं? ",
"sn22.57:2.2":	"चत्तारो च महाभूता, चतुन्नञ्च महाभूतानं उपादाय रूपं। ",
"sn22.57:2.3":	"इदं वुच्चति, भिक्खवे, रूपं। ",
"sn22.57:2.4":	"आहारसमुदया रूपसमुदयो; ",
"sn22.57:2.5":	"आहारनिरोधा रूपनिरोधो। ",
"sn22.57:2.6":	"अयमेव अरियो अट्ठङ्गिको मग्गो रूपनिरोधगामिनी पटिपदा, सेय्यथिदं—",
"sn22.57:2.7":	"सम्मादिट्ठि …पे… सम्मासमाधि। ",
"sn22.57:3.1":	"यं रूपं पटिच्च उप्पज्जति सुखं सोमनस्सं—",
"sn22.57:3.2":	"अयं रूपस्स अस्सादो। ",
"sn22.57:3.3":	"यं रूपं अनिच्चं दुक्खं विपरिणामधम्मं—",
"sn22.57:3.4":	"अयं रूपस्स आदीनवो। ",
"sn22.57:3.5":	"यो रूपस्मिं छन्दरागविनयो छन्दरागप्पहानं—",
"sn22.57:3.6":	"इदं रूपस्स निस्सरणं। ",
"sn22.57:4.1":	"ये हि केचि, भिक्खवे, समणा वा ब्राह्मणा वा एवं रूपं अभिञ्ञाय, एवं रूपसमुदयं अभिञ्ञाय, एवं रूपनिरोधं अभिञ्ञाय, एवं रूपनिरोधगामिनिं पटिपदं अभिञ्ञाय; ",
"sn22.57:4.2":	"एवं रूपस्स अस्सादं अभिञ्ञाय, एवं रूपस्स आदीनवं अभिञ्ञाय, एवं रूपस्स निस्सरणं अभिञ्ञाय रूपस्स निब्बिदाय विरागाय निरोधाय पटिपन्ना, ते सुप्पटिपन्ना। ",
"sn22.57:4.3":	"ये सुप्पटिपन्ना, ते इमस्मिं धम्मविनये गाधन्ति। ",
"sn22.57:5.1":	"ये च खो केचि, भिक्खवे, समणा वा ब्राह्मणा वा एवं रूपं अभिञ्ञाय, एवं रूपसमुदयं अभिञ्ञाय, एवं रूपनिरोधं अभिञ्ञाय, एवं रूपनिरोधगामिनिं पटिपदं अभिञ्ञाय; ",
"sn22.57:5.2":	"एवं रूपस्स अस्सादं अभिञ्ञाय, एवं रूपस्स आदीनवं अभिञ्ञाय, एवं रूपस्स निस्सरणं अभिञ्ञाय रूपस्स निब्बिदा विरागा निरोधा अनुपादा विमुत्ता, ते सुविमुत्ता। ",
"sn22.57:5.3":	"ये सुविमुत्ता, ते केवलिनो। ",
"sn22.57:5.4":	"ये केवलिनो वट्टं तेसं नत्थि पञ्ञापनाय। ",
"sn22.57:6.1":	"कतमा च, भिक्खवे, वेदना? ",
"sn22.57:6.2":	"छयिमे, भिक्खवे, वेदनाकाया—",
"sn22.57:6.3":	"चक्खुसम्फस्सजा वेदना …पे… ",
"sn22.57:6.4":	"मनोसम्फस्सजा वेदना। ",
"sn22.57:6.5":	"अयं वुच्चति, भिक्खवे, वेदना। ",
"sn22.57:6.6":	"फस्ससमुदया वेदनासमुदयो; ",
"sn22.57:6.7":	"फस्सनिरोधा वेदनानिरोधो। ",
"sn22.57:6.8":	"अयमेव अरियो अट्ठङ्गिको मग्गो वेदनानिरोधगामिनी पटिपदा, सेय्यथिदं—",
"sn22.57:6.9":	"सम्मादिट्ठि …पे… सम्मासमाधि। ",
"sn22.57:7.1":	"यं वेदनं पटिच्च उप्पज्जति सुखं सोमनस्सं—",
"sn22.57:7.2":	"अयं वेदनाय अस्सादो। ",
"sn22.57:7.3":	"या वेदना अनिच्चा दुक्खा विपरिणामधम्मा—",
"sn22.57:7.4":	"अयं वेदनाय आदीनवो। ",
"sn22.57:7.5":	"यो वेदनाय छन्दरागविनयो छन्दरागप्पहानं—",
"sn22.57:7.6":	"इदं वेदनाय निस्सरणं। ",
"sn22.57:8.1":	"ये हि, केचि, भिक्खवे, समणा वा ब्राह्मणा वा एवं वेदनं अभिञ्ञाय, एवं वेदनासमुदयं अभिञ्ञाय, एवं वेदनानिरोधं अभिञ्ञाय, एवं वेदनानिरोधगामिनिं पटिपदं अभिञ्ञाय; ",
"sn22.57:8.2":	"एवं वेदनाय अस्सादं अभिञ्ञाय, एवं वेदनाय आदीनवं अभिञ्ञाय, एवं वेदनाय निस्सरणं अभिञ्ञाय वेदनाय निब्बिदाय विरागाय निरोधाय पटिपन्ना, ते सुप्पटिपन्ना। ",
"sn22.57:8.3":	"ये सुप्पटिपन्ना, ते इमस्मिं धम्मविनये गाधन्ति। ",
"sn22.57:9.1":	"ये च खो केचि, भिक्खवे, समणा वा ब्राह्मणा वा एवं वेदनं अभिञ्ञाय …पे… ",
"sn22.57:9.2":	"वट्टं तेसं नत्थि पञ्ञापनाय। ",
"sn22.57:10.1":	"कतमा च, भिक्खवे, सञ्ञा? ",
"sn22.57:10.2":	"छयिमे, भिक्खवे, सञ्ञाकाया—",
"sn22.57:10.3":	"रूपसञ्ञा, सद्दसञ्ञा, गन्धसञ्ञा, रससञ्ञा, फोट्ठब्बसञ्ञा, धम्मसञ्ञा। ",
"sn22.57:10.4":	"अयं वुच्चति, भिक्खवे, सञ्ञा। ",
"sn22.57:10.5":	"फस्ससमुदया सञ्ञासमुदयो; ",
"sn22.57:10.6":	"फस्सनिरोधा सञ्ञानिरोधो। ",
"sn22.57:10.7":	"अयमेव अरियो अट्ठङ्गिको मग्गो सञ्ञानिरोधगामिनी पटिपदा, सेय्यथिदं—",
"sn22.57:10.8":	"सम्मादिट्ठि …पे… सम्मासमाधि …पे… ",
"sn22.57:10.9":	"वट्टं तेसं नत्थि पञ्ञापनाय। ",
"sn22.57:11.1":	"कतमे च, भिक्खवे, सङ्खारा? ",
"sn22.57:11.2":	"छयिमे, भिक्खवे, चेतनाकाया—",
"sn22.57:11.3":	"रूपसञ्चेतना …पे… ",
"sn22.57:11.4":	"धम्मसञ्चेतना। ",
"sn22.57:11.5":	"इमे वुच्चन्ति, भिक्खवे, सङ्खारा। ",
"sn22.57:11.6":	"फस्ससमुदया सङ्खारसमुदयो; ",
"sn22.57:11.7":	"फस्सनिरोधा सङ्खारनिरोधो। ",
"sn22.57:11.8":	"अयमेव अरियो अट्ठङ्गिको मग्गो सङ्खारनिरोधगामिनी पटिपदा, सेय्यथिदं—",
"sn22.57:11.9":	"सम्मादिट्ठि …पे… सम्मासमाधि। ",
"sn22.57:12.1":	"यं सङ्खारे पटिच्च उप्पज्जति सुखं सोमनस्सं—",
"sn22.57:12.2":	"अयं सङ्खारानं अस्सादो। ",
"sn22.57:12.3":	"ये सङ्खारा अनिच्चा दुक्खा विपरिणामधम्मा—",
"sn22.57:12.4":	"अयं सङ्खारानं आदीनवो। ",
"sn22.57:12.5":	"यो सङ्खारेसु छन्दरागविनयो छन्दरागप्पहानं—",
"sn22.57:12.6":	"इदं सङ्खारानं निस्सरणं। ",
"sn22.57:13.1":	"ये हि केचि, भिक्खवे, समणा वा ब्राह्मणा वा एवं सङ्खारे अभिञ्ञाय, एवं सङ्खारसमुदयं अभिञ्ञाय, एवं सङ्खारनिरोधं अभिञ्ञाय, एवं सङ्खारनिरोधगामिनिं पटिपदं अभिञ्ञाय …पे… सङ्खारानं निब्बिदाय विरागाय निरोधाय पटिपन्ना ते सुप्पटिपन्ना। ",
"sn22.57:13.2":	"ये सुप्पटिपन्ना, ते इमस्मिं धम्मविनये गाधन्ति …पे… ",
"sn22.57:13.3":	"वट्टं तेसं नत्थि पञ्ञापनाय। ",
"sn22.57:14.1":	"कतमञ्च, भिक्खवे, विञ्ञाणं? ",
"sn22.57:14.2":	"छयिमे, भिक्खवे, विञ्ञाणकाया—",
"sn22.57:14.3":	"चक्खुविञ्ञाणं, सोतविञ्ञाणं, घानविञ्ञाणं, जिव्हाविञ्ञाणं, कायविञ्ञाणं, मनोविञ्ञाणं। ",
"sn22.57:14.4":	"इदं वुच्चति, भिक्खवे, विञ्ञाणं। ",
"sn22.57:14.5":	"नामरूपसमुदया विञ्ञाणसमुदयो; ",
"sn22.57:14.6":	"नामरूपनिरोधा विञ्ञाणनिरोधो। ",
"sn22.57:14.7":	"अयमेव अरियो अट्ठङ्गिको मग्गो विञ्ञाणनिरोधगामिनी पटिपदा, सेय्यथिदं—",
"sn22.57:14.8":	"सम्मादिट्ठि …पे… सम्मासमाधि। ",
"sn22.57:15.1":	"यं विञ्ञाणं पटिच्च उप्पज्जति सुखं सोमनस्सं—",
"sn22.57:15.2":	"अयं विञ्ञाणस्स अस्सादो। ",
"sn22.57:15.3":	"यं विञ्ञाणं अनिच्चं दुक्खं विपरिणामधम्मं—",
"sn22.57:15.4":	"अयं विञ्ञाणस्स आदीनवो। ",
"sn22.57:15.5":	"यो विञ्ञाणस्मिं छन्दरागविनयो छन्दरागप्पहानं—",
"sn22.57:15.6":	"इदं विञ्ञाणस्स निस्सरणं। ",
"sn22.57:16.1":	"ये हि केचि, भिक्खवे, समणा वा ब्राह्मणा वा एवं विञ्ञाणं अभिञ्ञाय, एवं विञ्ञाणसमुदयं अभिञ्ञाय, एवं विञ्ञाणनिरोधं अभिञ्ञाय, एवं विञ्ञाणनिरोधगामिनिं पटिपदं अभिञ्ञाय; ",
"sn22.57:16.2":	"एवं विञ्ञाणस्स अस्सादं अभिञ्ञाय, एवं विञ्ञाणस्स आदीनवं अभिञ्ञाय, एवं विञ्ञाणस्स निस्सरणं अभिञ्ञाय विञ्ञाणस्स निब्बिदाय विरागाय निरोधाय पटिपन्ना, ते सुप्पटिपन्ना। ",
"sn22.57:16.3":	"ये सुप्पटिपन्ना, ते इमस्मिं धम्मविनये गाधन्ति। ",
"sn22.57:17.1":	"ये च खो केचि, भिक्खवे, समणा वा ब्राह्मणा वा एवं विञ्ञाणं अभिञ्ञाय, एवं विञ्ञाणसमुदयं अभिञ्ञाय, एवं विञ्ञाणनिरोधं अभिञ्ञाय, एवं विञ्ञाणनिरोधगामिनिं पटिपदं अभिञ्ञाय; ",
"sn22.57:17.2":	"एवं विञ्ञाणस्स अस्सादं अभिञ्ञाय, एवं विञ्ञाणस्स आदीनवं अभिञ्ञाय, एवं विञ्ञाणस्स निस्सरणं अभिञ्ञाय विञ्ञाणस्स निब्बिदा विरागा निरोधा अनुपादा विमुत्ता, ते सुविमुत्ता। ",
"sn22.57:17.3":	"ये सुविमुत्ता, ते केवलिनो। ",
"sn22.57:17.4":	"ये केवलिनो वट्टं तेसं नत्थि पञ्ञापनाय। ",
"sn22.57:17.5":	"एवं खो, भिक्खवे, भिक्खु सत्तट्ठानकुसलो होति। ",
"sn22.57:18.1":	"कथञ्च, भिक्खवे, भिक्खु तिविधूपपरिक्खी होति? ",
"sn22.57:18.2":	"इध, भिक्खवे, भिक्खु धातुसो उपपरिक्खति, आयतनसो उपपरिक्खति, पटिच्चसमुप्पादसो उपपरिक्खति। ",
"sn22.57:18.3":	"एवं खो, भिक्खवे, भिक्खु तिविधूपपरिक्खी होति। ",
"sn22.57:18.4":	"सत्तट्ठानकुसलो, भिक्खवे, भिक्खु तिविधूपपरिक्खी, इमस्मिं धम्मविनये केवली वुसितवा ‘उत्तमपुरिसो’ति वुच्चती”ति। ",
"sn22.57:18.5":	"पञ्चमं। "
}	
