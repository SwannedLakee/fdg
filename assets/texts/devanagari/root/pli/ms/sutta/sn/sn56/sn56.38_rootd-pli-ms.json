{	
"sn56.38:0.1":	"संयुत्त निकाय ५६।३८ ",
"sn56.38:0.2":	"४। सीसपावनवग्ग ",
"sn56.38:0.3":	"दुतियसूरियसुत्त ",
"sn56.38:1.1":	"“यावकीवञ्च, भिक्खवे, चन्दिमसूरिया लोके नुप्पज्जन्ति, नेव ताव महतो आलोकस्स पातुभावो होति महतो ओभासस्स। ",
"sn56.38:1.2":	"अन्धतमं तदा होति अन्धकारतिमिसा। ",
"sn56.38:1.3":	"नेव ताव रत्तिन्दिवा पञ्ञायन्ति, न मासद्धमासा पञ्ञायन्ति, न उतुसंवच्छरा पञ्ञायन्ति। ",
"sn56.38:2.1":	"यतो च खो, भिक्खवे, चन्दिमसूरिया लोके उप्पज्जन्ति, अथ महतो आलोकस्स पातुभावो होति महतो ओभासस्स। ",
"sn56.38:2.2":	"नेव अन्धकारतमं तदा होति न अन्धकारतिमिसा। ",
"sn56.38:2.3":	"अथ रत्तिन्दिवा पञ्ञायन्ति, मासद्धमासा पञ्ञायन्ति, उतुसंवच्छरा पञ्ञायन्ति। ",
"sn56.38:2.4":	"एवमेव खो, भिक्खवे, यावकीवञ्च तथागतो लोके नुप्पज्जति अरहं सम्मासम्बुद्धो, नेव ताव महतो आलोकस्स पातुभावो होति महतो ओभासस्स। ",
"sn56.38:2.5":	"अन्धतमं तदा होति अन्धकारतिमिसा। ",
"sn56.38:2.6":	"नेव ताव चतुन्नं अरियसच्चानं आचिक्खणा होति देसना पञ्ञापना पट्ठपना विवरणा विभजना उत्तानीकम्मं। ",
"sn56.38:3.1":	"यतो च खो, भिक्खवे, तथागतो लोके उप्पज्जति अरहं सम्मासम्बुद्धो, अथ महतो आलोकस्स पातुभावो होति महतो ओभासस्स। ",
"sn56.38:3.2":	"नेव अन्धतमं तदा होति न अन्धकारतिमिसा। ",
"sn56.38:3.3":	"अथ खो चतुन्नं अरियसच्चानं आचिक्खणा होति देसना पञ्ञापना पट्ठपना विवरणा विभजना उत्तानीकम्मं। ",
"sn56.38:3.4":	"कतमेसं चतुन्नं? ",
"sn56.38:3.5":	"दुक्खस्स अरियसच्चस्स …पे… दुक्खनिरोधगामिनिया पटिपदाय अरियसच्चस्स। ",
"sn56.38:4.1":	"तस्मातिह, भिक्खवे, ‘इदं दुक्खन्’ति योगो करणीयो …पे… ‘अयं दुक्खनिरोधगामिनी पटिपदा’ति योगो करणीयो”ति। ",
"sn56.38:4.2":	"अट्ठमं। "
}	
