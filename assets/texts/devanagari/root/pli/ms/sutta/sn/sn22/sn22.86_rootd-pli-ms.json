{	
"sn22.86:0.1":	"संयुत्त निकाय २२।८६ ",
"sn22.86:0.2":	"९। थेरवग्ग ",
"sn22.86:0.3":	"अनुराधसुत्त ",
"sn22.86:1.1":	"एकं समयं भगवा वेसालियं विहरति महावने कूटागारसालायं। ",
"sn22.86:1.2":	"तेन खो पन समयेन आयस्मा अनुराधो भगवतो अविदूरे अरञ्ञकुटिकायं विहरति। ",
"sn22.86:1.3":	"अथ खो सम्बहुला अञ्ञतित्थिया परिब्बाजका येनायस्मा अनुराधो तेनुपसङ्कमिंसु; उपसङ्कमित्वा आयस्मता अनुराधेन सद्धिं सम्मोदिंसु। ",
"sn22.86:1.4":	"सम्मोदनीयं कथं सारणीयं वीतिसारेत्वा एकमन्तं निसीदिंसु। एकमन्तं निसिन्ना खो ते अञ्ञतित्थिया परिब्बाजका आयस्मन्तं अनुराधं एतदवोचुं: ",
"sn22.86:1.5":	"“यो सो, आवुसो अनुराध, तथागतो उत्तमपुरिसो परमपुरिसो परमपत्तिपत्तो, तं तथागतो इमेसु चतूसु ठानेसु पञ्ञापयमानो पञ्ञापेति: ",
"sn22.86:1.6":	"‘होति तथागतो परं मरणा’ति वा, ‘न होति तथागतो परं मरणा’ति वा, ‘होति च न च होति तथागतो परं मरणा’ति वा, ‘नेव होति न न होति तथागतो परं मरणा’ति वा”ति? ",
"sn22.86:2.1":	"एवं वुत्ते, आयस्मा अनुराधो ते अञ्ञतित्थिये परिब्बाजके एतदवोच: ",
"sn22.86:2.2":	"“यो सो आवुसो तथागतो उत्तमपुरिसो परमपुरिसो परमपत्तिपत्तो तं तथागतो अञ्ञत्र इमेहि चतूहि ठानेहि पञ्ञापयमानो पञ्ञापेति: ",
"sn22.86:2.3":	"‘होति तथागतो परं मरणा’ति वा, ‘न होति तथागतो परं मरणा’ति वा, ‘होति च न च होति तथागतो परं मरणा’ति वा, ‘नेव होति न न होति तथागतो परं मरणा’ति वा”ति। ",
"sn22.86:2.4":	"एवं वुत्ते, अञ्ञतित्थिया परिब्बाजका आयस्मन्तं अनुराधं एतदवोचुं: ",
"sn22.86:2.5":	"“सो चायं भिक्खु नवो भविस्सति अचिरपब्बजितो, थेरो वा पन बालो अब्यत्तो”ति। ",
"sn22.86:2.6":	"अथ खो अञ्ञतित्थिया परिब्बाजका आयस्मन्तं अनुराधं नववादेन च बालवादेन च अपसादेत्वा उट्ठायासना पक्कमिंसु। ",
"sn22.86:3.1":	"अथ खो आयस्मतो अनुराधस्स अचिरपक्कन्तेसु तेसु अञ्ञतित्थियेसु परिब्बाजकेसु एतदहोसि: ",
"sn22.86:3.2":	"“सचे खो मं ते अञ्ञतित्थिया परिब्बाजका उत्तरिं पञ्हं पुच्छेय्युं। ",
"sn22.86:3.3":	"कथं ब्याकरमानो नु ख्वाहं तेसं अञ्ञतित्थियानं परिब्बाजकानं वुत्तवादी चेव भगवतो अस्सं, न च भगवन्तं अभूतेन अब्भाचिक्खेय्यं, धम्मस्स चानुधम्मं ब्याकरेय्यं, न च कोचि सहधम्मिको वादानुवादो गारय्हं ठानं आगच्छेय्या”ति? ",
"sn22.86:4.1":	"अथ खो आयस्मा अनुराधो येन भगवा तेनुपसङ्कमि; उपसङ्कमित्वा …पे… एकमन्तं निसिन्नो खो आयस्मा अनुराधो भगवन्तं एतदवोच: ",
"sn22.86:4.2":	"“इधाहं, भन्ते, भगवतो अविदूरे अरञ्ञकुटिकायं विहरामि। ",
"sn22.86:4.3":	"अथ खो, भन्ते, सम्बहुला अञ्ञतित्थिया परिब्बाजका येनाहं तेनुपसङ्कमिंसु …पे… मं एतदवोचुं: ",
"sn22.86:4.4":	"‘यो सो, आवुसो अनुराध, तथागतो उत्तमपुरिसो परमपुरिसो परमपत्तिपत्तो तं तथागतो इमेसु चतूसु ठानेसु पञ्ञापयमानो पञ्ञापेति—",
"sn22.86:4.5":	"होति तथागतो परं मरणाति वा, न होति … ",
"sn22.86:4.6":	"होति च न च होति, नेव होति न न होति तथागतो परं मरणाति वा’”ति? ",
"sn22.86:5.1":	"एवं वुत्ताहं, भन्ते, ते अञ्ञतित्थिये परिब्बाजके एतदवोचं: ",
"sn22.86:5.2":	"“यो सो, आवुसो, तथागतो उत्तमपुरिसो परमपुरिसो परमपत्तिपत्तो, तं तथागतो अञ्ञत्र इमेहि चतूहि ठानेहि पञ्ञापयमानो पञ्ञापेति: ",
"sn22.86:5.3":	"‘होति तथागतो परं मरणा’ति वा …पे… ",
"sn22.86:5.4":	"‘नेव होति न न होति तथागतो परं मरणा’ति वाति। ",
"sn22.86:5.5":	"एवं वुत्ते, भन्ते, ते अञ्ञतित्थिया परिब्बाजका मं एतदवोचुं: ",
"sn22.86:5.6":	"‘सो चायं भिक्खु न वो भविस्सति अचिरपब्बजितो थेरो वा पन बालो अब्यत्तो’ति। ",
"sn22.86:5.7":	"अथ खो मं, भन्ते, ते अञ्ञतित्थिया परिब्बाजका नववादेन च बालवादेन च अपसादेत्वा उट्ठायासना पक्कमिंसु। ",
"sn22.86:6.1":	"तस्स मय्हं, भन्ते, अचिरपक्कन्तेसु तेसु अञ्ञतित्थियेसु परिब्बाजकेसु एतदहोसि: ",
"sn22.86:6.2":	"‘सचे खो मं ते अञ्ञतित्थिया परिब्बाजका उत्तरिं पञ्हं पुच्छेय्युं। ",
"sn22.86:6.3":	"कथं ब्याकरमानो नु ख्वाहं तेसं अञ्ञतित्थियानं परिब्बाजकानं वुत्तवादी चेव भगवतो अस्सं, न च भगवन्तं अभूतेन अब्भाचिक्खेय्यं, धम्मस्स चानुधम्मं ब्याकरेय्यं, न च कोचि सहधम्मिको वादानुवादो गारय्हं ठानं आगच्छेय्या’”ति? ",
"sn22.86:7.1":	"“तं किं मञ्ञसि, अनुराध, ",
"sn22.86:7.2":	"रूपं निच्चं वा अनिच्चं वा”ति? ",
"sn22.86:7.3":	"“अनिच्चं, भन्ते”। ",
"sn22.86:7.4":	"“यं पनानिच्चं दुक्खं वा तं सुखं वा”ति? ",
"sn22.86:7.5":	"“दुक्खं, भन्ते”। ",
"sn22.86:7.6":	"“यं पनानिच्चं दुक्खं विपरिणामधम्मं कल्लं नु तं समनुपस्सितुं: ",
"sn22.86:7.7":	"‘एतं मम, एसोहमस्मि, एसो मे अत्ता’”ति? ",
"sn22.86:7.8":	"“नो हेतं, भन्ते”। ",
"sn22.86:7.9":	"“वेदना … ",
"sn22.86:7.10":	"सञ्ञा … ",
"sn22.86:7.11":	"सङ्खारा … ",
"sn22.86:7.12":	"विञ्ञाणं निच्चं वा अनिच्चं वा”ति? ",
"sn22.86:7.13":	"“अनिच्चं, भन्ते” …पे… ",
"sn22.86:7.14":	"तस्मातिह …पे… ",
"sn22.86:7.15":	"एवं पस्सं …पे… ",
"sn22.86:7.16":	"नापरं इत्थत्तायाति पजानाति”। ",
"sn22.86:8.1":	"“तं किं मञ्ञसि, अनुराध, ",
"sn22.86:8.2":	"रूपं तथागतोति समनुपस्ससी”ति? ",
"sn22.86:8.3":	"“नो हेतं, भन्ते”। ",
"sn22.86:8.4":	"“वेदनं … ",
"sn22.86:8.5":	"सञ्ञं … ",
"sn22.86:8.6":	"सङ्खारे … ",
"sn22.86:8.7":	"विञ्ञाणं तथागतोति समनुपस्ससी”ति? ",
"sn22.86:8.8":	"“नो हेतं, भन्ते”। ",
"sn22.86:9.1":	"“तं किं मञ्ञसि, अनुराध, ",
"sn22.86:9.2":	"रूपस्मिं तथागतोति समनुपस्ससी”ति? ",
"sn22.86:9.3":	"“नो हेतं, भन्ते”। ",
"sn22.86:9.4":	"“अञ्ञत्र रूपा तथागतोति समनुपस्ससी”ति? ",
"sn22.86:9.5":	"“नो हेतं, भन्ते”। ",
"sn22.86:9.6":	"“वेदनाय …पे… ",
"sn22.86:9.7":	"अञ्ञत्र वेदनाय …पे… ",
"sn22.86:9.8":	"सञ्ञाय … ",
"sn22.86:9.9":	"अञ्ञत्र सञ्ञाय … ",
"sn22.86:9.10":	"सङ्खारेसु … ",
"sn22.86:9.11":	"अञ्ञत्र सङ्खारेहि … ",
"sn22.86:9.12":	"विञ्ञाणस्मिं … ",
"sn22.86:9.13":	"अञ्ञत्र विञ्ञाणा तथागतोति समनुपस्ससी”ति? ",
"sn22.86:9.14":	"“नो हेतं, भन्ते”। ",
"sn22.86:10.1":	"“तं किं मञ्ञसि, अनुराध, ",
"sn22.86:10.2":	"रूपं … वेदना … सञ्ञा … सङ्खारा … विञ्ञाणं तथागतोति समनुपस्ससी”ति? ",
"sn22.86:10.3":	"“नो हेतं, भन्ते”। ",
"sn22.86:11.1":	"“तं किं मञ्ञसि, अनुराध, ",
"sn22.86:11.2":	"अयं सो अरूपी … अवेदनो … असञ्ञी … असङ्खारो … अविञ्ञाणो तथागतोति समनुपस्ससी”ति? ",
"sn22.86:11.3":	"“नो हेतं, भन्ते”। ",
"sn22.86:12.1":	"“एत्थ च ते, अनुराध, दिट्ठेव धम्मे सच्चतो थेततो तथागते अनुपलब्भियमाने कल्लं नु ते तं वेय्याकरणं: ",
"sn22.86:12.2":	"‘यो सो, आवुसो, तथागतो उत्तमपुरिसो परमपुरिसो परमपत्तिपत्तो तं तथागतो अञ्ञत्र इमेहि चतूहि ठानेहि पञ्ञापयमानो पञ्ञापेति—",
"sn22.86:12.3":	"होति तथागतो परं मरणाति वा … न होति … होति च न च होति … नेव होति न न होति तथागतो परं मरणाति वा’”ति? ",
"sn22.86:12.4":	"“नो हेतं, भन्ते”। ",
"sn22.86:13.1":	"“साधु साधु, अनुराध। ",
"sn22.86:13.2":	"पुब्बे चाहं, अनुराध, एतरहि च दुक्खञ्चेव पञ्ञपेमि, दुक्खस्स च निरोधन्”ति। ",
"sn22.86:13.3":	"चतुत्थं। "
}	
