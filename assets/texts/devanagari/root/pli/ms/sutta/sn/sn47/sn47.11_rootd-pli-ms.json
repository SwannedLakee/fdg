{	
"sn47.11:0.1":	"संयुत्त निकाय ४७।११ ",
"sn47.11:0.2":	"२। नालन्दवग्ग ",
"sn47.11:0.3":	"महापुरिससुत्त ",
"sn47.11:1.1":	"सावत्थिनिदानं। ",
"sn47.11:1.2":	"अथ खो आयस्मा सारिपुत्तो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा सारिपुत्तो भगवन्तं एतदवोच: ",
"sn47.11:1.3":	"“‘महापुरिसो, महापुरिसो’ति, भन्ते, वुच्चति। ",
"sn47.11:1.4":	"कित्तावता नु खो, भन्ते, महापुरिसो होती”ति? ",
"sn47.11:1.5":	"“विमुत्तचित्तत्ता ख्वाहं, सारिपुत्त, ‘महापुरिसो’ति वदामि। ",
"sn47.11:1.6":	"अविमुत्तचित्तत्ता ‘नो महापुरिसो’ति वदामि। ",
"sn47.11:2.1":	"कथञ्च, सारिपुत्त, विमुत्तचित्तो होति? ",
"sn47.11:2.2":	"इध, सारिपुत्त, भिक्खु काये कायानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं। ",
"sn47.11:2.3":	"तस्स काये कायानुपस्सिनो विहरतो चित्तं विरज्जति, विमुच्चति अनुपादाय आसवेहि। ",
"sn47.11:2.4":	"वेदनासु …पे… ",
"sn47.11:2.5":	"चित्ते …पे… ",
"sn47.11:2.6":	"धम्मेसु धम्मानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं। ",
"sn47.11:2.7":	"तस्स धम्मेसु धम्मानुपस्सिनो विहरतो चित्तं विरज्जति, विमुच्चति अनुपादाय आसवेहि। ",
"sn47.11:2.8":	"एवं खो, सारिपुत्त, विमुत्तचित्तो होति। ",
"sn47.11:2.9":	"विमुत्तचित्तत्ता ख्वाहं, सारिपुत्त, ‘महापुरिसो’ति वदामि। ",
"sn47.11:2.10":	"अविमुत्तचित्तत्ता ‘नो महापुरिसो’ति वदामी”ति। ",
"sn47.11:2.11":	"पठमं। "
}	
