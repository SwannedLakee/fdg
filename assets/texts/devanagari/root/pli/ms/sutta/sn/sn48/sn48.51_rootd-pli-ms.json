{	
"sn48.51:0.1":	"संयुत्त निकाय ४८।५१ ",
"sn48.51:0.2":	"६। सूकरखतवग्ग ",
"sn48.51:0.3":	"सालसुत्त ",
"sn48.51:1.1":	"एवं मे सुतं—",
"sn48.51:1.2":	"एकं समयं भगवा कोसलेसु विहरति सालाय ब्राह्मणगामे। ",
"sn48.51:1.3":	"तत्र खो भगवा भिक्खू आमन्तेसि: ",
"sn48.51:1.4":	"“सेय्यथापि, भिक्खवे, ये केचि तिरच्छानगता पाणा, सीहो मिगराजा तेसं अग्गमक्खायति, यदिदं—थामेन जवेन सूरेन; ",
"sn48.51:1.5":	"एवमेव खो, भिक्खवे, ये केचि बोधिपक्खिया धम्मा, पञ्ञिन्द्रियं तेसं अग्गमक्खायति, यदिदं—बोधाय। ",
"sn48.51:2.1":	"कतमे च, भिक्खवे, बोधिपक्खिया धम्मा? ",
"sn48.51:2.2":	"सद्धिन्द्रियं, भिक्खवे, बोधिपक्खियो धम्मो, तं बोधाय संवत्तति; ",
"sn48.51:2.3":	"वीरियिन्द्रियं बोधिपक्खियो धम्मो, तं बोधाय संवत्तति; ",
"sn48.51:2.4":	"सतिन्द्रियं बोधिपक्खियो धम्मो, तं बोधाय संवत्तति; ",
"sn48.51:2.5":	"समाधिन्द्रियं बोधिपक्खियो धम्मो, तं बोधाय संवत्तति; ",
"sn48.51:2.6":	"पञ्ञिन्द्रियं बोधिपक्खियो धम्मो, तं बोधाय संवत्तति। ",
"sn48.51:2.7":	"सेय्यथापि, भिक्खवे, ये केचि तिरच्छानगता पाणा, सीहो मिगराजा तेसं अग्गमक्खायति, यदिदं—थामेन जवेन सूरेन; ",
"sn48.51:2.8":	"एवमेव खो, भिक्खवे, ये केचि बोधिपक्खिया धम्मा, पञ्ञिन्द्रियं तेसं अग्गमक्खायति, यदिदं—बोधाया”ति। ",
"sn48.51:2.9":	"पठमं। "
}	
