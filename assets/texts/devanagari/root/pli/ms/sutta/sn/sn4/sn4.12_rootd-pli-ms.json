{	
"sn4.12:0.1":	"संयुत्त निकाय ४।१२ ",
"sn4.12:0.2":	"२। दुतियवग्ग ",
"sn4.12:0.3":	"किन्नुसीहसुत्त ",
"sn4.12:1.1":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"sn4.12:1.2":	"तेन खो पन समयेन भगवा महतिया परिसाय परिवुतो धम्मं देसेति। ",
"sn4.12:2.1":	"अथ खो मारस्स पापिमतो एतदहोसि: ",
"sn4.12:2.2":	"“अयं खो समणो गोतमो महतिया परिसाय परिवुतो धम्मं देसेति। ",
"sn4.12:2.3":	"यन्नूनाहं येन समणो गोतमो तेनुपसङ्कमेय्यं विचक्खुकम्माया”ति। ",
"sn4.12:2.4":	"अथ खो मारो पापिमा येन भगवा तेनुपसङ्कमि; उपसङ्कमित्वा भगवन्तं गाथाय अज्झभासि: ",
"sn4.12:3.1":	"“किन्नु सीहोव नदसि, ",
"sn4.12:3.2":	"परिसायं विसारदो; ",
"sn4.12:3.3":	"पटिमल्लो हि ते अत्थि, ",
"sn4.12:3.4":	"विजितावी नु मञ्ञसी”ति। ",
"sn4.12:4.1":	"“नदन्ति वे महावीरा, ",
"sn4.12:4.2":	"परिसासु विसारदा; ",
"sn4.12:4.3":	"तथागता बलप्पत्ता, ",
"sn4.12:4.4":	"तिण्णा लोके विसत्तिकन्”ति। ",
"sn4.12:5.1":	"अथ खो मारो पापिमा “जानाति मं भगवा, जानाति मं सुगतो”ति दुक्खी दुम्मनो तत्थेवन्तरधायीति। "
}	
