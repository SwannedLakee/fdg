{	
"sn52.9:0.1":	"संयुत्त निकाय ५२।९ ",
"sn52.9:0.2":	"१। रहोगतवग्ग ",
"sn52.9:0.3":	"अम्बपालिवनसुत्त ",
"sn52.9:1.1":	"एकं समयं आयस्मा च अनुरुद्धो आयस्मा च सारिपुत्तो वेसालियं विहरन्ति अम्बपालिवने। ",
"sn52.9:1.2":	"अथ खो आयस्मा सारिपुत्तो सायन्हसमयं पटिसल्लाना वुट्ठितो …पे… एकमन्तं निसिन्नो खो आयस्मा सारिपुत्तो आयस्मन्तं अनुरुद्धं एतदवोच: ",
"sn52.9:2.1":	"“विप्पसन्नानि खो ते, आवुसो अनुरुद्ध, इन्द्रियानि, परिसुद्धो मुखवण्णो परियोदातो। ",
"sn52.9:2.2":	"कतमेनायस्मा अनुरुद्धो विहारेन एतरहि बहुलं विहरती”ति? ",
"sn52.9:2.3":	"“चतूसु ख्वाहं, आवुसो, सतिपट्ठानेसु सुप्पतिट्ठितचित्तो एतरहि बहुलं विहरामि। ",
"sn52.9:2.4":	"कतमेसु चतूसु? ",
"sn52.9:2.5":	"इधाहं, आवुसो, काये कायानुपस्सी विहरामि आतापी सम्पजानो सतिमा, विनेय्य लोके अभिज्झादोमनस्सं; ",
"sn52.9:2.6":	"वेदनासु …पे… ",
"sn52.9:2.7":	"चित्ते …पे… ",
"sn52.9:2.8":	"धम्मेसु धम्मानुपस्सी विहरामि आतापी सम्पजानो सतिमा, विनेय्य लोके अभिज्झादोमनस्सं—",
"sn52.9:2.9":	"इमेसु ख्वाहं, आवुसो, चतूसु सतिपट्ठानेसु सुप्पतिट्ठितचित्तो एतरहि बहुलं विहरामि। ",
"sn52.9:2.10":	"यो सो, आवुसो, भिक्खु अरहं खीणासवो वुसितवा कतकरणीयो ओहितभारो अनुप्पत्तसदत्थो परिक्खीणभवसंयोजनो सम्मदञ्ञाविमुत्तो, सो इमेसु चतूसु सतिपट्ठानेसु सुप्पतिट्ठितचित्तो बहुलं विहरती”ति। ",
"sn52.9:3.1":	"“लाभा वत नो, आवुसो, सुलद्धं वत नो, आवुसो। ",
"sn52.9:3.2":	"ये मयं आयस्मतो अनुरुद्धस्स सम्मुखाव अस्सुम्ह आसभिं वाचं भासमानस्सा”ति। ",
"sn52.9:3.3":	"नवमं। "
}	
