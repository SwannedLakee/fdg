{	
"sn47.21:0.1":	"संयुत्त निकाय ४७।२१ ",
"sn47.21:0.2":	"३। सीलट्ठितिवग्ग ",
"sn47.21:0.3":	"सीलसुत्त ",
"sn47.21:1.1":	"एवं मे सुतं—",
"sn47.21:1.2":	"एकं समयं आयस्मा च आनन्दो आयस्मा च भद्दो पाटलिपुत्ते विहरन्ति कुक्कुटारामे। ",
"sn47.21:1.3":	"अथ खो आयस्मा भद्दो सायन्हसमयं पटिसल्लाना वुट्ठितो येनायस्मा आनन्दो तेनुपसङ्कमि; उपसङ्कमित्वा आयस्मता आनन्देन सद्धिं सम्मोदि। ",
"sn47.21:1.4":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो आयस्मा भद्दो आयस्मन्तं आनन्दं एतदवोच: ",
"sn47.21:1.5":	"“यानिमानि, आवुसो आनन्द, कुसलानि सीलानि वुत्तानि भगवता, इमानि कुसलानि सीलानि किमत्थियानि वुत्तानि भगवता”ति? ",
"sn47.21:2.1":	"“साधु साधु, आवुसो भद्द। ",
"sn47.21:2.2":	"भद्दको खो ते, आवुसो भद्द, उम्मङ्गो, भद्दकं पटिभानं, कल्याणी परिपुच्छा। ",
"sn47.21:2.3":	"एवञ्हि त्वं, आवुसो भद्द, पुच्छसि: ",
"sn47.21:2.4":	"‘यानिमानि, आवुसो आनन्द, कुसलानि सीलानि वुत्तानि भगवता, इमानि कुसलानि सीलानि किमत्थियानि वुत्तानि भगवता’”ति? ",
"sn47.21:2.5":	"“एवमावुसो”ति। ",
"sn47.21:2.6":	"“यानिमानि, आवुसो भद्द, कुसलानि सीलानि वुत्तानि भगवता, इमानि कुसलानि सीलानि यावदेव चतुन्नं सतिपट्ठानानं भावनाय वुत्तानि भगवता। ",
"sn47.21:3.1":	"कतमेसं चतुन्नं? ",
"sn47.21:3.2":	"इधावुसो, भिक्खु काये कायानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं; ",
"sn47.21:3.3":	"वेदनासु …पे… ",
"sn47.21:3.4":	"चित्ते …पे… ",
"sn47.21:3.5":	"धम्मेसु धम्मानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं। ",
"sn47.21:3.6":	"यानिमानि, आवुसो भद्द, कुसलानि सीलानि वुत्तानि भगवता, इमानि कुसलानि सीलानि यावदेव इमेसं चतुन्नं सतिपट्ठानानं भावनाय वुत्तानि भगवता”ति। ",
"sn47.21:3.7":	"पठमं। "
}	
