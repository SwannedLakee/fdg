{	
"sn2.18:0.1":	"संयुत्त निकाय २।१८ ",
"sn2.18:0.2":	"२। अनाथपिण्डिकवग्ग ",
"sn2.18:0.3":	"ककुधसुत्त ",
"sn2.18:1.1":	"एवं मे सुतं—",
"sn2.18:1.2":	"एकं समयं भगवा साकेते विहरति अञ्जनवने मिगदाये। ",
"sn2.18:1.3":	"अथ खो ककुधो देवपुत्तो अभिक्कन्ताय रत्तिया अभिक्कन्तवण्णो केवलकप्पं अञ्जनवनं ओभासेत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं अट्ठासि। एकमन्तं ठितो खो ककुधो देवपुत्तो भगवन्तं एतदवोच: ",
"sn2.18:1.4":	"“नन्दसि, समणा”ति? ",
"sn2.18:1.5":	"“किं लद्धा, आवुसो”ति? ",
"sn2.18:1.6":	"“तेन हि, समण, सोचसी”ति? ",
"sn2.18:1.7":	"“किं जीयित्थ, आवुसो”ति? ",
"sn2.18:1.8":	"“तेन हि, समण, नेव नन्दसि न च सोचसी”ति? ",
"sn2.18:1.9":	"“एवमावुसो”ति। ",
"sn2.18:2.1":	"“कच्चि त्वं अनघो भिक्खु, ",
"sn2.18:2.2":	"कच्चि नन्दी न विज्जति; ",
"sn2.18:2.3":	"कच्चि तं एकमासीनं, ",
"sn2.18:2.4":	"अरती नाभिकीरती”ति। ",
"sn2.18:3.1":	"“अनघो वे अहं यक्ख, ",
"sn2.18:3.2":	"अथो नन्दी न विज्जति; ",
"sn2.18:3.3":	"अथो मं एकमासीनं, ",
"sn2.18:3.4":	"अरती नाभिकीरती”ति। ",
"sn2.18:4.1":	"“कथं त्वं अनघो भिक्खु, ",
"sn2.18:4.2":	"कथं नन्दी न विज्जति; ",
"sn2.18:4.3":	"कथं तं एकमासीनं, ",
"sn2.18:4.4":	"अरती नाभिकीरती”ति। ",
"sn2.18:5.1":	"“अघजातस्स वे नन्दी, ",
"sn2.18:5.2":	"नन्दीजातस्स वे अघं; ",
"sn2.18:5.3":	"अनन्दी अनघो भिक्खु, ",
"sn2.18:5.4":	"एवं जानाहि आवुसो”ति। ",
"sn2.18:6.1":	"“चिरस्सं वत पस्सामि, ",
"sn2.18:6.2":	"ब्राह्मणं परिनिब्बुतं; ",
"sn2.18:6.3":	"अनन्दिं अनघं भिक्खुं, ",
"sn2.18:6.4":	"तिण्णं लोके विसत्तिकन्”ति। "
}	
