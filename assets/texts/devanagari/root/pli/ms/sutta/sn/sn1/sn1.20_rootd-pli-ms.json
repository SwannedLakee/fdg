{	
"sn1.20:0.1":	"संयुत्त निकाय १।२० ",
"sn1.20:0.2":	"२। नन्दनवग्ग ",
"sn1.20:0.3":	"समिद्धिसुत्त ",
"sn1.20:1.1":	"एवं मे सुतं—",
"sn1.20:1.2":	"एकं समयं भगवा राजगहे विहरति तपोदारामे। ",
"sn1.20:1.3":	"अथ खो आयस्मा समिद्धि रत्तिया पच्चूससमयं पच्चुट्ठाय येन तपोदा तेनुपसङ्कमि गत्तानि परिसिञ्चितुं। ",
"sn1.20:1.4":	"तपोदे गत्तानि परिसिञ्चित्वा पच्चुत्तरित्वा एकचीवरो अट्ठासि गत्तानि पुब्बापयमानो। ",
"sn1.20:1.5":	"अथ खो अञ्ञतरा देवता अभिक्कन्ताय रत्तिया अभिक्कन्तवण्णा केवलकप्पं तपोदं ओभासेत्वा येन आयस्मा समिद्धि तेनुपसङ्कमि; उपसङ्कमित्वा वेहासं ठिता आयस्मन्तं समिद्धिं गाथाय अज्झभासि: ",
"sn1.20:2.1":	"“अभुत्वा भिक्खसि भिक्खु, ",
"sn1.20:2.2":	"न हि भुत्वान भिक्खसि; ",
"sn1.20:2.3":	"भुत्वान भिक्खु भिक्खस्सु, ",
"sn1.20:2.4":	"मा तं कालो उपच्चगा”ति। ",
"sn1.20:3.1":	"“कालं वोहं न जानामि, ",
"sn1.20:3.2":	"छन्नो कालो न दिस्सति; ",
"sn1.20:3.3":	"तस्मा अभुत्वा भिक्खामि, ",
"sn1.20:3.4":	"मा मं कालो उपच्चगा”ति। ",
"sn1.20:4.1":	"अथ खो सा देवता पथवियं पतिट्ठहित्वा आयस्मन्तं समिद्धिं एतदवोच: ",
"sn1.20:4.2":	"“दहरो त्वं, भिक्खु, पब्बजितो सुसु काळकेसो, भद्रेन योब्बनेन समन्नागतो, पठमेन वयसा, अनिक्कीळितावी कामेसु। ",
"sn1.20:4.3":	"भुञ्ज, भिक्खु, मानुसके कामे; ",
"sn1.20:4.4":	"मा सन्दिट्ठिकं हित्वा कालिकं अनुधावी”ति। ",
"sn1.20:5.1":	"“न ख्वाहं, आवुसो, सन्दिट्ठिकं हित्वा कालिकं अनुधावामि। ",
"sn1.20:5.2":	"कालिकञ्च ख्वाहं, आवुसो, हित्वा सन्दिट्ठिकं अनुधावामि। ",
"sn1.20:5.3":	"कालिका हि, आवुसो, कामा वुत्ता भगवता बहुदुक्खा बहुपायासा; आदीनवो एत्थ भिय्यो। ",
"sn1.20:5.4":	"सन्दिट्ठिको अयं धम्मो अकालिको एहिपस्सिको ओपनेय्यिको पच्चत्तं वेदितब्बो विञ्ञूही”ति। ",
"sn1.20:6.1":	"“कथञ्च, भिक्खु, कालिका कामा वुत्ता भगवता बहुदुक्खा बहुपायासा, आदीनवो एत्थ भिय्यो? ",
"sn1.20:6.2":	"कथं सन्दिट्ठिको अयं धम्मो अकालिको एहिपस्सिको ओपनेय्यिको पच्चत्तं वेदितब्बो विञ्ञूही”ति? ",
"sn1.20:7.1":	"“अहं खो, आवुसो, नवो अचिरपब्बजितो अधुनागतो इमं धम्मविनयं। ",
"sn1.20:7.2":	"न ताहं सक्कोमि वित्थारेन आचिक्खितुं। ",
"sn1.20:7.3":	"अयं सो भगवा अरहं सम्मासम्बुद्धो राजगहे विहरति तपोदारामे। ",
"sn1.20:7.4":	"तं भगवन्तं उपसङ्कमित्वा एतमत्थं पुच्छ। ",
"sn1.20:7.5":	"यथा ते भगवा ब्याकरोति तथा नं धारेय्यासी”ति। ",
"sn1.20:8.1":	"“न खो, भिक्खु, सुकरो सो भगवा अम्हेहि उपसङ्कमितुं, अञ्ञाहि महेसक्खाहि देवताहि परिवुतो। ",
"sn1.20:8.2":	"सचे खो त्वं, भिक्खु, तं भगवन्तं उपसङ्कमित्वा एतमत्थं पुच्छेय्यासि, मयम्पि आगच्छेय्याम धम्मस्सवनाया”ति। ",
"sn1.20:8.3":	"“एवमावुसो”ति खो आयस्मा समिद्धि तस्सा देवताय पटिस्सुत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा समिद्धि भगवन्तं एतदवोच: ",
"sn1.20:9.1":	"“इधाहं, भन्ते, रत्तिया पच्चूससमयं पच्चुट्ठाय येन तपोदा तेनुपसङ्कमिं गत्तानि परिसिञ्चितुं। ",
"sn1.20:9.2":	"तपोदे गत्तानि परिसिञ्चित्वा पच्चुत्तरित्वा एकचीवरो अट्ठासिं गत्तानि पुब्बापयमानो। ",
"sn1.20:9.3":	"अथ खो, भन्ते, अञ्ञतरा देवता अभिक्कन्ताय रत्तिया अभिक्कन्तवण्णा केवलकप्पं तपोदं ओभासेत्वा येनाहं तेनुपसङ्कमि; उपसङ्कमित्वा वेहासं ठिता इमाय गाथाय अज्झभासि: ",
"sn1.20:10.1":	"‘अभुत्वा भिक्खसि भिक्खु, ",
"sn1.20:10.2":	"न हि भुत्वान भिक्खसि; ",
"sn1.20:10.3":	"भुत्वान भिक्खु भिक्खस्सु, ",
"sn1.20:10.4":	"मा तं कालो उपच्चगा’ति। ",
"sn1.20:11.1":	"एवं वुत्ते, अहं, भन्ते, तं देवतं गाथाय पच्चभासिं: ",
"sn1.20:12.1":	"‘कालं वोहं न जानामि, ",
"sn1.20:12.2":	"छन्नो कालो न दिस्सति; ",
"sn1.20:12.3":	"तस्मा अभुत्वा भिक्खामि, ",
"sn1.20:12.4":	"मा मं कालो उपच्चगा’ति। ",
"sn1.20:13.1":	"अथ खो, भन्ते, सा देवता पथवियं पतिट्ठहित्वा मं एतदवोच: ",
"sn1.20:13.2":	"‘दहरो त्वं, भिक्खु, पब्बजितो सुसु काळकेसो, भद्रेन योब्बनेन समन्नागतो, पठमेन वयसा, अनिक्कीळितावी कामेसु। ",
"sn1.20:13.3":	"भुञ्ज, भिक्खु, मानुसके कामे; ",
"sn1.20:13.4":	"मा सन्दिट्ठिकं हित्वा कालिकं अनुधावी’ति। ",
"sn1.20:14.1":	"एवं वुत्ताहं, भन्ते, तं देवतं एतदवोचं: ",
"sn1.20:14.2":	"‘न ख्वाहं, आवुसो, सन्दिट्ठिकं हित्वा कालिकं अनुधावामि; ",
"sn1.20:14.3":	"कालिकञ्च ख्वाहं, आवुसो, हित्वा सन्दिट्ठिकं अनुधावामि। ",
"sn1.20:14.4":	"कालिका हि, आवुसो, कामा वुत्ता भगवता बहुदुक्खा बहुपायासा; आदीनवो एत्थ भिय्यो। ",
"sn1.20:14.5":	"सन्दिट्ठिको अयं धम्मो अकालिको एहिपस्सिको ओपनेय्यिको पच्चत्तं वेदितब्बो विञ्ञूही’ति। ",
"sn1.20:15.1":	"एवं वुत्ते, भन्ते, सा देवता मं एतदवोच: ",
"sn1.20:15.2":	"‘कथञ्च, भिक्खु, कालिका कामा वुत्ता भगवता बहुदुक्खा बहुपायासा; आदीनवो एत्थ भिय्यो? ",
"sn1.20:15.3":	"कथं सन्दिट्ठिको अयं धम्मो अकालिको एहिपस्सिको ओपनेय्यिको पच्चत्तं वेदितब्बो विञ्ञूही’ति? ",
"sn1.20:16.1":	"एवं वुत्ताहं, भन्ते, तं देवतं एतदवोचं: ",
"sn1.20:16.2":	"‘अहं खो, आवुसो, नवो अचिरपब्बजितो अधुनागतो इमं धम्मविनयं, न ताहं सक्कोमि वित्थारेन आचिक्खितुं। ",
"sn1.20:16.3":	"अयं सो भगवा अरहं सम्मासम्बुद्धो राजगहे विहरति तपोदारामे। ",
"sn1.20:16.4":	"तं भगवन्तं उपसङ्कमित्वा एतमत्थं पुच्छ। ",
"sn1.20:16.5":	"यथा ते भगवा ब्याकरोति तथा नं धारेय्यासी’ति। ",
"sn1.20:17.1":	"एवं वुत्ते, भन्ते, सा देवता मं एतदवोच: ",
"sn1.20:17.2":	"‘न खो, भिक्खु, सुकरो सो भगवा अम्हेहि उपसङ्कमितुं, अञ्ञाहि महेसक्खाहि देवताहि परिवुतो। ",
"sn1.20:17.3":	"सचे खो त्वं, भिक्खु, तं भगवन्तं उपसङ्कमित्वा एतमत्थं पुच्छेय्यासि, मयम्पि आगच्छेय्याम धम्मस्सवनाया’ति। ",
"sn1.20:17.4":	"सचे, भन्ते, तस्सा देवताय सच्चं वचनं, इधेव सा देवता अविदूरे”ति। ",
"sn1.20:18.1":	"एवं वुत्ते, सा देवता आयस्मन्तं समिद्धिं एतदवोच: ",
"sn1.20:18.2":	"“पुच्छ, भिक्खु, पुच्छ, भिक्खु, यमहं अनुप्पत्ता”ति। ",
"sn1.20:19.1":	"अथ खो भगवा तं देवतं गाथाहि अज्झभासि: ",
"sn1.20:20.1":	"“अक्खेय्यसञ्ञिनो सत्ता, ",
"sn1.20:20.2":	"अक्खेय्यस्मिं पतिट्ठिता; ",
"sn1.20:20.3":	"अक्खेय्यं अपरिञ्ञाय, ",
"sn1.20:20.4":	"योगमायन्ति मच्चुनो। ",
"sn1.20:21.1":	"अक्खेय्यञ्च परिञ्ञाय, ",
"sn1.20:21.2":	"अक्खातारं न मञ्ञति; ",
"sn1.20:21.3":	"तञ्हि तस्स न होतीति, ",
"sn1.20:21.4":	"येन नं वज्जा न तस्स अत्थि; ",
"sn1.20:21.5":	"सचे विजानासि वदेहि यक्खा”ति। ",
"sn1.20:22.1":	"“न ख्वाहं, भन्ते, इमस्स भगवता सङ्खित्तेन भासितस्स वित्थारेन अत्थं आजानामि। ",
"sn1.20:22.2":	"साधु मे, भन्ते, भगवा तथा भासतु यथाहं इमस्स भगवता सङ्खित्तेन भासितस्स वित्थारेन अत्थं जानेय्यन्”ति। ",
"sn1.20:23.1":	"“समो विसेसी उद वा निहीनो, ",
"sn1.20:23.2":	"यो मञ्ञती सो विवदेथ तेन; ",
"sn1.20:23.3":	"तीसु विधासु अविकम्पमानो, ",
"sn1.20:23.4":	"समो विसेसीति न तस्स होति; ",
"sn1.20:23.5":	"सचे विजानासि वदेहि यक्खा”ति। ",
"sn1.20:24.1":	"“इमस्सपि ख्वाहं, भन्ते, भगवता सङ्खित्तेन भासितस्स न वित्थारेन अत्थं आजानामि। ",
"sn1.20:24.2":	"साधु मे, भन्ते, भगवा तथा भासतु यथाहं इमस्स भगवता सङ्खित्तेन भासितस्स वित्थारेन अत्थं जानेय्यन्”ति। ",
"sn1.20:25.1":	"“पहासि सङ्खं न विमानमज्झगा, ",
"sn1.20:25.2":	"अच्छेच्छि तण्हं इध नामरूपे; ",
"sn1.20:25.3":	"तं छिन्नगन्थं अनिघं निरासं, ",
"sn1.20:25.4":	"परियेसमाना नाज्झगमुं; ",
"sn1.20:25.5":	"देवा मनुस्सा इध वा हुरं वा, ",
"sn1.20:25.6":	"सग्गेसु वा सब्बनिवेसनेसु। ",
"sn1.20:26.1":	"सचे विजानासि वदेहि यक्खा”ति। ",
"sn1.20:27.1":	"“इमस्स ख्वाहं, भन्ते, भगवता सङ्खित्तेन भासितस्स एवं वित्थारेन अत्थं आजानामि—",
"sn1.20:28.1":	"पापं न कयिरा वचसा मनसा, ",
"sn1.20:28.2":	"कायेन वा किञ्चन सब्बलोके; ",
"sn1.20:28.3":	"कामे पहाय सतिमा सम्पजानो, ",
"sn1.20:28.4":	"दुक्खं न सेवेथ अनत्थसंहितन्”ति। ",
"sn1.20:28.5":	"नन्दनवग्गो दुतियो। ",
"sn1.20:29.0":	"तस्सुद्दानं ",
"sn1.20:29.1":	"नन्दना नन्दति चेव, ",
"sn1.20:29.2":	"नत्थिपुत्तसमेन च; ",
"sn1.20:29.3":	"खत्तियो सणमानो च, ",
"sn1.20:29.4":	"निद्दातन्दी च दुक्करं; ",
"sn1.20:29.5":	"हिरी कुटिका नवमो, ",
"sn1.20:29.6":	"दसमो वुत्तो समिद्धिनाति। "
}	
