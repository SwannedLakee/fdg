{	
"sn36.15:0.1":	"संयुत्त निकाय ३६।१५ ",
"sn36.15:0.2":	"२। रहोगतवग्ग ",
"sn36.15:0.3":	"पठमआनन्दसुत्त ",
"sn36.15:1.1":	"अथ खो आयस्मा आनन्दो येन भगवा तेनुपसङ्कमि; उपसङ्कमित्वा एकमन्तं निसीदि, एकमन्तं निसिन्नो खो आयस्मा आनन्दो भगवन्तं एतदवोच: ",
"sn36.15:1.2":	"“कतमा नु खो, भन्ते, वेदना, कतमो वेदनासमुदयो, कतमो वेदनानिरोधो, कतमा वेदनानिरोधगामिनी पटिपदा? ",
"sn36.15:1.3":	"को वेदनाय अस्सादो, को आदीनवो, किं निस्सरणन्”ति? ",
"sn36.15:1.4":	"“तिस्सो इमा, आनन्द, वेदना—",
"sn36.15:1.5":	"सुखा वेदना, दुक्खा वेदना, अदुक्खमसुखा वेदना—",
"sn36.15:1.6":	"इमा वुच्चन्ति, आनन्द, वेदना। ",
"sn36.15:1.7":	"फस्ससमुदया वेदनासमुदयो; ",
"sn36.15:1.8":	"फस्सनिरोधा वेदनानिरोधो। ",
"sn36.15:1.9":	"अयमेव अरियो अट्ठङ्गिको मग्गो वेदनानिरोधगामिनी पटिपदा, सेय्यथिदं—",
"sn36.15:1.10":	"सम्मादिट्ठि …पे… सम्मासमाधि। ",
"sn36.15:1.11":	"यं वेदनं पटिच्च उप्पज्जति सुखं सोमनस्सं, अयं वेदनाय अस्सादो। ",
"sn36.15:1.12":	"यं वेदना अनिच्चा दुक्खा विपरिणामधम्मा, अयं वेदनाय आदीनवो। ",
"sn36.15:1.13":	"यो वेदनाय छन्दरागविनयो छन्दरागप्पहानं, इदं वेदनाय निस्सरणं। ",
"sn36.15:1.14":	"अथ खो पनानन्द, मया अनुपुब्बसङ्खारानं निरोधो अक्खातो। ",
"sn36.15:1.15":	"पठमं झानं समापन्नस्स वाचा निरुद्धा होति …पे… ",
"sn36.15:1.16":	"सञ्ञावेदयितनिरोधं समापन्नस्स सञ्ञा च वेदना च निरुद्धा होन्ति। ",
"sn36.15:1.17":	"खीणासवस्स भिक्खुनो रागो निरुद्धो होति, दोसो निरुद्धो होति, मोहो निरुद्धो होति। ",
"sn36.15:1.18":	"अथ खो पनानन्द, मया अनुपुब्बसङ्खारानं वूपसमो अक्खातो। ",
"sn36.15:1.19":	"पठमं झानं समापन्नस्स वाचा वूपसन्ता होति …पे… ",
"sn36.15:1.20":	"सञ्ञावेदयितनिरोधं समापन्नस्स सञ्ञा च वेदना च वूपसन्ता होन्ति। ",
"sn36.15:1.21":	"खीणासवस्स भिक्खुनो रागो वूपसन्तो होति, दोसो वूपसन्तो होति, मोहो वूपसन्तो होति। ",
"sn36.15:1.22":	"अथ खो पनानन्द, मया अनुपुब्बसङ्खारानं पटिप्पस्सद्धि अक्खाता। ",
"sn36.15:1.23":	"पठमं झानं समापन्नस्स वाचा पटिप्पस्सद्धा होति …पे… ",
"sn36.15:1.24":	"आकासानञ्चायतनं समापन्नस्स रूपसञ्ञा पटिप्पस्सद्धा होति। ",
"sn36.15:1.25":	"विञ्ञाणञ्चायतनं समापन्नस्स आकासानञ्चायतनसञ्ञा पटिप्पस्सद्धा होति। ",
"sn36.15:1.26":	"आकिञ्चञ्ञायतनं समापन्नस्स विञ्ञाणञ्चायतनसञ्ञा पटिप्पस्सद्धा होति। ",
"sn36.15:1.27":	"नेवसञ्ञानासञ्ञायतनं समापन्नस्स आकिञ्चञ्ञायतनसञ्ञा पटिप्पस्सद्धा होति। ",
"sn36.15:1.28":	"सञ्ञावेदयितनिरोधं समापन्नस्स सञ्ञा च वेदना च पटिप्पस्सद्धा होन्ति। ",
"sn36.15:1.29":	"खीणासवस्स भिक्खुनो रागो पटिप्पस्सद्धो होति, दोसो पटिप्पस्सद्धो होति, मोहो पटिप्पस्सद्धो होती”ति। ",
"sn36.15:1.30":	"पञ्चमं। "
}	
