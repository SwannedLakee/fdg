{	
"sn55.37:0.1":	"संयुत्त निकाय ५५।३७ ",
"sn55.37:0.2":	"४। पुञ्ञाभिसन्दवग्ग ",
"sn55.37:0.3":	"महानामसुत्त ",
"sn55.37:1.1":	"एकं समयं भगवा सक्केसु विहरति कपिलवत्थुस्मिं निग्रोधारामे। ",
"sn55.37:1.2":	"अथ खो महानामो सक्को येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो महानामो सक्को भगवन्तं एतदवोच: ",
"sn55.37:2.1":	"“कित्तावता नु खो, भन्ते, उपासको होती”ति? ",
"sn55.37:2.2":	"“यतो खो, महानाम, बुद्धं सरणं गतो होति, धम्मं सरणं गतो होति, सङ्घं सरणं गतो होति—",
"sn55.37:2.3":	"एत्तावता खो, महानाम, उपासको होती”ति। ",
"sn55.37:3.1":	"“कित्तावता पन, भन्ते, उपासको सीलसम्पन्नो होती”ति? ",
"sn55.37:3.2":	"“यतो खो, महानाम, उपासको पाणातिपाता पटिविरतो होति, अदिन्नादाना पटिविरतो होति, कामेसुमिच्छाचारा पटिविरतो होति, मुसावादा पटिविरतो होति, सुरामेरयमज्जप्पमादट्ठाना पटिविरतो होति—",
"sn55.37:3.3":	"एत्तावता खो, महानाम, उपासको सीलसम्पन्नो होती”ति। ",
"sn55.37:4.1":	"“कित्तावता पन, भन्ते, उपासको सद्धासम्पन्नो होती”ति? ",
"sn55.37:4.2":	"“इध, महानाम, उपासको सद्धो होति, सद्दहति तथागतस्स बोधिं—",
"sn55.37:4.3":	"इतिपि सो भगवा …पे… सत्था देवमनुस्सानं बुद्धो भगवाति। ",
"sn55.37:4.4":	"एत्तावता खो, महानाम, उपासको सद्धासम्पन्नो होती”ति। ",
"sn55.37:5.1":	"“कित्तावता पन, भन्ते, उपासको चागसम्पन्नो होती”ति? ",
"sn55.37:5.2":	"“इध, महानाम, उपासको विगतमलमच्छेरेन चेतसा अगारं अज्झावसति मुत्तचागो पयतपाणि वोस्सग्गरतो याचयोगो दानसंविभागरतो—",
"sn55.37:5.3":	"एत्तावता खो, महानाम, उपासको चागसम्पन्नो होती”ति। ",
"sn55.37:6.1":	"“कित्तावता पन, भन्ते, उपासको पञ्ञासम्पन्नो होती”ति? ",
"sn55.37:6.2":	"“इध, महानाम, उपासको पञ्ञवा होति उदयत्थगामिनिया पञ्ञाय समन्नागतो अरियाय निब्बेधिकाय सम्मा दुक्खक्खयगामिनिया—",
"sn55.37:6.3":	"एत्तावता खो, महानाम, उपासको पञ्ञासम्पन्नो होती”ति। ",
"sn55.37:6.4":	"सत्तमं। "
}	
