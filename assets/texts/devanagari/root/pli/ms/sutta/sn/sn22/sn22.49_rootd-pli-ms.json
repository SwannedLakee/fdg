{	
"sn22.49:0.1":	"संयुत्त निकाय २२।४९ ",
"sn22.49:0.2":	"५। अत्तदीपवग्ग ",
"sn22.49:0.3":	"सोणसुत्त ",
"sn22.49:1.1":	"एवं मे सुतं—",
"sn22.49:1.2":	"एकं समयं भगवा राजगहे विहरति वेळुवने कलन्दकनिवापे। ",
"sn22.49:1.3":	"अथ खो सोणो गहपतिपुत्तो येन भगवा तेनुपसङ्कमि …पे… ",
"sn22.49:1.4":	"एकमन्तं निसिन्नं खो सोणं गहपतिपुत्तं भगवा एतदवोच: ",
"sn22.49:2.1":	"“ये हि केचि, सोण, समणा वा ब्राह्मणा वा अनिच्चेन रूपेन दुक्खेन विपरिणामधम्मेन ‘सेय्योहमस्मी’ति वा समनुपस्सन्ति; ",
"sn22.49:2.2":	"‘सदिसोहमस्मी’ति वा समनुपस्सन्ति; ",
"sn22.49:2.3":	"‘हीनोहमस्मी’ति वा समनुपस्सन्ति; ",
"sn22.49:2.4":	"किमञ्ञत्र यथाभूतस्स अदस्सना? ",
"sn22.49:2.5":	"अनिच्चाय वेदनाय दुक्खाय विपरिणामधम्माय ‘सेय्योहमस्मी’ति वा समनुपस्सन्ति; ",
"sn22.49:2.6":	"‘सदिसोहमस्मी’ति वा समनुपस्सन्ति; ",
"sn22.49:2.7":	"‘हीनोहमस्मी’ति वा समनुपस्सन्ति; ",
"sn22.49:2.8":	"किमञ्ञत्र यथाभूतस्स अदस्सना? ",
"sn22.49:2.9":	"अनिच्चाय सञ्ञाय … ",
"sn22.49:2.10":	"अनिच्चेहि सङ्खारेहि दुक्खेहि विपरिणामधम्मेहि ‘सेय्योहमस्मी’ति वा समनुपस्सन्ति; ",
"sn22.49:2.11":	"‘सदिसोहमस्मी’ति वा समनुपस्सन्ति; ",
"sn22.49:2.12":	"‘हीनोहमस्मी’ति वा समनुपस्सन्ति; ",
"sn22.49:2.13":	"किमञ्ञत्र यथाभूतस्स अदस्सना? ",
"sn22.49:2.14":	"अनिच्चेन विञ्ञाणेन दुक्खेन विपरिणामधम्मेन ‘सेय्योहमस्मी’ति वा समनुपस्सन्ति; ",
"sn22.49:2.15":	"‘सदिसोहमस्मी’ति वा समनुपस्सन्ति; ",
"sn22.49:2.16":	"‘हीनोहमस्मी’ति वा समनुपस्सन्ति; ",
"sn22.49:2.17":	"किमञ्ञत्र यथाभूतस्स अदस्सना? ",
"sn22.49:3.1":	"ये च खो केचि, सोण, समणा वा ब्राह्मणा वा अनिच्चेन रूपेन दुक्खेन विपरिणामधम्मेन ‘सेय्योहमस्मी’तिपि न समनुपस्सन्ति; ",
"sn22.49:3.2":	"‘सदिसोहमस्मी’तिपि न समनुपस्सन्ति; ",
"sn22.49:3.3":	"‘हीनोहमस्मी’तिपि न समनुपस्सन्ति; ",
"sn22.49:3.4":	"किमञ्ञत्र यथाभूतस्स दस्सना? ",
"sn22.49:3.5":	"अनिच्चाय वेदनाय … ",
"sn22.49:3.6":	"अनिच्चाय सञ्ञाय … ",
"sn22.49:3.7":	"अनिच्चेहि सङ्खारेहि … ",
"sn22.49:3.8":	"अनिच्चेन विञ्ञाणेन दुक्खेन विपरिणामधम्मेन ‘सेय्योहमस्मी’तिपि न समनुपस्सन्ति; ",
"sn22.49:3.9":	"‘सदिसोहमस्मी’तिपि न समनुपस्सन्ति; ",
"sn22.49:3.10":	"‘हीनोहमस्मी’तिपि न समनुपस्सन्ति; ",
"sn22.49:3.11":	"किमञ्ञत्र यथाभूतस्स दस्सना? ",
"sn22.49:4.1":	"तं किं मञ्ञसि, सोण, ",
"sn22.49:4.2":	"रूपं निच्चं वा अनिच्चं वा”ति? ",
"sn22.49:4.3":	"“अनिच्चं, भन्ते”। ",
"sn22.49:4.4":	"“यं पनानिच्चं दुक्खं वा तं सुखं वा”ति? ",
"sn22.49:4.5":	"“दुक्खं, भन्ते”। ",
"sn22.49:4.6":	"“यं पनानिच्चं दुक्खं विपरिणामधम्मं कल्लं नु तं समनुपस्सितुं: ",
"sn22.49:4.7":	"‘एतं मम, एसोहमस्मि, एसो मे अत्ता’”ति? ",
"sn22.49:4.8":	"“नो हेतं, भन्ते”। ",
"sn22.49:4.9":	"“वेदना निच्चा वा अनिच्चा वा”ति? ",
"sn22.49:4.10":	"“अनिच्चा, भन्ते” … ",
"sn22.49:4.11":	"“सञ्ञा … ",
"sn22.49:4.12":	"सङ्खारा … ",
"sn22.49:4.13":	"विञ्ञाणं निच्चं वा अनिच्चं वा”ति? ",
"sn22.49:4.14":	"“अनिच्चं, भन्ते”। ",
"sn22.49:4.15":	"“यं पनानिच्चं दुक्खं वा तं सुखं वा”ति? ",
"sn22.49:4.16":	"“दुक्खं, भन्ते”। ",
"sn22.49:4.17":	"“यं पनानिच्चं दुक्खं विपरिणामधम्मं कल्लं नु तं समनुपस्सितुं: ",
"sn22.49:4.18":	"‘एतं मम, एसोहमस्मि, एसो मे अत्ता’”ति? ",
"sn22.49:4.19":	"“नो हेतं, भन्ते”। ",
"sn22.49:5.1":	"“तस्मातिह, सोण, यं किञ्चि रूपं अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा, सब्बं रूपं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बं। ",
"sn22.49:6.1":	"या काचि वेदना … ",
"sn22.49:6.2":	"या काचि सञ्ञा … ",
"sn22.49:6.3":	"ये केचि सङ्खारा … ",
"sn22.49:6.4":	"यं किञ्चि विञ्ञाणं अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा, सब्बं विञ्ञाणं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बं। ",
"sn22.49:7.1":	"एवं पस्सं, सोण, सुतवा अरियसावको रूपस्मिम्पि निब्बिन्दति, वेदनायपि निब्बिन्दति, सञ्ञायपि निब्बिन्दति, सङ्खारेसुपि निब्बिन्दति, विञ्ञाणस्मिम्पि निब्बिन्दति। ",
"sn22.49:7.2":	"निब्बिन्दं विरज्जति; विरागा विमुच्चति। विमुत्तस्मिं विमुत्तमिति ञाणं होति। ",
"sn22.49:7.3":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाती”ति। ",
"sn22.49:7.4":	"सत्तमं। "
}	
