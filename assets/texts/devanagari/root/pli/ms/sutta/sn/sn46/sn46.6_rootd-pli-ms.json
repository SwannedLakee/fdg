{	
"sn46.6:0.1":	"संयुत्त निकाय ४६।६ ",
"sn46.6:0.2":	"१। पब्बतवग्ग ",
"sn46.6:0.3":	"कुण्डलियसुत्त ",
"sn46.6:1.1":	"एकं समयं भगवा साकेते विहरति अञ्जनवने मिगदाये। ",
"sn46.6:1.2":	"अथ खो कुण्डलियो परिब्बाजको येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"sn46.6:1.3":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो कुण्डलियो परिब्बाजको भगवन्तं एतदवोच: ",
"sn46.6:1.4":	"“अहमस्मि, भो गोतम, आरामनिस्सयी परिसावचरो। ",
"sn46.6:1.5":	"तस्स मय्हं, भो गोतम, पच्छाभत्तं भुत्तपातरासस्स अयमाचारो होति—",
"sn46.6:1.6":	"आरामेन आरामं उय्यानेन उय्यानं अनुचङ्कमामि अनुविचरामि। ",
"sn46.6:1.7":	"सो तत्थ पस्सामि एके समणब्राह्मणे इतिवादप्पमोक्खानिसंसञ्चेव कथं कथेन्ते उपारम्भानिसंसञ्च: ",
"sn46.6:1.8":	"‘भवं पन गोतमो किमानिसंसो विहरती’”ति? ",
"sn46.6:1.9":	"“विज्जाविमुत्तिफलानिसंसो खो, कुण्डलिय, तथागतो विहरती”ति। ",
"sn46.6:2.1":	"“कतमे पन, भो गोतम, धम्मा भाविता बहुलीकता विज्जाविमुत्तिं परिपूरेन्ती”ति? ",
"sn46.6:2.2":	"“सत्त खो, कुण्डलिय, बोज्झङ्गा भाविता बहुलीकता विज्जाविमुत्तिं परिपूरेन्ती”ति। ",
"sn46.6:2.3":	"“कतमे पन, भो गोतम, धम्मा भाविता बहुलीकता सत्त बोज्झङ्गे परिपूरेन्ती”ति? ",
"sn46.6:2.4":	"“चत्तारो खो, कुण्डलिय, सतिपट्ठाना भाविता बहुलीकता सत्त बोज्झङ्गे परिपूरेन्ती”ति। ",
"sn46.6:2.5":	"“कतमे पन, भो गोतम, धम्मा भाविता, बहुलीकता चत्तारो सतिपट्ठाने परिपूरेन्ती”ति? ",
"sn46.6:2.6":	"“तीणि खो, कुण्डलिय, सुचरितानि भावितानि बहुलीकतानि चत्तारो सतिपट्ठाने परिपूरेन्ती”ति। ",
"sn46.6:2.7":	"“कतमे पन, भो गोतम, धम्मा भाविता बहुलीकता तीणि सुचरितानि परिपूरेन्ती”ति? ",
"sn46.6:2.8":	"“इन्द्रियसंवरो खो, कुण्डलिय, भावितो बहुलीकतो तीणि सुचरितानि परिपूरेतीति। ",
"sn46.6:3.1":	"कथं भावितो च, कुण्डलिय, इन्द्रियसंवरो कथं बहुलीकतो तीणि सुचरितानि परिपूरेतीति? ",
"sn46.6:3.2":	"इध, कुण्डलिय, भिक्खु चक्खुना रूपं दिस्वा मनापं नाभिज्झति नाभिहंसति, न रागं जनेति। ",
"sn46.6:3.3":	"तस्स ठितो च कायो होति, ठितं चित्तं अज्झत्तं सुसण्ठितं सुविमुत्तं। ",
"sn46.6:3.4":	"चक्खुना खो पनेव रूपं दिस्वा अमनापं न मङ्कु होति अप्पतिट्ठितचित्तो अदीनमानसो अब्यापन्नचेतसो। ",
"sn46.6:3.5":	"तस्स ठितो च कायो होति ठितं चित्तं अज्झत्तं सुसण्ठितं सुविमुत्तं। ",
"sn46.6:4.1":	"पुन चपरं, कुण्डलिय, भिक्खु सोतेन सद्दं सुत्वा …पे… ",
"sn46.6:4.2":	"घानेन गन्धं घायित्वा …पे… ",
"sn46.6:4.3":	"जिव्हाय रसं सायित्वा …पे… ",
"sn46.6:4.4":	"कायेन फोट्ठब्बं फुसित्वा …पे… ",
"sn46.6:4.5":	"मनसा धम्मं विञ्ञाय मनापं नाभिज्झति नाभिहंसति, न रागं जनेति। ",
"sn46.6:4.6":	"तस्स ठितो च कायो होति, ठितं चित्तं अज्झत्तं सुसण्ठितं सुविमुत्तं। ",
"sn46.6:4.7":	"मनसा खो पनेव धम्मं विञ्ञाय अमनापं न मङ्कु होति अप्पतिट्ठितचित्तो अदीनमानसो अब्यापन्नचेतसो। ",
"sn46.6:4.8":	"तस्स ठितो च कायो होति, ठितं चित्तं अज्झत्तं सुसण्ठितं सुविमुत्तं। ",
"sn46.6:5.1":	"यतो खो, कुण्डलिय, भिक्खुनो चक्खुना रूपं दिस्वा मनापामनापेसु रूपेसु ठितो च कायो होति, ठितं चित्तं अज्झत्तं सुसण्ठितं सुविमुत्तं। ",
"sn46.6:5.2":	"सोतेन सद्दं सुत्वा …पे… ",
"sn46.6:5.3":	"घानेन गन्धं घायित्वा …पे… ",
"sn46.6:5.4":	"जिव्हाय रसं सायित्वा …पे… ",
"sn46.6:5.5":	"कायेन फोट्ठब्बं फुसित्वा …पे… ",
"sn46.6:5.6":	"मनसा धम्मं विञ्ञाय मनापामनापेसु धम्मेसु ठितो च कायो होति, ठितं चित्तं अज्झत्तं सुसण्ठितं सुविमुत्तं। ",
"sn46.6:5.7":	"एवं भावितो खो, कुण्डलिय, इन्द्रियसंवरो एवं बहुलीकतो तीणि सुचरितानि परिपूरेति। ",
"sn46.6:6.1":	"कथं भावितानि च, कुण्डलिय, तीणि सुचरितानि कथं बहुलीकतानि चत्तारो सतिपट्ठाने परिपूरेन्ति? ",
"sn46.6:6.2":	"इध, कुण्डलिय, भिक्खु कायदुच्चरितं पहाय कायसुचरितं भावेति, वचीदुच्चरितं पहाय वचीसुचरितं भावेति, मनोदुच्चरितं पहाय मनोसुचरितं भावेति। ",
"sn46.6:6.3":	"एवं भावितानि खो, कुण्डलिय, तीणि सुचरितानि एवं बहुलीकतानि चत्तारो सतिपट्ठाने परिपूरेन्ति। ",
"sn46.6:7.1":	"कथं भाविता च, कुण्डलिय, चत्तारो सतिपट्ठाना कथं बहुलीकता सत्त बोज्झङ्गे परिपूरेन्ति? ",
"sn46.6:7.2":	"इध, कुण्डलिय, भिक्खु काये कायानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं; ",
"sn46.6:7.3":	"वेदनासु …पे… ",
"sn46.6:7.4":	"चित्ते …पे… ",
"sn46.6:7.5":	"धम्मेसु धम्मानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं। ",
"sn46.6:7.6":	"एवं भाविता खो, कुण्डलिय, चत्तारो सतिपट्ठाना एवं बहुलीकता सत्त बोज्झङ्गे परिपूरेन्ति। ",
"sn46.6:8.1":	"कथं भाविता च, कुण्डलिय, सत्त बोज्झङ्गा कथं बहुलीकता विज्जाविमुत्तिं परिपूरेन्ति? ",
"sn46.6:8.2":	"इध, कुण्डलिय, भिक्खु सतिसम्बोज्झङ्गं भावेति विवेकनिस्सितं विरागनिस्सितं निरोधनिस्सितं वोस्सग्गपरिणामिं …पे… ",
"sn46.6:8.3":	"उपेक्खासम्बोज्झङ्गं भावेति विवेकनिस्सितं विरागनिस्सितं निरोधनिस्सितं वोस्सग्गपरिणामिं। ",
"sn46.6:8.4":	"एवं भाविता खो, कुण्डलिय, सत्त बोज्झङ्गा एवं बहुलीकता विज्जाविमुत्तिं परिपूरेन्ती”ति। ",
"sn46.6:9.1":	"एवं वुत्ते, कुण्डलियो परिब्बाजको भगवन्तं एतदवोच: ",
"sn46.6:9.2":	"“अभिक्कन्तं, भो गोतम, अभिक्कन्तं, भो गोतम। ",
"sn46.6:9.3":	"सेय्यथापि, भो गोतम, निक्कुज्जितं वा उक्कुज्जेय्य, पटिच्छन्नं वा विवरेय्य, मूळ्हस्स वा मग्गं आचिक्खेय्य, अन्धकारे वा तेलपज्जोतं धारेय्य: ‘चक्खुमन्तो रूपानि दक्खन्ती’ति; एवमेव भोता गोतमेन अनेकपरियायेन धम्मो पकासितो। ",
"sn46.6:9.4":	"एसाहं भवन्तं गोतमं सरणं गच्छामि धम्मञ्च भिक्खुसङ्घञ्च। ",
"sn46.6:9.5":	"उपासकं मं भवं गोतमो धारेतु अज्जतग्गे पाणुपेतं सरणं गतन्”ति। ",
"sn46.6:9.6":	"छट्ठं। "
}	
