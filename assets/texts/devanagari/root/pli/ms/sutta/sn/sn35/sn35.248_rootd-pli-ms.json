{	
"sn35.248:0.1":	"संयुत्त निकाय ३५।२४८ ",
"sn35.248:0.2":	"१९। आसीविसवग्ग ",
"sn35.248:0.3":	"यवकलापिसुत्त ",
"sn35.248:1.1":	"“सेय्यथापि, भिक्खवे, यवकलापी चातुमहापथे निक्खित्ता अस्स। ",
"sn35.248:1.2":	"अथ छ पुरिसा आगच्छेय्युं ब्याभङ्गिहत्था। ",
"sn35.248:1.3":	"ते यवकलापिं छहि ब्याभङ्गीहि हनेय्युं। ",
"sn35.248:1.4":	"एवञ्हि सा, भिक्खवे, यवकलापी सुहता अस्स छहि ब्याभङ्गीहि हञ्ञमाना। ",
"sn35.248:1.5":	"अथ सत्तमो पुरिसो आगच्छेय्य ब्याभङ्गिहत्थो। ",
"sn35.248:1.6":	"सो तं यवकलापिं सत्तमाय ब्याभङ्गिया हनेय्य। ",
"sn35.248:1.7":	"एवञ्हि सा भिक्खवे, यवकलापी सुहततरा अस्स, सत्तमाय ब्याभङ्गिया हञ्ञमाना। ",
"sn35.248:1.8":	"एवमेव खो, भिक्खवे, अस्सुतवा पुथुज्जनो चक्खुस्मिं हञ्ञति मनापामनापेहि रूपेहि …पे… ",
"sn35.248:1.9":	"जिव्हाय हञ्ञति मनापामनापेहि रसेहि …पे… ",
"sn35.248:1.10":	"मनस्मिं हञ्ञति मनापामनापेहि धम्मेहि। ",
"sn35.248:1.11":	"सचे सो, भिक्खवे, अस्सुतवा पुथुज्जनो आयतिं पुनब्भवाय चेतेति, एवञ्हि सो, भिक्खवे, मोघपुरिसो सुहततरो होति, सेय्यथापि सा यवकलापी सत्तमाय ब्याभङ्गिया हञ्ञमाना। ",
"sn35.248:2.1":	"भूतपुब्बं, भिक्खवे, देवासुरसङ्गामो समुपब्यूळ्हो अहोसि। ",
"sn35.248:2.2":	"अथ खो, भिक्खवे, वेपचित्ति असुरिन्दो असुरे आमन्तेसि: ",
"sn35.248:2.3":	"‘सचे, मारिसा, देवासुरसङ्गामे समुपब्यूळ्हे असुरा जिनेय्युं देवा पराजिनेय्युं, येन नं सक्कं देवानमिन्दं कण्ठपञ्चमेहि बन्धनेहि बन्धित्वा मम सन्तिके आनेय्याथ असुरपुरन्’ति। ",
"sn35.248:2.4":	"सक्कोपि खो, भिक्खवे, देवानमिन्दो देवे तावतिंसे आमन्तेसि: ",
"sn35.248:2.5":	"‘सचे, मारिसा, देवासुरसङ्गामे समुपब्यूळ्हे देवा जिनेय्युं असुरा पराजिनेय्युं, येन नं वेपचित्तिं असुरिन्दं कण्ठपञ्चमेहि बन्धनेहि बन्धित्वा मम सन्तिके आनेय्याथ सुधम्मं देवसभन्’ति। ",
"sn35.248:2.6":	"तस्मिं खो पन, भिक्खवे, सङ्गामे देवा जिनिंसु, असुरा पराजिनिंसु। ",
"sn35.248:2.7":	"अथ खो, भिक्खवे, देवा तावतिंसा वेपचित्तिं असुरिन्दं कण्ठपञ्चमेहि बन्धनेहि बन्धित्वा सक्कस्स देवानमिन्दस्स सन्तिके आनेसुं सुधम्मं देवसभं। ",
"sn35.248:2.8":	"तत्र सुदं, भिक्खवे, वेपचित्ति असुरिन्दो कण्ठपञ्चमेहि बन्धनेहि बद्धो होति। ",
"sn35.248:2.9":	"यदा खो, भिक्खवे, वेपचित्तिस्स असुरिन्दस्स एवं होति: ",
"sn35.248:2.10":	"‘धम्मिका खो देवा, अधम्मिका असुरा, इधेव दानाहं देवपुरं गच्छामी’ति। ",
"sn35.248:2.11":	"अथ कण्ठपञ्चमेहि बन्धनेहि मुत्तं अत्तानं समनुपस्सति, दिब्बेहि च पञ्चहि कामगुणेहि समप्पितो समङ्गीभूतो परिचारेति। ",
"sn35.248:2.12":	"यदा च खो, भिक्खवे, वेपचित्तिस्स असुरिन्दस्स एवं होति: ",
"sn35.248:2.13":	"‘धम्मिका खो असुरा, अधम्मिका देवा, तत्थेव दानाहं असुरपुरं गमिस्सामी’ति। ",
"sn35.248:2.14":	"अथ कण्ठपञ्चमेहि बन्धनेहि बद्धं अत्तानं समनुपस्सति, दिब्बेहि च पञ्चहि कामगुणेहि परिहायति। ",
"sn35.248:2.15":	"एवं सुखुमं खो, भिक्खवे, वेपचित्तिबन्धनं। ",
"sn35.248:2.16":	"ततो सुखुमतरं मारबन्धनं। ",
"sn35.248:2.17":	"मञ्ञमानो खो, भिक्खवे, बद्धो मारस्स, अमञ्ञमानो मुत्तो पापिमतो। ",
"sn35.248:3.1":	"‘अस्मी’ति, भिक्खवे, मञ्ञितमेतं, ‘अयमहमस्मी’ति मञ्ञितमेतं, ‘भविस्सन्’ति मञ्ञितमेतं, ‘न भविस्सन्’ति मञ्ञितमेतं, ‘रूपी भविस्सन्’ति मञ्ञितमेतं, ‘अरूपी भविस्सन्’ति मञ्ञितमेतं, ‘सञ्ञी भविस्सन्’ति मञ्ञितमेतं, ‘असञ्ञी भविस्सन्’ति मञ्ञितमेतं, ‘नेवसञ्ञीनासञ्ञी भविस्सन्’ति मञ्ञितमेतं। ",
"sn35.248:3.2":	"मञ्ञितं, भिक्खवे, रोगो, मञ्ञितं गण्डो, मञ्ञितं सल्लं। ",
"sn35.248:3.3":	"तस्मातिह, भिक्खवे, ‘अमञ्ञमानेन चेतसा विहरिस्सामा’ति—",
"sn35.248:3.4":	"एवञ्हि वो, भिक्खवे, सिक्खितब्बं। ",
"sn35.248:4.1":	"‘अस्मी’ति, भिक्खवे, इञ्जितमेतं, ‘अयमहमस्मी’ति इञ्जितमेतं, ‘भविस्सन्’ति इञ्जितमेतं, ‘न भविस्सन्’ति इञ्जितमेतं, ‘रूपी भविस्सन्’ति इञ्जितमेतं, ‘अरूपी भविस्सन्’ति इञ्जितमेतं, ‘सञ्ञी भविस्सन्’ति इञ्जितमेतं, ‘असञ्ञी भविस्सन्’ति इञ्जितमेतं, ‘नेवसञ्ञीनासञ्ञी भविस्सन्’ति इञ्जितमेतं। ",
"sn35.248:4.2":	"इञ्जितं, भिक्खवे, रोगो, इञ्जितं गण्डो, इञ्जितं सल्लं। ",
"sn35.248:4.3":	"तस्मातिह, भिक्खवे, ‘अनिञ्जमानेन चेतसा विहरिस्सामा’ति—",
"sn35.248:4.4":	"एवञ्हि वो, भिक्खवे, सिक्खितब्बं। ",
"sn35.248:5.1":	"‘अस्मी’ति, भिक्खवे, फन्दितमेतं, ‘अयमहमस्मी’ति फन्दितमेतं, ‘भविस्सन्’ति …पे… ‘न भविस्सन्’ति … ‘रूपी भविस्सन्’ति … ‘अरूपी भविस्सन्’ति … ‘सञ्ञी भविस्सन्’ति … ‘असञ्ञी भविस्सन्’ति … ‘नेवसञ्ञीनासञ्ञी भविस्सन्’ति फन्दितमेतं। ",
"sn35.248:5.2":	"फन्दितं, भिक्खवे, रोगो, फन्दितं गण्डो, फन्दितं सल्लं। ",
"sn35.248:5.3":	"तस्मातिह, भिक्खवे, ‘अफन्दमानेन चेतसा विहरिस्सामा’ति—",
"sn35.248:5.4":	"एवञ्हि वो, भिक्खवे, सिक्खितब्बं। ",
"sn35.248:6.1":	"‘अस्मी’ति, भिक्खवे, पपञ्चितमेतं, ‘अयमहमस्मी’ति पपञ्चितमेतं, ‘भविस्सन्’ति …पे… ‘न भविस्सन्’ति … ‘रूपी भविस्सन्’ति … ‘अरूपी भविस्सन्’ति … ‘सञ्ञी भविस्सन्’ति … ‘असञ्ञी भविस्सन्’ति … ‘नेवसञ्ञीनासञ्ञी भविस्सन्’ति पपञ्चितमेतं। ",
"sn35.248:6.2":	"पपञ्चितं, भिक्खवे, रोगो, पपञ्चितं गण्डो, पपञ्चितं सल्लं। ",
"sn35.248:6.3":	"तस्मातिह, भिक्खवे, ‘निप्पपञ्चेन चेतसा विहरिस्सामा’ति—",
"sn35.248:6.4":	"एवञ्हि वो, भिक्खवे, सिक्खितब्बं। ",
"sn35.248:7.1":	"‘अस्मी’ति, भिक्खवे, मानगतमेतं, ‘अयमहमस्मी’ति मानगतमेतं, ‘भविस्सन्’ति मानगतमेतं, ‘न भविस्सन्’ति मानगतमेतं, ‘रूपी भविस्सन्’ति मानगतमेतं, ‘अरूपी भविस्सन्’ति मानगतमेतं, ‘सञ्ञी भविस्सन्’ति मानगतमेतं, ‘असञ्ञी भविस्सन्’ति मानगतमेतं, ‘नेवसञ्ञीनासञ्ञी भविस्सन्’ति मानगतमेतं। ",
"sn35.248:7.2":	"मानगतं, भिक्खवे, रोगो, मानगतं गण्डो, मानगतं सल्लं। ",
"sn35.248:7.3":	"तस्मातिह, भिक्खवे, ‘निहतमानेन चेतसा विहरिस्सामा’ति—",
"sn35.248:7.4":	"एवञ्हि वो, भिक्खवे, सिक्खितब्बन्”ति। ",
"sn35.248:7.5":	"एकादसमं। ",
"sn35.248:7.6":	"आसीविसवग्गो चतुत्थो। ",
"sn35.248:8.0":	"तस्सुद्दानं ",
"sn35.248:8.1":	"आसीविसो रथो कुम्मो, ",
"sn35.248:8.2":	"द्वे दारुक्खन्धा अवस्सुतो; ",
"sn35.248:8.3":	"दुक्खधम्मा किंसुका वीणा, ",
"sn35.248:8.4":	"छप्पाणा यवकलापीति। ",
"sn35.248:8.5":	"सळायतनवग्गे चतुत्थपण्णासको समत्तो। ",
"sn35.248:9.0":	"तस्स वग्गुद्दानं ",
"sn35.248:9.1":	"नन्दिक्खयो सट्ठिनयो, ",
"sn35.248:9.2":	"समुद्दो उरगेन च; ",
"sn35.248:9.3":	"चतुपण्णासका एते, ",
"sn35.248:9.4":	"निपातेसु पकासिताति। ",
"sn35.248:9.5":	"सळायतनसंयुत्तं समत्तं। "
}	
