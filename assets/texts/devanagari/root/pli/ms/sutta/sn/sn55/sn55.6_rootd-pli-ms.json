{	
"sn55.6:0.1":	"संयुत्त निकाय ५५।६ ",
"sn55.6:0.2":	"१। वेळुद्वारवग्ग ",
"sn55.6:0.3":	"थपतिसुत्त ",
"sn55.6:1.1":	"सावत्थिनिदानं। ",
"sn55.6:1.2":	"तेन खो पन समयेन सम्बहुला भिक्खू भगवतो चीवरकम्मं करोन्ति: ",
"sn55.6:1.3":	"“निट्ठितचीवरो भगवा तेमासच्चयेन चारिकं पक्कमिस्सती”ति। ",
"sn55.6:1.4":	"तेन खो पन समयेन इसिदत्तपुराणा थपतयो साधुके पटिवसन्ति केनचिदेव करणीयेन। ",
"sn55.6:1.5":	"अस्सोसुं खो इसिदत्तपुराणा थपतयो: ",
"sn55.6:1.6":	"“सम्बहुला किर भिक्खू भगवतो चीवरकम्मं करोन्ति: ",
"sn55.6:1.7":	"‘निट्ठितचीवरो भगवा तेमासच्चयेन चारिकं पक्कमिस्सती’”ति। ",
"sn55.6:2.1":	"अथ खो इसिदत्तपुराणा थपतयो मग्गे पुरिसं ठपेसुं: ",
"sn55.6:2.2":	"“यदा त्वं, अम्भो पुरिस, पस्सेय्यासि भगवन्तं आगच्छन्तं अरहन्तं सम्मासम्बुद्धं, अथ अम्हाकं आरोचेय्यासी”ति। ",
"sn55.6:2.3":	"द्वीहतीहं ठितो खो सो पुरिसो अद्दस भगवन्तं दूरतोव आगच्छन्तं। ",
"sn55.6:2.4":	"दिस्वान येन इसिदत्तपुराणा थपतयो तेनुपसङ्कमि; उपसङ्कमित्वा इसिदत्तपुराणे थपतयो एतदवोच: ",
"sn55.6:2.5":	"“अयं सो, भन्ते, भगवा आगच्छति अरहं सम्मासम्बुद्धो। ",
"sn55.6:2.6":	"यस्सदानि कालं मञ्ञथा”ति। ",
"sn55.6:3.1":	"अथ खो इसिदत्तपुराणा थपतयो येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा भगवन्तं पिट्ठितो पिट्ठितो अनुबन्धिंसु। ",
"sn55.6:3.2":	"अथ खो भगवा मग्गा ओक्कम्म येन अञ्ञतरं रुक्खमूलं तेनुपसङ्कमि; उपसङ्कमित्वा पञ्ञत्ते आसने निसीदि। ",
"sn55.6:3.3":	"इसिदत्तपुराणा थपतयो भगवन्तं अभिवादेत्वा एकमन्तं निसीदिंसु। ",
"sn55.6:3.4":	"एकमन्तं निसिन्ना खो ते इसिदत्तपुराणा थपतयो भगवन्तं एतदवोचुं: ",
"sn55.6:4.1":	"“यदा मयं, भन्ते, भगवन्तं सुणाम: ",
"sn55.6:4.2":	"‘सावत्थिया कोसलेसु चारिकं पक्कमिस्सती’ति, होति नो तस्मिं समये अनत्तमनता होति दोमनस्सं: ",
"sn55.6:4.3":	"‘दूरे नो भगवा भविस्सती’ति। ",
"sn55.6:4.4":	"यदा पन मयं, भन्ते, भगवन्तं सुणाम: ",
"sn55.6:4.5":	"‘सावत्थिया कोसलेसु चारिकं पक्कन्तो’ति, होति नो तस्मिं समये अनत्तमनता होति दोमनस्सं: ",
"sn55.6:4.6":	"‘दूरे नो भगवा’ति। ",
"sn55.6:5.1":	"यदा पन मयं, भन्ते, भगवन्तं सुणाम: ",
"sn55.6:5.2":	"‘कोसलेहि मल्लेसु चारिकं पक्कमिस्सती’ति, होति नो तस्मिं समये अनत्तमनता होति दोमनस्सं: ",
"sn55.6:5.3":	"‘दूरे नो भगवा भविस्सती’ति। ",
"sn55.6:5.4":	"यदा पन मयं, भन्ते, भगवन्तं सुणाम: ",
"sn55.6:5.5":	"‘कोसलेहि मल्लेसु चारिकं पक्कन्तो’ति, होति नो तस्मिं समये अनत्तमनता होति दोमनस्सं: ",
"sn55.6:5.6":	"‘दूरे नो भगवा’ति। ",
"sn55.6:6.1":	"यदा पन मयं, भन्ते, भगवन्तं सुणाम: ",
"sn55.6:6.2":	"‘मल्लेहि वज्जीसु चारिकं पक्कमिस्सती’ति, होति नो तस्मिं समये अनत्तमनता होति दोमनस्सं: ",
"sn55.6:6.3":	"‘दूरे नो भगवा भविस्सती’ति। ",
"sn55.6:6.4":	"यदा पन मयं, भन्ते, भगवन्तं सुणाम: ",
"sn55.6:6.5":	"‘मल्लेहि वज्जीसु चारिकं पक्कन्तो’ति, होति नो तस्मिं समये अनत्तमनता होति दोमनस्सं: ",
"sn55.6:6.6":	"‘दूरे नो भगवा’ति। ",
"sn55.6:7.1":	"यदा पन मयं, भन्ते, भगवन्तं सुणाम: ",
"sn55.6:7.2":	"‘वज्जीहि कासीसु चारिकं पक्कमिस्सती’ति, होति नो तस्मिं समये अनत्तमनता होति दोमनस्सं: ",
"sn55.6:7.3":	"‘दूरे नो भगवा भविस्सती’ति। ",
"sn55.6:7.4":	"यदा पन मयं, भन्ते, भगवन्तं सुणाम: ",
"sn55.6:7.5":	"‘वज्जीहि कासीसु चारिकं पक्कन्तो’ति, होति नो तस्मिं समये अनत्तमनता होति दोमनस्सं: ",
"sn55.6:7.6":	"‘दूरे नो भगवा’ति। ",
"sn55.6:8.1":	"यदा पन मयं, भन्ते, भगवन्तं सुणाम: ",
"sn55.6:8.2":	"‘कासीहि मागधे चारिकं पक्कमिस्सती’ति, होति नो तस्मिं समये अनत्तमनता होति दोमनस्सं: ",
"sn55.6:8.3":	"‘दूरे नो भगवा भविस्सती’ति। ",
"sn55.6:8.4":	"यदा पन मयं, भन्ते, भगवन्तं सुणाम: ",
"sn55.6:8.5":	"‘कासीहि मागधे चारिकं पक्कन्तो’ति, होति अनप्पका नो तस्मिं समये अनत्तमनता होति अनप्पकं दोमनस्सं: ",
"sn55.6:8.6":	"‘दूरे नो भगवा’ति। ",
"sn55.6:9.1":	"यदा पन मयं, भन्ते, भगवन्तं सुणाम: ",
"sn55.6:9.2":	"‘मागधेहि कासीसु चारिकं पक्कमिस्सती’ति, होति नो तस्मिं समये अत्तमनता होति सोमनस्सं: ",
"sn55.6:9.3":	"‘आसन्ने नो भगवा भविस्सती’ति। ",
"sn55.6:9.4":	"यदा पन मयं, भन्ते, भगवन्तं सुणाम: ",
"sn55.6:9.5":	"‘मागधेहि कासीसु चारिकं पक्कन्तो’ति, होति नो तस्मिं समये अत्तमनता होति सोमनस्सं: ",
"sn55.6:9.6":	"‘आसन्ने नो भगवा’ति। ",
"sn55.6:10.1":	"यदा पन मयं, भन्ते, भगवन्तं सुणाम: ",
"sn55.6:10.2":	"‘कासीहि वज्जीसु चारिकं पक्कमिस्सती’ति, होति नो तस्मिं समये अत्तमनता होति सोमनस्सं: ",
"sn55.6:10.3":	"‘आसन्ने नो भगवा भविस्सती’ति। ",
"sn55.6:10.4":	"यदा पन मयं, भन्ते, भगवन्तं सुणाम: ",
"sn55.6:10.5":	"‘कासीहि वज्जीसु चारिकं पक्कन्तो’ति, होति नो तस्मिं समये अत्तमनता होति सोमनस्सं: ",
"sn55.6:10.6":	"‘आसन्ने नो भगवा’ति। ",
"sn55.6:11.1":	"यदा पन मयं, भन्ते, भगवन्तं सुणाम: ",
"sn55.6:11.2":	"‘वज्जीहि मल्लेसु चारिकं पक्कमिस्सती’ति, होति नो तस्मिं समये अत्तमनता होति सोमनस्सं: ",
"sn55.6:11.3":	"‘आसन्ने नो भगवा भविस्सती’ति। ",
"sn55.6:11.4":	"यदा पन मयं, भन्ते, भगवन्तं सुणाम: ",
"sn55.6:11.5":	"‘वज्जीहि मल्लेसु चारिकं पक्कन्तो’ति, होति नो तस्मिं समये अत्तमनता होति सोमनस्सं: ",
"sn55.6:11.6":	"‘आसन्ने नो भगवा’ति। ",
"sn55.6:12.1":	"यदा पन मयं, भन्ते, भगवन्तं सुणाम: ",
"sn55.6:12.2":	"‘मल्लेहि कोसले चारिकं पक्कमिस्सती’ति, होति नो तस्मिं समये अत्तमनता होति सोमनस्सं: ",
"sn55.6:12.3":	"‘आसन्ने नो भगवा भविस्सती’ति। ",
"sn55.6:12.4":	"यदा पन मयं, भन्ते, भगवन्तं सुणाम: ",
"sn55.6:12.5":	"‘मल्लेहि कोसले चारिकं पक्कन्तो’ति, होति नो तस्मिं समये अत्तमनता होति सोमनस्सं: ",
"sn55.6:12.6":	"‘आसन्ने नो भगवा’ति। ",
"sn55.6:13.1":	"यदा पन मयं, भन्ते, भगवन्तं सुणाम: ",
"sn55.6:13.2":	"‘कोसलेहि सावत्थिं चारिकं पक्कमिस्सती’ति, होति नो तस्मिं समये अत्तमनता होति सोमनस्सं: ",
"sn55.6:13.3":	"‘आसन्ने नो भगवा भविस्सती’ति। ",
"sn55.6:13.4":	"यदा पन मयं, भन्ते, भगवन्तं सुणाम: ",
"sn55.6:13.5":	"‘सावत्थियं विहरति जेतवने अनाथपिण्डिकस्स आरामे’ति, होति अनप्पका नो तस्मिं समये अत्तमनता होति अनप्पकं सोमनस्सं: ",
"sn55.6:13.6":	"‘आसन्ने नो भगवा’”ति। ",
"sn55.6:14.1":	"“तस्मातिह, थपतयो, सम्बाधो घरावासो रजापथो, अब्भोकासो पब्बज्जा। ",
"sn55.6:14.2":	"अलञ्च पन वो, थपतयो, अप्पमादाया”ति। ",
"sn55.6:14.3":	"“अत्थि खो नो, भन्ते, एतम्हा सम्बाधा अञ्ञो सम्बाधो सम्बाधतरो चेव सम्बाधसङ्खाततरो चा”ति। ",
"sn55.6:14.4":	"“कतमो पन वो, थपतयो, एतम्हा सम्बाधा अञ्ञो सम्बाधो सम्बाधतरो चेव सम्बाधसङ्खाततरो चा”ति? ",
"sn55.6:15.1":	"“इध मयं, भन्ते, यदा राजा पसेनदि कोसलो उय्यानभूमिं निय्यातुकामो होति, ये ते रञ्ञो पसेनदिस्स कोसलस्स नागा ओपवय्हा ते कप्पेत्वा, या ता रञ्ञो पसेनदिस्स कोसलस्स पजापतियो पिया मनापा ता एकं पुरतो एकं पच्छतो निसीदापेम। ",
"sn55.6:15.2":	"तासं खो पन, भन्ते, भगिनीनं एवरूपो गन्धो होति, सेय्यथापि नाम गन्धकरण्डकस्स तावदेव विवरियमानस्स, यथा तं राजकञ्ञानं गन्धेन विभूसितानं। ",
"sn55.6:15.3":	"तासं खो पन, भन्ते, भगिनीनं एवरूपो कायसम्फस्सो होति, सेय्यथापि नाम तूलपिचुनो वा कप्पासपिचुनो वा, यथा तं राजकञ्ञानं सुखेधितानं। ",
"sn55.6:15.4":	"तस्मिं खो पन, भन्ते, समये नागोपि रक्खितब्बो होति, तापि भगिनियो रक्खितब्बा होन्ति, अत्तापि रक्खितब्बो होति। ",
"sn55.6:15.5":	"न खो पन मयं, भन्ते, अभिजानाम तासु भगिनीसु पापकं चित्तं उप्पादेता। ",
"sn55.6:15.6":	"अयं खो नो, भन्ते, एतम्हा सम्बाधा अञ्ञो सम्बाधो सम्बाधतरो चेव सम्बाधसङ्खाततरो चा”ति। ",
"sn55.6:16.1":	"“तस्मातिह, थपतयो, सम्बाधो घरावासो रजापथो, अब्भोकासो पब्बज्जा। ",
"sn55.6:16.2":	"अलञ्च पन वो, थपतयो, अप्पमादाय। ",
"sn55.6:16.3":	"चतूहि खो, थपतयो, धम्मेहि समन्नागतो अरियसावको सोतापन्नो होति अविनिपातधम्मो नियतो सम्बोधिपरायणो। ",
"sn55.6:17.1":	"कतमेहि चतूहि? ",
"sn55.6:17.2":	"इध, थपतयो, अरियसावको बुद्धे अवेच्चप्पसादेन समन्नागतो होति—",
"sn55.6:17.3":	"इतिपि सो भगवा …पे… सत्था देवमनुस्सानं बुद्धो भगवाति। ",
"sn55.6:17.4":	"धम्मे …पे… ",
"sn55.6:17.5":	"सङ्घे …पे… ",
"sn55.6:17.6":	"विगतमलमच्छेरेन चेतसा अज्झागारं वसति मुत्तचागो पयतपाणि वोस्सग्गरतो याचयोगो दानसंविभागरतो। ",
"sn55.6:17.7":	"इमेहि खो, थपतयो, चतूहि धम्मेहि समन्नागतो अरियसावको सोतापन्नो होति अविनिपातधम्मो नियतो सम्बोधिपरायणो। ",
"sn55.6:18.1":	"तुम्हे खो, थपतयो, बुद्धे अवेच्चप्पसादेन समन्नागता—",
"sn55.6:18.2":	"इतिपि सो भगवा …पे… सत्था देवमनुस्सानं बुद्धो भगवाति। ",
"sn55.6:18.3":	"धम्मे …पे… ",
"sn55.6:18.4":	"सङ्घे …पे… ",
"sn55.6:18.5":	"यं खो पन किञ्चि कुले देय्यधम्मं सब्बं तं अप्पटिविभत्तं सीलवन्तेहि कल्याणधम्मेहि। ",
"sn55.6:18.6":	"तं किं मञ्ञथ, थपतयो, ",
"sn55.6:18.7":	"कतिविधा ते कोसलेसु मनुस्सा ये तुम्हाकं समसमा, यदिदं—",
"sn55.6:18.8":	"दानसंविभागे”ति? ",
"sn55.6:18.9":	"“लाभा नो, भन्ते, सुलद्धं नो, भन्ते। ",
"sn55.6:18.10":	"येसं नो भगवा एवं पजानाती”ति। ",
"sn55.6:18.11":	"छट्ठं। "
}	
