{	
"sn47.6:0.1":	"संयुत्त निकाय ४७।६ ",
"sn47.6:0.2":	"१। अम्बपालिवग्ग ",
"sn47.6:0.3":	"सकुणग्घिसुत्त ",
"sn47.6:1.1":	"“भूतपुब्बं, भिक्खवे, सकुणग्घि लापं सकुणं सहसा अज्झप्पत्ता अग्गहेसि। ",
"sn47.6:1.2":	"अथ खो, भिक्खवे, लापो सकुणो सकुणग्घिया हरियमानो एवं परिदेवसि: ",
"sn47.6:1.3":	"‘मयमेवम्ह अलक्खिका, मयं अप्पपुञ्ञा, ये मयं अगोचरे चरिम्ह परविसये। ",
"sn47.6:1.4":	"सचेज्ज मयं गोचरे चरेय्याम सके पेत्तिके विसये, न म्यायं, सकुणग्घि, अलं अभविस्स, यदिदं—युद्धाया’ति। ",
"sn47.6:1.5":	"‘को पन ते, लाप, गोचरो सको पेत्तिको विसयो’ति? ",
"sn47.6:1.6":	"‘यदिदं—नङ्गलकट्ठकरणं लेड्डुट्ठानन्’ति। ",
"sn47.6:1.7":	"अथ खो, भिक्खवे, सकुणग्घि सके बले अपत्थद्धा सके बले असंवदमाना लापं सकुणं पमुञ्चि: ",
"sn47.6:1.8":	"‘गच्छ खो त्वं, लाप, तत्रपि मे गन्त्वा न मोक्खसी’ति। ",
"sn47.6:2.1":	"अथ खो, भिक्खवे, लापो सकुणो नङ्गलकट्ठकरणं लेड्डुट्ठानं गन्त्वा महन्तं लेड्डुं अभिरुहित्वा सकुणग्घिं वदमानो अट्ठासि: ",
"sn47.6:2.2":	"‘एहि खो दानि मे, सकुणग्घि, एहि खो दानि मे, सकुणग्घी’ति। ",
"sn47.6:2.3":	"अथ खो सा, भिक्खवे, सकुणग्घि सके बले अपत्थद्धा सके बले असंवदमाना उभो पक्खे सन्नय्ह लापं सकुणं सहसा अज्झप्पत्ता। ",
"sn47.6:2.4":	"यदा खो, भिक्खवे, अञ्ञासि लापो सकुणो ‘बहुआगतो खो म्यायं सकुणग्घी’ति, अथ तस्सेव लेड्डुस्स अन्तरं पच्चुपादि। ",
"sn47.6:2.5":	"अथ खो, भिक्खवे, सकुणग्घि तत्थेव उरं पच्चताळेसि। ",
"sn47.6:2.6":	"एवञ्हि तं, भिक्खवे, होति यो अगोचरे चरति परविसये। ",
"sn47.6:3.1":	"तस्मातिह, भिक्खवे, मा अगोचरे चरित्थ परविसये। ",
"sn47.6:3.2":	"अगोचरे, भिक्खवे, चरतं परविसये लच्छति मारो ओतारं, लच्छति मारो आरम्मणं। ",
"sn47.6:3.3":	"को च, भिक्खवे, भिक्खुनो अगोचरो परविसयो? ",
"sn47.6:3.4":	"यदिदं—पञ्च कामगुणा। ",
"sn47.6:3.5":	"कतमे पञ्च? ",
"sn47.6:3.6":	"चक्खुविञ्ञेय्या रूपा इट्ठा कन्ता मनापा पियरूपा कामूपसंहिता रजनीया, ",
"sn47.6:3.7":	"सोतविञ्ञेय्या सद्दा …पे… ",
"sn47.6:3.8":	"घानविञ्ञेय्या गन्धा …पे… ",
"sn47.6:3.9":	"जिव्हाविञ्ञेय्या रसा …पे… ",
"sn47.6:3.10":	"कायविञ्ञेय्या फोट्ठब्बा इट्ठा कन्ता मनापा पियरूपा कामूपसंहिता रजनीया—",
"sn47.6:3.11":	"अयं, भिक्खवे, भिक्खुनो अगोचरो परविसयो। ",
"sn47.6:4.1":	"गोचरे, भिक्खवे, चरथ सके पेत्तिके विसये। ",
"sn47.6:4.2":	"गोचरे, भिक्खवे, चरतं सके पेत्तिके विसये न लच्छति मारो ओतारं, न लच्छति मारो आरम्मणं। ",
"sn47.6:4.3":	"को च, भिक्खवे, भिक्खुनो गोचरो सको पेत्तिको विसयो? ",
"sn47.6:4.4":	"यदिदं—",
"sn47.6:4.5":	"चत्तारो सतिपट्ठाना। ",
"sn47.6:4.6":	"कतमे चत्तारो? ",
"sn47.6:4.7":	"इध, भिक्खवे, भिक्खु काये कायानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं; ",
"sn47.6:4.8":	"वेदनासु …पे… ",
"sn47.6:4.9":	"चित्ते …पे… ",
"sn47.6:4.10":	"धम्मेसु धम्मानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं—",
"sn47.6:4.11":	"अयं, भिक्खवे, भिक्खुनो गोचरो सको पेत्तिको विसयो”ति। ",
"sn47.6:4.12":	"छट्ठं। "
}	
