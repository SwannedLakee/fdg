{	
"sn1.36:0.1":	"संयुत्त निकाय १।३६ ",
"sn1.36:0.2":	"४। सतुल्लपकायिकवग्ग ",
"sn1.36:0.3":	"सद्धासुत्त ",
"sn1.36:1.1":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"sn1.36:1.2":	"अथ खो सम्बहुला सतुल्लपकायिका देवतायो अभिक्कन्ताय रत्तिया अभिक्कन्तवण्णा केवलकप्पं जेतवनं ओभासेत्वा येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं अट्ठंसु। ",
"sn1.36:1.3":	"एकमन्तं ठिता खो एका देवता भगवतो सन्तिके इमं गाथं अभासि: ",
"sn1.36:2.1":	"“सद्धा दुतिया पुरिसस्स होति, ",
"sn1.36:2.2":	"नो चे अस्सद्धियं अवतिट्ठति; ",
"sn1.36:2.3":	"यसो च कित्ती च तत्वस्स होति, ",
"sn1.36:2.4":	"सग्गञ्च सो गच्छति सरीरं विहाया”ति। ",
"sn1.36:3.1":	"अथ खो अपरा देवता भगवतो सन्तिके इमा गाथायो अभासि: ",
"sn1.36:4.1":	"“कोधं जहे विप्पजहेय्य मानं, ",
"sn1.36:4.2":	"संयोजनं सब्बमतिक्कमेय्य; ",
"sn1.36:4.3":	"तं नामरूपस्मिमसज्जमानं, ",
"sn1.36:4.4":	"अकिञ्चनं नानुपतन्ति सङ्गा”ति। ",
"sn1.36:5.1":	"“पमादमनुयुञ्जन्ति, ",
"sn1.36:5.2":	"बाला दुम्मेधिनो जना; ",
"sn1.36:5.3":	"अप्पमादञ्च मेधावी, ",
"sn1.36:5.4":	"धनं सेट्ठंव रक्खति। ",
"sn1.36:6.1":	"मा पमादमनुयुञ्जेथ, ",
"sn1.36:6.2":	"मा कामरति सन्थवं; ",
"sn1.36:6.3":	"अप्पमत्तो हि झायन्तो, ",
"sn1.36:6.4":	"पप्पोति परमं सुखन्”ति। "
}	
