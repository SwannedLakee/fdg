{	
"sn44.10:0.1":	"संयुत्त निकाय ४४।१० ",
"sn44.10:0.2":	"१। अब्याकतवग्ग ",
"sn44.10:0.3":	"आनन्दसुत्त ",
"sn44.10:1.1":	"अथ खो वच्छगोत्तो परिब्बाजको येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"sn44.10:1.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो वच्छगोत्तो परिब्बाजको भगवन्तं एतदवोच: ",
"sn44.10:1.3":	"“किं नु खो, भो गोतम, अत्थत्ता”ति? ",
"sn44.10:1.4":	"एवं वुत्ते, भगवा तुण्ही अहोसि। ",
"sn44.10:1.5":	"“किं पन, भो गोतम, नत्थत्ता”ति? ",
"sn44.10:1.6":	"दुतियम्पि खो भगवा तुण्ही अहोसि। ",
"sn44.10:1.7":	"अथ खो वच्छगोत्तो परिब्बाजको उट्ठायासना पक्कामि। ",
"sn44.10:2.1":	"अथ खो आयस्मा आनन्दो अचिरपक्कन्ते वच्छगोत्ते परिब्बाजके भगवन्तं एतदवोच: ",
"sn44.10:2.2":	"“किं नु खो, भन्ते, भगवा वच्छगोत्तस्स परिब्बाजकस्स पञ्हं पुट्ठो न ब्याकासी”ति? ",
"sn44.10:2.3":	"“अहञ्चानन्द, वच्छगोत्तस्स परिब्बाजकस्स ‘अत्थत्ता’ति पुट्ठो समानो ‘अत्थत्ता’ति ब्याकरेय्यं, ये ते, आनन्द, समणब्राह्मणा सस्सतवादा तेसमेतं सद्धिं अभविस्स। ",
"sn44.10:2.4":	"अहञ्चानन्द, वच्छगोत्तस्स परिब्बाजकस्स ‘नत्थत्ता’ति पुट्ठो समानो ‘नत्थत्ता’ति ब्याकरेय्यं, ये ते, आनन्द, समणब्राह्मणा उच्छेदवादा तेसमेतं सद्धिं अभविस्स। ",
"sn44.10:2.5":	"अहञ्चानन्द, वच्छगोत्तस्स परिब्बाजकस्स ‘अत्थत्ता’ति पुट्ठो समानो ‘अत्थत्ता’ति ब्याकरेय्यं, अपि नु मे तं, आनन्द, अनुलोमं अभविस्स ञाणस्स उप्पादाय: ",
"sn44.10:2.6":	"‘सब्बे धम्मा अनत्ता’”ति? ",
"sn44.10:2.7":	"“नो हेतं, भन्ते”। ",
"sn44.10:2.8":	"“अहञ्चानन्द, वच्छगोत्तस्स परिब्बाजकस्स ‘नत्थत्ता’ति पुट्ठो समानो ‘नत्थत्ता’ति ब्याकरेय्यं, सम्मूळ्हस्स, आनन्द, वच्छगोत्तस्स परिब्बाजकस्स भिय्यो सम्मोहाय अभविस्स: ",
"sn44.10:2.9":	"‘अहुवा मे नून पुब्बे अत्ता, सो एतरहि नत्थी’”ति। ",
"sn44.10:2.10":	"दसमं। "
}	
