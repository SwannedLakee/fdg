{	
"sn22.3:0.1":	"संयुत्त निकाय २२।३ ",
"sn22.3:0.2":	"१। नकुलपितुवग्ग ",
"sn22.3:0.3":	"हालिद्दिकानिसुत्त ",
"sn22.3:1.1":	"एवं मे सुतं—",
"sn22.3:1.2":	"एकं समयं आयस्मा महाकच्चानो अवन्तीसु विहरति कुररघरे पपाते पब्बते। ",
"sn22.3:1.3":	"अथ खो हालिद्दिकानि गहपति येनायस्मा महाकच्चानो तेनुपसङ्कमि; उपसङ्कमित्वा आयस्मन्तं महाकच्चानं अभिवादेत्वा एकमन्तं निसीदि। एकमन्तं निसिन्नो खो हालिद्दिकानि गहपति आयस्मन्तं महाकच्चानं एतदवोच: ",
"sn22.3:1.4":	"“वुत्तमिदं, भन्ते, भगवता अट्ठकवग्गिये मागण्डियपञ्हे: ",
"sn22.3:2.1":	"‘ओकं पहाय अनिकेतसारी, ",
"sn22.3:2.2":	"गामे अकुब्बं मुनि सन्थवानि; ",
"sn22.3:2.3":	"कामेहि रित्तो अपुरक्खरानो, ",
"sn22.3:2.4":	"कथं न विग्गय्ह जनेन कयिरा’ति। ",
"sn22.3:3.1":	"इमस्स नु खो, भन्ते, भगवता सङ्खित्तेन भासितस्स कथं वित्थारेन अत्थो दट्ठब्बो”ति? ",
"sn22.3:4.1":	"“रूपधातु खो, गहपति, विञ्ञाणस्स ओको। ",
"sn22.3:4.2":	"रूपधातुरागविनिबन्धञ्च पन विञ्ञाणं ‘ओकसारी’ति वुच्चति। ",
"sn22.3:4.3":	"वेदनाधातु खो, गहपति, विञ्ञाणस्स ओको। ",
"sn22.3:4.4":	"वेदनाधातुरागविनिबन्धञ्च पन विञ्ञाणं ‘ओकसारी’ति वुच्चति। ",
"sn22.3:4.5":	"सञ्ञाधातु खो, गहपति, विञ्ञाणस्स ओको। ",
"sn22.3:4.6":	"सञ्ञाधातुरागविनिबन्धञ्च पन विञ्ञाणं ‘ओकसारी’ति वुच्चति। ",
"sn22.3:4.7":	"सङ्खारधातु खो, गहपति, विञ्ञाणस्स ओको। ",
"sn22.3:4.8":	"सङ्खारधातुरागविनिबन्धञ्च पन विञ्ञाणं ‘ओकसारी’ति वुच्चति। ",
"sn22.3:4.9":	"एवं खो, गहपति, ओकसारी होति। ",
"sn22.3:5.1":	"कथञ्च, गहपति, अनोकसारी होति? ",
"sn22.3:5.2":	"रूपधातुया खो, गहपति, यो छन्दो यो रागो या नन्दी या तण्हा ये उपयुपादाना चेतसो अधिट्ठानाभिनिवेसानुसया ते तथागतस्स पहीना उच्छिन्नमूला तालावत्थुकता अनभावङ्कता आयतिं अनुप्पादधम्मा। ",
"sn22.3:5.3":	"तस्मा तथागतो ‘अनोकसारी’ति वुच्चति। ",
"sn22.3:5.4":	"वेदनाधातुया खो, गहपति … ",
"sn22.3:5.5":	"सञ्ञाधातुया खो, गहपति … ",
"sn22.3:5.6":	"सङ्खारधातुया खो, गहपति … ",
"sn22.3:5.7":	"विञ्ञाणधातुया खो, गहपति, यो छन्दो यो रागो या नन्दी या तण्हा ये उपयुपादाना चेतसो अधिट्ठानाभिनिवेसानुसया ते तथागतस्स पहीना उच्छिन्नमूला तालावत्थुकता अनभावङ्कता आयतिं अनुप्पादधम्मा। ",
"sn22.3:5.8":	"तस्मा तथागतो ‘अनोकसारी’ति वुच्चति। ",
"sn22.3:5.9":	"एवं खो, गहपति, अनोकसारी होति। ",
"sn22.3:6.1":	"कथञ्च, गहपति, निकेतसारी होति? ",
"sn22.3:6.2":	"रूपनिमित्तनिकेतविसारविनिबन्धा खो, गहपति, ‘निकेतसारी’ति वुच्चति। ",
"sn22.3:6.3":	"सद्दनिमित्त …पे… ",
"sn22.3:6.4":	"गन्धनिमित्त … ",
"sn22.3:6.5":	"रसनिमित्त … ",
"sn22.3:6.6":	"फोट्ठब्बनिमित्त … ",
"sn22.3:6.7":	"धम्मनिमित्तनिकेतविसारविनिबन्धा खो, गहपति, ‘निकेतसारी’ति वुच्चति। ",
"sn22.3:6.8":	"एवं खो, गहपति, निकेतसारी होति। ",
"sn22.3:7.1":	"कथञ्च, गहपति, अनिकेतसारी होति? ",
"sn22.3:7.2":	"रूपनिमित्तनिकेतविसारविनिबन्धा खो, गहपति, तथागतस्स पहीना उच्छिन्नमूला तालावत्थुकता अनभावङ्कता आयतिं अनुप्पादधम्मा। ",
"sn22.3:7.3":	"तस्मा तथागतो ‘अनिकेतसारी’ति वुच्चति। ",
"sn22.3:7.4":	"सद्दनिमित्त … ",
"sn22.3:7.5":	"गन्धनिमित्त … ",
"sn22.3:7.6":	"रसनिमित्त … ",
"sn22.3:7.7":	"फोट्ठब्बनिमित्त … ",
"sn22.3:7.8":	"धम्मनिमित्तनिकेतविसारविनिबन्धा खो, गहपति, तथागतस्स पहीना उच्छिन्नमूला तालावत्थुकता अनभावङ्कता आयतिं अनुप्पादधम्मा। ",
"sn22.3:7.9":	"तस्मा तथागतो ‘अनिकेतसारी’ति वुच्चति। ",
"sn22.3:7.10":	"एवं खो, गहपति, अनिकेतसारी होति। ",
"sn22.3:8.1":	"कथञ्च, गहपति, गामे सन्थवजातो होति? ",
"sn22.3:8.2":	"इध, गहपति, एकच्चो गिहीहि संसट्ठो विहरति सहनन्दी सहसोकी, सुखितेसु सुखितो, दुक्खितेसु दुक्खितो, उप्पन्नेसु किच्चकरणीयेसु अत्तना तेसु योगं आपज्जति। ",
"sn22.3:8.3":	"एवं खो, गहपति, गामे सन्थवजातो होति। ",
"sn22.3:9.1":	"कथञ्च, गहपति, गामे न सन्थवजातो होति? ",
"sn22.3:9.2":	"इध, गहपति, भिक्खु गिहीहि असंसट्ठो विहरति न सहनन्दी न सहसोकी न सुखितेसु सुखितो न दुक्खितेसु दुक्खितो, उप्पन्नेसु किच्चकरणीयेसु न अत्तना तेसु योगं आपज्जति। ",
"sn22.3:9.3":	"एवं खो, गहपति, गामे न सन्थवजातो होति। ",
"sn22.3:10.1":	"कथञ्च, गहपति, कामेहि अरित्तो होति? ",
"sn22.3:10.2":	"इध, गहपति, एकच्चो कामेसु अविगतरागो होति अविगतच्छन्दो अविगतपेमो अविगतपिपासो अविगतपरिळाहो अविगततण्हो। ",
"sn22.3:10.3":	"एवं खो, गहपति, कामेहि अरित्तो होति। ",
"sn22.3:11.1":	"कथञ्च, गहपति, कामेहि रित्तो होति? ",
"sn22.3:11.2":	"इध, गहपति, एकच्चो कामेसु विगतरागो होति विगतच्छन्दो विगतपेमो विगतपिपासो विगतपरिळाहो विगततण्हो। ",
"sn22.3:11.3":	"एवं खो, गहपति, कामेहि रित्तो होति। ",
"sn22.3:12.1":	"कथञ्च, गहपति, पुरक्खरानो होति? ",
"sn22.3:12.2":	"इध, गहपति, एकच्चस्स एवं होति: ",
"sn22.3:12.3":	"‘एवंरूपो सियं अनागतमद्धानं, एवंवेदनो सियं अनागतमद्धानं, एवंसञ्ञो सियं अनागतमद्धानं, एवंसङ्खारो सियं अनागतमद्धानं, एवंविञ्ञाणो सियं अनागतमद्धानन्’ति। ",
"sn22.3:12.4":	"एवं खो, गहपति, पुरक्खरानो होति। ",
"sn22.3:13.1":	"कथञ्च, गहपति, अपुरक्खरानो होति? ",
"sn22.3:13.2":	"इध, गहपति, एकच्चस्स न एवं होति: ",
"sn22.3:13.3":	"‘एवंरूपो सियं अनागतमद्धानं, एवंवेदनो सियं अनागतमद्धानं, एवंसञ्ञो सियं अनागतमद्धानं, एवंसङ्खारो सियं अनागतमद्धानं, एवंविञ्ञाणो सियं अनागतमद्धानन्’ति। ",
"sn22.3:13.4":	"एवं खो, गहपति, अपुरक्खरानो होति। ",
"sn22.3:14.1":	"कथञ्च, गहपति, कथं विग्गय्ह जनेन कत्ता होति? ",
"sn22.3:14.2":	"इध, गहपति, एकच्चो एवरूपिं कथं कत्ता होति: ",
"sn22.3:14.3":	"‘न त्वं इमं धम्मविनयं आजानासि; अहं इमं धम्मविनयं आजानामि। किं त्वं इमं धम्मविनयं आजानिस्ससि? मिच्छापटिपन्नो त्वमसि; अहमस्मि सम्मापटिपन्नो। पुरे वचनीयं पच्छा अवच; पच्छा वचनीयं पुरे अवच। सहितं मे, असहितं ते। अधिचिण्णं ते विपरावत्तं। आरोपितो ते वादो; चर वादप्पमोक्खाय। निग्गहितोसि; निब्बेठेहि वा सचे पहोसी’ति। ",
"sn22.3:14.4":	"एवं खो, गहपति, कथं विग्गय्ह जनेन कत्ता होति। ",
"sn22.3:15.1":	"कथञ्च, गहपति, कथं न विग्गय्ह जनेन कत्ता होति? ",
"sn22.3:15.2":	"इध, गहपति, भिक्खु न एवरूपिं कथं कत्ता होति: ",
"sn22.3:15.3":	"‘न त्वं इमं धम्मविनयं आजानासि …पे… निब्बेठेहि वा सचे पहोसी’ति। ",
"sn22.3:15.4":	"एवं खो, गहपति, कथं न विग्गय्ह जनेन कत्ता होति। ",
"sn22.3:16.1":	"इति खो, गहपति, यं तं वुत्तं भगवता अट्ठकवग्गिये मागण्डियपञ्हे: ",
"sn22.3:17.1":	"‘ओकं पहाय अनिकेतसारी, ",
"sn22.3:17.2":	"गामे अकुब्बं मुनिसन्थवानि; ",
"sn22.3:17.3":	"कामेहि रित्तो अपुरक्खरानो, ",
"sn22.3:17.4":	"कथं न विग्गय्ह जनेन कयिरा’ति। ",
"sn22.3:18.1":	"इमस्स खो, गहपति, भगवता सङ्खित्तेन भासितस्स एवं वित्थारेन अत्थो दट्ठब्बो”ति। ",
"sn22.3:18.2":	"ततियं। "
}	
