{	
"sn48.39:0.1":	"संयुत्त निकाय ४८।३९ ",
"sn48.39:0.2":	"४। सुखिन्द्रियवग्ग ",
"sn48.39:0.3":	"कट्ठोपमसुत्त ",
"sn48.39:1.1":	"“पञ्चिमानि, भिक्खवे, इन्द्रियानि। ",
"sn48.39:1.2":	"कतमानि पञ्च? ",
"sn48.39:1.3":	"सुखिन्द्रियं, दुक्खिन्द्रियं, सोमनस्सिन्द्रियं, दोमनस्सिन्द्रियं, उपेक्खिन्द्रियं। ",
"sn48.39:1.4":	"सुखवेदनियं, भिक्खवे, फस्सं पटिच्च उप्पज्जति सुखिन्द्रियं। ",
"sn48.39:1.5":	"सो सुखितोव समानो ‘सुखितोस्मी’ति पजानाति। ",
"sn48.39:1.6":	"तस्सेव सुखवेदनियस्स फस्सस्स निरोधा ‘यं तज्जं वेदयितं सुखवेदनियं फस्सं पटिच्च उप्पन्नं सुखिन्द्रियं तं निरुज्झति, तं वूपसम्मती’ति पजानाति। ",
"sn48.39:2.1":	"दुक्खवेदनियं, भिक्खवे, फस्सं पटिच्च उप्पज्जति दुक्खिन्द्रियं। ",
"sn48.39:2.2":	"सो दुक्खितोव समानो ‘दुक्खितोस्मी’ति पजानाति। ",
"sn48.39:2.3":	"तस्सेव दुक्खवेदनियस्स फस्सस्स निरोधा ‘यं तज्जं वेदयितं दुक्खवेदनियं फस्सं पटिच्च उप्पन्नं दुक्खिन्द्रियं तं निरुज्झति, तं वूपसम्मती’ति पजानाति। ",
"sn48.39:3.1":	"सोमनस्सवेदनियं, भिक्खवे, फस्सं पटिच्च उप्पज्जति सोमनस्सिन्द्रियं। ",
"sn48.39:3.2":	"सो सुमनोव समानो ‘सुमनोस्मी’ति पजानाति। ",
"sn48.39:3.3":	"तस्सेव सोमनस्सवेदनियस्स फस्सस्स निरोधा ‘यं तज्जं वेदयितं सोमनस्सवेदनियं फस्सं पटिच्च उप्पन्नं सोमनस्सिन्द्रियं तं निरुज्झति, तं वूपसम्मती’ति पजानाति। ",
"sn48.39:4.1":	"दोमनस्सवेदनियं, भिक्खवे, फस्सं पटिच्च उप्पज्जति दोमनस्सिन्द्रियं। ",
"sn48.39:4.2":	"सो दुम्मनोव समानो ‘दुम्मनोस्मी’ति पजानाति। ",
"sn48.39:4.3":	"तस्सेव दोमनस्सवेदनियस्स फस्सस्स निरोधा ‘यं तज्जं वेदयितं दोमनस्सवेदनियं फस्सं पटिच्च उप्पन्नं दोमनस्सिन्द्रियं तं निरुज्झति, तं वूपसम्मती’ति पजानाति। ",
"sn48.39:5.1":	"उपेक्खावेदनियं, भिक्खवे, फस्सं पटिच्च उप्पज्जति उपेक्खिन्द्रियं। ",
"sn48.39:5.2":	"सो उपेक्खकोव समानो ‘उपेक्खकोस्मी’ति पजानाति। ",
"sn48.39:5.3":	"तस्सेव उपेक्खावेदनियस्स फस्सस्स निरोधा ‘यं तज्जं वेदयितं उपेक्खावेदनियं फस्सं पटिच्च उप्पन्नं उपेक्खिन्द्रियं तं निरुज्झति, तं वूपसम्मती’ति पजानाति। ",
"sn48.39:6.1":	"सेय्यथापि, भिक्खवे, द्विन्नं कट्ठानं सङ्घट्टनसमोधाना उस्मा जायति, तेजो अभिनिब्बत्तति; तेसंयेव कट्ठानं नानाभावाविनिक्खेपा या तज्जा उस्मा सा निरुज्झति सा वूपसम्मति; ",
"sn48.39:6.2":	"एवमेव खो, भिक्खवे, सुखवेदनियं फस्सं पटिच्च उप्पज्जति सुखिन्द्रियं। ",
"sn48.39:6.3":	"सो सुखितोव समानो ‘सुखितोस्मी’ति पजानाति। ",
"sn48.39:6.4":	"तस्सेव सुखवेदनियस्स फस्सस्स निरोधा ‘यं तज्जं वेदयितं सुखवेदनियं फस्सं पटिच्च उप्पज्जति सुखिन्द्रियं तं निरुज्झति, तं वूपसम्मती’ति पजानाति। ",
"sn48.39:7.1":	"दुक्खवेदनियं, भिक्खवे, फस्सं पटिच्च …पे… ",
"sn48.39:7.2":	"सोमनस्सवेदनियं, भिक्खवे, फस्सं पटिच्च …पे… ",
"sn48.39:7.3":	"दोमनस्सवेदनियं, भिक्खवे, फस्सं पटिच्च …पे… ",
"sn48.39:7.4":	"उपेक्खावेदनियं, भिक्खवे, फस्सं पटिच्च उप्पज्जति उपेक्खिन्द्रियं। ",
"sn48.39:7.5":	"सो उपेक्खकोव समानो ‘उपेक्खकोस्मी’ति पजानाति। ",
"sn48.39:7.6":	"तस्सेव उपेक्खावेदनियस्स फस्सस्स निरोधा ‘यं तज्जं वेदयितं उपेक्खावेदनियं फस्सं पटिच्च उप्पज्जति उपेक्खिन्द्रियं तं निरुज्झति, तं वूपसम्मती’ति पजानाति”। ",
"sn48.39:7.7":	"नवमं। "
}	
