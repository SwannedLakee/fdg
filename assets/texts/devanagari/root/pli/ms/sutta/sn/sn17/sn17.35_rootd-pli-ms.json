{	
"sn17.35:0.1":	"संयुत्त निकाय १७।३५ ",
"sn17.35:0.2":	"४। चतुत्थवग्ग ",
"sn17.35:0.3":	"अचिरपक्कन्तसुत्त ",
"sn17.35:1.1":	"एकं समयं भगवा राजगहे विहरति गिज्झकूटे पब्बते अचिरपक्कन्ते देवदत्ते। ",
"sn17.35:1.2":	"तत्र खो भगवा देवदत्तं आरब्भ भिक्खू आमन्तेसि: ",
"sn17.35:1.3":	"“अत्तवधाय, भिक्खवे, देवदत्तस्स लाभसक्कारसिलोको उदपादि, पराभवाय देवदत्तस्स लाभसक्कारसिलोको उदपादि। ",
"sn17.35:2.1":	"सेय्यथापि, भिक्खवे, कदली अत्तवधाय फलं देति, पराभवाय फलं देति; ",
"sn17.35:2.2":	"एवमेव खो, भिक्खवे, अत्तवधाय देवदत्तस्स लाभसक्कारसिलोको उदपादि, पराभवाय देवदत्तस्स लाभसक्कारसिलोको उदपादि। ",
"sn17.35:3.1":	"सेय्यथापि, भिक्खवे, वेळु अत्तवधाय फलं देति, पराभवाय फलं देति; ",
"sn17.35:3.2":	"एवमेव खो, भिक्खवे, अत्तवधाय देवदत्तस्स लाभसक्कारसिलोको उदपादि, पराभवाय देवदत्तस्स लाभसक्कारसिलोको उदपादि। ",
"sn17.35:4.1":	"सेय्यथापि, भिक्खवे, नळो अत्तवधाय फलं देति, पराभवाय फलं देति; ",
"sn17.35:4.2":	"एवमेव खो, भिक्खवे, अत्तवधाय देवदत्तस्स लाभसक्कारसिलोको उदपादि, पराभवाय देवदत्तस्स लाभसक्कारसिलोको उदपादि। ",
"sn17.35:5.1":	"सेय्यथापि, भिक्खवे, अस्सतरी अत्तवधाय गब्भं गण्हाति, पराभवाय गब्भं गण्हाति; ",
"sn17.35:5.2":	"एवमेव खो, भिक्खवे, अत्तवधाय देवदत्तस्स लाभसक्कारसिलोको उदपादि, पराभवाय देवदत्तस्स लाभसक्कारसिलोको उदपादि। ",
"sn17.35:5.3":	"एवं दारुणो खो, भिक्खवे, लाभसक्कारसिलोको। ",
"sn17.35:5.4":	"एवञ्हि वो, भिक्खवे, सिक्खितब्बन्”ति। ",
"sn17.35:6.1":	"इदमवोच भगवा। ",
"sn17.35:6.2":	"इदं वत्वान सुगतो अथापरं एतदवोच सत्था: ",
"sn17.35:7.1":	"“फलं वे कदलिं हन्ति, ",
"sn17.35:7.2":	"फलं वेळुं फलं नळं; ",
"sn17.35:7.3":	"सक्कारो कापुरिसं हन्ति, ",
"sn17.35:7.4":	"गब्भो अस्सतरिं यथा”ति। ",
"sn17.35:7.5":	"पञ्चमं। "
}	
