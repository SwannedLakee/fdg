{	
"sn35.134:0.1":	"संयुत्त निकाय ३५।१३४ ",
"sn35.134:0.2":	"१४। देवदहवग्ग ",
"sn35.134:0.3":	"देवदहसुत्त ",
"sn35.134:1.1":	"एकं समयं भगवा सक्केसु विहरति देवदहं नाम सक्यानं निगमो। ",
"sn35.134:1.2":	"तत्र खो भगवा भिक्खू आमन्तेसि: ",
"sn35.134:1.3":	"“नाहं, भिक्खवे, सब्बेसंयेव भिक्खूनं छसु फस्सायतनेसु अप्पमादेन करणीयन्ति वदामि, न च पनाहं, भिक्खवे, सब्बेसंयेव भिक्खूनं छसु फस्सायतनेसु नाप्पमादेन करणीयन्ति वदामि। ",
"sn35.134:1.4":	"ये ते, भिक्खवे, भिक्खू अरहन्तो खीणासवा वुसितवन्तो कतकरणीया ओहितभारा अनुप्पत्तसदत्था परिक्खीणभवसंयोजना सम्मदञ्ञाविमुत्ता, तेसाहं, भिक्खवे, भिक्खूनं छसु फस्सायतनेसु नाप्पमादेन करणीयन्ति वदामि। ",
"sn35.134:1.5":	"तं किस्स हेतु? ",
"sn35.134:1.6":	"कतं तेसं अप्पमादेन, अभब्बा ते पमज्जितुं। ",
"sn35.134:1.7":	"ये च खो ते, भिक्खवे, भिक्खू सेक्खा अप्पत्तमानसा अनुत्तरं योगक्खेमं पत्थयमाना विहरन्ति, तेसाहं, भिक्खवे, भिक्खूनं छसु फस्सायतनेसु अप्पमादेन करणीयन्ति वदामि। ",
"sn35.134:1.8":	"तं किस्स हेतु? ",
"sn35.134:1.9":	"सन्ति, भिक्खवे, चक्खुविञ्ञेय्या रूपा मनोरमापि, अमनोरमापि। ",
"sn35.134:1.10":	"त्यास्स फुस्स फुस्स चित्तं न परियादाय तिट्ठन्ति। ",
"sn35.134:1.11":	"चेतसो अपरियादाना आरद्धं होति वीरियं असल्लीनं, उपट्ठिता सति असम्मुट्ठा, पस्सद्धो कायो असारद्धो, समाहितं चित्तं एकग्गं। ",
"sn35.134:1.12":	"इमं ख्वाहं, भिक्खवे, अप्पमादफलं सम्पस्समानो तेसं भिक्खूनं छसु फस्सायतनेसु अप्पमादेन करणीयन्ति वदामि …पे… ",
"sn35.134:1.13":	"सन्ति, भिक्खवे, मनोविञ्ञेय्या धम्मा मनोरमापि अमनोरमापि। ",
"sn35.134:1.14":	"त्यास्स फुस्स फुस्स चित्तं न परियादाय तिट्ठन्ति। ",
"sn35.134:1.15":	"चेतसो अपरियादाना आरद्धं होति वीरियं असल्लीनं, उपट्ठिता सति असम्मुट्ठा, पस्सद्धो कायो असारद्धो, समाहितं चित्तं एकग्गं। ",
"sn35.134:1.16":	"इमं ख्वाहं, भिक्खवे, अप्पमादफलं सम्पस्समानो तेसं भिक्खूनं छसु फस्सायतनेसु अप्पमादेन करणीयन्ति वदामी”ति। ",
"sn35.134:1.17":	"पठमं। "
}	
