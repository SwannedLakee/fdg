{	
"sn3.18:0.1":	"संयुत्त निकाय ३।१८ ",
"sn3.18:0.2":	"२। दुतियवग्ग ",
"sn3.18:0.3":	"कल्याणमित्तसुत्त ",
"sn3.18:1.1":	"सावत्थिनिदानं। ",
"sn3.18:1.2":	"एकमन्तं निसिन्नो खो राजा पसेनदि कोसलो भगवन्तं एतदवोच: ",
"sn3.18:1.3":	"“इध मय्हं, भन्ते, रहोगतस्स पटिसल्लीनस्स एवं चेतसो परिवितक्को उदपादि: ",
"sn3.18:1.4":	"‘स्वाक्खातो भगवता धम्मो, सो च खो कल्याणमित्तस्स कल्याणसहायस्स कल्याणसम्पवङ्कस्स, नो पापमित्तस्स नो पापसहायस्स नो पापसम्पवङ्कस्सा’”ति। ",
"sn3.18:2.1":	"“एवमेतं, महाराज, एवमेतं, महाराज। ",
"sn3.18:2.2":	"स्वाक्खातो, महाराज, मया धम्मो। सो च खो कल्याणमित्तस्स कल्याणसहायस्स कल्याणसम्पवङ्कस्स, नो पापमित्तस्स नो पापसहायस्स नो पापसम्पवङ्कस्साति। ",
"sn3.18:3.1":	"एकमिदाहं, महाराज, समयं सक्केसु विहरामि नगरकं नाम सक्यानं निगमो। ",
"sn3.18:3.2":	"अथ खो, महाराज, आनन्दो भिक्खु येनाहं तेनुपसङ्कमि; उपसङ्कमित्वा मं अभिवादेत्वा एकमन्तं निसीदि। एकमन्तं निसिन्नो खो, महाराज, आनन्दो भिक्खु मं एतदवोच: ",
"sn3.18:3.3":	"‘उपड्ढमिदं, भन्ते, ब्रह्मचरियस्स—यदिदं कल्याणमित्तता कल्याणसहायता कल्याणसम्पवङ्कता’ति। ",
"sn3.18:4.1":	"एवं वुत्ताहं, महाराज, आनन्दं भिक्खुं एतदवोचं: ",
"sn3.18:4.2":	"‘मा हेवं, आनन्द, मा हेवं, आनन्द। ",
"sn3.18:4.3":	"सकलमेव हिदं, आनन्द, ब्रह्मचरियं—यदिदं कल्याणमित्तता कल्याणसहायता कल्याणसम्पवङ्कता। ",
"sn3.18:4.4":	"कल्याणमित्तस्सेतं, आनन्द, भिक्खुनो पाटिकङ्खं कल्याणसहायस्स कल्याणसम्पवङ्कस्स अरियं अट्ठङ्गिकं मग्गं भावेस्सति अरियं अट्ठङ्गिकं मग्गं बहुलीकरिस्सति। ",
"sn3.18:5.1":	"कथञ्च, आनन्द, भिक्खु कल्याणमित्तो कल्याणसहायो कल्याणसम्पवङ्को अरियं अट्ठङ्गिकं मग्गं भावेति, अरियं अट्ठङ्गिकं मग्गं बहुलीकरोति? ",
"sn3.18:5.2":	"इधानन्द, भिक्खु सम्मादिट्ठिं भावेति विवेकनिस्सितं विरागनिस्सितं निरोधनिस्सितं वोस्सग्गपरिणामिं, सम्मासङ्कप्पं भावेति … सम्मावाचं भावेति … सम्माकम्मन्तं भावेति … सम्माआजीवं भावेति … सम्मावायामं भावेति … सम्मासतिं भावेति … सम्मासमाधिं भावेति विवेकनिस्सितं विरागनिस्सितं निरोधनिस्सितं वोस्सग्गपरिणामिं। ",
"sn3.18:5.3":	"एवं खो, आनन्द, भिक्खु कल्याणमित्तो कल्याणसहायो कल्याणसम्पवङ्को अरियं अट्ठङ्गिकं मग्गं भावेति, अरियं अट्ठङ्गिकं मग्गं बहुलीकरोति। ",
"sn3.18:5.4":	"तदमिनापेतं, आनन्द, परियायेन वेदितब्बं यथा सकलमेविदं ब्रह्मचरियं—यदिदं कल्याणमित्तता कल्याणसहायता कल्याणसम्पवङ्कताति। ",
"sn3.18:6.1":	"ममञ्हि, आनन्द, कल्याणमित्तं आगम्म जातिधम्मा सत्ता जातिया परिमुच्चन्ति, जराधम्मा सत्ता जराय परिमुच्चन्ति, ब्याधिधम्मा सत्ता ब्याधितो परिमुच्चन्ति, मरणधम्मा सत्ता मरणेन परिमुच्चन्ति, सोकपरिदेवदुक्खदोमनस्सुपायासधम्मा सत्ता सोकपरिदेवदुक्खदोमनस्सुपायासेहि परिमुच्चन्ति। ",
"sn3.18:6.2":	"इमिना खो एतं, आनन्द, परियायेन वेदितब्बं यथा सकलमेविदं ब्रह्मचरियं—यदिदं कल्याणमित्तता कल्याणसहायता कल्याणसम्पवङ्कता’ति। ",
"sn3.18:7.1":	"तस्मातिह ते, महाराज, एवं सिक्खितब्बं: ",
"sn3.18:7.2":	"‘कल्याणमित्तो भविस्सामि कल्याणसहायो कल्याणसम्पवङ्को’ति। ",
"sn3.18:7.3":	"एवञ्हि ते, महाराज, सिक्खितब्बं। ",
"sn3.18:8.1":	"कल्याणमित्तस्स ते, महाराज, कल्याणसहायस्स कल्याणसम्पवङ्कस्स अयं एको धम्मो उपनिस्साय विहातब्बो—",
"sn3.18:8.2":	"अप्पमादो कुसलेसु धम्मेसु। ",
"sn3.18:9.1":	"अप्पमत्तस्स ते, महाराज, विहरतो अप्पमादं उपनिस्साय, इत्थागारस्स अनुयन्तस्स एवं भविस्सति: ",
"sn3.18:9.2":	"‘राजा खो अप्पमत्तो विहरति, अप्पमादं उपनिस्साय। ",
"sn3.18:9.3":	"हन्द मयम्पि अप्पमत्ता विहराम, अप्पमादं उपनिस्साया’ति। ",
"sn3.18:10.1":	"अप्पमत्तस्स ते, महाराज, विहरतो अप्पमादं उपनिस्साय, खत्तियानम्पि अनुयन्तानं एवं भविस्सति: ",
"sn3.18:10.2":	"‘राजा खो अप्पमत्तो विहरति अप्पमादं उपनिस्साय। ",
"sn3.18:10.3":	"हन्द मयम्पि अप्पमत्ता विहराम, अप्पमादं उपनिस्साया’ति। ",
"sn3.18:11.1":	"अप्पमत्तस्स ते, महाराज, विहरतो अप्पमादं उपनिस्साय, बलकायस्सपि एवं भविस्सति: ",
"sn3.18:11.2":	"‘राजा खो अप्पमत्तो विहरति अप्पमादं उपनिस्साय। ",
"sn3.18:11.3":	"हन्द मयम्पि अप्पमत्ता विहराम, अप्पमादं उपनिस्साया’ति। ",
"sn3.18:12.1":	"अप्पमत्तस्स ते, महाराज, विहरतो अप्पमादं उपनिस्साय, नेगमजानपदस्सपि एवं भविस्सति: ",
"sn3.18:12.2":	"‘राजा खो अप्पमत्तो विहरति, अप्पमादं उपनिस्साय। ",
"sn3.18:12.3":	"हन्द मयम्पि अप्पमत्ता विहराम, अप्पमादं उपनिस्साया’ति? ",
"sn3.18:13.1":	"अप्पमत्तस्स ते, महाराज, विहरतो अप्पमादं उपनिस्साय, अत्तापि गुत्तो रक्खितो भविस्सति—",
"sn3.18:13.2":	"इत्थागारम्पि गुत्तं रक्खितं भविस्सति, कोसकोट्ठागारम्पि गुत्तं रक्खितं भविस्सती”ति। ",
"sn3.18:13.3":	"इदमवोच …पे… ",
"sn3.18:14.1":	"“भोगे पत्थयमानेन, ",
"sn3.18:14.2":	"उळारे अपरापरे; ",
"sn3.18:14.3":	"अप्पमादं पसंसन्ति, ",
"sn3.18:14.4":	"पुञ्ञकिरियासु पण्डिता; ",
"sn3.18:14.5":	"अप्पमत्तो उभो अत्थे, ",
"sn3.18:14.6":	"अधिग्गण्हाति पण्डितो। ",
"sn3.18:15.1":	"दिट्ठे धम्मे च यो अत्थो, ",
"sn3.18:15.2":	"यो चत्थो सम्परायिको; ",
"sn3.18:15.3":	"अत्थाभिसमया धीरो, ",
"sn3.18:15.4":	"पण्डितोति पवुच्चती”ति। "
}	
