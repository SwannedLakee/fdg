{	
"sn15.10:0.1":	"संयुत्त निकाय १५।१० ",
"sn15.10:0.2":	"१। पठमवग्ग ",
"sn15.10:0.3":	"पुग्गलसुत्त ",
"sn15.10:1.1":	"एकं समयं भगवा राजगहे विहरति गिज्झकूटे पब्बते। ",
"sn15.10:1.2":	"तत्र खो भगवा भिक्खू आमन्तेसि: ",
"sn15.10:1.3":	"“भिक्खवो”ति। ",
"sn15.10:1.4":	"“भदन्ते”ति ते भिक्खू भगवतो पच्चस्सोसुं। ",
"sn15.10:1.5":	"भगवा एतदवोच: ",
"sn15.10:2.1":	"“अनमतग्गोयं, भिक्खवे, संसारो …पे… ",
"sn15.10:2.2":	"एकपुग्गलस्स, भिक्खवे, कप्पं सन्धावतो संसरतो सिया एवं महा अट्ठिकङ्कलो अट्ठिपुञ्जो अट्ठिरासि यथायं वेपुल्लो पब्बतो, सचे संहारको अस्स, सम्भतञ्च न विनस्सेय्य। ",
"sn15.10:2.3":	"तं किस्स हेतु? ",
"sn15.10:2.4":	"अनमतग्गोयं, भिक्खवे, संसारो …पे… ",
"sn15.10:2.5":	"अलं विमुच्चितुन्”ति। ",
"sn15.10:3.1":	"इदमवोच भगवा। ",
"sn15.10:3.2":	"इदं वत्वान सुगतो अथापरं एतदवोच सत्था: ",
"sn15.10:4.1":	"“एकस्सेकेन कप्पेन, ",
"sn15.10:4.2":	"पुग्गलस्सट्ठिसञ्चयो; ",
"sn15.10:4.3":	"सिया पब्बतसमो रासि, ",
"sn15.10:4.4":	"इति वुत्तं महेसिना। ",
"sn15.10:5.1":	"सो खो पनायं अक्खातो, ",
"sn15.10:5.2":	"वेपुल्लो पब्बतो महा; ",
"sn15.10:5.3":	"उत्तरो गिज्झकूटस्स, ",
"sn15.10:5.4":	"मगधानं गिरिब्बजे। ",
"sn15.10:6.1":	"यतो च अरियसच्चानि, ",
"sn15.10:6.2":	"सम्मप्पञ्ञाय पस्सति; ",
"sn15.10:6.3":	"दुक्खं दुक्खसमुप्पादं, ",
"sn15.10:6.4":	"दुक्खस्स च अतिक्कमं; ",
"sn15.10:6.5":	"अरियं चट्ठङ्गिकं मग्गं, ",
"sn15.10:6.6":	"दुक्खूपसमगामिनं। ",
"sn15.10:7.1":	"स सत्तक्खत्तुंपरमं, ",
"sn15.10:7.2":	"सन्धावित्वान पुग्गलो; ",
"sn15.10:7.3":	"दुक्खस्सन्तकरो होति, ",
"sn15.10:7.4":	"सब्बसंयोजनक्खया”ति। ",
"sn15.10:7.5":	"दसमं। ",
"sn15.10:7.6":	"पठमो वग्गो। ",
"sn15.10:8.0":	"तस्सुद्दानं ",
"sn15.10:8.1":	"तिणकट्ठञ्च पथवी, ",
"sn15.10:8.2":	"अस्सु खीरञ्च पब्बतं; ",
"sn15.10:8.3":	"सासपा सावका गङ्गा, ",
"sn15.10:8.4":	"दण्डो च पुग्गलेन चाति। "
}	
