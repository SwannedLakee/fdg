{	
"sn47.19:0.1":	"संयुत्त निकाय ४७।१९ ",
"sn47.19:0.2":	"२। नालन्दवग्ग ",
"sn47.19:0.3":	"सेदकसुत्त ",
"sn47.19:1.1":	"एकं समयं भगवा सुम्भेसु विहरति सेदकं नाम सुम्भानं निगमो। ",
"sn47.19:1.2":	"तत्र खो भगवा भिक्खू आमन्तेसि: ",
"sn47.19:1.3":	"“भूतपुब्बं, भिक्खवे, चण्डालवंसिको चण्डालवंसं उस्सापेत्वा मेदकथालिकं अन्तेवासिं आमन्तेसि: ",
"sn47.19:1.4":	"‘एहि त्वं, सम्म मेदकथालिके, चण्डालवंसं अभिरुहित्वा मम उपरिखन्धे तिट्ठाही’ति। ",
"sn47.19:1.5":	"‘एवं, आचरिया’ति खो, भिक्खवे, मेदकथालिका अन्तेवासी चण्डालवंसिकस्स पटिस्सुत्वा चण्डालवंसं अभिरुहित्वा आचरियस्स उपरिखन्धे अट्ठासि। ",
"sn47.19:1.6":	"अथ खो, भिक्खवे, चण्डालवंसिको मेदकथालिकं अन्तेवासिं एतदवोच: ",
"sn47.19:1.7":	"‘त्वं, सम्म मेदकथालिके, ममं रक्ख, अहं तं रक्खिस्सामि। ",
"sn47.19:1.8":	"एवं मयं अञ्ञमञ्ञं गुत्ता अञ्ञमञ्ञं रक्खिता सिप्पानि चेव दस्सेस्साम, लाभञ्च लच्छाम, सोत्थिना च चण्डालवंसा ओरोहिस्सामा’ति। ",
"sn47.19:1.9":	"एवं वुत्ते, भिक्खवे, मेदकथालिका अन्तेवासी चण्डालवंसिकं एतदवोच: ",
"sn47.19:1.10":	"‘न खो पनेतं, आचरिय, एवं भविस्सति। ",
"sn47.19:1.11":	"त्वं, आचरिय, अत्तानं रक्ख, अहं अत्तानं रक्खिस्सामि। ",
"sn47.19:1.12":	"एवं मयं अत्तगुत्ता अत्तरक्खिता सिप्पानि चेव दस्सेस्साम, लाभञ्च लच्छाम, सोत्थिना च चण्डालवंसा ओरोहिस्सामा’”ति। ",
"sn47.19:2.1":	"“सो तत्थ ञायो”ति भगवा एतदवोच, “यथा मेदकथालिका अन्तेवासी आचरियं अवोच। ",
"sn47.19:2.2":	"अत्तानं, भिक्खवे, रक्खिस्सामीति सतिपट्ठानं सेवितब्बं; ",
"sn47.19:2.3":	"परं रक्खिस्सामीति सतिपट्ठानं सेवितब्बं। ",
"sn47.19:2.4":	"अत्तानं, भिक्खवे, रक्खन्तो परं रक्खति, परं रक्खन्तो अत्तानं रक्खति। ",
"sn47.19:3.1":	"कथञ्च, भिक्खवे, अत्तानं रक्खन्तो परं रक्खति? ",
"sn47.19:3.2":	"आसेवनाय, भावनाय, बहुलीकम्मेन—",
"sn47.19:3.3":	"एवं खो, भिक्खवे, अत्तानं रक्खन्तो परं रक्खति। ",
"sn47.19:3.4":	"कथञ्च, भिक्खवे, परं रक्खन्तो अत्तानं रक्खति? ",
"sn47.19:3.5":	"खन्तिया, अविहिंसाय, मेत्तचित्तताय, अनुदयताय—",
"sn47.19:3.6":	"एवं खो, भिक्खवे, परं रक्खन्तो अत्तानं रक्खति। ",
"sn47.19:3.7":	"अत्तानं, भिक्खवे, रक्खिस्सामीति सतिपट्ठानं सेवितब्बं; ",
"sn47.19:3.8":	"परं रक्खिस्सामीति सतिपट्ठानं सेवितब्बं। ",
"sn47.19:3.9":	"अत्तानं, भिक्खवे, रक्खन्तो परं रक्खति, परं रक्खन्तो अत्तानं रक्खती”ति। ",
"sn47.19:3.10":	"नवमं। "
}	
