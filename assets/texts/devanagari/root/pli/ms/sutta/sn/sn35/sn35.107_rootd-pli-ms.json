{	
"sn35.107:0.1":	"संयुत्त निकाय ३५।१०७ ",
"sn35.107:0.2":	"११। योगक्खेमिवग्ग ",
"sn35.107:0.3":	"लोकसमुदयसुत्त ",
"sn35.107:1.1":	"“लोकस्स, भिक्खवे, समुदयञ्च अत्थङ्गमञ्च देसेस्सामि। ",
"sn35.107:1.2":	"तं सुणाथ। ",
"sn35.107:1.3":	"कतमो च, भिक्खवे, लोकस्स समुदयो? ",
"sn35.107:1.4":	"चक्खुञ्च पटिच्च रूपे च उप्पज्जति चक्खुविञ्ञाणं। तिण्णं सङ्गति फस्सो। ",
"sn35.107:1.5":	"फस्सपच्चया वेदना; ",
"sn35.107:1.6":	"वेदनापच्चया तण्हा; ",
"sn35.107:1.7":	"तण्हापच्चया उपादानं; ",
"sn35.107:1.8":	"उपादानपच्चया भवो; ",
"sn35.107:1.9":	"भवपच्चया जाति; ",
"sn35.107:1.10":	"जातिपच्चया जरामरणं सोकपरिदेवदुक्खदोमनस्सुपायासा सम्भवन्ति। ",
"sn35.107:1.11":	"अयं खो, भिक्खवे, लोकस्स समुदयो …पे… ",
"sn35.107:1.12":	"जिव्हञ्च पटिच्च रसे च उप्पज्जति जिव्हाविञ्ञाणं …पे… ",
"sn35.107:1.13":	"मनञ्च पटिच्च धम्मे च उप्पज्जति मनोविञ्ञाणं। तिण्णं सङ्गति फस्सो। ",
"sn35.107:1.14":	"फस्सपच्चया वेदना; ",
"sn35.107:1.15":	"वेदनापच्चया तण्हा; ",
"sn35.107:1.16":	"तण्हापच्चया उपादानं; ",
"sn35.107:1.17":	"उपादानपच्चया भवो; ",
"sn35.107:1.18":	"भवपच्चया जाति; ",
"sn35.107:1.19":	"जातिपच्चया जरामरणं सोकपरिदेवदुक्खदोमनस्सुपायासा सम्भवन्ति। ",
"sn35.107:1.20":	"अयं खो, भिक्खवे, लोकस्स समुदयो। ",
"sn35.107:2.1":	"कतमो च, भिक्खवे, लोकस्स अत्थङ्गमो? ",
"sn35.107:2.2":	"चक्खुञ्च पटिच्च रूपे च उप्पज्जति चक्खुविञ्ञाणं। तिण्णं सङ्गति फस्सो। ",
"sn35.107:2.3":	"फस्सपच्चया वेदना; ",
"sn35.107:2.4":	"वेदनापच्चया तण्हा। ",
"sn35.107:2.5":	"तस्सायेव तण्हाय असेसविरागनिरोधा उपादाननिरोधो; ",
"sn35.107:2.6":	"उपादाननिरोधा भवनिरोधो; ",
"sn35.107:2.7":	"भवनिरोधा जातिनिरोधो; ",
"sn35.107:2.8":	"जातिनिरोधा जरामरणं सोकपरिदेवदुक्खदोमनस्सुपायासा निरुज्झन्ति। ",
"sn35.107:2.9":	"एवमेतस्स केवलस्स दुक्खक्खन्धस्स निरोधो होति। ",
"sn35.107:2.10":	"अयं खो, भिक्खवे, लोकस्स अत्थङ्गमो …पे… ",
"sn35.107:2.11":	"जिव्हञ्च पटिच्च रसे च उप्पज्जति …पे… ",
"sn35.107:2.12":	"मनञ्च पटिच्च धम्मे च उप्पज्जति मनोविञ्ञाणं। तिण्णं सङ्गति फस्सो। ",
"sn35.107:2.13":	"फस्सपच्चया वेदना; ",
"sn35.107:2.14":	"वेदनापच्चया तण्हा। ",
"sn35.107:2.15":	"तस्सायेव तण्हाय असेसविरागनिरोधा उपादाननिरोधो; ",
"sn35.107:2.16":	"उपादाननिरोधा …पे… ",
"sn35.107:2.17":	"एवमेतस्स केवलस्स दुक्खक्खन्धस्स निरोधो होति। ",
"sn35.107:2.18":	"अयं खो, भिक्खवे, लोकस्स अत्थङ्गमो”ति। ",
"sn35.107:2.19":	"चतुत्थं। "
}	
