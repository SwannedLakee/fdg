{	
"sn52.10:0.1":	"संयुत्त निकाय ५२।१० ",
"sn52.10:0.2":	"१। रहोगतवग्ग ",
"sn52.10:0.3":	"बाळ्हगिलानसुत्त ",
"sn52.10:1.1":	"एकं समयं आयस्मा अनुरुद्धो सावत्थियं विहरति अन्धवनस्मिं आबाधिको दुक्खितो बाळ्हगिलानो। ",
"sn52.10:1.2":	"अथ खो सम्बहुला भिक्खू येनायस्मा अनुरुद्धो तेनुपसङ्कमिंसु; उपसङ्कमित्वा आयस्मन्तं अनुरुद्धं एतदवोचुं: ",
"sn52.10:2.1":	"“कतमेनायस्मतो अनुरुद्धस्स विहारेन विहरतो उप्पन्ना सारीरिका दुक्खा वेदना चित्तं न परियादाय तिट्ठन्ती”ति? ",
"sn52.10:2.2":	"“चतूसु खो मे, आवुसो, सतिपट्ठानेसु सुप्पतिट्ठितचित्तस्स विहरतो उप्पन्ना सारीरिका दुक्खा वेदना चित्तं न परियादाय तिट्ठन्ति। ",
"sn52.10:2.3":	"कतमेसु चतूसु? ",
"sn52.10:2.4":	"इधाहं, आवुसो, काये कायानुपस्सी विहरामि …पे… ",
"sn52.10:2.5":	"वेदनासु …पे… ",
"sn52.10:2.6":	"चित्ते …पे… ",
"sn52.10:2.7":	"धम्मेसु धम्मानुपस्सी विहरामि आतापी सम्पजानो सतिमा, विनेय्य लोके अभिज्झादोमनस्सं—",
"sn52.10:2.8":	"इमेसु खो मे, आवुसो, चतूसु सतिपट्ठानेसु सुप्पतिट्ठितचित्तस्स विहरतो उप्पन्ना सारीरिका दुक्खा वेदना चित्तं न परियादाय तिट्ठन्ती”ति। ",
"sn52.10:2.9":	"दसमं। ",
"sn52.10:2.10":	"रहोगतवग्गो पठमो। ",
"sn52.10:3.0":	"तस्सुद्दानं ",
"sn52.10:3.1":	"रहोगतेन द्वे वुत्ता, ",
"sn52.10:3.2":	"सुतनु कण्डकी तयो; ",
"sn52.10:3.3":	"तण्हाक्खयसलळागारं, ",
"sn52.10:3.4":	"अम्बपालि च गिलानन्ति। "
}	
