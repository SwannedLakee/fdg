{	
"sn11.9:0.1":	"संयुत्त निकाय ११।९ ",
"sn11.9:0.2":	"१। पठमवग्ग ",
"sn11.9:0.3":	"अरञ्ञायतनैसिसुत्त ",
"sn11.9:1.1":	"सावत्थियं। ",
"sn11.9:1.2":	"“भूतपुब्बं, भिक्खवे, सम्बहुला इसयो सीलवन्तो कल्याणधम्मा अरञ्ञायतने पण्णकुटीसु सम्मन्ति। ",
"sn11.9:1.3":	"अथ खो, भिक्खवे, सक्को च देवानमिन्दो वेपचित्ति च असुरिन्दो येन ते इसयो सीलवन्तो कल्याणधम्मा तेनुपसङ्कमिंसु। ",
"sn11.9:1.4":	"अथ खो, भिक्खवे, वेपचित्ति असुरिन्दो पटलियो उपाहना आरोहित्वा खग्गं ओलग्गेत्वा छत्तेन धारियमानेन अग्गद्वारेन अस्समं पविसित्वा ते इसयो सीलवन्ते कल्याणधम्मे अपब्यामतो करित्वा अतिक्कमि। ",
"sn11.9:1.5":	"अथ खो, भिक्खवे, सक्को देवानमिन्दो पटलियो उपाहना ओरोहित्वा खग्गं अञ्ञेसं दत्वा छत्तं अपनामेत्वा द्वारेनेव अस्समं पविसित्वा ते इसयो सीलवन्ते कल्याणधम्मे अनुवातं पञ्जलिको नमस्समानो अट्ठासि। ",
"sn11.9:1.6":	"अथ खो, भिक्खवे, ते इसयो सीलवन्तो कल्याणधम्मा सक्कं देवानमिन्दं गाथाय अज्झभासिंसु: ",
"sn11.9:2.1":	"‘गन्धो इसीनं चिरदिक्खितानं, ",
"sn11.9:2.2":	"काया चुतो गच्छति मालुतेन; ",
"sn11.9:2.3":	"इतो पटिक्कम्म सहस्सनेत्त, ",
"sn11.9:2.4":	"गन्धो इसीनं असुचि देवराजा’ति। ",
"sn11.9:3.1":	"‘गन्धो इसीनं चिरदिक्खितानं, ",
"sn11.9:3.2":	"काया चुतो गच्छतु मालुतेन; ",
"sn11.9:3.3":	"सुचित्रपुप्फं सिरस्मिंव मालं, ",
"sn11.9:3.4":	"गन्धं एतं पटिकङ्खाम भन्ते; ",
"sn11.9:3.5":	"न हेत्थ देवा पटिकूलसञ्ञिनो’”ति। "
}	
