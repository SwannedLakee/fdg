{	
"sn12.35:0.1":	"संयुत्त निकाय १२।३५ ",
"sn12.35:0.2":	"४। कळारखत्तियवग्ग ",
"sn12.35:0.3":	"अविज्जापच्चयसुत्त ",
"sn12.35:1.1":	"सावत्थियं विहरति। ",
"sn12.35:1.2":	"“अविज्जापच्चया, भिक्खवे, सङ्खारा; ",
"sn12.35:1.3":	"सङ्खारपच्चया विञ्ञाणं …पे… ",
"sn12.35:1.4":	"एवमेतस्स केवलस्स दुक्खक्खन्धस्स समुदयो होती”ति। ",
"sn12.35:1.5":	"एवं वुत्ते, अञ्ञतरो भिक्खु भगवन्तं एतदवोच: ",
"sn12.35:1.6":	"“‘कतमं नु खो, भन्ते, जरामरणं, कस्स च पनिदं जरामरणन्’ति? ",
"sn12.35:1.7":	"‘नो कल्लो पञ्हो’ति भगवा अवोच, ‘कतमं जरामरणं, कस्स च पनिदं जरामरणन्’ति इति वा, भिक्खु, यो वदेय्य, ‘अञ्ञं जरामरणं अञ्ञस्स च पनिदं जरामरणन्’ति, इति वा, भिक्खु, यो वदेय्य, उभयमेतं एकत्थं ब्यञ्जनमेव नानं। ",
"sn12.35:1.8":	"तं जीवं तं सरीरन्ति वा, भिक्खु, दिट्ठिया सति ब्रह्मचरियवासो न होति। ",
"sn12.35:1.9":	"अञ्ञं जीवं अञ्ञं सरीरन्ति वा, भिक्खु, दिट्ठिया सति ब्रह्मचरियवासो न होति। ",
"sn12.35:1.10":	"एते ते, भिक्खु, उभो अन्ते अनुपगम्म मज्झेन तथागतो धम्मं देसेति: ",
"sn12.35:1.11":	"‘जातिपच्चया जरामरणन्’”ति। ",
"sn12.35:2.1":	"“कतमा नु खो, भन्ते, जाति, कस्स च पनायं जाती”ति? ",
"sn12.35:2.2":	"“नो कल्लो पञ्हो”ति भगवा अवोच, “‘कतमा जाति, कस्स च पनायं जाती’ति इति वा, भिक्खु, यो वदेय्य, ‘अञ्ञा जाति अञ्ञस्स च पनायं जाती’ति इति वा, भिक्खु, यो वदेय्य, उभयमेतं एकत्थं ब्यञ्जनमेव नानं। ",
"sn12.35:2.3":	"तं जीवं तं सरीरन्ति वा, भिक्खु, दिट्ठिया सति ब्रह्मचरियवासो न होति। ",
"sn12.35:2.4":	"अञ्ञं जीवं अञ्ञं सरीरन्ति वा, भिक्खु, दिट्ठिया सति ब्रह्मचरियवासो न होति। ",
"sn12.35:2.5":	"एते ते, भिक्खु, उभो अन्ते अनुपगम्म मज्झेन तथागतो धम्मं देसेति: ",
"sn12.35:2.6":	"‘भवपच्चया जाती’”ति। ",
"sn12.35:3.1":	"“कतमो नु खो, भन्ते, भवो, कस्स च पनायं भवो”ति? ",
"sn12.35:3.2":	"“नो कल्लो पञ्हो”ति भगवा अवोच, “‘कतमो भवो, कस्स च पनायं भवो’ति इति वा, भिक्खु, यो वदेय्य, ‘अञ्ञो भवो अञ्ञस्स च पनायं भवो’ति इति वा, भिक्खु, यो वदेय्य, उभयमेतं एकत्थं ब्यञ्जनमेव नानं। ",
"sn12.35:3.3":	"तं जीवं तं सरीरन्ति वा, भिक्खु, दिट्ठिया सति ब्रह्मचरियवासो न होति; ",
"sn12.35:3.4":	"अञ्ञं जीवं अञ्ञं सरीरन्ति वा, भिक्खु, दिट्ठिया सति ब्रह्मचरियवासो न होति। ",
"sn12.35:3.5":	"एते ते, भिक्खु, उभो अन्ते अनुपगम्म मज्झेन तथागतो धम्मं देसेति: ",
"sn12.35:3.6":	"‘उपादानपच्चया भवो’ति …पे… ",
"sn12.35:3.7":	"‘तण्हापच्चया उपादानन्ति … ",
"sn12.35:3.8":	"वेदनापच्चया तण्हाति … ",
"sn12.35:3.9":	"फस्सपच्चया वेदनाति … ",
"sn12.35:3.10":	"सळायतनपच्चया फस्सोति … ",
"sn12.35:3.11":	"नामरूपपच्चया सळायतनन्ति … ",
"sn12.35:3.12":	"विञ्ञाणपच्चया नामरूपन्ति … ",
"sn12.35:3.13":	"सङ्खारपच्चया विञ्ञाणन्’”ति। ",
"sn12.35:4.1":	"“कतमे नु खो, भन्ते, सङ्खारा, कस्स च पनिमे सङ्खारा”ति? ",
"sn12.35:4.2":	"“नो कल्लो पञ्हो”ति भगवा अवोच, “‘कतमे सङ्खारा कस्स च पनिमे सङ्खारा’ति इति वा, भिक्खु, यो वदेय्य, ‘अञ्ञे सङ्खारा अञ्ञस्स च पनिमे सङ्खारा’ति इति वा, भिक्खु, यो वदेय्य, उभयमेतं एकत्थं ब्यञ्जनमेव नानं। ",
"sn12.35:4.3":	"तं जीवं तं सरीरन्ति वा, भिक्खु, दिट्ठिया सति ब्रह्मचरियवासो न होति; ",
"sn12.35:4.4":	"अञ्ञं जीवं अञ्ञं सरीरन्ति वा, भिक्खु, दिट्ठिया सति ब्रह्मचरियवासो न होति। ",
"sn12.35:4.5":	"एते ते, भिक्खु, उभो अन्ते अनुपगम्म मज्झेन तथागतो धम्मं देसेति: ",
"sn12.35:4.6":	"‘अविज्जापच्चया सङ्खारा’”ति। ",
"sn12.35:5.1":	"“अविज्जाय त्वेव, भिक्खु, असेसविरागनिरोधा यानिस्स तानि विसूकायिकानि विसेवितानि विप्फन्दितानि कानिचि कानिचि। ",
"sn12.35:5.2":	"‘कतमं जरामरणं, कस्स च पनिदं जरामरणं’ इति वा, ‘अञ्ञं जरामरणं, अञ्ञस्स च पनिदं जरामरणं’ इति वा, ‘तं जीवं तं सरीरं’ इति वा, ‘अञ्ञं जीवं अञ्ञं सरीरं’ इति वा। ",
"sn12.35:5.3":	"सब्बानिस्स तानि पहीनानि भवन्ति उच्छिन्नमूलानि तालावत्थुकतानि अनभावङ्कतानि आयतिं अनुप्पादधम्मानि। ",
"sn12.35:6.1":	"अविज्जाय त्वेव, भिक्खु, असेसविरागनिरोधा यानिस्स तानि विसूकायिकानि विसेवितानि विप्फन्दितानि कानिचि कानिचि। ",
"sn12.35:6.2":	"‘कतमा जाति, कस्स च पनायं जाति’ इति वा, ‘अञ्ञा जाति, अञ्ञस्स च पनायं जाति’ इति वा, ‘तं जीवं तं सरीरं’ इति वा, ‘अञ्ञं जीवं अञ्ञं सरीरं’ इति वा। ",
"sn12.35:6.3":	"सब्बानिस्स तानि पहीनानि भवन्ति उच्छिन्नमूलानि तालावत्थुकतानि अनभावङ्कतानि आयतिं अनुप्पादधम्मानि। ",
"sn12.35:7.1":	"अविज्जाय त्वेव, भिक्खु, असेसविरागनिरोधा यानिस्स तानि विसूकायिकानि विसेवितानि विप्फन्दितानि कानिचि कानिचि। ",
"sn12.35:7.2":	"कतमो भवो …पे… ",
"sn12.35:7.3":	"कतमं उपादानं … ",
"sn12.35:7.4":	"कतमा तण्हा … ",
"sn12.35:7.5":	"कतमा वेदना … ",
"sn12.35:7.6":	"कतमो फस्सो … ",
"sn12.35:7.7":	"कतमं सळायतनं … ",
"sn12.35:7.8":	"कतमं नामरूपं … ",
"sn12.35:7.9":	"कतमं विञ्ञाणं …पे…। ",
"sn12.35:8.1":	"अविज्जाय त्वेव, भिक्खु, असेसविरागनिरोधा यानिस्स तानि विसूकायिकानि विसेवितानि विप्फन्दितानि कानिचि कानिचि। ",
"sn12.35:8.2":	"‘कतमे सङ्खारा, कस्स च पनिमे सङ्खारा’ इति वा, ‘अञ्ञे सङ्खारा, अञ्ञस्स च पनिमे सङ्खारा’ इति वा, ‘तं जीवं तं सरीरं’ इति वा, ‘अञ्ञं जीवं, अञ्ञं सरीरं’ इति वा। ",
"sn12.35:8.3":	"सब्बानिस्स तानि पहीनानि भवन्ति उच्छिन्नमूलानि तालावत्थुकतानि अनभावङ्कतानि आयतिं अनुप्पादधम्मानी”ति। ",
"sn12.35:8.4":	"पञ्चमं। "
}	
