{	
"sn22.8:0.1":	"संयुत्त निकाय २२।८ ",
"sn22.8:0.2":	"१। नकुलपितुवग्ग ",
"sn22.8:0.3":	"दुतियौपादापरितस्सनासुत्त ",
"sn22.8:1.1":	"सावत्थिनिदानं। ",
"sn22.8:1.2":	"“उपादापरितस्सनञ्च वो, भिक्खवे, देसेस्सामि अनुपादाअपरितस्सनञ्च। ",
"sn22.8:1.3":	"तं सुणाथ …पे… ",
"sn22.8:1.4":	"कथञ्च, भिक्खवे, उपादापरितस्सना होति? ",
"sn22.8:1.5":	"इध, भिक्खवे, अस्सुतवा पुथुज्जनो रूपं ‘एतं मम, एसोहमस्मि, एसो मे अत्ता’ति समनुपस्सति। ",
"sn22.8:1.6":	"तस्स तं रूपं विपरिणमति अञ्ञथा होति। ",
"sn22.8:1.7":	"तस्स रूपविपरिणामञ्ञथाभावा उप्पज्जन्ति सोकपरिदेवदुक्खदोमनस्सुपायासा। ",
"sn22.8:1.8":	"वेदनं एतं मम …पे… ",
"sn22.8:1.9":	"सञ्ञं एतं मम … ",
"sn22.8:1.10":	"सङ्खारे एतं मम … ",
"sn22.8:1.11":	"विञ्ञाणं ‘एतं मम, एसोहमस्मि, एसो मे अत्ता’ति समनुपस्सति। ",
"sn22.8:1.12":	"तस्स तं विञ्ञाणं विपरिणमति अञ्ञथा होति। ",
"sn22.8:1.13":	"तस्स विञ्ञाणविपरिणामञ्ञथाभावा उप्पज्जन्ति सोकपरिदेवदुक्खदोमनस्सुपायासा। ",
"sn22.8:1.14":	"एवं खो, भिक्खवे, उपादापरितस्सना होति। ",
"sn22.8:2.1":	"कथञ्च, भिक्खवे, अनुपादाअपरितस्सना होति? ",
"sn22.8:2.2":	"इध, भिक्खवे, सुतवा अरियसावको रूपं ‘नेतं मम, नेसोहमस्मि, न मेसो अत्ता’ति समनुपस्सति। ",
"sn22.8:2.3":	"तस्स तं रूपं विपरिणमति अञ्ञथा होति। ",
"sn22.8:2.4":	"तस्स रूपविपरिणामञ्ञथाभावा नुप्पज्जन्ति सोकपरिदेवदुक्खदोमनस्सुपायासा। ",
"sn22.8:2.5":	"वेदनं नेतं मम … ",
"sn22.8:2.6":	"सञ्ञं नेतं मम … ",
"sn22.8:2.7":	"सङ्खारे नेतं मम … ",
"sn22.8:2.8":	"विञ्ञाणं ‘नेतं मम, नेसोहमस्मि, न मेसो अत्ता’ति समनुपस्सति। ",
"sn22.8:2.9":	"तस्स तं विञ्ञाणं विपरिणमति अञ्ञथा होति। ",
"sn22.8:2.10":	"तस्स विञ्ञाणविपरिणामञ्ञथाभावा नुप्पज्जन्ति सोकपरिदेवदुक्खदोमनस्सुपायासा। ",
"sn22.8:2.11":	"एवं खो, भिक्खवे, अनुपादाअपरितस्सना होती”ति। ",
"sn22.8:2.12":	"अट्ठमं। "
}	
