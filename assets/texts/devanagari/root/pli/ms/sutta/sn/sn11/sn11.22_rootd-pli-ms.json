{	
"sn11.22:0.1":	"संयुत्त निकाय ११।२२ ",
"sn11.22:0.2":	"३। ततियवग्ग ",
"sn11.22:0.3":	"दुब्बण्णियसुत्त ",
"sn11.22:1.1":	"सावत्थियं जेतवने। ",
"sn11.22:1.2":	"तत्र खो …पे… एतदवोच: ",
"sn11.22:1.3":	"“भूतपुब्बं, भिक्खवे, अञ्ञतरो यक्खो दुब्बण्णो ओकोटिमको सक्कस्स देवानमिन्दस्स आसने निसिन्नो अहोसि। ",
"sn11.22:1.4":	"तत्र सुदं, भिक्खवे, देवा तावतिंसा उज्झायन्ति खिय्यन्ति विपाचेन्ति: ",
"sn11.22:1.5":	"‘अच्छरियं वत भो, अब्भुतं वत भो। ",
"sn11.22:1.6":	"अयं यक्खो दुब्बण्णो ओकोटिमको सक्कस्स देवानमिन्दस्स आसने निसिन्नो’ति। ",
"sn11.22:1.7":	"यथा यथा खो, भिक्खवे, देवा तावतिंसा उज्झायन्ति खिय्यन्ति विपाचेन्ति तथा तथा सो यक्खो अभिरूपतरो चेव होति दस्सनीयतरो च पासादिकतरो च। ",
"sn11.22:2.1":	"अथ खो, भिक्खवे, देवा तावतिंसा येन सक्को देवानमिन्दो तेनुपसङ्कमिंसु; उपसङ्कमित्वा सक्कं देवानमिन्दं एतदवोचुं: ",
"sn11.22:2.2":	"‘इध ते, मारिस, अञ्ञतरो यक्खो दुब्बण्णो ओकोटिमको सक्कस्स देवानमिन्दस्स आसने निसिन्नो। ",
"sn11.22:2.3":	"तत्र सुदं, मारिस, देवा तावतिंसा उज्झायन्ति खिय्यन्ति विपाचेन्ति: ",
"sn11.22:2.4":	"“अच्छरियं वत भो, अब्भुतं वत भो। ",
"sn11.22:2.5":	"अयं यक्खो दुब्बण्णो ओकोटिमको सक्कस्स देवानमिन्दस्स आसने निसिन्नो”ति। ",
"sn11.22:2.6":	"यथा यथा खो, मारिस, देवा उज्झायन्ति खिय्यन्ति विपाचेन्ति तथा तथा सो यक्खो अभिरूपतरो चेव होति दस्सनीयतरो च पासादिकतरो चाति। ",
"sn11.22:2.7":	"सो हि नून, मारिस, कोधभक्खो यक्खो भविस्सती’ति। ",
"sn11.22:3.1":	"अथ खो, भिक्खवे, सक्को देवानमिन्दो येन सो कोधभक्खो यक्खो तेनुपसङ्कमि; उपसङ्कमित्वा एकंसं उत्तरासङ्गं करित्वा दक्खिणजाणुमण्डलं पथवियं निहन्त्वा येन सो कोधभक्खो यक्खो तेनञ्जलिं पणामेत्वा तिक्खत्तुं नामं सावेति: ",
"sn11.22:3.2":	"‘सक्कोहं, मारिस, देवानमिन्दो, सक्कोहं, मारिस, देवानमिन्दो’ति। ",
"sn11.22:3.3":	"यथा यथा खो, भिक्खवे, सक्को देवानमिन्दो नामं सावेसि तथा तथा सो यक्खो दुब्बण्णतरो चेव अहोसि ओकोटिमकतरो च। ",
"sn11.22:3.4":	"दुब्बण्णतरो चेव हुत्वा ओकोटिमकतरो च तत्थेवन्तरधायीति। ",
"sn11.22:3.5":	"अथ खो, भिक्खवे, सक्को देवानमिन्दो सके आसने निसीदित्वा देवे तावतिंसे अनुनयमानो तायं वेलायं इमा गाथायो अभासि: ",
"sn11.22:4.1":	"‘न सूपहतचित्तोम्हि, ",
"sn11.22:4.2":	"नावत्तेन सुवानयो; ",
"sn11.22:4.3":	"न वो चिराहं कुज्झामि, ",
"sn11.22:4.4":	"कोधो मयि नावतिट्ठति। ",
"sn11.22:5.1":	"कुद्धाहं न फरुसं ब्रूमि, ",
"sn11.22:5.2":	"न च धम्मानि कित्तये; ",
"sn11.22:5.3":	"सन्निग्गण्हामि अत्तानं, ",
"sn11.22:5.4":	"सम्पस्सं अत्थमत्तनो’”ति। "
}	
