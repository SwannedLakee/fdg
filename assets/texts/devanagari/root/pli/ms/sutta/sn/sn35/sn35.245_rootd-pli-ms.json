{	
"sn35.245:0.1":	"संयुत्त निकाय ३५।२४५ ",
"sn35.245:0.2":	"१९। आसीविसवग्ग ",
"sn35.245:0.3":	"किंसुकोपमसुत्त ",
"sn35.245:1.1":	"अथ खो अञ्ञतरो भिक्खु येनञ्ञतरो भिक्खु तेनुपसङ्कमि; उपसङ्कमित्वा तं भिक्खुं एतदवोच: ",
"sn35.245:1.2":	"“कित्तावता नु खो, आवुसो, भिक्खुनो दस्सनं सुविसुद्धं होती”ति? ",
"sn35.245:1.3":	"“यतो खो, आवुसो, भिक्खु छन्नं फस्सायतनानं समुदयञ्च अत्थङ्गमञ्च यथाभूतं पजानाति, एत्तावता खो, आवुसो, भिक्खुनो दस्सनं सुविसुद्धं होती”ति। ",
"sn35.245:2.1":	"अथ खो सो भिक्खु असन्तुट्ठो तस्स भिक्खुस्स पञ्हवेय्याकरणेन, येनञ्ञतरो भिक्खु तेनुपसङ्कमि; उपसङ्कमित्वा तं भिक्खुं एतदवोच: ",
"sn35.245:2.2":	"“कित्तावता नु खो, आवुसो, भिक्खुनो दस्सनं सुविसुद्धं होती”ति? ",
"sn35.245:2.3":	"“यतो खो, आवुसो, भिक्खु पञ्चन्नं उपादानक्खन्धानं समुदयञ्च अत्थङ्गमञ्च यथाभूतं पजानाति, एत्तावता खो, आवुसो, भिक्खुनो दस्सनं सुविसुद्धं होती”ति। ",
"sn35.245:3.1":	"अथ खो सो भिक्खु असन्तुट्ठो तस्स भिक्खुस्स पञ्हवेय्याकरणेन, येनञ्ञतरो भिक्खु तेनुपसङ्कमि; उपसङ्कमित्वा तं भिक्खुं एतदवोच: ",
"sn35.245:3.2":	"“कित्तावता नु खो, आवुसो, भिक्खुनो दस्सनं सुविसुद्धं होती”ति? ",
"sn35.245:3.3":	"“यतो खो, आवुसो, भिक्खु चतुन्नं महाभूतानं समुदयञ्च अत्थङ्गमञ्च यथाभूतं पजानाति, एत्तावता खो, आवुसो, भिक्खुनो दस्सनं सुविसुद्धं होती”ति। ",
"sn35.245:4.1":	"अथ खो सो भिक्खु असन्तुट्ठो तस्स भिक्खुस्स पञ्हवेय्याकरणेन, येनञ्ञतरो भिक्खु तेनुपसङ्कमि; उपसङ्कमित्वा तं भिक्खुं एतदवोच: ",
"sn35.245:4.2":	"“कित्तावता नु खो, आवुसो, भिक्खुनो दस्सनं सुविसुद्धं होती”ति? ",
"sn35.245:4.3":	"“यतो खो, आवुसो, भिक्खु यं किञ्चि समुदयधम्मं, सब्बं तं निरोधधम्मन्ति यथाभूतं पजानाति, एत्तावता खो, आवुसो, भिक्खुनो दस्सनं सुविसुद्धं होती”ति। ",
"sn35.245:5.1":	"अथ खो सो भिक्खु असन्तुट्ठो तस्स भिक्खुस्स पञ्हवेय्याकरणेन, येन भगवा तेनुपसङ्कमि; उपसङ्कमित्वा भगवन्तं एतदवोच: “इधाहं, भन्ते, येनञ्ञतरो भिक्खु तेनुपसङ्कमिं; उपसङ्कमित्वा तं भिक्खुं एतदवोचं: ",
"sn35.245:5.2":	"‘कित्तावता नु खो, आवुसो, भिक्खुनो दस्सनं सुविसुद्धं होती’ति? ",
"sn35.245:5.3":	"एवं वुत्ते, भन्ते, सो भिक्खु मं एतदवोच: ",
"sn35.245:5.4":	"‘यतो खो, आवुसो, भिक्खु छन्नं फस्सायतनानं समुदयञ्च अत्थङ्गमञ्च यथाभूतं पजानाति, एत्तावता खो, आवुसो, भिक्खुनो दस्सनं सुविसुद्धं होती’ति। ",
"sn35.245:5.5":	"अथ ख्वाहं, भन्ते, असन्तुट्ठो तस्स भिक्खुस्स पञ्हवेय्याकरणेन, येनञ्ञतरो भिक्खु तेनुपसङ्कमिं; उपसङ्कमित्वा तं भिक्खुं एतदवोचं: ",
"sn35.245:5.6":	"‘कित्तावता नु खो, आवुसो, भिक्खुनो दस्सनं सुविसुद्धं होती’ति? ",
"sn35.245:5.7":	"एवं वुत्ते, भन्ते, सो भिक्खु मं एतदवोच: ",
"sn35.245:5.8":	"‘यतो खो, आवुसो, भिक्खु पञ्चन्नं उपादानक्खन्धानं …पे… ",
"sn35.245:5.9":	"चतुन्नं महाभूतानं समुदयञ्च अत्थङ्गमञ्च यथाभूतं पजानाति …पे… ",
"sn35.245:5.10":	"यं किञ्चि समुदयधम्मं सब्बं तं निरोधधम्मन्ति यथाभूतं पजानाति, एत्तावता खो, आवुसो, भिक्खुनो दस्सनं सुविसुद्धं होती’ति। ",
"sn35.245:5.11":	"अथ ख्वाहं, भन्ते, असन्तुट्ठो तस्स भिक्खुस्स पञ्हवेय्याकरणेन येन भगवा तेनुपसङ्कमिं (…)। ",
"sn35.245:5.12":	"कित्तावता नु खो, भन्ते, भिक्खुनो दस्सनं सुविसुद्धं होती”ति? ",
"sn35.245:6.1":	"“सेय्यथापि, भिक्खु, पुरिसस्स किंसुको अदिट्ठपुब्बो अस्स। ",
"sn35.245:6.2":	"सो येनञ्ञतरो पुरिसो किंसुकस्स दस्सावी तेनुपसङ्कमेय्य। उपसङ्कमित्वा तं पुरिसं एवं वदेय्य: ",
"sn35.245:6.3":	"‘कीदिसो, भो पुरिस, किंसुको’ति? ",
"sn35.245:6.4":	"सो एवं वदेय्य: ",
"sn35.245:6.5":	"‘काळको खो, अम्भो पुरिस, किंसुको—सेय्यथापि झामखाणू’ति। ",
"sn35.245:6.6":	"तेन खो पन, भिक्खु, समयेन तादिसोवस्स किंसुको यथापि तस्स पुरिसस्स दस्सनं। ",
"sn35.245:7.1":	"अथ खो सो, भिक्खु, पुरिसो असन्तुट्ठो तस्स पुरिसस्स पञ्हवेय्याकरणेन, येनञ्ञतरो पुरिसो किंसुकस्स दस्सावी तेनुपसङ्कमेय्य; उपसङ्कमित्वा तं पुरिसं एवं वदेय्य: ",
"sn35.245:7.2":	"‘कीदिसो, भो पुरिस, किंसुको’ति? ",
"sn35.245:7.3":	"सो एवं वदेय्य: ",
"sn35.245:7.4":	"‘लोहितको खो, अम्भो पुरिस, किंसुको—सेय्यथापि मंसपेसी’ति। ",
"sn35.245:7.5":	"तेन खो पन, भिक्खु, समयेन तादिसोवस्स किंसुको यथापि तस्स पुरिसस्स दस्सनं। ",
"sn35.245:7.6":	"अथ खो सो भिक्खु पुरिसो असन्तुट्ठो तस्स पुरिसस्स पञ्हवेय्याकरणेन, येनञ्ञतरो पुरिसो किंसुकस्स दस्सावी तेनुपसङ्कमेय्य; उपसङ्कमित्वा तं पुरिसं एवं वदेय्य: ",
"sn35.245:7.7":	"‘कीदिसो, भो पुरिस, किंसुको’ति? ",
"sn35.245:7.8":	"सो एवं वदेय्य: ",
"sn35.245:7.9":	"‘ओचीरकजातो खो, अम्भो पुरिस, किंसुको आदिन्नसिपाटिको—सेय्यथापि सिरीसो’ति। ",
"sn35.245:7.10":	"तेन खो पन, भिक्खु, समयेन तादिसोवस्स किंसुको, यथापि तस्स पुरिसस्स दस्सनं। ",
"sn35.245:7.11":	"अथ खो सो भिक्खु पुरिसो असन्तुट्ठो तस्स पुरिसस्स पञ्हवेय्याकरणेन, येनञ्ञतरो पुरिसो किंसुकस्स दस्सावी तेनुपसङ्कमेय्य; उपसङ्कमित्वा तं पुरिसं एवं वदेय्य: ",
"sn35.245:7.12":	"‘कीदिसो, भो पुरिस, किंसुको’ति? ",
"sn35.245:7.13":	"सो एवं वदेय्य: ",
"sn35.245:7.14":	"‘बहलपत्तपलासो सन्दच्छायो खो, अम्भो पुरिस, किंसुको—सेय्यथापि निग्रोधो’ति। ",
"sn35.245:7.15":	"तेन खो पन, भिक्खु, समयेन तादिसोवस्स किंसुको, यथापि तस्स पुरिसस्स दस्सनं। ",
"sn35.245:7.16":	"एवमेव खो, भिक्खु, यथा यथा अधिमुत्तानं तेसं सप्पुरिसानं दस्सनं सुविसुद्धं होति तथा तथा खो तेहि सप्पुरिसेहि ब्याकतं। ",
"sn35.245:8.1":	"सेय्यथापि, भिक्खु, रञ्ञो पच्चन्तिमं नगरं दळ्हुद्धापं दळ्हपाकारतोरणं छद्वारं। ",
"sn35.245:8.2":	"तत्रस्स दोवारिको पण्डितो ब्यत्तो मेधावी, अञ्ञातानं निवारेता, ञातानं पवेसेता। ",
"sn35.245:8.3":	"पुरत्थिमाय दिसाय आगन्त्वा सीघं दूतयुगं तं दोवारिकं एवं वदेय्य: ",
"sn35.245:8.4":	"‘कहं, भो पुरिस, इमस्स नगरस्स नगरस्सामी’ति? ",
"sn35.245:8.5":	"सो एवं वदेय्य: ",
"sn35.245:8.6":	"‘एसो, भन्ते, मज्झे सिङ्घाटके निसिन्नो’ति। ",
"sn35.245:8.7":	"अथ खो तं सीघं दूतयुगं नगरस्सामिकस्स यथाभूतं वचनं निय्यातेत्वा यथागतमग्गं पटिपज्जेय्य। ",
"sn35.245:8.8":	"पच्छिमाय दिसाय आगन्त्वा सीघं दूतयुगं …पे… ",
"sn35.245:8.9":	"उत्तराय दिसाय … ",
"sn35.245:8.10":	"दक्खिणाय दिसाय आगन्त्वा सीघं दूतयुगं तं दोवारिकं एवं वदेय्य: ",
"sn35.245:8.11":	"‘कहं, भो पुरिस, इमस्स नगरस्सामी’ति? ",
"sn35.245:8.12":	"सो एवं वदेय्य: ",
"sn35.245:8.13":	"‘एसो, भन्ते, मज्झे सिङ्घाटके निसिन्नो’ति। ",
"sn35.245:8.14":	"अथ खो तं सीघं दूतयुगं नगरस्सामिकस्स यथाभूतं वचनं निय्यातेत्वा यथागतमग्गं पटिपज्जेय्य। ",
"sn35.245:9.1":	"उपमा खो म्यायं, भिक्खु, कता अत्थस्स विञ्ञापनाय। ",
"sn35.245:9.2":	"अयञ्चेत्थ अत्थो: ",
"sn35.245:9.3":	"‘नगरन्’ति खो, भिक्खु, इमस्सेतं चातुमहाभूतिकस्स कायस्स अधिवचनं मातापेत्तिकसम्भवस्स ओदनकुम्मासूपचयस्स अनिच्चुच्छादनपरिमद्दनभेदनविद्धंसनधम्मस्स। ",
"sn35.245:9.4":	"‘छ द्वारा’ति खो, भिक्खु, छन्नेतं अज्झत्तिकानं आयतनानं अधिवचनं। ",
"sn35.245:9.5":	"‘दोवारिको’ति खो, भिक्खु, सतिया एतं अधिवचनं। ",
"sn35.245:9.6":	"‘सीघं दूतयुगन्’ति खो, भिक्खु, समथविपस्सनानेतं अधिवचनं। ",
"sn35.245:9.7":	"‘नगरस्सामी’ति खो, भिक्खु, विञ्ञाणस्सेतं अधिवचनं। ",
"sn35.245:9.8":	"‘मज्झे सिङ्घाटको’ति खो, भिक्खु, चतुन्नेतं महाभूतानं अधिवचनं—",
"sn35.245:9.9":	"पथवीधातुया, आपोधातुया, तेजोधातुया, वायोधातुया। ",
"sn35.245:9.10":	"‘यथाभूतं वचनन्’ति खो, भिक्खु, निब्बानस्सेतं अधिवचनं। ",
"sn35.245:9.11":	"‘यथागतमग्गो’ति खो, भिक्खु, अरियस्सेतं अट्ठङ्गिकस्स मग्गस्स अधिवचनं, सेय्यथिदं—",
"sn35.245:9.12":	"सम्मादिट्ठिया …पे… सम्मासमाधिस्सा”ति। ",
"sn35.245:9.13":	"अट्ठमं। "
}	
