{	
"sn9.11:0.1":	"संयुत्त निकाय ९।११ ",
"sn9.11:0.2":	"१। वनवग्ग ",
"sn9.11:0.3":	"अकुसलवितक्कसुत्त ",
"sn9.11:1.1":	"एकं समयं अञ्ञतरो भिक्खु कोसलेसु विहरति अञ्ञतरस्मिं वनसण्डे। ",
"sn9.11:1.2":	"तेन खो पन समयेन सो भिक्खु दिवाविहारगतो पापके अकुसले वितक्के वितक्केति, सेय्यथिदं—",
"sn9.11:1.3":	"कामवितक्कं, ब्यापादवितक्कं, विहिंसावितक्कं। ",
"sn9.11:1.4":	"अथ खो या तस्मिं वनसण्डे अधिवत्था देवता तस्स भिक्खुनो अनुकम्पिका अत्थकामा तं भिक्खुं संवेजेतुकामा येन सो भिक्खु तेनुपसङ्कमि; उपसङ्कमित्वा तं भिक्खुं गाथाहि अज्झभासि: ",
"sn9.11:2.1":	"“अयोनिसो मनसिकारा, ",
"sn9.11:2.2":	"सो वितक्केहि खज्जसि; ",
"sn9.11:2.3":	"अयोनिसो पटिनिस्सज्ज, ",
"sn9.11:2.4":	"योनिसो अनुचिन्तय। ",
"sn9.11:3.1":	"सत्थारं धम्ममारब्भ, ",
"sn9.11:3.2":	"सङ्घं सीलानि अत्तनो; ",
"sn9.11:3.3":	"अधिगच्छसि पामोज्जं, ",
"sn9.11:3.4":	"पीतिसुखमसंसयं; ",
"sn9.11:3.5":	"ततो पामोज्जबहुलो, ",
"sn9.11:3.6":	"दुक्खस्सन्तं करिस्ससी”ति। ",
"sn9.11:4.1":	"अथ खो सो भिक्खु ताय देवताय संवेजितो संवेगमापादीति। "
}	
