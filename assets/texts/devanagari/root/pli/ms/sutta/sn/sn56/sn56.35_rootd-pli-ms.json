{	
"sn56.35:0.1":	"संयुत्त निकाय ५६।३५ ",
"sn56.35:0.2":	"४। सीसपावनवग्ग ",
"sn56.35:0.3":	"सत्तिसतसुत्त ",
"sn56.35:1.1":	"“सेय्यथापि, भिक्खवे, पुरिसो वस्ससतायुको वस्ससतजीवी। ",
"sn56.35:1.2":	"तमेनं एवं वदेय्य: ",
"sn56.35:1.3":	"‘एहम्भो पुरिस, पुब्बण्हसमयं तं सत्तिसतेन हनिस्सन्ति, मज्झन्हिकसमयं सत्तिसतेन हनिस्सन्ति, सायन्हसमयं सत्तिसतेन हनिस्सन्ति। ",
"sn56.35:1.4":	"सो खो त्वं, अम्भो पुरिस, दिवसे दिवसे तीहि तीहि सत्तिसतेहि हञ्ञमानो वस्ससतायुको वस्ससतजीवी वस्ससतस्स अच्चयेन अनभिसमेतानि चत्तारि अरियसच्चानि अभिसमेस्ससी’ति। ",
"sn56.35:2.1":	"अत्थवसिकेन, भिक्खवे, कुलपुत्तेन अलं उपगन्तुं। ",
"sn56.35:2.2":	"तं किस्स हेतु? ",
"sn56.35:2.3":	"अनमतग्गोयं, भिक्खवे, संसारो; ",
"sn56.35:2.4":	"पुब्बा कोटि नप्पञ्ञायति सत्तिप्पहारानं असिप्पहारानं उसुप्पहारानं फरसुप्पहारानं। ",
"sn56.35:2.5":	"एवञ्चेतं, भिक्खवे, अस्स। ",
"sn56.35:2.6":	"न खो पनाहं, भिक्खवे, सह दुक्खेन, सह दोमनस्सेन चतुन्नं अरियसच्चानं अभिसमयं वदामि; ",
"sn56.35:2.7":	"अपि चाहं, भिक्खवे, सहाव सुखेन, सहाव सोमनस्सेन चतुन्नं अरियसच्चानं अभिसमयं वदामि। ",
"sn56.35:2.8":	"कतमेसं चतुन्नं? ",
"sn56.35:2.9":	"दुक्खस्स अरियसच्चस्स …पे… दुक्खनिरोधगामिनिया पटिपदाय अरियसच्चस्स। ",
"sn56.35:3.1":	"तस्मातिह, भिक्खवे, ‘इदं दुक्खन्’ति योगो करणीयो …पे… ‘अयं दुक्खनिरोधगामिनी पटिपदा’ति योगो करणीयो”ति। ",
"sn56.35:3.2":	"पञ्चमं। "
}	
