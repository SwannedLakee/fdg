{	
"sn3.12:0.1":	"संयुत्त निकाय ३।१२ ",
"sn3.12:0.2":	"२। दुतियवग्ग ",
"sn3.12:0.3":	"पञ्चराजसुत्त ",
"sn3.12:1.1":	"सावत्थिनिदानं। ",
"sn3.12:1.2":	"तेन खो पन समयेन पञ्चन्नं राजूनं पसेनदिपमुखानं पञ्चहि कामगुणेहि समप्पितानं समङ्गीभूतानं परिचारयमानानं अयमन्तराकथा उदपादि: ",
"sn3.12:1.3":	"“किं नु खो कामानं अग्गन्”ति? ",
"sn3.12:1.4":	"तत्रेकच्चे एवमाहंसु: ",
"sn3.12:1.5":	"“रूपा कामानं अग्गन्”ति। ",
"sn3.12:1.6":	"एकच्चे एवमाहंसु: ",
"sn3.12:1.7":	"“सद्दा कामानं अग्गन्”ति। ",
"sn3.12:1.8":	"एकच्चे एवमाहंसु: ",
"sn3.12:1.9":	"“गन्धा कामानं अग्गन्”ति। ",
"sn3.12:1.10":	"एकच्चे एवमाहंसु: ",
"sn3.12:1.11":	"“रसा कामानं अग्गन्”ति। ",
"sn3.12:1.12":	"एकच्चे एवमाहंसु: ",
"sn3.12:1.13":	"“फोट्ठब्बा कामानं अग्गन्”ति। ",
"sn3.12:1.14":	"यतो खो ते राजानो नासक्खिंसु अञ्ञमञ्ञं सञ्ञापेतुं। ",
"sn3.12:2.1":	"अथ खो राजा पसेनदि कोसलो ते राजानो एतदवोच: ",
"sn3.12:2.2":	"“आयाम, मारिसा, येन भगवा तेनुपसङ्कमिस्साम; उपसङ्कमित्वा भगवन्तं एतमत्थं पटिपुच्छिस्साम। ",
"sn3.12:2.3":	"यथा नो भगवा ब्याकरिस्सति तथा नं धारेस्सामा”ति। ",
"sn3.12:2.4":	"“एवं, मारिसा”ति खो ते राजानो रञ्ञो पसेनदिस्स कोसलस्स पच्चस्सोसुं। ",
"sn3.12:3.1":	"अथ खो ते पञ्च राजानो पसेनदिपमुखा येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्नो खो राजा पसेनदि कोसलो भगवन्तं एतदवोच: ",
"sn3.12:3.2":	"“इध, भन्ते, अम्हाकं पञ्चन्नं राजूनं पञ्चहि कामगुणेहि समप्पितानं समङ्गीभूतानं परिचारयमानानं अयमन्तराकथा उदपादि: ",
"sn3.12:3.3":	"‘किं नु खो कामानं अग्गन्’ति? ",
"sn3.12:3.4":	"एकच्चे एवमाहंसु: ",
"sn3.12:3.5":	"‘रूपा कामानं अग्गन्’ति। ",
"sn3.12:3.6":	"एकच्चे एवमाहंसु: ",
"sn3.12:3.7":	"‘सद्दा कामानं अग्गन्’ति। ",
"sn3.12:3.8":	"एकच्चे एवमाहंसु: ",
"sn3.12:3.9":	"‘गन्धा कामानं अग्गन्’ति। ",
"sn3.12:3.10":	"एकच्चे एवमाहंसु: ",
"sn3.12:3.11":	"‘रसा कामानं अग्गन्’ति। ",
"sn3.12:3.12":	"एकच्चे एवमाहंसु: ",
"sn3.12:3.13":	"‘फोट्ठब्बा कामानं अग्गन्’ति। ",
"sn3.12:3.14":	"किं नु खो, भन्ते, कामानं अग्गन्”ति? ",
"sn3.12:4.1":	"“मनापपरियन्तं ख्वाहं, महाराज, पञ्चसु कामगुणेसु अग्गन्ति वदामि। ",
"sn3.12:4.2":	"तेव, महाराज, रूपा एकच्चस्स मनापा होन्ति, तेव रूपा एकच्चस्स अमनापा होन्ति। ",
"sn3.12:4.3":	"येहि च यो रूपेहि अत्तमनो होति परिपुण्णसङ्कप्पो, सो तेहि रूपेहि अञ्ञं रूपं उत्तरितरं वा पणीततरं वा न पत्थेति। ",
"sn3.12:4.4":	"ते तस्स रूपा परमा होन्ति। ",
"sn3.12:4.5":	"ते तस्स रूपा अनुत्तरा होन्ति। ",
"sn3.12:5.1":	"तेव, महाराज, सद्दा एकच्चस्स मनापा होन्ति, तेव सद्दा एकच्चस्स अमनापा होन्ति। ",
"sn3.12:5.2":	"येहि च यो सद्देहि अत्तमनो होति परिपुण्णसङ्कप्पो, सो तेहि सद्देहि अञ्ञं सद्दं उत्तरितरं वा पणीततरं वा न पत्थेति। ",
"sn3.12:5.3":	"ते तस्स सद्दा परमा होन्ति। ",
"sn3.12:5.4":	"ते तस्स सद्दा अनुत्तरा होन्ति। ",
"sn3.12:6.1":	"तेव, महाराज, गन्धा एकच्चस्स मनापा होन्ति, तेव गन्धा एकच्चस्स अमनापा होन्ति। ",
"sn3.12:6.2":	"येहि च यो गन्धेहि अत्तमनो होति परिपुण्णसङ्कप्पो, सो तेहि गन्धेहि अञ्ञं गन्धं उत्तरितरं वा पणीततरं वा न पत्थेति। ",
"sn3.12:6.3":	"ते तस्स गन्धा परमा होन्ति। ",
"sn3.12:6.4":	"ते तस्स गन्धा अनुत्तरा होन्ति। ",
"sn3.12:7.1":	"तेव, महाराज, रसा एकच्चस्स मनापा होन्ति, तेव रसा एकच्चस्स अमनापा होन्ति। ",
"sn3.12:7.2":	"येहि च यो रसेहि अत्तमनो होति परिपुण्णसङ्कप्पो, सो तेहि रसेहि अञ्ञं रसं उत्तरितरं वा पणीततरं वा न पत्थेति। ",
"sn3.12:7.3":	"ते तस्स रसा परमा होन्ति। ",
"sn3.12:7.4":	"ते तस्स रसा अनुत्तरा होन्ति। ",
"sn3.12:8.1":	"तेव, महाराज, फोट्ठब्बा एकच्चस्स मनापा होन्ति, तेव फोट्ठब्बा एकच्चस्स अमनापा होन्ति। ",
"sn3.12:8.2":	"येहि च यो फोट्ठब्बेहि अत्तमनो होति परिपुण्णसङ्कप्पो, सो तेहि फोट्ठब्बेहि अञ्ञं फोट्ठब्बं उत्तरितरं वा पणीततरं वा न पत्थेति। ",
"sn3.12:8.3":	"ते तस्स फोट्ठब्बा परमा होन्ति। ",
"sn3.12:8.4":	"ते तस्स फोट्ठब्बा अनुत्तरा होन्ती”ति। ",
"sn3.12:9.1":	"तेन खो पन समयेन चन्दनङ्गलिको उपासको तस्सं परिसायं निसिन्नो होति। ",
"sn3.12:9.2":	"अथ खो चन्दनङ्गलिको उपासको उट्ठायासना एकंसं उत्तरासङ्गं करित्वा येन भगवा तेनञ्जलिं पणामेत्वा भगवन्तं एतदवोच: ",
"sn3.12:9.3":	"“पटिभाति मं, भगवा, पटिभाति मं, सुगता”ति। ",
"sn3.12:9.4":	"“पटिभातु तं, चन्दनङ्गलिका”ति भगवा अवोच। ",
"sn3.12:10.1":	"अथ खो चन्दनङ्गलिको उपासको भगवतो सम्मुखा तदनुरूपाय गाथाय अभित्थवि: ",
"sn3.12:11.1":	"“पदुमं यथा कोकनदं सुगन्धं, ",
"sn3.12:11.2":	"पातो सिया फुल्लमवीतगन्धं; ",
"sn3.12:11.3":	"अङ्गीरसं पस्स विरोचमानं, ",
"sn3.12:11.4":	"तपन्तमादिच्चमिवन्तलिक्खे”ति। ",
"sn3.12:12.1":	"अथ खो ते पञ्च राजानो चन्दनङ्गलिकं उपासकं पञ्चहि उत्तरासङ्गेहि अच्छादेसुं। ",
"sn3.12:12.2":	"अथ खो चन्दनङ्गलिको उपासको तेहि पञ्चहि उत्तरासङ्गेहि भगवन्तं अच्छादेसीति। "
}	
