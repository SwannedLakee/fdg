{	
"sn54.1:0.1":	"संयुत्त निकाय ५४।१ ",
"sn54.1:0.2":	"१। एकधम्मवग्ग ",
"sn54.1:0.3":	"एकधम्मसुत्त ",
"sn54.1:1.1":	"सावत्थिनिदानं। ",
"sn54.1:1.2":	"तत्र खो …पे… एतदवोच: ",
"sn54.1:1.3":	"“एकधम्मो, भिक्खवे, भावितो बहुलीकतो महप्फलो होति महानिसंसो। ",
"sn54.1:1.4":	"कतमो एकधम्मो? ",
"sn54.1:1.5":	"आनापानस्सति। ",
"sn54.1:1.6":	"कथं भाविता च, भिक्खवे, आनापानस्सति कथं बहुलीकता महप्फला होति महानिसंसा? ",
"sn54.1:1.7":	"इध, भिक्खवे, भिक्खु अरञ्ञगतो वा रुक्खमूलगतो वा सुञ्ञागारगतो वा निसीदति पल्लङ्कं आभुजित्वा उजुं कायं पणिधाय परिमुखं सतिं उपट्ठपेत्वा। ",
"sn54.1:1.8":	"सो सतोव अस्ससति, सतोव पस्ससति। ",
"sn54.1:2.1":	"दीघं वा अस्ससन्तो ‘दीघं अस्ससामी’ति पजानाति, दीघं वा पस्ससन्तो ‘दीघं पस्ससामी’ति पजानाति; ",
"sn54.1:2.2":	"रस्सं वा अस्ससन्तो ‘रस्सं अस्ससामी’ति पजानाति, रस्सं वा पस्ससन्तो ‘रस्सं पस्ससामी’ति पजानाति; ",
"sn54.1:2.3":	"‘सब्बकायप्पटिसंवेदी अस्ससिस्सामी’ति सिक्खति, ‘सब्बकायप्पटिसंवेदी पस्ससिस्सामी’ति सिक्खति; ",
"sn54.1:2.4":	"‘पस्सम्भयं कायसङ्खारं अस्ससिस्सामी’ति सिक्खति, ‘पस्सम्भयं कायसङ्खारं पस्ससिस्सामी’ति सिक्खति। ",
"sn54.1:3.1":	"‘पीतिप्पटिसंवेदी अस्ससिस्सामी’ति सिक्खति, ‘पीतिप्पटिसंवेदी पस्ससिस्सामी’ति सिक्खति; ",
"sn54.1:3.2":	"‘सुखप्पटिसंवेदी अस्ससिस्सामी’ति सिक्खति, ‘सुखप्पटिसंवेदी पस्ससिस्सामी’ति सिक्खति; ",
"sn54.1:3.3":	"‘चित्तसङ्खारप्पटिसंवेदी अस्ससिस्सामी’ति सिक्खति, ‘चित्तसङ्खारप्पटिसंवेदी पस्ससिस्सामी’ति सिक्खति; ",
"sn54.1:3.4":	"‘पस्सम्भयं चित्तसङ्खारं अस्ससिस्सामी’ति सिक्खति, ‘पस्सम्भयं चित्तसङ्खारं पस्ससिस्सामी’ति सिक्खति। ",
"sn54.1:4.1":	"‘चित्तप्पटिसंवेदी अस्ससिस्सामी’ति सिक्खति, ‘चित्तप्पटिसंवेदी पस्ससिस्सामी’ति सिक्खति; ",
"sn54.1:4.2":	"‘अभिप्पमोदयं चित्तं अस्ससिस्सामी’ति सिक्खति, ‘अभिप्पमोदयं चित्तं पस्ससिस्सामी’ति सिक्खति; ",
"sn54.1:4.3":	"‘समादहं चित्तं अस्ससिस्सामी’ति सिक्खति, ‘समादहं चित्तं पस्ससिस्सामी’ति सिक्खति; ",
"sn54.1:4.4":	"‘विमोचयं चित्तं अस्ससिस्सामी’ति सिक्खति, ‘विमोचयं चित्तं पस्ससिस्सामी’ति सिक्खति; ",
"sn54.1:4.5":	"‘अनिच्चानुपस्सी अस्ससिस्सामी’ति सिक्खति। ",
"sn54.1:5.1":	"‘अनिच्चानुपस्सी पस्ससिस्सामी’ति सिक्खति; ",
"sn54.1:5.2":	"‘विरागानुपस्सी अस्ससिस्सामी’ति सिक्खति, ‘विरागानुपस्सी पस्ससिस्सामी’ति सिक्खति; ",
"sn54.1:5.3":	"‘निरोधानुपस्सी अस्ससिस्सामी’ति सिक्खति, ‘निरोधानुपस्सी पस्ससिस्सामी’ति सिक्खति; ",
"sn54.1:5.4":	"‘पटिनिस्सग्गानुपस्सी अस्ससिस्सामी’ति सिक्खति, ‘पटिनिस्सग्गानुपस्सी पस्ससिस्सामी’ति सिक्खति। ",
"sn54.1:6.1":	"एवं भाविता खो, भिक्खवे, आनापानस्सति एवं बहुलीकता महप्फला होति महानिसंसा”ति। ",
"sn54.1:6.2":	"पठमं। "
}	
