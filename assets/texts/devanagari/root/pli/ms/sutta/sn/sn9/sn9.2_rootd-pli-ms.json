{	
"sn9.2:0.1":	"संयुत्त निकाय ९।२ ",
"sn9.2:0.2":	"१। वनवग्ग ",
"sn9.2:0.3":	"उपट्ठानसुत्त ",
"sn9.2:1.1":	"एकं समयं अञ्ञतरो भिक्खु कोसलेसु विहरति अञ्ञतरस्मिं वनसण्डे। ",
"sn9.2:1.2":	"तेन खो पन समयेन सो भिक्खु दिवाविहारगतो सुपति। ",
"sn9.2:1.3":	"अथ खो या तस्मिं वनसण्डे अधिवत्था देवता तस्स भिक्खुनो अनुकम्पिका अत्थकामा तं भिक्खुं संवेजेतुकामा येन सो भिक्खु तेनुपसङ्कमि; उपसङ्कमित्वा तं भिक्खुं गाथाहि अज्झभासि: ",
"sn9.2:2.1":	"“उट्ठेहि भिक्खु किं सेसि, ",
"sn9.2:2.2":	"को अत्थो सुपितेन ते; ",
"sn9.2:2.3":	"आतुरस्स हि का निद्दा, ",
"sn9.2:2.4":	"सल्लविद्धस्स रुप्पतो। ",
"sn9.2:3.1":	"याय सद्धाय पब्बजितो, ",
"sn9.2:3.2":	"अगारस्मानगारियं; ",
"sn9.2:3.3":	"तमेव सद्धं ब्रूहेहि, ",
"sn9.2:3.4":	"मा निद्दाय वसं गमी”ति। ",
"sn9.2:4.1":	"“अनिच्चा अद्धुवा कामा, ",
"sn9.2:4.2":	"येसु मन्दोव मुच्छितो; ",
"sn9.2:4.3":	"बद्धेसु मुत्तं असितं, ",
"sn9.2:4.4":	"कस्मा पब्बजितं तपे। ",
"sn9.2:5.1":	"छन्दरागस्स विनया, ",
"sn9.2:5.2":	"अविज्जासमतिक्कमा; ",
"sn9.2:5.3":	"तं ञाणं परमोदानं, ",
"sn9.2:5.4":	"कस्मा पब्बजितं तपे। ",
"sn9.2:6.1":	"छेत्वा अविज्जं विज्जाय, ",
"sn9.2:6.2":	"आसवानं परिक्खया; ",
"sn9.2:6.3":	"असोकं अनुपायासं, ",
"sn9.2:6.4":	"कस्मा पब्बजितं तपे। ",
"sn9.2:7.1":	"आरद्धवीरियं पहितत्तं, ",
"sn9.2:7.2":	"निच्चं दळ्हपरक्कमं; ",
"sn9.2:7.3":	"निब्बानं अभिकङ्खन्तं, ",
"sn9.2:7.4":	"कस्मा पब्बजितं तपे”ति। "
}	
