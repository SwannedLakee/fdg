{	
"sn1.38:0.1":	"संयुत्त निकाय १।३८ ",
"sn1.38:0.2":	"४। सतुल्लपकायिकवग्ग ",
"sn1.38:0.3":	"सकलिकसुत्त ",
"sn1.38:1.1":	"एवं मे सुतं—",
"sn1.38:1.2":	"एकं समयं भगवा राजगहे विहरति मद्दकुच्छिस्मिं मिगदाये। ",
"sn1.38:1.3":	"तेन खो पन समयेन भगवतो पादो सकलिकाय खतो होति। ",
"sn1.38:1.4":	"भुसा सुदं भगवतो वेदना वत्तन्ति सारीरिका वेदना दुक्खा तिब्बा खरा कटुका असाता अमनापा; ",
"sn1.38:1.5":	"ता सुदं भगवा सतो सम्पजानो अधिवासेति अविहञ्ञमानो। ",
"sn1.38:1.6":	"अथ खो भगवा चतुग्गुणं सङ्घाटिं पञ्ञापेत्वा दक्खिणेन पस्सेन सीहसेय्यं कप्पेति पादे पादं अच्चाधाय सतो सम्पजानो। ",
"sn1.38:2.1":	"अथ खो सत्तसता सतुल्लपकायिका देवतायो अभिक्कन्ताय रत्तिया अभिक्कन्तवण्णा केवलकप्पं मद्दकुच्छिं ओभासेत्वा येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं अट्ठंसु। ",
"sn1.38:2.2":	"एकमन्तं ठिता खो एका देवता भगवतो सन्तिके इमं उदानं उदानेसि: ",
"sn1.38:2.3":	"“नागो वत, भो, समणो गोतमो; ",
"sn1.38:2.4":	"नागवता च समुप्पन्ना सारीरिका वेदना दुक्खा तिब्बा खरा कटुका असाता अमनापा सतो सम्पजानो अधिवासेति अविहञ्ञमानो”ति। ",
"sn1.38:3.1":	"अथ खो अपरा देवता भगवतो सन्तिके इमं उदानं उदानेसि: ",
"sn1.38:3.2":	"“सीहो वत, भो, समणो गोतमो; ",
"sn1.38:3.3":	"सीहवता च समुप्पन्ना सारीरिका वेदना दुक्खा तिब्बा खरा कटुका असाता अमनापा सतो सम्पजानो अधिवासेति अविहञ्ञमानो”ति। ",
"sn1.38:4.1":	"अथ खो अपरा देवता भगवतो सन्तिके इमं उदानं उदानेसि: ",
"sn1.38:4.2":	"“आजानीयो वत, भो, समणो गोतमो; ",
"sn1.38:4.3":	"आजानीयवता च समुप्पन्ना सारीरिका वेदना दुक्खा तिब्बा खरा कटुका असाता अमनापा सतो सम्पजानो अधिवासेति अविहञ्ञमानो”ति। ",
"sn1.38:5.1":	"अथ खो अपरा देवता भगवतो सन्तिके इमं उदानं उदानेसि: ",
"sn1.38:5.2":	"“निसभो वत, भो, समणो गोतमो; ",
"sn1.38:5.3":	"निसभवता च समुप्पन्ना सारीरिका वेदना दुक्खा तिब्बा खरा कटुका असाता अमनापा सतो सम्पजानो अधिवासेति अविहञ्ञमानो”ति। ",
"sn1.38:6.1":	"अथ खो अपरा देवता भगवतो सन्तिके इमं उदानं उदानेसि: ",
"sn1.38:6.2":	"“धोरय्हो वत, भो, समणो गोतमो; ",
"sn1.38:6.3":	"धोरय्हवता च समुप्पन्ना सारीरिका वेदना दुक्खा तिब्बा खरा कटुका असाता अमनापा सतो सम्पजानो अधिवासेति अविहञ्ञमानो”ति। ",
"sn1.38:7.1":	"अथ खो अपरा देवता भगवतो सन्तिके इमं उदानं उदानेसि: ",
"sn1.38:7.2":	"“दन्तो वत, भो, समणो गोतमो; ",
"sn1.38:7.3":	"दन्तवता च समुप्पन्ना सारीरिका वेदना दुक्खा तिब्बा खरा कटुका असाता अमनापा सतो सम्पजानो अधिवासेति अविहञ्ञमानो”ति। ",
"sn1.38:8.1":	"अथ खो अपरा देवता भगवतो सन्तिके इमं उदानं उदानेसि: ",
"sn1.38:8.2":	"“पस्स समाधिं सुभावितं चित्तञ्च सुविमुत्तं, न चाभिनतं न चापनतं न च ससङ्खारनिग्गय्हवारितगतं। ",
"sn1.38:8.3":	"यो एवरूपं पुरिसनागं पुरिससीहं पुरिसआजानीयं पुरिसनिसभं पुरिसधोरय्हं पुरिसदन्तं अतिक्कमितब्बं मञ्ञेय्य किमञ्ञत्र अदस्सना”ति। ",
"sn1.38:9.1":	"“पञ्चवेदा सतं समं, ",
"sn1.38:9.2":	"तपस्सी ब्राह्मणा चरं; ",
"sn1.38:9.3":	"चित्तञ्च नेसं न सम्मा विमुत्तं, ",
"sn1.38:9.4":	"हीनत्थरूपा न पारङ्गमा ते। ",
"sn1.38:10.1":	"तण्हाधिपन्ना वतसीलबद्धा, ",
"sn1.38:10.2":	"लूखं तपं वस्ससतं चरन्ता; ",
"sn1.38:10.3":	"चित्तञ्च नेसं न सम्मा विमुत्तं, ",
"sn1.38:10.4":	"हीनत्थरूपा न पारङ्गमा ते। ",
"sn1.38:11.1":	"न मानकामस्स दमो इधत्थि, ",
"sn1.38:11.2":	"न मोनमत्थि असमाहितस्स; ",
"sn1.38:11.3":	"एको अरञ्ञे विहरं पमत्तो, ",
"sn1.38:11.4":	"न मच्चुधेय्यस्स तरेय्य पारन्”ति। ",
"sn1.38:12.1":	"“मानं पहाय सुसमाहितत्तो, ",
"sn1.38:12.2":	"सुचेतसो सब्बधि विप्पमुत्तो; ",
"sn1.38:12.3":	"एको अरञ्ञे विहरमप्पमत्तो, ",
"sn1.38:12.4":	"स मच्चुधेय्यस्स तरेय्य पारन्”ति। "
}	
