{	
"sn10.3:0.1":	"संयुत्त निकाय १०।३ ",
"sn10.3:0.2":	"१। इन्दकवग्ग ",
"sn10.3:0.3":	"सूचिलोमसुत्त ",
"sn10.3:1.1":	"एकं समयं भगवा गयायं विहरति टङ्कितमञ्चे सूचिलोमस्स यक्खस्स भवने। ",
"sn10.3:1.2":	"तेन खो पन समयेन खरो च यक्खो सूचिलोमो च यक्खो भगवतो अविदूरे अतिक्कमन्ति। ",
"sn10.3:1.3":	"अथ खो खरो यक्खो सूचिलोमं यक्खं एतदवोच: ",
"sn10.3:1.4":	"“एसो समणो”ति। ",
"sn10.3:1.5":	"“नेसो समणो, समणको एसो। ",
"sn10.3:1.6":	"याव जानामि यदि वा सो समणो यदि वा पन सो समणको”ति। ",
"sn10.3:2.1":	"अथ खो सूचिलोमो यक्खो येन भगवा तेनुपसङ्कमि; उपसङ्कमित्वा भगवतो कायं उपनामेसि। ",
"sn10.3:2.2":	"अथ खो भगवा कायं अपनामेसि। ",
"sn10.3:2.3":	"अथ खो सूचिलोमो यक्खो भगवन्तं एतदवोच: ",
"sn10.3:2.4":	"“भायसि मं, समणा”ति? ",
"sn10.3:2.5":	"“न ख्वाहं तं, आवुसो, भायामि; ",
"sn10.3:2.6":	"अपि च ते सम्फस्सो पापको”ति। ",
"sn10.3:2.7":	"“पञ्हं तं, समण, पुच्छिस्सामि। ",
"sn10.3:2.8":	"सचे मे न ब्याकरिस्ससि, चित्तं वा ते खिपिस्सामि, हदयं वा ते फालेस्सामि, पादेसु वा गहेत्वा पारगङ्गाय खिपिस्सामी”ति। ",
"sn10.3:2.9":	"“न ख्वाहं तं, आवुसो, पस्सामि सदेवके लोके समारके सब्रह्मके सस्समणब्राह्मणिया पजाय सदेवमनुस्साय, यो मे चित्तं वा खिपेय्य हदयं वा फालेय्य पादेसु वा गहेत्वा पारगङ्गाय खिपेय्य; ",
"sn10.3:2.10":	"अपि च त्वं, आवुसो, पुच्छ यदा कङ्खसी”ति। (…) ",
"sn10.3:3.1":	"“रागो च दोसो च कुतोनिदाना, ",
"sn10.3:3.2":	"अरती रती लोमहंसो कुतोजा; ",
"sn10.3:3.3":	"कुतो समुट्ठाय मनोवितक्का, ",
"sn10.3:3.4":	"कुमारका धङ्कमिवोस्सजन्ती”ति। ",
"sn10.3:4.1":	"“रागो च दोसो च इतोनिदाना, ",
"sn10.3:4.2":	"अरती रती लोमहंसो इतोजा; ",
"sn10.3:4.3":	"इतो समुट्ठाय मनोवितक्का, ",
"sn10.3:4.4":	"कुमारका धङ्कमिवोस्सजन्ति। ",
"sn10.3:5.1":	"स्नेहजा अत्तसम्भूता, ",
"sn10.3:5.2":	"निग्रोधस्सेव खन्धजा; ",
"sn10.3:5.3":	"पुथू विसत्ता कामेसु, ",
"sn10.3:5.4":	"मालुवाव वितता वने। ",
"sn10.3:6.1":	"ये नं पजानन्ति यतोनिदानं, ",
"sn10.3:6.2":	"ते नं विनोदेन्ति सुणोहि यक्ख; ",
"sn10.3:6.3":	"ते दुत्तरं ओघमिमं तरन्ति, ",
"sn10.3:6.4":	"अतिण्णपुब्बं अपुनब्भवाया”ति। "
}	
