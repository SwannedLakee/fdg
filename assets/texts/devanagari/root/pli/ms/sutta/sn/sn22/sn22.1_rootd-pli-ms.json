{	
"sn22.1:0.1":	"संयुत्त निकाय २२।१ ",
"sn22.1:0.2":	"१। नकुलपितुवग्ग ",
"sn22.1:0.3":	"नकुलपितुसुत्त ",
"sn22.1:1.1":	"एवं मे सुतं—",
"sn22.1:1.2":	"एकं समयं भगवा भग्गेसु विहरति सुसुमारगिरे भेसकळावने मिगदाये। ",
"sn22.1:1.3":	"अथ खो नकुलपिता गहपति येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो नकुलपिता गहपति भगवन्तं एतदवोच: ",
"sn22.1:2.1":	"“अहमस्मि, भन्ते, जिण्णो वुड्ढो महल्लको अद्धगतो वयोअनुप्पत्तो आतुरकायो अभिक्खणातङ्को। ",
"sn22.1:2.2":	"अनिच्चदस्सावी खो पनाहं, भन्ते, भगवतो मनोभावनीयानञ्च भिक्खूनं। ",
"sn22.1:2.3":	"ओवदतु मं, भन्ते, भगवा; ",
"sn22.1:2.4":	"अनुसासतु मं, भन्ते, भगवा; ",
"sn22.1:2.5":	"यं ममस्स दीघरत्तं हिताय सुखाया”ति। ",
"sn22.1:3.1":	"“एवमेतं, गहपति, एवमेतं, गहपति। ",
"sn22.1:3.2":	"आतुरो हायं, गहपति, कायो अण्डभूतो परियोनद्धो। ",
"sn22.1:3.3":	"यो हि, गहपति, इमं कायं परिहरन्तो मुहुत्तम्पि आरोग्यं पटिजानेय्य, किमञ्ञत्र बाल्या? ",
"sn22.1:3.4":	"तस्मातिह ते, गहपति, एवं सिक्खितब्बं: ",
"sn22.1:3.5":	"‘आतुरकायस्स मे सतो चित्तं अनातुरं भविस्सती’ति। ",
"sn22.1:3.6":	"एवञ्हि ते, गहपति, सिक्खितब्बन्”ति। ",
"sn22.1:4.1":	"अथ खो नकुलपिता गहपति भगवतो भासितं अभिनन्दित्वा अनुमोदित्वा उट्ठायासना भगवन्तं अभिवादेत्वा पदक्खिणं कत्वा येनायस्मा सारिपुत्तो तेनुपसङ्कमि; उपसङ्कमित्वा आयस्मन्तं सारिपुत्तं अभिवादेत्वा एकमन्तं निसीदि। एकमन्तं निसिन्नं खो नकुलपितरं गहपतिं आयस्मा सारिपुत्तो एतदवोच: ",
"sn22.1:4.2":	"“विप्पसन्नानि खो ते, गहपति, इन्द्रियानि; ",
"sn22.1:4.3":	"परिसुद्धो मुखवण्णो परियोदातो। ",
"sn22.1:4.4":	"अलत्थ नो अज्ज भगवतो सम्मुखा धम्मिं कथं सवनाया”ति? ",
"sn22.1:5.1":	"“कथञ्हि नो सिया, भन्ते। ",
"sn22.1:5.2":	"इदानाहं, भन्ते, भगवता धम्मिया कथाय अमतेन अभिसित्तो”ति। ",
"sn22.1:5.3":	"“यथा कथं पन त्वं, गहपति, भगवता धम्मिया कथाय अमतेन अभिसित्तो”ति? ",
"sn22.1:5.4":	"“इधाहं, भन्ते, येन भगवा तेनुपसङ्कमिं; उपसङ्कमित्वा भगवन्तं अभिवादेत्वा एकमन्तं निसीदिं। एकमन्तं निसिन्नो ख्वाहं, भन्ते, भगवन्तं एतदवोचं: ",
"sn22.1:5.5":	"‘अहमस्मि, भन्ते, जिण्णो वुड्ढो महल्लको अद्धगतो वयोअनुप्पत्तो आतुरकायो अभिक्खणातङ्को। ",
"sn22.1:5.6":	"अनिच्चदस्सावी खो पनाहं, भन्ते, भगवतो मनोभावनीयानञ्च भिक्खूनं। ",
"sn22.1:5.7":	"ओवदतु मं, भन्ते, भगवा; ",
"sn22.1:5.8":	"अनुसासतु मं, भन्ते, भगवा; ",
"sn22.1:5.9":	"यं ममस्स दीघरत्तं हिताय सुखाया’ति। ",
"sn22.1:6.1":	"एवं वुत्ते, मं, भन्ते, भगवा एतदवोच: ",
"sn22.1:6.2":	"‘एवमेतं, गहपति, एवमेतं, गहपति। ",
"sn22.1:6.3":	"आतुरो हायं, गहपति, कायो अण्डभूतो परियोनद्धो। ",
"sn22.1:6.4":	"यो हि, गहपति, इमं कायं परिहरन्तो मुहुत्तम्पि आरोग्यं पटिजानेय्य, किमञ्ञत्र बाल्या? ",
"sn22.1:6.5":	"तस्मातिह ते, गहपति, एवं सिक्खितब्बं—",
"sn22.1:6.6":	"आतुरकायस्स मे सतो चित्तं अनातुरं भविस्सतीति। ",
"sn22.1:6.7":	"एवञ्हि ते, गहपति, सिक्खितब्बन्’ति। ",
"sn22.1:6.8":	"एवं ख्वाहं, भन्ते, भगवता धम्मिया कथाय अमतेन अभिसित्तो”ति। ",
"sn22.1:7.1":	"“न हि पन तं, गहपति, पटिभासि भगवन्तं उत्तरिं पटिपुच्छितुं: ",
"sn22.1:7.2":	"‘कित्तावता नु खो, भन्ते, आतुरकायो चेव होति आतुरचित्तो च, कित्तावता च पन आतुरकायो हि खो होति नो च आतुरचित्तो’”ति? ",
"sn22.1:7.3":	"“दूरतोपि खो मयं, भन्ते, आगच्छेय्याम आयस्मतो सारिपुत्तस्स सन्तिके एतस्स भासितस्स अत्थमञ्ञातुं। ",
"sn22.1:7.4":	"साधु वतायस्मन्तंयेव सारिपुत्तं पटिभातु एतस्स भासितस्स अत्थो”ति। ",
"sn22.1:8.1":	"“तेन हि, गहपति, सुणाहि, साधुकं मनसि करोहि; भासिस्सामी”ति। ",
"sn22.1:8.2":	"“एवं, भन्ते”ति खो नकुलपिता गहपति आयस्मतो सारिपुत्तस्स पच्चस्सोसि। ",
"sn22.1:8.3":	"आयस्मा सारिपुत्तो एतदवोच: ",
"sn22.1:9.1":	"“कथञ्च, गहपति, आतुरकायो चेव होति, आतुरचित्तो च? ",
"sn22.1:9.2":	"इध, गहपति, अस्सुतवा पुथुज्जनो अरियानं अदस्सावी अरियधम्मस्स अकोविदो अरियधम्मे अविनीतो सप्पुरिसानं अदस्सावी सप्पुरिसधम्मस्स अकोविदो सप्पुरिसधम्मे अविनीतो ",
"sn22.1:9.3":	"रूपं अत्ततो समनुपस्सति, रूपवन्तं वा अत्तानं; अत्तनि वा रूपं, रूपस्मिं वा अत्तानं। ",
"sn22.1:9.4":	"‘अहं रूपं, मम रूपन्’ति परियुट्ठट्ठायी होति। ",
"sn22.1:9.5":	"तस्स ‘अहं रूपं, मम रूपन्’ति परियुट्ठट्ठायिनो तं रूपं विपरिणमति अञ्ञथा होति। ",
"sn22.1:9.6":	"तस्स रूपविपरिणामञ्ञथाभावा उप्पज्जन्ति सोकपरिदेवदुक्खदोमनस्सुपायासा। ",
"sn22.1:10.1":	"वेदनं अत्ततो समनुपस्सति, वेदनावन्तं वा अत्तानं; अत्तनि वा वेदनं, वेदनाय वा अत्तानं। ",
"sn22.1:10.2":	"‘अहं वेदना, मम वेदना’ति परियुट्ठट्ठायी होति। ",
"sn22.1:10.3":	"तस्स ‘अहं वेदना, मम वेदना’ति परियुट्ठट्ठायिनो, सा वेदना विपरिणमति अञ्ञथा होति। ",
"sn22.1:10.4":	"तस्स वेदनाविपरिणामञ्ञथाभावा उप्पज्जन्ति सोकपरिदेवदुक्खदोमनस्सुपायासा। ",
"sn22.1:11.1":	"सञ्ञं अत्ततो समनुपस्सति, सञ्ञावन्तं वा अत्तानं; अत्तनि वा सञ्ञं, सञ्ञाय वा अत्तानं। ",
"sn22.1:11.2":	"‘अहं सञ्ञा, मम सञ्ञा’ति परियुट्ठट्ठायी होति। ",
"sn22.1:11.3":	"तस्स ‘अहं सञ्ञा, मम सञ्ञा’ति परियुट्ठट्ठायिनो, सा सञ्ञा विपरिणमति अञ्ञथा होति। ",
"sn22.1:11.4":	"तस्स सञ्ञाविपरिणामञ्ञथाभावा उप्पज्जन्ति सोकपरिदेवदुक्खदोमनस्सुपायासा। ",
"sn22.1:12.1":	"सङ्खारे अत्ततो समनुपस्सति, सङ्खारवन्तं वा अत्तानं; अत्तनि वा सङ्खारे, सङ्खारेसु वा अत्तानं। ",
"sn22.1:12.2":	"‘अहं सङ्खारा, मम सङ्खारा’ति परियुट्ठट्ठायी होति। ",
"sn22.1:12.3":	"तस्स ‘अहं सङ्खारा, मम सङ्खारा’ति परियुट्ठट्ठायिनो, ते सङ्खारा विपरिणमन्ति अञ्ञथा होन्ति। ",
"sn22.1:12.4":	"तस्स सङ्खारविपरिणामञ्ञथाभावा उप्पज्जन्ति सोकपरिदेवदुक्खदोमनस्सुपायासा। ",
"sn22.1:13.1":	"विञ्ञाणं अत्ततो समनुपस्सति, विञ्ञाणवन्तं वा अत्तानं; अत्तनि वा विञ्ञाणं, विञ्ञाणस्मिं वा अत्तानं। ",
"sn22.1:13.2":	"‘अहं विञ्ञाणं, मम विञ्ञाणन्’ति परियुट्ठट्ठायी होति। ",
"sn22.1:13.3":	"तस्स ‘अहं विञ्ञाणं, मम विञ्ञाणन्’ति परियुट्ठट्ठायिनो, तं विञ्ञाणं विपरिणमति अञ्ञथा होति। ",
"sn22.1:13.4":	"तस्स विञ्ञाणविपरिणामञ्ञथाभावा उप्पज्जन्ति सोकपरिदेवदुक्खदोमनस्सुपायासा। ",
"sn22.1:13.5":	"एवं खो, गहपति, आतुरकायो चेव होति आतुरचित्तो च। ",
"sn22.1:14.1":	"कथञ्च, गहपति, आतुरकायो हि खो होति नो च आतुरचित्तो? ",
"sn22.1:14.2":	"इध, गहपति, सुतवा अरियसावको अरियानं दस्सावी अरियधम्मस्स कोविदो अरियधम्मे सुविनीतो सप्पुरिसानं दस्सावी सप्पुरिसधम्मस्स कोविदो सप्पुरिसधम्मे सुविनीतो ",
"sn22.1:14.3":	"न रूपं अत्ततो समनुपस्सति, न रूपवन्तं वा अत्तानं; न अत्तनि वा रूपं, न रूपस्मिं वा अत्तानं। ",
"sn22.1:14.4":	"‘अहं रूपं, मम रूपन्’ति न परियुट्ठट्ठायी होति। ",
"sn22.1:14.5":	"तस्स ‘अहं रूपं, मम रूपन्’ति अपरियुट्ठट्ठायिनो, तं रूपं विपरिणमति अञ्ञथा होति। ",
"sn22.1:14.6":	"तस्स रूपविपरिणामञ्ञथाभावा नुप्पज्जन्ति सोकपरिदेवदुक्खदोमनस्सुपायासा। ",
"sn22.1:15.1":	"न वेदनं अत्ततो समनुपस्सति, न वेदनावन्तं वा अत्तानं; न अत्तनि वा वेदनं, न वेदनाय वा अत्तानं। ",
"sn22.1:15.2":	"‘अहं वेदना, मम वेदना’ति न परियुट्ठट्ठायी होति। ",
"sn22.1:15.3":	"तस्स ‘अहं वेदना, मम वेदना’ति अपरियुट्ठट्ठायिनो, सा वेदना विपरिणमति अञ्ञथा होति। ",
"sn22.1:15.4":	"तस्स वेदनाविपरिणामञ्ञथाभावा नुप्पज्जन्ति सोकपरिदेवदुक्खदोमनस्सुपायासा। ",
"sn22.1:16.1":	"न सञ्ञं अत्ततो समनुपस्सति, न सञ्ञावन्तं वा अत्तानं; न अत्तनि वा सञ्ञं, न सञ्ञाय वा अत्तानं। ",
"sn22.1:16.2":	"‘अहं सञ्ञा, मम सञ्ञा’ति न परियुट्ठट्ठायी होति। ",
"sn22.1:16.3":	"तस्स ‘अहं सञ्ञा, मम सञ्ञा’ति अपरियुट्ठट्ठायिनो, सा सञ्ञा विपरिणमति अञ्ञथा होति। ",
"sn22.1:16.4":	"तस्स सञ्ञाविपरिणामञ्ञथाभावा नुप्पज्जन्ति सोकपरिदेवदुक्खदोमनस्सुपायासा। ",
"sn22.1:17.1":	"न सङ्खारे अत्ततो समनुपस्सति, न सङ्खारवन्तं वा अत्तानं; न अत्तनि वा सङ्खारे, न सङ्खारेसु वा अत्तानं। ",
"sn22.1:17.2":	"‘अहं सङ्खारा, मम सङ्खारा’ति न परियुट्ठट्ठायी होति। ",
"sn22.1:17.3":	"तस्स ‘अहं सङ्खारा, मम सङ्खारा’ति अपरियुट्ठट्ठायिनो, ते सङ्खारा विपरिणमन्ति अञ्ञथा होन्ति। ",
"sn22.1:17.4":	"तस्स सङ्खारविपरिणामञ्ञथाभावा नुप्पज्जन्ति सोकपरिदेवदुक्खदोमनस्सुपायासा। ",
"sn22.1:18.1":	"न विञ्ञाणं अत्ततो समनुपस्सति, न विञ्ञाणवन्तं वा अत्तानं; न अत्तनि वा विञ्ञाणं, न विञ्ञाणस्मिं वा अत्तानं। ",
"sn22.1:18.2":	"‘अहं विञ्ञाणं, मम विञ्ञाणन्’ति न परियुट्ठट्ठायी होति। ",
"sn22.1:18.3":	"तस्स ‘अहं विञ्ञाणं, मम विञ्ञाणन्’ति अपरियुट्ठट्ठायिनो, तं विञ्ञाणं विपरिणमति अञ्ञथा होति। ",
"sn22.1:18.4":	"तस्स विञ्ञाणविपरिणामञ्ञथाभावा नुप्पज्जन्ति सोकपरिदेवदुक्खदोमनस्सुपायासा। ",
"sn22.1:18.5":	"एवं खो, गहपति, आतुरकायो होति नो च आतुरचित्तो”ति। ",
"sn22.1:19.1":	"इदमवोच आयस्मा सारिपुत्तो। ",
"sn22.1:19.2":	"अत्तमनो नकुलपिता गहपति आयस्मतो सारिपुत्तस्स भासितं अभिनन्दीति। ",
"sn22.1:19.3":	"पठमं। "
}	
