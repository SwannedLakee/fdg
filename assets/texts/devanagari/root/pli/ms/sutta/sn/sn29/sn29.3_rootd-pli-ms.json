{	
"sn29.3:0.1":	"संयुत्त निकाय २९।३ ",
"sn29.3:0.2":	"१। नागवग्ग ",
"sn29.3:0.3":	"उपोसथसुत्त ",
"sn29.3:1.1":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"sn29.3:1.2":	"अथ खो अञ्ञतरो भिक्खु येन भगवा तेनुपसङ्कमि; उपसङ्कमित्वा एकमन्तं निसीदि। एकमन्तं निसिन्नो खो सो भिक्खु भगवन्तं एतदवोच: ",
"sn29.3:1.3":	"“को नु खो, भन्ते, हेतु, को पच्चयो, येन म्’इधेकच्चे अण्डजा नागा उपोसथं उपवसन्ति वोस्सट्ठकाया च भवन्ती”ति? ",
"sn29.3:2.1":	"“इध, भिक्खु, एकच्चानं अण्डजानं नागानं एवं होति: ",
"sn29.3:2.2":	"‘मयं खो पुब्बे कायेन द्वयकारिनो अहुम्ह, वाचाय द्वयकारिनो, मनसा द्वयकारिनो। ",
"sn29.3:2.3":	"ते मयं कायेन द्वयकारिनो, वाचाय द्वयकारिनो, मनसा द्वयकारिनो, कायस्स भेदा परं मरणा अण्डजानं नागानं सहब्यतं उपपन्ना। ",
"sn29.3:2.4":	"सचज्ज मयं कायेन सुचरितं चरेय्याम, वाचाय सुचरितं चरेय्याम, मनसा सुचरितं चरेय्याम, एवं मयं कायस्स भेदा परं मरणा सुगतिं सग्गं लोकं उपपज्जेय्याम। ",
"sn29.3:2.5":	"हन्द मयं एतरहि कायेन सुचरितं चराम, वाचाय सुचरितं चराम, मनसा सुचरितं चरामा’ति। ",
"sn29.3:2.6":	"अयं खो, भिक्खु, हेतु, अयं पच्चयो, येन म्’इधेकच्चे अण्डजा नागा उपोसथं उपवसन्ति वोस्सट्ठकाया च भवन्ती”ति। ",
"sn29.3:2.7":	"ततियं। "
}	
