{	
"sn55.39:0.1":	"संयुत्त निकाय ५५।३९ ",
"sn55.39:0.2":	"४। पुञ्ञाभिसन्दवग्ग ",
"sn55.39:0.3":	"काळिगोधसुत्त ",
"sn55.39:1.1":	"एकं समयं भगवा सक्केसु विहरति कपिलवत्थुस्मिं निग्रोधारामे। ",
"sn55.39:1.2":	"अथ खो भगवा पुब्बण्हसमयं निवासेत्वा पत्तचीवरमादाय येन काळिगोधाय साकियानिया निवेसनं तेनुपसङ्कमि; उपसङ्कमित्वा पञ्ञत्ते आसने निसीदि। ",
"sn55.39:1.3":	"अथ खो काळिगोधा साकियानी येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो काळिगोधं साकियानिं भगवा एतदवोच: ",
"sn55.39:2.1":	"“चतूहि खो, गोधे, धम्मेहि समन्नागता अरियसाविका सोतापन्ना होति अविनिपातधम्मा नियता सम्बोधिपरायणा। ",
"sn55.39:2.2":	"कतमेहि चतूहि? ",
"sn55.39:2.3":	"इध, गोधे, अरियसाविका बुद्धे अवेच्चप्पसादेन समन्नागता होति—",
"sn55.39:2.4":	"इतिपि सो भगवा …पे… सत्था देवमनुस्सानं बुद्धो भगवाति। ",
"sn55.39:2.5":	"धम्मे …पे… ",
"sn55.39:2.6":	"सङ्घे …पे… ",
"sn55.39:2.7":	"विगतमलमच्छेरेन चेतसा अगारं अज्झावसति मुत्तचागा पयतपाणिनी वोस्सग्गरता याचयोगा दानसंविभागरता। ",
"sn55.39:2.8":	"इमेहि खो, गोधे, चतूहि धम्मेहि समन्नागता अरियसाविका सोतापन्ना होति अविनिपातधम्मा नियता सम्बोधिपरायणा”ति। ",
"sn55.39:3.1":	"“यानिमानि, भन्ते, भगवता चत्तारि सोतापत्तियङ्गानि देसितानि, संविज्जन्ते धम्मा मयि, अहञ्च तेसु धम्मेसु सन्दिस्सामि। ",
"sn55.39:3.2":	"अहञ्हि, भन्ते, बुद्धे अवेच्चप्पसादेन समन्नागता—",
"sn55.39:3.3":	"इतिपि सो भगवा …पे… सत्था देवमनुस्सानं बुद्धो भगवाति। ",
"sn55.39:3.4":	"धम्मे …पे… ",
"sn55.39:3.5":	"सङ्घे …पे… ",
"sn55.39:3.6":	"यं खो पन किञ्चि कुले देय्यधम्मं सब्बं तं अप्पटिविभत्तं सीलवन्तेहि कल्याणधम्मेही”ति। ",
"sn55.39:3.7":	"“लाभा ते, गोधे, सुलद्धं ते, गोधे। ",
"sn55.39:3.8":	"सोतापत्तिफलं तया, गोधे, ब्याकतन्”ति। ",
"sn55.39:3.9":	"नवमं। "
}	
