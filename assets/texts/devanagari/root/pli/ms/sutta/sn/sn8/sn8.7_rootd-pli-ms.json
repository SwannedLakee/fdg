{	
"sn8.7:0.1":	"संयुत्त निकाय ८।७ ",
"sn8.7:0.2":	"१। वङ्गीसवग्ग ",
"sn8.7:0.3":	"पवारणासुत्त ",
"sn8.7:1.1":	"एकं समयं भगवा सावत्थियं विहरति पुब्बारामे मिगारमातुपासादे महता भिक्खुसङ्घेन सद्धिं पञ्चमत्तेहि भिक्खुसतेहि सब्बेहेव अरहन्तेहि। ",
"sn8.7:1.2":	"तेन खो पन समयेन भगवा तदहुपोसथे पन्नरसे पवारणाय भिक्खुसङ्घपरिवुतो अब्भोकासे निसिन्नो होति। ",
"sn8.7:1.3":	"अथ खो भगवा तुण्हीभूतं भिक्खुसङ्घं अनुविलोकेत्वा भिक्खू आमन्तेसि: ",
"sn8.7:1.4":	"“हन्द दानि, भिक्खवे, पवारेमि वो। ",
"sn8.7:1.5":	"न च मे किञ्चि गरहथ कायिकं वा वाचसिकं वा”ति। ",
"sn8.7:2.1":	"एवं वुत्ते, आयस्मा सारिपुत्तो उट्ठायासना एकंसं उत्तरासङ्गं करित्वा येन भगवा तेनञ्जलिं पणामेत्वा भगवन्तं एतदवोच: ",
"sn8.7:2.2":	"“न खो मयं, भन्ते, भगवतो किञ्चि गरहाम कायिकं वा वाचसिकं वा। ",
"sn8.7:2.3":	"भगवा हि, भन्ते, अनुप्पन्नस्स मग्गस्स उप्पादेता, असञ्जातस्स मग्गस्स सञ्जनेता, अनक्खातस्स मग्गस्स अक्खाता, मग्गञ्ञू मग्गविदू मग्गकोविदो। ",
"sn8.7:2.4":	"मग्गानुगा च, भन्ते, एतरहि सावका विहरन्ति पच्छा समन्नागता; ",
"sn8.7:2.5":	"अहञ्च खो, भन्ते, भगवन्तं पवारेमि। ",
"sn8.7:2.6":	"न च मे भगवा किञ्चि गरहति कायिकं वा वाचसिकं वा”ति। ",
"sn8.7:3.1":	"“न ख्वाहं ते, सारिपुत्त, किञ्चि गरहामि कायिकं वा वाचसिकं वा। ",
"sn8.7:3.2":	"पण्डितो त्वं, सारिपुत्त, महापञ्ञो त्वं, सारिपुत्त, पुथुपञ्ञो त्वं, सारिपुत्त, हासपञ्ञो त्वं, सारिपुत्त, जवनपञ्ञो त्वं, सारिपुत्त, तिक्खपञ्ञो त्वं, सारिपुत्त, निब्बेधिकपञ्ञो त्वं, सारिपुत्त। ",
"sn8.7:3.3":	"सेय्यथापि, सारिपुत्त, रञ्ञो चक्कवत्तिस्स जेट्ठपुत्तो पितरा पवत्तितं चक्कं सम्मदेव अनुप्पवत्तेति; ",
"sn8.7:3.4":	"एवमेव खो त्वं, सारिपुत्त, मया अनुत्तरं धम्मचक्कं पवत्तितं सम्मदेव अनुप्पवत्तेसी”ति। ",
"sn8.7:4.1":	"“नो चे किर मे, भन्ते, भगवा किञ्चि गरहति कायिकं वा वाचसिकं वा। ",
"sn8.7:4.2":	"इमेसं पन, भन्ते, भगवा पञ्चन्नं भिक्खुसतानं न किञ्चि गरहति कायिकं वा वाचसिकं वा”ति। ",
"sn8.7:4.3":	"“इमेसम्पि ख्वाहं, सारिपुत्त, पञ्चन्नं भिक्खुसतानं न किञ्चि गरहामि कायिकं वा वाचसिकं वा। ",
"sn8.7:4.4":	"इमेसञ्हि, सारिपुत्त, पञ्चन्नं भिक्खुसतानं सट्ठि भिक्खू तेविज्जा, सट्ठि भिक्खू छळभिञ्ञा, सट्ठि भिक्खू उभतोभागविमुत्ता, अथ इतरे पञ्ञाविमुत्ता”ति। ",
"sn8.7:5.1":	"अथ खो आयस्मा वङ्गीसो उट्ठायासना एकंसं उत्तरासङ्गं करित्वा येन भगवा तेनञ्जलिं पणामेत्वा भगवन्तं एतदवोच: ",
"sn8.7:5.2":	"“पटिभाति मं, भगवा, पटिभाति मं, सुगता”ति। ",
"sn8.7:5.3":	"“पटिभातु तं, वङ्गीसा”ति भगवा अवोच। ",
"sn8.7:5.4":	"अथ खो आयस्मा वङ्गीसो भगवन्तं सम्मुखा सारुप्पाहि गाथाहि अभित्थवि: ",
"sn8.7:6.1":	"“अज्ज पन्नरसे विसुद्धिया, ",
"sn8.7:6.2":	"भिक्खू पञ्चसता समागता; ",
"sn8.7:6.3":	"संयोजनबन्धनच्छिदा, ",
"sn8.7:6.4":	"अनीघा खीणपुनब्भवा इसी। ",
"sn8.7:7.1":	"चक्कवत्ती यथा राजा, ",
"sn8.7:7.2":	"अमच्चपरिवारितो; ",
"sn8.7:7.3":	"समन्ता अनुपरियेति, ",
"sn8.7:7.4":	"सागरन्तं महिं इमं। ",
"sn8.7:8.1":	"एवं विजितसङ्गामं, ",
"sn8.7:8.2":	"सत्थवाहं अनुत्तरं; ",
"sn8.7:8.3":	"सावका पयिरुपासन्ति, ",
"sn8.7:8.4":	"तेविज्जा मच्चुहायिनो। ",
"sn8.7:9.1":	"सब्बे भगवतो पुत्ता, ",
"sn8.7:9.2":	"पलापेत्थ न विज्जति; ",
"sn8.7:9.3":	"तण्हासल्लस्स हन्तारं, ",
"sn8.7:9.4":	"वन्दे आदिच्चबन्धुनन्”ति। "
}	
