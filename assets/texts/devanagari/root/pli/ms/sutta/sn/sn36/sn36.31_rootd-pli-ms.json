{	
"sn36.31:0.1":	"संयुत्त निकाय ३६।३१ ",
"sn36.31:0.2":	"३। अट्ठसतपरियायवग्ग ",
"sn36.31:0.3":	"निरामिससुत्त ",
"sn36.31:1.1":	"“अत्थि, भिक्खवे, सामिसा पीति, अत्थि निरामिसा पीति, अत्थि निरामिसा निरामिसतरा पीति; ",
"sn36.31:1.2":	"अत्थि सामिसं सुखं, अत्थि निरामिसं सुखं, अत्थि निरामिसा निरामिसतरं सुखं; ",
"sn36.31:1.3":	"अत्थि सामिसा उपेक्खा, अत्थि निरामिसा उपेक्खा, अत्थि निरामिसा निरामिसतरा उपेक्खा; ",
"sn36.31:1.4":	"अत्थि सामिसो विमोक्खो, अत्थि निरामिसो विमोक्खो, अत्थि निरामिसा निरामिसतरो विमोक्खो। ",
"sn36.31:1.5":	"कतमा च, भिक्खवे, सामिसा पीति? ",
"sn36.31:1.6":	"पञ्चिमे, भिक्खवे, कामगुणा। ",
"sn36.31:1.7":	"कतमे पञ्च? ",
"sn36.31:1.8":	"चक्खुविञ्ञेय्या रूपा इट्ठा कन्ता मनापा पियरूपा कामूपसंहिता रजनीया …पे… ",
"sn36.31:1.9":	"कायविञ्ञेय्या फोट्ठब्बा इट्ठा कन्ता मनापा पियरूपा कामूपसंहिता रजनीया। ",
"sn36.31:1.10":	"इमे खो, भिक्खवे, पञ्च कामगुणा। ",
"sn36.31:1.11":	"या खो, भिक्खवे, इमे पञ्च कामगुणे पटिच्च उप्पज्जति पीति, अयं वुच्चति, भिक्खवे, सामिसा पीति। ",
"sn36.31:2.1":	"कतमा च, भिक्खवे, निरामिसा पीति? ",
"sn36.31:2.2":	"इध, भिक्खवे, भिक्खु विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति। ",
"sn36.31:2.3":	"वितक्कविचारानं वूपसमा अज्झत्तं सम्पसादनं चेतसो एकोदिभावं अवितक्कं अविचारं समाधिजं पीतिसुखं दुतियं झानं उपसम्पज्ज विहरति। ",
"sn36.31:2.4":	"अयं वुच्चति, भिक्खवे, निरामिसा पीति। ",
"sn36.31:3.1":	"कतमा च, भिक्खवे, निरामिसा निरामिसतरा पीति? ",
"sn36.31:3.2":	"या खो, भिक्खवे, खीणासवस्स भिक्खुनो रागा चित्तं विमुत्तं पच्चवेक्खतो, दोसा चित्तं विमुत्तं पच्चवेक्खतो, मोहा चित्तं विमुत्तं पच्चवेक्खतो उप्पज्जति पीति, अयं वुच्चति, भिक्खवे, निरामिसा निरामिसतरा पीति। ",
"sn36.31:4.1":	"कतमञ्च, भिक्खवे, सामिसं सुखं? ",
"sn36.31:4.2":	"पञ्चिमे, भिक्खवे, कामगुणा। ",
"sn36.31:4.3":	"कतमे पञ्च? ",
"sn36.31:4.4":	"चक्खुविञ्ञेय्या रूपा इट्ठा कन्ता मनापा पियरूपा कामूपसंहिता रजनीया …पे… ",
"sn36.31:4.5":	"कायविञ्ञेय्या फोट्ठब्बा इट्ठा कन्ता मनापा पियरूपा कामूपसंहिता रजनीया। ",
"sn36.31:4.6":	"इमे खो, भिक्खवे, पञ्च कामगुणा। ",
"sn36.31:4.7":	"यं खो, भिक्खवे, इमे पञ्च कामगुणे पटिच्च उप्पज्जति सुखं सोमनस्सं, इदं वुच्चति, भिक्खवे, सामिसं सुखं। ",
"sn36.31:5.1":	"कतमञ्च, भिक्खवे, निरामिसं सुखं? ",
"sn36.31:5.2":	"इध, भिक्खवे, भिक्खु विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति। ",
"sn36.31:5.3":	"वितक्कविचारानं वूपसमा अज्झत्तं सम्पसादनं चेतसो एकोदिभावं अवितक्कं अविचारं समाधिजं पीतिसुखं दुतियं झानं उपसम्पज्ज विहरति। ",
"sn36.31:5.4":	"पीतिया च विरागा उपेक्खको च विहरति सतो च सम्पजानो सुखञ्च कायेन पटिसंवेदेति, यं तं अरिया आचिक्खन्ति: ‘उपेक्खको सतिमा सुखविहारी’ति ततियं झानं उपसम्पज्ज विहरति। ",
"sn36.31:5.5":	"इदं वुच्चति, भिक्खवे, निरामिसं सुखं। ",
"sn36.31:6.1":	"कतमञ्च, भिक्खवे, निरामिसा निरामिसतरं सुखं? ",
"sn36.31:6.2":	"यं खो, भिक्खवे, खीणासवस्स भिक्खुनो रागा चित्तं विमुत्तं पच्चवेक्खतो, दोसा चित्तं विमुत्तं पच्चवेक्खतो, मोहा चित्तं विमुत्तं पच्चवेक्खतो उप्पज्जति सुखं सोमनस्सं, इदं वुच्चति, भिक्खवे, निरामिसा निरामिसतरं सुखं। ",
"sn36.31:7.1":	"कतमा च, भिक्खवे, सामिसा उपेक्खा? ",
"sn36.31:7.2":	"पञ्चिमे, भिक्खवे, कामगुणा। ",
"sn36.31:7.3":	"कतमे पञ्च? ",
"sn36.31:7.4":	"चक्खुविञ्ञेय्या रूपा इट्ठा कन्ता मनापा पियरूपा कामूपसंहिता रजनीया …पे… ",
"sn36.31:7.5":	"कायविञ्ञेय्या फोट्ठब्बा इट्ठा कन्ता मनापा पियरूपा कामूपसंहिता रजनीया। ",
"sn36.31:7.6":	"इमे खो, भिक्खवे, पञ्च कामगुणा। ",
"sn36.31:7.7":	"या खो, भिक्खवे, इमे पञ्च कामगुणे पटिच्च उप्पज्जति उपेक्खा, अयं वुच्चति, भिक्खवे, सामिसा उपेक्खा। ",
"sn36.31:8.1":	"कतमा च, भिक्खवे, निरामिसा उपेक्खा? ",
"sn36.31:8.2":	"इध, भिक्खवे, भिक्खु सुखस्स च पहाना, दुक्खस्स च पहाना, पुब्बेव सोमनस्सदोमनस्सानं अत्थङ्गमा, अदुक्खमसुखं उपेक्खासतिपारिसुद्धिं चतुत्थं झानं उपसम्पज्ज विहरति। ",
"sn36.31:8.3":	"अयं वुच्चति, भिक्खवे, निरामिसा उपेक्खा। ",
"sn36.31:9.1":	"कतमा च, भिक्खवे, निरामिसा निरामिसतरा उपेक्खा? ",
"sn36.31:9.2":	"या खो, भिक्खवे, खीणासवस्स भिक्खुनो रागा चित्तं विमुत्तं पच्चवेक्खतो, दोसा चित्तं विमुत्तं पच्चवेक्खतो, मोहा चित्तं विमुत्तं पच्चवेक्खतो उप्पज्जति उपेक्खा, अयं वुच्चति, भिक्खवे, निरामिसा निरामिसतरा उपेक्खा। ",
"sn36.31:10.1":	"कतमो च, भिक्खवे, सामिसो विमोक्खो? ",
"sn36.31:10.2":	"रूपप्पटिसंयुत्तो विमोक्खो सामिसो विमोक्खो। ",
"sn36.31:11.1":	"कतमो च, भिक्खवे, निरामिसो विमोक्खो? ",
"sn36.31:11.2":	"अरूपप्पटिसंयुत्तो विमोक्खो निरामिसो विमोक्खो। ",
"sn36.31:12.1":	"कतमो च, भिक्खवे, निरामिसा निरामिसतरो विमोक्खो? ",
"sn36.31:12.2":	"यो खो, भिक्खवे, खीणासवस्स भिक्खुनो रागा चित्तं विमुत्तं पच्चवेक्खतो, दोसा चित्तं विमुत्तं पच्चवेक्खतो, मोहा चित्तं विमुत्तं पच्चवेक्खतो उप्पज्जति विमोक्खो, अयं वुच्चति, भिक्खवे, निरामिसा निरामिसतरो विमोक्खो”ति। ",
"sn36.31:12.3":	"एकादसमं। ",
"sn36.31:12.4":	"अट्ठसतपरियायवग्गो ततियो। ",
"sn36.31:13.0":	"तस्सुद्दानं ",
"sn36.31:13.1":	"सीवकअट्ठसतं भिक्खु, ",
"sn36.31:13.2":	"पुब्बे ञाणञ्च भिक्खुना; ",
"sn36.31:13.3":	"समणब्राह्मणा तीणि, ",
"sn36.31:13.4":	"सुद्धिकञ्च निरामिसन्ति। ",
"sn36.31:13.5":	"वेदनासंयुत्तं समत्तं। "
}	
