{	
"sn12.31:0.1":	"संयुत्त निकाय १२।३१ ",
"sn12.31:0.2":	"४। कळारखत्तियवग्ग ",
"sn12.31:0.3":	"भूतसुत्त ",
"sn12.31:1.1":	"एकं समयं भगवा सावत्थियं विहरति। ",
"sn12.31:1.2":	"तत्र खो भगवा आयस्मन्तं सारिपुत्तं आमन्तेसि: ",
"sn12.31:1.3":	"“वुत्तमिदं, सारिपुत्त, पारायने अजितपञ्हे: ",
"sn12.31:2.1":	"‘ये च सङ्खातधम्मासे, ",
"sn12.31:2.2":	"ये च सेक्खा पुथू इध; ",
"sn12.31:2.3":	"तेसं मे निपको इरियं, ",
"sn12.31:2.4":	"पुट्ठो पब्रूहि मारिसा’ति। ",
"sn12.31:3.1":	"इमस्स नु खो, सारिपुत्त, सङ्खित्तेन भासितस्स कथं वित्थारेन अत्थो दट्ठब्बो”ति? ",
"sn12.31:3.2":	"एवं वुत्ते, आयस्मा सारिपुत्तो तुण्ही अहोसि। ",
"sn12.31:4.1":	"दुतियम्पि खो भगवा आयस्मन्तं सारिपुत्तं आमन्तेसि …पे… ",
"sn12.31:4.2":	"दुतियम्पि खो आयस्मा सारिपुत्तो तुण्ही अहोसि। ",
"sn12.31:4.3":	"ततियम्पि खो भगवा आयस्मन्तं सारिपुत्तं आमन्तेसि: ",
"sn12.31:4.4":	"“वुत्तमिदं, सारिपुत्त, पारायने अजितपञ्हे: ",
"sn12.31:5.1":	"‘ये च सङ्खातधम्मासे, ",
"sn12.31:5.2":	"ये च सेक्खा पुथू इध; ",
"sn12.31:5.3":	"तेसं मे निपको इरियं, ",
"sn12.31:5.4":	"पुट्ठो पब्रूहि मारिसा’ति। ",
"sn12.31:6.1":	"इमस्स नु खो, सारिपुत्त, सङ्खित्तेन भासितस्स कथं वित्थारेन अत्थो दट्ठब्बो”ति? ",
"sn12.31:6.2":	"ततियम्पि खो आयस्मा सारिपुत्तो तुण्ही अहोसि। ",
"sn12.31:7.1":	"“भूतमिदन्ति, सारिपुत्त, पस्ससी”ति? ",
"sn12.31:7.2":	"“भूतमिदन्ति, भन्ते, यथाभूतं सम्मप्पञ्ञाय पस्सति। ",
"sn12.31:7.3":	"भूतमिदन्ति यथाभूतं सम्मप्पञ्ञाय दिस्वा भूतस्स निब्बिदाय विरागाय निरोधाय पटिपन्नो होति। ",
"sn12.31:7.4":	"तदाहारसम्भवन्ति यथाभूतं सम्मप्पञ्ञाय पस्सति। ",
"sn12.31:7.5":	"तदाहारसम्भवन्ति यथाभूतं सम्मप्पञ्ञाय दिस्वा आहारसम्भवस्स निब्बिदाय विरागाय निरोधाय पटिपन्नो होति। ",
"sn12.31:7.6":	"तदाहारनिरोधा यं भूतं तं निरोधधम्मन्ति यथाभूतं सम्मप्पञ्ञाय पस्सति। ",
"sn12.31:7.7":	"तदाहारनिरोधा यं भूतं तं निरोधधम्मन्ति यथाभूतं सम्मप्पञ्ञाय दिस्वा निरोधधम्मस्स निब्बिदाय विरागाय निरोधाय पटिपन्नो होति। ",
"sn12.31:7.8":	"एवं खो, भन्ते, सेक्खो होति। ",
"sn12.31:8.1":	"कथञ्च, भन्ते, सङ्खातधम्मो होति? ",
"sn12.31:8.2":	"भूतमिदन्ति, भन्ते, यथाभूतं सम्मप्पञ्ञाय पस्सति। ",
"sn12.31:8.3":	"भूतमिदन्ति यथाभूतं सम्मप्पञ्ञाय दिस्वा भूतस्स निब्बिदा विरागा निरोधा अनुपादा विमुत्तो होति। ",
"sn12.31:8.4":	"तदाहारसम्भवन्ति यथाभूतं सम्मप्पञ्ञाय पस्सति। ",
"sn12.31:8.5":	"तदाहारसम्भवन्ति यथाभूतं सम्मप्पञ्ञाय दिस्वा आहारसम्भवस्स निब्बिदा विरागा निरोधा अनुपादा विमुत्तो होति। ",
"sn12.31:8.6":	"तदाहारनिरोधा यं भूतं तं निरोधधम्मन्ति यथाभूतं सम्मप्पञ्ञाय पस्सति। ",
"sn12.31:8.7":	"तदाहारनिरोधा यं भूतं तं निरोधधम्मन्ति यथाभूतं सम्मप्पञ्ञाय दिस्वा निरोधधम्मस्स निब्बिदा विरागा निरोधा अनुपादा विमुत्तो होति। ",
"sn12.31:8.8":	"एवं खो, भन्ते, सङ्खातधम्मो होति। ",
"sn12.31:8.9":	"इति खो, भन्ते, यं तं वुत्तं पारायने अजितपञ्हे: ",
"sn12.31:9.1":	"‘ये च सङ्खातधम्मासे, ",
"sn12.31:9.2":	"ये च सेक्खा पुथू इध; ",
"sn12.31:9.3":	"तेसं मे निपको इरियं, ",
"sn12.31:9.4":	"पुट्ठो पब्रूहि मारिसा’ति। ",
"sn12.31:10.1":	"इमस्स ख्वाहं, भन्ते, सङ्खित्तेन भासितस्स एवं वित्थारेन अत्थं आजानामी”ति। ",
"sn12.31:11.1":	"“साधु साधु, सारिपुत्त, भूतमिदन्ति, सारिपुत्त, यथाभूतं सम्मप्पञ्ञाय पस्सति। ",
"sn12.31:11.2":	"भूतमिदन्ति यथाभूतं सम्मप्पञ्ञाय दिस्वा भूतस्स निब्बिदाय विरागाय निरोधाय पटिपन्नो होति। ",
"sn12.31:11.3":	"तदाहारसम्भवन्ति यथाभूतं सम्मप्पञ्ञाय पस्सति। ",
"sn12.31:11.4":	"तदाहारसम्भवन्ति यथाभूतं सम्मप्पञ्ञाय दिस्वा आहारसम्भवस्स निब्बिदाय विरागाय निरोधाय पटिपन्नो होति। ",
"sn12.31:11.5":	"तदाहारनिरोधा यं भूतं तं निरोधधम्मन्ति यथाभूतं सम्मप्पञ्ञाय पस्सति। ",
"sn12.31:11.6":	"तदाहारनिरोधा यं भूतं तं निरोधधम्मन्ति यथाभूतं सम्मप्पञ्ञाय दिस्वा निरोधधम्मस्स निब्बिदाय विरागाय निरोधाय पटिपन्नो होति। ",
"sn12.31:11.7":	"एवं खो, सारिपुत्त, सेक्खो होति। ",
"sn12.31:12.1":	"कथञ्च, सारिपुत्त, सङ्खातधम्मो होति? ",
"sn12.31:12.2":	"भूतमिदन्ति, सारिपुत्त, यथाभूतं सम्मप्पञ्ञाय पस्सति। ",
"sn12.31:12.3":	"भूतमिदन्ति यथाभूतं सम्मप्पञ्ञाय दिस्वा भूतस्स निब्बिदा विरागा निरोधा अनुपादा विमुत्तो होति। ",
"sn12.31:12.4":	"तदाहारसम्भवन्ति यथाभूतं सम्मप्पञ्ञाय पस्सति। ",
"sn12.31:12.5":	"तदाहारसम्भवन्ति यथाभूतं सम्मप्पञ्ञाय दिस्वा आहारसम्भवस्स निब्बिदा विरागा निरोधा अनुपादा विमुत्तो होति। ",
"sn12.31:12.6":	"तदाहारनिरोधा यं भूतं तं निरोधधम्मन्ति यथाभूतं सम्मप्पञ्ञाय पस्सति। ",
"sn12.31:12.7":	"तदाहारनिरोधा यं भूतं तं निरोधधम्मन्ति यथाभूतं सम्मप्पञ्ञा दिस्वा निरोधधम्मस्स निब्बिदा विरागा निरोधा अनुपादा विमुत्तो होति। ",
"sn12.31:12.8":	"एवं खो, सारिपुत्त, सङ्खातधम्मो होति। ",
"sn12.31:12.9":	"इति खो, सारिपुत्त, यं तं वुत्तं पारायने अजितपञ्हे: ",
"sn12.31:13.1":	"‘ये च सङ्खातधम्मासे, ",
"sn12.31:13.2":	"ये च सेक्खा पुथू इध; ",
"sn12.31:13.3":	"तेसं मे निपको इरियं, ",
"sn12.31:13.4":	"पुट्ठो पब्रूहि मारिसा’ति। ",
"sn12.31:14.1":	"इमस्स खो, सारिपुत्त, सङ्खित्तेन भासितस्स एवं वित्थारेन अत्थो दट्ठब्बो”ति। ",
"sn12.31:14.2":	"पठमं। "
}	
