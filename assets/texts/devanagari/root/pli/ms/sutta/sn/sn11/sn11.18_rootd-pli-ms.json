{	
"sn11.18:0.1":	"संयुत्त निकाय ११।१८ ",
"sn11.18:0.2":	"२। दुतियवग्ग ",
"sn11.18:0.3":	"गहट्ठवन्दनासुत्त ",
"sn11.18:1.1":	"सावत्थियं। ",
"sn11.18:1.2":	"तत्र …पे… एतदवोच: ",
"sn11.18:1.3":	"“भूतपुब्बं, भिक्खवे, सक्को देवानमिन्दो मातलिं सङ्गाहकं आमन्तेसि: ",
"sn11.18:1.4":	"‘योजेहि, सम्म मातलि, सहस्सयुत्तं आजञ्ञरथं। उय्यानभूमिं गच्छाम सुभूमिं दस्सनाया’ति। ",
"sn11.18:1.5":	"‘एवं, भद्दन्तवा’ति खो, भिक्खवे, मातलि सङ्गाहको सक्कस्स देवानमिन्दस्स पटिस्सुत्वा सहस्सयुत्तं आजञ्ञरथं योजेत्वा सक्कस्स देवानमिन्दस्स पटिवेदेसि: ",
"sn11.18:1.6":	"‘युत्तो खो ते, मारिस, सहस्सयुत्तो आजञ्ञरथो। ",
"sn11.18:1.7":	"यस्सदानि कालं मञ्ञसी’ति। ",
"sn11.18:1.8":	"अथ खो, भिक्खवे, सक्को देवानमिन्दो वेजयन्तपासादा ओरोहन्तो अञ्जलिं कत्वा सुदं पुथुद्दिसा नमस्सति। ",
"sn11.18:1.9":	"अथ खो, भिक्खवे, मातलि सङ्गाहको सक्कं देवानमिन्दं गाथाय अज्झभासि: ",
"sn11.18:2.1":	"‘तं नमस्सन्ति तेविज्जा, ",
"sn11.18:2.2":	"सब्बे भुम्मा च खत्तिया; ",
"sn11.18:2.3":	"चत्तारो च महाराजा, ",
"sn11.18:2.4":	"तिदसा च यसस्सिनो; ",
"sn11.18:2.5":	"अथ को नाम सो यक्खो, ",
"sn11.18:2.6":	"यं त्वं सक्क नमस्ससी’ति। ",
"sn11.18:3.1":	"‘मं नमस्सन्ति तेविज्जा, ",
"sn11.18:3.2":	"सब्बे भुम्मा च खत्तिया; ",
"sn11.18:3.3":	"चत्तारो च महाराजा, ",
"sn11.18:3.4":	"तिदसा च यसस्सिनो। ",
"sn11.18:4.1":	"अहञ्च सीलसम्पन्ने, ",
"sn11.18:4.2":	"चिररत्तसमाहिते; ",
"sn11.18:4.3":	"सम्मापब्बजिते वन्दे, ",
"sn11.18:4.4":	"ब्रह्मचरियपरायने। ",
"sn11.18:5.1":	"ये गहट्ठा पुञ्ञकरा, ",
"sn11.18:5.2":	"सीलवन्तो उपासका; ",
"sn11.18:5.3":	"धम्मेन दारं पोसेन्ति, ",
"sn11.18:5.4":	"ते नमस्सामि मातली’ति। ",
"sn11.18:6.1":	"‘सेट्ठा हि किर लोकस्मिं, ",
"sn11.18:6.2":	"ये त्वं सक्क नमस्ससि; ",
"sn11.18:6.3":	"अहम्पि ते नमस्सामि, ",
"sn11.18:6.4":	"ये नमस्ससि वासवा’ति। ",
"sn11.18:7.1":	"इदं वत्वान मघवा, ",
"sn11.18:7.2":	"देवराजा सुजम्पति; ",
"sn11.18:7.3":	"पुथुद्दिसा नमस्सित्वा, ",
"sn11.18:7.4":	"पमुखो रथमारुही”ति। "
}	
