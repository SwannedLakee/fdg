{	
"sn41.9:0.1":	"संयुत्त निकाय ४१।९ ",
"sn41.9:0.2":	"१। चित्तवग्ग ",
"sn41.9:0.3":	"अचेलकस्सपसुत्त ",
"sn41.9:1.1":	"तेन खो पन समयेन अचेलो कस्सपो मच्छिकासण्डं अनुप्पत्तो होति चित्तस्स गहपतिनो पुराणगिहिसहायो। ",
"sn41.9:1.2":	"अस्सोसि खो चित्तो गहपति: “अचेलो किर कस्सपो मच्छिकासण्डं अनुप्पत्तो अम्हाकं पुराणगिहिसहायो”ति। ",
"sn41.9:1.3":	"अथ खो चित्तो गहपति येन अचेलो कस्सपो तेनुपसङ्कमि; उपसङ्कमित्वा अचेलेन कस्सपेन सद्धिं सम्मोदि। ",
"sn41.9:1.4":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो चित्तो गहपति अचेलं कस्सपं एतदवोच: ",
"sn41.9:1.5":	"“कीवचिरं पब्बजितस्स, भन्ते कस्सपा”ति? ",
"sn41.9:1.6":	"“तिंसमत्तानि खो मे, गहपति, वस्सानि पब्बजितस्सा”ति। ",
"sn41.9:1.7":	"“इमेहि पन ते, भन्ते, तिंसमत्तेहि वस्सेहि अत्थि कोचि उत्तरि मनुस्सधम्मा अलमरियञाणदस्सनविसेसो अधिगतो फासुविहारो”ति? ",
"sn41.9:1.8":	"“इमेहि खो मे, गहपति, तिंसमत्तेहि वस्सेहि पब्बजितस्स नत्थि कोचि उत्तरि मनुस्सधम्मा अलमरियञाणदस्सनविसेसो अधिगतो फासुविहारो, अञ्ञत्र नग्गेय्या च मुण्डेय्या च पावळनिप्फोटनाय चा”ति। ",
"sn41.9:1.9":	"एवं वुत्ते, चित्तो गहपति अचेलं कस्सपं एतदवोच: ",
"sn41.9:1.10":	"“अच्छरियं वत, भो, अब्भुतं वत, भो। ",
"sn41.9:1.11":	"धम्मस्स स्वाक्खातता यत्र हि नाम तिंसमत्तेहि वस्सेहि न कोचि उत्तरि मनुस्सधम्मा अलमरियञाणदस्सनविसेसो अधिगतो अभविस्स फासुविहारो, अञ्ञत्र नग्गेय्या च मुण्डेय्या च पावळनिप्फोटनाय चा”ति। ",
"sn41.9:2.1":	"“तुय्हं पन, गहपति, कीवचिरं उपासकत्तं उपगतस्सा”ति? ",
"sn41.9:2.2":	"“मय्हम्पि खो पन, भन्ते, तिंसमत्तानि वस्सानि उपासकत्तं उपगतस्सा”ति। ",
"sn41.9:2.3":	"“इमेहि पन ते, गहपति, तिंसमत्तेहि वस्सेहि अत्थि कोचि उत्तरि मनुस्सधम्मा अलमरियञाणदस्सनविसेसो अधिगतो फासुविहारो”ति? ",
"sn41.9:2.4":	"“गिहिनोपि सिया, भन्ते। ",
"sn41.9:2.5":	"अहञ्हि, भन्ते, यावदेव आकङ्खामि, विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरामि। ",
"sn41.9:2.6":	"अहञ्हि, भन्ते, यावदेव आकङ्खामि, वितक्कविचारानं वूपसमा … दुतियं झानं उपसम्पज्ज विहरामि। ",
"sn41.9:2.7":	"अहञ्हि, भन्ते, यावदेव आकङ्खामि, पीतिया च विरागा …पे… ततियं झानं उपसम्पज्ज विहरामि। ",
"sn41.9:2.8":	"अहञ्हि, भन्ते, यावदेव आकङ्खामि, सुखस्स च पहाना …पे… चतुत्थं झानं उपसम्पज्ज विहरामि। ",
"sn41.9:2.9":	"सचे खो पनाहं, भन्ते, भगवतो पठमतरं कालं करेय्यं, अनच्छरियं खो पनेतं यं मं भगवा एवं ब्याकरेय्य: ",
"sn41.9:2.10":	"‘नत्थि तं संयोजनं येन संयोजनेन संयुत्तो चित्तो गहपति पुन इमं लोकं आगच्छेय्या’”ति। ",
"sn41.9:2.11":	"एवं वुत्ते, अचेलो कस्सपो चित्तं गहपतिं एतदवोच: ",
"sn41.9:2.12":	"“अच्छरियं वत भो, अब्भुतं वत भो। ",
"sn41.9:2.13":	"धम्मस्स स्वाक्खातता, यत्र हि नाम गिही ओदातवसनो एवरूपं उत्तरि मनुस्सधम्मा अलमरियञाणदस्सनविसेसं अधिगमिस्सति फासुविहारं। ",
"sn41.9:2.14":	"लभेय्याहं, गहपति, इमस्मिं धम्मविनये पब्बज्जं, लभेय्यं उपसम्पदन्”ति। ",
"sn41.9:3.1":	"अथ खो चित्तो गहपति अचेलं कस्सपं आदाय येन थेरा भिक्खू तेनुपसङ्कमि; उपसङ्कमित्वा थेरे भिक्खू एतदवोच: ",
"sn41.9:3.2":	"“अयं, भन्ते, अचेलो कस्सपो अम्हाकं पुराणगिहिसहायो। ",
"sn41.9:3.3":	"इमं थेरा पब्बाजेन्तु उपसम्पादेन्तु। ",
"sn41.9:3.4":	"अहमस्स उस्सुक्कं करिस्सामि चीवरपिण्डपातसेनासनगिलानप्पच्चयभेसज्जपरिक्खारानन्”ति। ",
"sn41.9:3.5":	"अलत्थ खो अचेलो कस्सपो इमस्मिं धम्मविनये पब्बज्जं, अलत्थ उपसम्पदं। ",
"sn41.9:3.6":	"अचिरूपसम्पन्नो च पनायस्मा कस्सपो एको वूपकट्ठो अप्पमत्तो आतापी पहितत्तो विहरन्तो नचिरस्सेव—यस्सत्थाय कुलपुत्ता सम्मदेव अगारस्मा अनगारियं पब्बजन्ति, तदनुत्तरं—ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहासि। ",
"sn41.9:3.7":	"“खीणा जाति, वुसितं ब्रह्मचरियं, कतं करणीयं, नापरं इत्थत्ताया”ति अब्भञ्ञासि। ",
"sn41.9:3.8":	"अञ्ञतरो च पनायस्मा कस्सपो अरहतं अहोसीति। ",
"sn41.9:3.9":	"नवमं। "
}	
