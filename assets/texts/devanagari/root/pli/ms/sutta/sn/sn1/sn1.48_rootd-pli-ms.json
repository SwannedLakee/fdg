{	
"sn1.48:0.1":	"संयुत्त निकाय १।४८ ",
"sn1.48:0.2":	"५। आदित्तवग्ग ",
"sn1.48:0.3":	"जेतवनसुत्त ",
"sn1.48:1.1":	"“इदञ्हि तं जेतवनं, ",
"sn1.48:1.2":	"इसिसङ्घनिसेवितं; ",
"sn1.48:1.3":	"आवुत्थं धम्मराजेन, ",
"sn1.48:1.4":	"पीतिसञ्जननं मम। ",
"sn1.48:2.1":	"कम्मं विज्जा च धम्मो च, ",
"sn1.48:2.2":	"सीलं जीवितमुत्तमं; ",
"sn1.48:2.3":	"एतेन मच्चा सुज्झन्ति, ",
"sn1.48:2.4":	"न गोत्तेन धनेन वा। ",
"sn1.48:3.1":	"तस्मा हि पण्डितो पोसो, ",
"sn1.48:3.2":	"सम्पस्सं अत्थमत्तनो; ",
"sn1.48:3.3":	"योनिसो विचिने धम्मं, ",
"sn1.48:3.4":	"एवं तत्थ विसुज्झति। ",
"sn1.48:4.1":	"सारिपुत्तोव पञ्ञाय, ",
"sn1.48:4.2":	"सीलेन उपसमेन च; ",
"sn1.48:4.3":	"योपि पारङ्गतो भिक्खु, ",
"sn1.48:4.4":	"एतावपरमो सिया”ति। "
}	
