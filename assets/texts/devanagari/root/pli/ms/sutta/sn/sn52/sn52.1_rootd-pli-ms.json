{	
"sn52.1:0.1":	"संयुत्त निकाय ५२।१ ",
"sn52.1:0.2":	"१। रहोगतवग्ग ",
"sn52.1:0.3":	"पठमरहोगतसुत्त ",
"sn52.1:1.1":	"एवं मे सुतं—",
"sn52.1:1.2":	"एकं समयं आयस्मा अनुरुद्धो सावत्थियं विहरति जेतवने अनाथपिण्डिकस्स आरामे। ",
"sn52.1:1.3":	"अथ खो आयस्मतो अनुरुद्धस्स रहोगतस्स पटिसल्लीनस्स एवं चेतसो परिवितक्को उदपादि: ",
"sn52.1:1.4":	"“येसं केसञ्चि चत्तारो सतिपट्ठाना विरद्धा, विरद्धो तेसं अरियो मग्गो सम्मा दुक्खक्खयगामी। ",
"sn52.1:1.5":	"येसं केसञ्चि चत्तारो सतिपट्ठाना आरद्धा, आरद्धो तेसं अरियो मग्गो सम्मा दुक्खक्खयगामी”ति। ",
"sn52.1:2.1":	"अथ खो आयस्मा महामोग्गल्लानो आयस्मतो अनुरुद्धस्स चेतसा चेतोपरिवितक्कमञ्ञाय—सेय्यथापि नाम बलवा पुरिसो समिञ्जितं वा बाहं पसारेय्य, पसारितं वा बाहं समिञ्जेय्य; एवमेव—आयस्मतो अनुरुद्धस्स सम्मुखे पातुरहोसि। ",
"sn52.1:2.2":	"अथ खो आयस्मा महामोग्गल्लानो आयस्मन्तं अनुरुद्धं एतदवोच: ",
"sn52.1:2.3":	"“कित्तावता नु खो, आवुसो अनुरुद्ध, भिक्खुनो चत्तारो सतिपट्ठाना आरद्धा होन्ती”ति? ",
"sn52.1:3.1":	"“इधावुसो, भिक्खु अज्झत्तं काये समुदयधम्मानुपस्सी विहरति, अज्झत्तं काये वयधम्मानुपस्सी विहरति, अज्झत्तं काये समुदयवयधम्मानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं। ",
"sn52.1:3.2":	"बहिद्धा काये समुदयधम्मानुपस्सी विहरति, बहिद्धा काये वयधम्मानुपस्सी विहरति, बहिद्धा काये समुदयवयधम्मानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं। ",
"sn52.1:3.3":	"अज्झत्तबहिद्धा काये समुदयधम्मानुपस्सी विहरति, अज्झत्तबहिद्धा काये वयधम्मानुपस्सी विहरति, अज्झत्तबहिद्धा काये समुदयवयधम्मानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं। ",
"sn52.1:4.1":	"सो सचे आकङ्खति: ‘अप्पटिकूले पटिकूलसञ्ञी विहरेय्यन्’ति, पटिकूलसञ्ञी तत्थ विहरति; ",
"sn52.1:4.2":	"सचे आकङ्खति: ‘पटिकूले अप्पटिकूलसञ्ञी विहरेय्यन्’ति, अप्पटिकूलसञ्ञी तत्थ विहरति; ",
"sn52.1:4.3":	"सचे आकङ्खति: ‘अप्पटिकूले च पटिकूले च पटिकूलसञ्ञी विहरेय्यन्’ति, पटिकूलसञ्ञी तत्थ विहरति; ",
"sn52.1:4.4":	"सचे आकङ्खति: ‘पटिकूले च अप्पटिकूले च अप्पटिकूलसञ्ञी विहरेय्यन्’ति, अप्पटिकूलसञ्ञी तत्थ विहरति; ",
"sn52.1:4.5":	"सचे आकङ्खति: ‘अप्पटिकूलञ्च पटिकूलञ्च तदुभयं अभिनिवज्जेत्वा उपेक्खको विहरेय्यं सतो सम्पजानो’ति, उपेक्खको तत्थ विहरति सतो सम्पजानो। ",
"sn52.1:5.1":	"अज्झत्तं वेदनासु समुदयधम्मानुपस्सी विहरति, अज्झत्तं वेदनासु वयधम्मानुपस्सी विहरति, अज्झत्तं वेदनासु समुदयवयधम्मानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं। ",
"sn52.1:5.2":	"बहिद्धा वेदनासु समुदयधम्मानुपस्सी विहरति, बहिद्धा वेदनासु वयधम्मानुपस्सी विहरति, बहिद्धा वेदनासु समुदयवयधम्मानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं। ",
"sn52.1:5.3":	"अज्झत्तबहिद्धा वेदनासु समुदयधम्मानुपस्सी विहरति, अज्झत्तबहिद्धा वेदनासु वयधम्मानुपस्सी विहरति, अज्झत्तबहिद्धा वेदनासु समुदयवयधम्मानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं। ",
"sn52.1:6.1":	"सो सचे आकङ्खति: ‘अप्पटिकूले पटिकूलसञ्ञी विहरेय्यन्’ति, पटिकूलसञ्ञी तत्थ विहरति; ",
"sn52.1:6.2":	"सचे आकङ्खति: ‘पटिकूले अप्पटिकूलसञ्ञी विहरेय्यन्’ति, अप्पटिकूलसञ्ञी तत्थ विहरति; ",
"sn52.1:6.3":	"सचे आकङ्खति: ‘अप्पटिकूले च पटिकूले च पटिकूलसञ्ञी विहरेय्यन्’ति, पटिकूलसञ्ञी तत्थ विहरति; ",
"sn52.1:6.4":	"सचे आकङ्खति: ‘पटिकूले च अप्पटिकूले च अप्पटिकूलसञ्ञी विहरेय्यन्’ति, अप्पटिकूलसञ्ञी तत्थ विहरति; ",
"sn52.1:6.5":	"सचे आकङ्खति: ‘अप्पटिकूलञ्च पटिकूलञ्च तदुभयं अभिनिवज्जेत्वा उपेक्खको विहरेय्यं सतो सम्पजानो’ति, उपेक्खको तत्थ विहरति सतो सम्पजानो। ",
"sn52.1:7.1":	"अज्झत्तं चित्ते …पे… ",
"sn52.1:7.2":	"बहिद्धा चित्ते …पे… ",
"sn52.1:7.3":	"अज्झत्तबहिद्धा चित्ते समुदयधम्मानुपस्सी विहरति … अज्झत्तबहिद्धा चित्ते वयधम्मानुपस्सी विहरति … अज्झत्तबहिद्धा चित्ते समुदयवयधम्मानुपस्सी विहरति आतापी …पे… अभिज्झादोमनस्सं। ",
"sn52.1:8.1":	"सो सचे आकङ्खति: ‘अप्पटिकूले पटिकूलसञ्ञी विहरेय्यन्’ति, पटिकूलसञ्ञी तत्थ विहरति …पे… ",
"sn52.1:8.2":	"उपेक्खको तत्थ विहरति सतो सम्पजानो। ",
"sn52.1:9.1":	"अज्झत्तं धम्मेसु …पे… ",
"sn52.1:9.2":	"बहिद्धा धम्मेसु …पे… ",
"sn52.1:9.3":	"अज्झत्तबहिद्धा धम्मेसु समुदयधम्मानुपस्सी विहरति … अज्झत्तबहिद्धा धम्मेसु वयधम्मानुपस्सी विहरति … अज्झत्तबहिद्धा धम्मेसु समुदयवयधम्मानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं। ",
"sn52.1:10.1":	"सो सचे आकङ्खति: ‘अप्पटिकूले पटिकूलसञ्ञी विहरेय्यन्’ति, पटिकूलसञ्ञी तत्थ विहरति …पे… ",
"sn52.1:10.2":	"उपेक्खको तत्थ विहरति सतो सम्पजानो। ",
"sn52.1:10.3":	"एत्तावता खो, आवुसो, भिक्खुनो चत्तारो सतिपट्ठाना आरद्धा होन्ती”ति। ",
"sn52.1:10.4":	"पठमं। "
}	
