{	
"sn4.8:0.1":	"संयुत्त निकाय ४।८ ",
"sn4.8:0.2":	"१। पठमवग्ग ",
"sn4.8:0.3":	"नन्दतिसुत्त ",
"sn4.8:1.1":	"एवं मे सुतं—",
"sn4.8:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"sn4.8:1.3":	"अथ खो मारो पापिमा येन भगवा तेनुपसङ्कमि; उपसङ्कमित्वा भगवतो सन्तिके इमं गाथं अभासि: ",
"sn4.8:2.1":	"“नन्दति पुत्तेहि पुत्तिमा, ",
"sn4.8:2.2":	"गोमा गोभि तथेव नन्दति; ",
"sn4.8:2.3":	"उपधीहि नरस्स नन्दना, ",
"sn4.8:2.4":	"न हि सो नन्दति यो निरूपधी”ति। ",
"sn4.8:3.1":	"“सोचति पुत्तेहि पुत्तिमा, ",
"sn4.8:3.2":	"गोमा गोभि तथेव सोचति; ",
"sn4.8:3.3":	"उपधीहि नरस्स सोचना, ",
"sn4.8:3.4":	"न हि सो सोचति यो निरूपधी”ति। ",
"sn4.8:4.1":	"अथ खो मारो पापिमा “जानाति मं भगवा, जानाति मं सुगतो”ति दुक्खी दुम्मनो तत्थेवन्तरधायीति। "
}	
