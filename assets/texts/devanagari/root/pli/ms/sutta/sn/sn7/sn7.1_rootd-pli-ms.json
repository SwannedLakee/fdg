{	
"sn7.1:0.1":	"संयुत्त निकाय ७।१ ",
"sn7.1:0.2":	"१। अरहन्तवग्ग ",
"sn7.1:0.3":	"धनञ्जानीसुत्त ",
"sn7.1:1.1":	"एवं मे सुतं—",
"sn7.1:1.2":	"एकं समयं भगवा राजगहे विहरति वेळुवने कलन्दकनिवापे। ",
"sn7.1:1.3":	"तेन खो पन समयेन अञ्ञतरस्स भारद्वाजगोत्तस्स ब्राह्मणस्स धनञ्जानी नाम ब्राह्मणी अभिप्पसन्ना होति बुद्धे च धम्मे च सङ्घे च। ",
"sn7.1:1.4":	"अथ खो धनञ्जानी ब्राह्मणी भारद्वाजगोत्तस्स ब्राह्मणस्स भत्तं उपसंहरन्ती उपक्खलित्वा तिक्खत्तुं उदानं उदानेसि: ",
"sn7.1:2.1":	"“नमो तस्स भगवतो अरहतो सम्मासम्बुद्धस्स। ",
"sn7.1:3.1":	"नमो तस्स भगवतो अरहतो सम्मासम्बुद्धस्स। ",
"sn7.1:4.1":	"नमो तस्स भगवतो अरहतो सम्मासम्बुद्धस्सा”ति। ",
"sn7.1:5.1":	"एवं वुत्ते, भारद्वाजगोत्तो ब्राह्मणो धनञ्जानिं ब्राह्मणिं एतदवोच: ",
"sn7.1:5.2":	"“एवमेवं पनायं वसली यस्मिं वा तस्मिं वा तस्स मुण्डकस्स समणस्स वण्णं भासति। ",
"sn7.1:5.3":	"इदानि त्याहं, वसलि, तस्स सत्थुनो वादं आरोपेस्सामी”ति। ",
"sn7.1:5.4":	"“न ख्वाहं तं, ब्राह्मण, पस्सामि सदेवके लोके समारके सब्रह्मके सस्समणब्राह्मणिया पजाय सदेवमनुस्साय, यो तस्स भगवतो वादं आरोपेय्य अरहतो सम्मासम्बुद्धस्स। ",
"sn7.1:5.5":	"अपि च त्वं, ब्राह्मण, गच्छ, गन्त्वा विजानिस्ससी”ति। ",
"sn7.1:6.1":	"अथ खो भारद्वाजगोत्तो ब्राह्मणो कुपितो अनत्तमनो येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"sn7.1:6.2":	"सम्मोदनीयं कथं सारणीयं वीतिसारेत्वा एकमन्तं निसीदि। ",
"sn7.1:6.3":	"एकमन्तं निसिन्नो खो भारद्वाजगोत्तो ब्राह्मणो भगवन्तं गाथाय अज्झभासि: ",
"sn7.1:7.1":	"“किंसु छेत्वा सुखं सेति, ",
"sn7.1:7.2":	"किंसु छेत्वा न सोचति; ",
"sn7.1:7.3":	"किस्सस्सु एकधम्मस्स, ",
"sn7.1:7.4":	"वधं रोचेसि गोतमा”ति। ",
"sn7.1:8.1":	"“कोधं छेत्वा सुखं सेति, ",
"sn7.1:8.2":	"कोधं छेत्वा न सोचति; ",
"sn7.1:8.3":	"कोधस्स विसमूलस्स, ",
"sn7.1:8.4":	"मधुरग्गस्स ब्राह्मण; ",
"sn7.1:8.5":	"वधं अरिया पसंसन्ति, ",
"sn7.1:8.6":	"तञ्हि छेत्वा न सोचती”ति। ",
"sn7.1:9.1":	"एवं वुत्ते, भारद्वाजगोत्तो ब्राह्मणो भगवन्तं एतदवोच: ",
"sn7.1:9.2":	"“अभिक्कन्तं, भो गोतम, अभिक्कन्तं, भो गोतम। ",
"sn7.1:9.3":	"सेय्यथापि, भो गोतम, निक्कुज्जितं वा उक्कुज्जेय्य, पटिच्छन्नं वा विवरेय्य, मूळ्हस्स वा मग्गं आचिक्खेय्य, अन्धकारे वा तेलपज्जोतं धारेय्य: ‘चक्खुमन्तो रूपानि दक्खन्ती’ति; एवमेवं भोता गोतमेन अनेकपरियायेन धम्मो पकासितो। ",
"sn7.1:9.4":	"एसाहं, भन्ते, भगवन्तं गोतमं सरणं गच्छामि धम्मञ्च भिक्खुसङ्घञ्च। ",
"sn7.1:9.5":	"लभेय्याहं भोतो गोतमस्स सन्तिके पब्बज्जं, लभेय्यं उपसम्पदन्”ति। ",
"sn7.1:10.1":	"अलत्थ खो भारद्वाजगोत्तो ब्राह्मणो भगवतो सन्तिके पब्बज्जं, अलत्थ उपसम्पदं। ",
"sn7.1:10.2":	"अचिरूपसम्पन्नो खो पनायस्मा भारद्वाजो एको वूपकट्ठो अप्पमत्तो आतापी पहितत्तो विहरन्तो नचिरस्सेव—यस्सत्थाय कुलपुत्ता सम्मदेव अगारस्मा अनगारियं पब्बजन्ति तदनुत्तरं—ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहासि। ",
"sn7.1:10.3":	"“खीणा जाति, वुसितं ब्रह्मचरियं, कतं करणीयं, नापरं इत्थत्ताया”ति अब्भञ्ञासि। ",
"sn7.1:10.4":	"अञ्ञतरो च पनायस्मा भारद्वाजो अरहतं अहोसीति। "
}	
