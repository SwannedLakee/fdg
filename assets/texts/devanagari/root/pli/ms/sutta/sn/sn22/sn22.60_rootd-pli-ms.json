{	
"sn22.60:0.1":	"संयुत्त निकाय २२।६० ",
"sn22.60:0.2":	"६। उपयवग्ग ",
"sn22.60:0.3":	"महालिसुत्त ",
"sn22.60:1.1":	"एवं मे सुतं—",
"sn22.60:1.2":	"एकं समयं भगवा वेसालियं विहरति महावने कूटागारसालायं। ",
"sn22.60:1.3":	"अथ खो महालि लिच्छवि येन भगवा तेनुपसङ्कमि …पे… एकमन्तं निसिन्नो खो महालि लिच्छवि भगवन्तं एतदवोच: ",
"sn22.60:2.1":	"“पूरणो, भन्ते, कस्सपो एवमाह: ",
"sn22.60:2.2":	"‘नत्थि हेतु नत्थि पच्चयो सत्तानं सङ्किलेसाय; ",
"sn22.60:2.3":	"अहेतू अप्पच्चया सत्ता सङ्किलिस्सन्ति। ",
"sn22.60:2.4":	"नत्थि हेतु नत्थि पच्चयो सत्तानं विसुद्धिया; ",
"sn22.60:2.5":	"अहेतू अप्पच्चया सत्ता विसुज्झन्ती’ति। ",
"sn22.60:2.6":	"इध भगवा किमाहा”ति? ",
"sn22.60:3.1":	"“अत्थि, महालि, हेतु अत्थि पच्चयो सत्तानं सङ्किलेसाय; ",
"sn22.60:3.2":	"सहेतू सप्पच्चया सत्ता सङ्किलिस्सन्ति। ",
"sn22.60:3.3":	"अत्थि, महालि, हेतु, अत्थि पच्चयो सत्तानं विसुद्धिया; ",
"sn22.60:3.4":	"सहेतू सप्पच्चया सत्ता विसुज्झन्ती”ति। ",
"sn22.60:4.1":	"“कतमो पन, भन्ते, हेतु कतमो पच्चयो सत्तानं सङ्किलेसाय; ",
"sn22.60:4.2":	"कथं सहेतू सप्पच्चया सत्ता सङ्किलिस्सन्ती”ति? ",
"sn22.60:5.1":	"“रूपञ्च हिदं, महालि, एकन्तदुक्खं अभविस्स दुक्खानुपतितं दुक्खावक्कन्तं अनवक्कन्तं सुखेन, नयिदं सत्ता रूपस्मिं सारज्जेय्युं। ",
"sn22.60:5.2":	"यस्मा च खो, महालि, रूपं सुखं सुखानुपतितं सुखावक्कन्तं अनवक्कन्तं दुक्खेन, तस्मा सत्ता रूपस्मिं सारज्जन्ति; ",
"sn22.60:5.3":	"सारागा संयुज्जन्ति; संयोगा सङ्किलिस्सन्ति। ",
"sn22.60:5.4":	"अयं खो, महालि, हेतु, अयं पच्चयो सत्तानं सङ्किलेसाय; ",
"sn22.60:5.5":	"एवं सहेतू सप्पच्चया सत्ता सङ्किलिस्सन्ति। ",
"sn22.60:6.1":	"वेदना च हिदं, महालि, एकन्तदुक्खा अभविस्स दुक्खानुपतिता दुक्खावक्कन्ता अनवक्कन्ता सुखेन, नयिदं सत्ता वेदनाय सारज्जेय्युं। ",
"sn22.60:6.2":	"यस्मा च खो, महालि, वेदना सुखा सुखानुपतिता सुखावक्कन्ता अनवक्कन्ता दुक्खेन, तस्मा सत्ता वेदनाय सारज्जन्ति; ",
"sn22.60:6.3":	"सारागा संयुज्जन्ति; ",
"sn22.60:6.4":	"संयोगा सङ्किलिस्सन्ति। ",
"sn22.60:6.5":	"अयम्पि खो, महालि, हेतु, अयं पच्चयो सत्तानं सङ्किलेसाय। ",
"sn22.60:6.6":	"एवम्पि सहेतू सप्पच्चया सत्ता सङ्किलिस्सन्ति। ",
"sn22.60:7.1":	"सञ्ञा च हिदं, महालि …पे… ",
"sn22.60:7.2":	"सङ्खारा च हिदं, महालि, एकन्तदुक्खा अभविस्संसु दुक्खानुपतिता दुक्खावक्कन्ता अनवक्कन्ता सुखेन, नयिदं सत्ता सङ्खारेसु सारज्जेय्युं। ",
"sn22.60:7.3":	"यस्मा च खो, महालि, सङ्खारा सुखा सुखानुपतिता सुखावक्कन्ता अनवक्कन्ता दुक्खेन, तस्मा सत्ता सङ्खारेसु सारज्जन्ति; ",
"sn22.60:7.4":	"सारागा संयुज्जन्ति; ",
"sn22.60:7.5":	"संयोगा सङ्किलिस्सन्ति। ",
"sn22.60:7.6":	"अयम्पि खो, महालि, हेतु, अयं पच्चयो सत्तानं सङ्किलेसाय। ",
"sn22.60:7.7":	"एवम्पि सहेतू सप्पच्चया सत्ता सङ्किलिस्सन्ति। ",
"sn22.60:8.1":	"विञ्ञाणञ्च हिदं, महालि, एकन्तदुक्खं अभविस्स दुक्खानुपतितं दुक्खावक्कन्तं अनवक्कन्तं सुखेन, नयिदं सत्ता विञ्ञाणस्मिं सारज्जेय्युं। ",
"sn22.60:8.2":	"यस्मा च खो, महालि, विञ्ञाणं सुखं सुखानुपतितं सुखावक्कन्तं अनवक्कन्तं दुक्खेन, तस्मा सत्ता विञ्ञाणस्मिं सारज्जन्ति; ",
"sn22.60:8.3":	"सारागा संयुज्जन्ति; संयोगा सङ्किलिस्सन्ति। ",
"sn22.60:8.4":	"अयम्पि खो, महालि, हेतु अयं पच्चयो सत्तानं सङ्किलेसाय। ",
"sn22.60:8.5":	"एवम्पि सहेतू सप्पच्चया सत्ता सङ्किलिस्सन्ती”ति। ",
"sn22.60:9.1":	"“कतमो पन, भन्ते, हेतु कतमो पच्चयो सत्तानं विसुद्धिया; ",
"sn22.60:9.2":	"कथं सहेतू सप्पच्चया सत्ता विसुज्झन्ती”ति? ",
"sn22.60:9.3":	"“रूपञ्च हिदं, महालि, एकन्तसुखं अभविस्स सुखानुपतितं सुखावक्कन्तं अनवक्कन्तं दुक्खेन, नयिदं सत्ता रूपस्मिं निब्बिन्देय्युं। ",
"sn22.60:9.4":	"यस्मा च खो, महालि, रूपं दुक्खं दुक्खानुपतितं दुक्खावक्कन्तं अनवक्कन्तं सुखेन, तस्मा सत्ता रूपस्मिं निब्बिन्दन्ति; ",
"sn22.60:9.5":	"निब्बिन्दं विरज्जन्ति; विरागा विसुज्झन्ति। ",
"sn22.60:9.6":	"अयं खो, महालि, हेतु, अयं पच्चयो, सत्तानं विसुद्धिया। ",
"sn22.60:9.7":	"एवं सहेतू सप्पच्चया सत्ता विसुज्झन्ति। ",
"sn22.60:10.1":	"वेदना च हिदं, महालि, एकन्तसुखा अभविस्स …पे… ",
"sn22.60:10.2":	"सञ्ञा च हिदं, महालि …पे… ",
"sn22.60:10.3":	"सङ्खारा च हिदं, महालि, एकन्तसुखा अभविस्संसु …पे… ",
"sn22.60:10.4":	"विञ्ञाणञ्च हिदं, महालि, एकन्तसुखं अभविस्स सुखानुपतितं सुखावक्कन्तं अनवक्कन्तं दुक्खेन, नयिदं सत्ता विञ्ञाणस्मिं निब्बिन्देय्युं। ",
"sn22.60:10.5":	"यस्मा च खो, महालि, विञ्ञाणं दुक्खं दुक्खानुपतितं दुक्खावक्कन्तं अनवक्कन्तं सुखेन, तस्मा सत्ता विञ्ञाणस्मिं निब्बिन्दन्ति; ",
"sn22.60:10.6":	"निब्बिन्दं विरज्जन्ति; विरागा विसुज्झन्ति। ",
"sn22.60:10.7":	"अयं खो, महालि, हेतु, अयं पच्चयो, सत्तानं विसुद्धिया। ",
"sn22.60:10.8":	"एवम्पि सहेतू सप्पच्चया सत्ता विसुज्झन्ती”ति। ",
"sn22.60:10.9":	"अट्ठमं। "
}	
