{	
"sn51.20:0.1":	"संयुत्त निकाय ५१।२० ",
"sn51.20:0.2":	"२। पासादकम्पनवग्ग ",
"sn51.20:0.3":	"विभङ्गसुत्त ",
"sn51.20:1.1":	"“चत्तारोमे, भिक्खवे, इद्धिपादा भाविता बहुलीकता महप्फला होन्ति महानिसंसा”। ",
"sn51.20:2.1":	"कथं भाविता च, भिक्खवे, चत्तारो इद्धिपादा कथं बहुलीकता महप्फला होन्ति महानिसंसा? ",
"sn51.20:2.2":	"इध, भिक्खवे, भिक्खु छन्दसमाधिप्पधानसङ्खारसमन्नागतं इद्धिपादं भावेति—",
"sn51.20:2.3":	"इति मे छन्दो न च अतिलीनो भविस्सति, न च अतिप्पग्गहितो भविस्सति, न च अज्झत्तं सङ्खित्तो भविस्सति, न च बहिद्धा विक्खित्तो भविस्सति। ",
"sn51.20:2.4":	"पच्छापुरेसञ्ञी च विहरति—",
"sn51.20:2.5":	"यथा पुरे तथा पच्छा, यथा पच्छा तथा पुरे; ",
"sn51.20:2.6":	"यथा अधो तथा उद्धं, यथा उद्धं तथा अधो; ",
"sn51.20:2.7":	"यथा दिवा तथा रत्तिं यथा रत्तिं तथा दिवा। ",
"sn51.20:2.8":	"इति विवटेन चेतसा अपरियोनद्धेन सप्पभासं चित्तं भावेति। ",
"sn51.20:2.9":	"वीरियसमाधि …पे… ",
"sn51.20:2.10":	"चित्तसमाधि … ",
"sn51.20:2.11":	"वीमंसासमाधिप्पधानसङ्खारसमन्नागतं इद्धिपादं भावेति—",
"sn51.20:2.12":	"इति मे वीमंसा न च अतिलीना भविस्सति, न च अतिप्पग्गहिता भविस्सति, न च अज्झत्तं सङ्खित्ता भविस्सति, न च बहिद्धा विक्खित्ता भविस्सति। ",
"sn51.20:2.13":	"पच्छापुरेसञ्ञी च विहरति—",
"sn51.20:2.14":	"यथा पुरे तथा पच्छा, यथा पच्छा तथा पुरे; ",
"sn51.20:2.15":	"यथा अधो तथा उद्धं, यथा उद्धं तथा अधो; ",
"sn51.20:2.16":	"यथा दिवा तथा रत्तिं, यथा रत्तिं तथा दिवा। ",
"sn51.20:2.17":	"इति विवटेन चेतसा अपरियोनद्धेन सप्पभासं चित्तं भावेति। ",
"sn51.20:3.1":	"कतमो च, भिक्खवे, अतिलीनो छन्दो? ",
"sn51.20:3.2":	"यो, भिक्खवे, छन्दो कोसज्जसहगतो कोसज्जसम्पयुत्तो—",
"sn51.20:3.3":	"अयं वुच्चति, भिक्खवे, अतिलीनो छन्दो। ",
"sn51.20:4.1":	"कतमो च, भिक्खवे, अतिप्पग्गहितो छन्दो? ",
"sn51.20:4.2":	"यो, भिक्खवे, छन्दो उद्धच्चसहगतो उद्धच्चसम्पयुत्तो—",
"sn51.20:4.3":	"अयं वुच्चति, भिक्खवे, अतिप्पग्गहितो छन्दो। ",
"sn51.20:5.1":	"कतमो च, भिक्खवे, अज्झत्तं सङ्खित्तो छन्दो? ",
"sn51.20:5.2":	"यो, भिक्खवे, छन्दो थिनमिद्धसहगतो थिनमिद्धसम्पयुत्तो—",
"sn51.20:5.3":	"अयं वुच्चति, भिक्खवे, अज्झत्तं सङ्खित्तो छन्दो। ",
"sn51.20:6.1":	"कतमो च, भिक्खवे, बहिद्धा विक्खित्तो छन्दो? ",
"sn51.20:6.2":	"यो, भिक्खवे, छन्दो बहिद्धा पञ्च कामगुणे आरब्भ अनुविक्खित्तो अनुविसटो—",
"sn51.20:6.3":	"अयं वुच्चति, भिक्खवे, बहिद्धा विक्खित्तो छन्दो। ",
"sn51.20:7.1":	"कथञ्च, भिक्खवे, भिक्खु पच्छापुरेसञ्ञी च विहरति—",
"sn51.20:7.2":	"यथा पुरे तथा पच्छा, यथा पच्छा तथा पुरे? ",
"sn51.20:7.3":	"इध, भिक्खवे, भिक्खुनो पच्छापुरेसञ्ञा सुग्गहिता होति सुमनसिकता सूपधारिता सुप्पटिविद्धा पञ्ञाय। ",
"sn51.20:7.4":	"एवं खो, भिक्खवे, भिक्खु पच्छापुरेसञ्ञी च विहरति—",
"sn51.20:7.5":	"यथा पुरे तथा पच्छा, यथा पच्छा तथा पुरे। ",
"sn51.20:8.1":	"कथञ्च, भिक्खवे, भिक्खु यथा अधो तथा उद्धं, यथा उद्धं तथा अधो विहरति? ",
"sn51.20:8.2":	"इध, भिक्खवे, भिक्खु इममेव कायं उद्धं पादतला अधो केसमत्थका तचपरियन्तं पूरं नानप्पकारस्स असुचिनो पच्चवेक्खति: ",
"sn51.20:8.3":	"‘अत्थि इमस्मिं काये केसा लोमा नखा दन्ता तचो मंसं न्हारु अट्ठि अट्ठिमिञ्जं वक्कं हदयं यकनं किलोमकं पिहकं पप्फासं अन्तं अन्तगुणं उदरियं करीसं पित्तं सेम्हं पुब्बो लोहितं सेदो मेदो अस्सु वसा खेळो सिङ्घाणिका लसिका मुत्तन्’ति। ",
"sn51.20:8.4":	"एवं खो, भिक्खवे, भिक्खु यथा अधो तथा उद्धं, यथा उद्धं तथा अधो विहरति। ",
"sn51.20:9.1":	"कथञ्च, भिक्खवे, भिक्खु यथा दिवा तथा रत्तिं, यथा रत्तिं तथा दिवा विहरति? ",
"sn51.20:9.2":	"इध, भिक्खवे, भिक्खु येहि आकारेहि येहि लिङ्गेहि येहि निमित्तेहि दिवा छन्दसमाधिप्पधानसङ्खारसमन्नागतं इद्धिपादं भावेति, सो तेहि आकारेहि तेहि लिङ्गेहि तेहि निमित्तेहि रत्तिं छन्दसमाधिप्पधानसङ्खारसमन्नागतं इद्धिपादं भावेति; ",
"sn51.20:9.3":	"येहि वा पन आकारेहि येहि लिङ्गेहि येहि निमित्तेहि रत्तिं छन्दसमाधिप्पधानसङ्खारसमन्नागतं इद्धिपादं भावेति, सो तेहि आकारेहि तेहि लिङ्गेहि तेहि निमित्तेहि दिवा छन्दसमाधिप्पधानसङ्खारसमन्नागतं इद्धिपादं भावेति। ",
"sn51.20:9.4":	"एवं खो, भिक्खवे, भिक्खु यथा दिवा तथा रत्तिं, यथा रत्तिं तथा दिवा विहरति। ",
"sn51.20:10.1":	"कथञ्च, भिक्खवे, भिक्खु विवटेन चेतसा अपरियोनद्धेन सप्पभासं चित्तं भावेति? ",
"sn51.20:10.2":	"इध, भिक्खवे, भिक्खुनो आलोकसञ्ञा सुग्गहिता होति दिवासञ्ञा स्वाधिट्ठिता। ",
"sn51.20:10.3":	"एवं खो, भिक्खवे, भिक्खु विवटेन चेतसा अपरियोनद्धेन सप्पभासं चित्तं भावेति। ",
"sn51.20:11.1":	"कतमञ्च, भिक्खवे, अतिलीनं वीरियं? ",
"sn51.20:11.2":	"यं, भिक्खवे, वीरियं कोसज्जसहगतं कोसज्जसम्पयुत्तं—",
"sn51.20:11.3":	"इदं वुच्चति, भिक्खवे, अतिलीनं वीरियं। ",
"sn51.20:12.1":	"कतमञ्च, भिक्खवे, अतिप्पग्गहितं वीरियं? ",
"sn51.20:12.2":	"यं, भिक्खवे, वीरियं उद्धच्चसहगतं उद्धच्चसम्पयुत्तं—",
"sn51.20:12.3":	"इदं वुच्चति, भिक्खवे, अतिप्पग्गहितं वीरियं। ",
"sn51.20:13.1":	"कतमञ्च, भिक्खवे, अज्झत्तं सङ्खित्तं वीरियं? ",
"sn51.20:13.2":	"यं, भिक्खवे, वीरियं थिनमिद्धसहगतं थिनमिद्धसम्पयुत्तं—",
"sn51.20:13.3":	"इदं वुच्चति, भिक्खवे, अज्झत्तं सङ्खित्तं वीरियं। ",
"sn51.20:14.1":	"कतमञ्च, भिक्खवे, बहिद्धा विक्खित्तं वीरियं? ",
"sn51.20:14.2":	"यं, भिक्खवे, वीरियं बहिद्धा पञ्च कामगुणे आरब्भ अनुविक्खित्तं अनुविसटं—इदं वुच्चति, भिक्खवे, बहिद्धा विक्खित्तं वीरियं …पे…। ",
"sn51.20:15.1":	"कथञ्च, भिक्खवे, भिक्खु विवटेन चेतसा अपरियोनद्धेन सप्पभासं चित्तं भावेति? ",
"sn51.20:15.2":	"इध, भिक्खवे, भिक्खुनो आलोकसञ्ञा सुग्गहिता होति दिवासञ्ञा स्वाधिट्ठिता। ",
"sn51.20:15.3":	"एवं खो, भिक्खवे, भिक्खु विवटेन चेतसा अपरियोनद्धेन सप्पभासं चित्तं भावेति। ",
"sn51.20:16.1":	"कतमञ्च, भिक्खवे, अतिलीनं चित्तं? ",
"sn51.20:16.2":	"यं, भिक्खवे, चित्तं कोसज्जसहगतं कोसज्जसम्पयुत्तं—",
"sn51.20:16.3":	"इदं वुच्चति, भिक्खवे, अतिलीनं चित्तं। ",
"sn51.20:17.1":	"कतमञ्च, भिक्खवे, अतिप्पग्गहितं चित्तं? ",
"sn51.20:17.2":	"यं, भिक्खवे, चित्तं उद्धच्चसहगतं उद्धच्चसम्पयुत्तं—",
"sn51.20:17.3":	"इदं वुच्चति, भिक्खवे, अतिप्पग्गहितं चित्तं। ",
"sn51.20:18.1":	"कतमञ्च, भिक्खवे, अज्झत्तं सङ्खित्तं चित्तं? ",
"sn51.20:18.2":	"यं, भिक्खवे, चित्तं थिनमिद्धसहगतं थिनमिद्धसम्पयुत्तं—",
"sn51.20:18.3":	"इदं वुच्चति, भिक्खवे, अज्झत्तं सङ्खित्तं चित्तं। ",
"sn51.20:19.1":	"कतमञ्च, भिक्खवे, बहिद्धा विक्खित्तं चित्तं? ",
"sn51.20:19.2":	"यं, भिक्खवे, चित्तं बहिद्धा पञ्च कामगुणे आरब्भ अनुविक्खित्तं अनुविसटं—",
"sn51.20:19.3":	"इदं वुच्चति, भिक्खवे, बहिद्धा विक्खित्तं चित्तं …पे… ",
"sn51.20:19.4":	"एवं खो, भिक्खवे, भिक्खु विवटेन चेतसा अपरियोनद्धेन सप्पभासं चित्तं भावेति। ",
"sn51.20:20.1":	"कतमा च, भिक्खवे, अतिलीना वीमंसा? ",
"sn51.20:20.2":	"या, भिक्खवे, वीमंसा कोसज्जसहगता कोसज्जसम्पयुत्ता—",
"sn51.20:20.3":	"अयं वुच्चति, भिक्खवे, अतिलीना वीमंसा। ",
"sn51.20:21.1":	"कतमा च, भिक्खवे, अतिप्पग्गहिता वीमंसा? ",
"sn51.20:21.2":	"या, भिक्खवे, वीमंसा उद्धच्चसहगता उद्धच्चसम्पयुत्ता—",
"sn51.20:21.3":	"अयं वुच्चति, भिक्खवे, अतिप्पग्गहिता वीमंसा। ",
"sn51.20:22.1":	"कतमा च, भिक्खवे, अज्झत्तं सङ्खित्ता वीमंसा? ",
"sn51.20:22.2":	"या, भिक्खवे, वीमंसा थिनमिद्धसहगता थिनमिद्धसम्पयुत्ता—",
"sn51.20:22.3":	"अयं वुच्चति, भिक्खवे, अज्झत्तं सङ्खित्ता वीमंसा। ",
"sn51.20:23.1":	"कतमा च, भिक्खवे, बहिद्धा विक्खित्ता वीमंसा? ",
"sn51.20:23.2":	"या, भिक्खवे, वीमंसा बहिद्धा पञ्च कामगुणे आरब्भ अनुविक्खित्ता अनुविसटा—",
"sn51.20:23.3":	"अयं वुच्चति, भिक्खवे, बहिद्धा विक्खित्ता वीमंसा …पे… ",
"sn51.20:23.4":	"एवं खो, भिक्खवे, भिक्खु विवटेन चेतसा अपरियोनद्धेन सप्पभासं चित्तं भावेति। ",
"sn51.20:23.5":	"एवं भाविता खो, भिक्खवे, चत्तारो इद्धिपादा एवं बहुलीकता महप्फला होन्ति महानिसंसा। ",
"sn51.20:24.1":	"एवं भावितेसु खो, भिक्खवे, भिक्खु चतूसु इद्धिपादेसु एवं बहुलीकतेसु, अनेकविहितं इद्धिविधं पच्चनुभोति—एकोपि हुत्वा बहुधा होति, बहुधापि हुत्वा एको होति …पे… याव ब्रह्मलोकापि कायेन वसं वत्तेति। ",
"sn51.20:24.2":	"एवं भावितेसु खो, भिक्खवे, भिक्खु चतूसु इद्धिपादेसु एवं बहुलीकतेसु, आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरती”ति। ",
"sn51.20:24.3":	"दसमं। ",
"sn51.20:24.4":	"पासादकम्पनवग्गो दुतियो। ",
"sn51.20:25.0":	"तस्सुद्दानं ",
"sn51.20:25.1":	"पुब्बं महप्फलं छन्दं, ",
"sn51.20:25.2":	"मोग्गल्लानञ्च उण्णाभं; ",
"sn51.20:25.3":	"द्वे समणब्राह्मणा भिक्खु, ",
"sn51.20:25.4":	"देसना विभङ्गेन चाति। "
}	
