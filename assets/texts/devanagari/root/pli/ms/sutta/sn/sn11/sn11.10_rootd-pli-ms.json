{	
"sn11.10:0.1":	"संयुत्त निकाय ११।१० ",
"sn11.10:0.2":	"१। पठमवग्ग ",
"sn11.10:0.3":	"समुद्दकसुत्त ",
"sn11.10:1.1":	"सावत्थियं। ",
"sn11.10:1.2":	"“भूतपुब्बं, भिक्खवे, सम्बहुला इसयो सीलवन्तो कल्याणधम्मा समुद्दतीरे पण्णकुटीसु सम्मन्ति। ",
"sn11.10:1.3":	"तेन खो पन समयेन देवासुरसङ्गामो समुपब्यूळ्हो अहोसि। ",
"sn11.10:1.4":	"अथ खो, भिक्खवे, तेसं इसीनं सीलवन्तानं कल्याणधम्मानं एतदहोसि: ",
"sn11.10:1.5":	"‘धम्मिका खो देवा, अधम्मिका असुरा। ",
"sn11.10:1.6":	"सियापि नो असुरतो भयं। ",
"sn11.10:1.7":	"यन्नून मयं सम्बरं असुरिन्दं उपसङ्कमित्वा अभयदक्खिणं याचेय्यामा’ति। ",
"sn11.10:1.8":	"अथ खो, भिक्खवे, ते इसयो सीलवन्तो कल्याणधम्मा—सेय्यथापि नाम बलवा पुरिसो समिञ्जितं वा बाहं पसारेय्य, पसारितं वा बाहं समिञ्जेय्य; एवमेव—समुद्दतीरे पण्णकुटीसु अन्तरहिता सम्बरस्स असुरिन्दस्स सम्मुखे पातुरहेसुं। ",
"sn11.10:1.9":	"अथ खो, भिक्खवे, ते इसयो सीलवन्तो कल्याणधम्मा सम्बरं असुरिन्दं गाथाय अज्झभासिंसु: ",
"sn11.10:2.1":	"‘इसयो सम्बरं पत्ता, ",
"sn11.10:2.2":	"याचन्ति अभयदक्खिणं; ",
"sn11.10:2.3":	"कामङ्करो हि ते दातुं, ",
"sn11.10:2.4":	"भयस्स अभयस्स वा’ति। ",
"sn11.10:3.1":	"‘इसीनं अभयं नत्थि, ",
"sn11.10:3.2":	"दुट्ठानं सक्कसेविनं; ",
"sn11.10:3.3":	"अभयं याचमानानं, ",
"sn11.10:3.4":	"भयमेव ददामि वो’ति। ",
"sn11.10:4.1":	"‘अभयं याचमानानं, ",
"sn11.10:4.2":	"भयमेव ददासि नो; ",
"sn11.10:4.3":	"पटिग्गण्हाम ते एतं, ",
"sn11.10:4.4":	"अक्खयं होतु ते भयं। ",
"sn11.10:5.1":	"यादिसं वपते बीजं, ",
"sn11.10:5.2":	"तादिसं हरते फलं; ",
"sn11.10:5.3":	"कल्याणकारी कल्याणं, ",
"sn11.10:5.4":	"पापकारी च पापकं; ",
"sn11.10:5.5":	"पवुत्तं तात ते बीजं, ",
"sn11.10:5.6":	"फलं पच्चनुभोस्ससी’ति। ",
"sn11.10:6.1":	"अथ खो, भिक्खवे, ते इसयो सीलवन्तो कल्याणधम्मा सम्बरं असुरिन्दं अभिसपित्वा—सेय्यथापि नाम बलवा पुरिसो समिञ्जितं वा बाहं पसारेय्य, पसारितं वा बाहं समिञ्जेय्य; एवमेव—सम्बरस्स असुरिन्दस्स सम्मुखे अन्तरहिता समुद्दतीरे पण्णकुटीसु पातुरहेसुं। ",
"sn11.10:6.2":	"अथ खो, भिक्खवे, सम्बरो असुरिन्दो तेहि इसीहि सीलवन्तेहि कल्याणधम्मेहि अभिसपितो रत्तिया सुदं तिक्खत्तुं उब्बिज्जी”ति। ",
"sn11.10:6.3":	"पठमो वग्गो। ",
"sn11.10:7.0":	"तस्सुद्दानं ",
"sn11.10:7.1":	"सुवीरं सुसीमञ्चेव, ",
"sn11.10:7.2":	"धजग्गं वेपचित्तिनो; ",
"sn11.10:7.3":	"सुभासितं जयञ्चेव, ",
"sn11.10:7.4":	"कुलावकं नदुब्भियं; ",
"sn11.10:7.5":	"वेरोचन असुरिन्दो, ",
"sn11.10:7.6":	"इसयो अरञ्ञकञ्चेव; ",
"sn11.10:7.7":	"इसयो च समुद्दकाति। "
}	
