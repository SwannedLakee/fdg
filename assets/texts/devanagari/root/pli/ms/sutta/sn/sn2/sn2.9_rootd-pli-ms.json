{	
"sn2.9:0.1":	"संयुत्त निकाय २।९ ",
"sn2.9:0.2":	"१। पठमवग्ग ",
"sn2.9:0.3":	"चन्दिमसुत्त ",
"sn2.9:1.1":	"सावत्थिनिदानं। ",
"sn2.9:1.2":	"तेन खो पन समयेन चन्दिमा देवपुत्तो राहुना असुरिन्देन गहितो होति। ",
"sn2.9:1.3":	"अथ खो चन्दिमा देवपुत्तो भगवन्तं अनुस्सरमानो तायं वेलायं इमं गाथं अभासि: ",
"sn2.9:2.1":	"“नमो ते बुद्ध वीरत्थु, ",
"sn2.9:2.2":	"विप्पमुत्तोसि सब्बधि; ",
"sn2.9:2.3":	"सम्बाधपटिपन्नोस्मि, ",
"sn2.9:2.4":	"तस्स मे सरणं भवा”ति। ",
"sn2.9:3.1":	"अथ खो भगवा चन्दिमं देवपुत्तं आरब्भ राहुं असुरिन्दं गाथाय अज्झभासि: ",
"sn2.9:4.1":	"“तथागतं अरहन्तं, ",
"sn2.9:4.2":	"चन्दिमा सरणं गतो; ",
"sn2.9:4.3":	"राहु चन्दं पमुञ्चस्सु, ",
"sn2.9:4.4":	"बुद्धा लोकानुकम्पका”ति। ",
"sn2.9:5.1":	"अथ खो राहु असुरिन्दो चन्दिमं देवपुत्तं मुञ्चित्वा तरमानरूपो येन वेपचित्ति असुरिन्दो तेनुपसङ्कमि; उपसङ्कमित्वा संविग्गो लोमहट्ठजातो एकमन्तं अट्ठासि। ",
"sn2.9:5.2":	"एकमन्तं ठितं खो राहुं असुरिन्दं वेपचित्ति असुरिन्दो गाथाय अज्झभासि: ",
"sn2.9:6.1":	"“किं नु सन्तरमानोव, ",
"sn2.9:6.2":	"राहु चन्दं पमुञ्चसि; ",
"sn2.9:6.3":	"संविग्गरूपो आगम्म, ",
"sn2.9:6.4":	"किं नु भीतोव तिट्ठसी”ति। ",
"sn2.9:7.1":	"“सत्तधा मे फले मुद्धा, ",
"sn2.9:7.2":	"जीवन्तो न सुखं लभे; ",
"sn2.9:7.3":	"बुद्धगाथाभिगीतोम्हि, ",
"sn2.9:7.4":	"नो चे मुञ्चेय्य चन्दिमन्”ति। "
}	
