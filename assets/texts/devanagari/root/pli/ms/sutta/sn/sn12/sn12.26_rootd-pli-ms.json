{	
"sn12.26:0.1":	"संयुत्त निकाय १२।२६ ",
"sn12.26:0.2":	"३। दसबलवग्ग ",
"sn12.26:0.3":	"उपवाणसुत्त ",
"sn12.26:1.1":	"सावत्थियं विहरति। ",
"sn12.26:1.2":	"अथ खो आयस्मा उपवाणो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा उपवाणो भगवन्तं एतदवोच: ",
"sn12.26:2.1":	"“सन्ति पन, भन्ते, एके समणब्राह्मणा सयङ्कतं दुक्खं पञ्ञपेन्ति। ",
"sn12.26:2.2":	"सन्ति पन, भन्ते, एके समणब्राह्मणा परङ्कतं दुक्खं पञ्ञपेन्ति। ",
"sn12.26:2.3":	"सन्ति पन, भन्ते, एके समणब्राह्मणा सयङ्कतञ्च परङ्कतञ्च दुक्खं पञ्ञपेन्ति। ",
"sn12.26:2.4":	"सन्ति पन, भन्ते, एके समणब्राह्मणा असयङ्कारं अपरङ्कारं अधिच्चसमुप्पन्नं दुक्खं पञ्ञपेन्ति। ",
"sn12.26:2.5":	"इध नो, भन्ते, भगवा किंवादी किमक्खायी कथं ब्याकरमाना च मयं वुत्तवादिनो चेव भगवतो अस्साम, न च भगवन्तं अभूतेन अब्भाचिक्खेय्याम, धम्मस्स चानुधम्मं ब्याकरेय्याम, न च कोचि सहधम्मिको वादानुपातो गारय्हं ठानं आगच्छेय्या”ति? ",
"sn12.26:3.1":	"“पटिच्चसमुप्पन्नं खो, उपवाण, दुक्खं वुत्तं मया। ",
"sn12.26:3.2":	"किं पटिच्च? ",
"sn12.26:3.3":	"फस्सं पटिच्च। ",
"sn12.26:3.4":	"इति वदं वुत्तवादी चेव मे अस्स, न च मं अभूतेन अब्भाचिक्खेय्य, धम्मस्स चानुधम्मं ब्याकरेय्य, न च कोचि सहधम्मिको वादानुपातो गारय्हं ठानं आगच्छेय्य। ",
"sn12.26:4.1":	"तत्र, उपवाण, ये ते समणब्राह्मणा सयङ्कतं दुक्खं पञ्ञपेन्ति, तदपि फस्सपच्चया। ",
"sn12.26:4.2":	"येपि ते …पे… ",
"sn12.26:4.3":	"येपि ते …पे… ",
"sn12.26:4.4":	"येपि ते समणब्राह्मणा असयङ्कारं अपरङ्कारं अधिच्चसमुप्पन्नं दुक्खं पञ्ञपेन्ति तदपि फस्सपच्चया। ",
"sn12.26:5.1":	"तत्र, उपवाण, ये ते समणब्राह्मणा सयङ्कतं दुक्खं पञ्ञपेन्ति, ते वत अञ्ञत्र फस्सा पटिसंवेदिस्सन्तीति नेतं ठानं विज्जति। ",
"sn12.26:5.2":	"येपि ते …पे… ",
"sn12.26:5.3":	"येपि ते …पे… ",
"sn12.26:5.4":	"येपि ते समणब्राह्मणा असयङ्कारं अपरङ्कारं अधिच्चसमुप्पन्नं दुक्खं पञ्ञपेन्ति, ते वत अञ्ञत्र फस्सा पटिसंवेदिस्सन्तीति नेतं ठानं विज्जती”ति। ",
"sn12.26:5.5":	"छट्ठं। "
}	
