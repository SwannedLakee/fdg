{	
"sn7.22:0.1":	"संयुत्त निकाय ७।२२ ",
"sn7.22:0.2":	"२। उपासकवग्ग ",
"sn7.22:0.3":	"खोमदुस्ससुत्त ",
"sn7.22:1.1":	"एवं मे सुतं—",
"sn7.22:1.2":	"एकं समयं भगवा सक्केसु विहरति खोमदुस्सं नामं सक्यानं निगमो। ",
"sn7.22:1.3":	"अथ खो भगवा पुब्बण्हसमयं निवासेत्वा पत्तचीवरमादाय खोमदुस्सं निगमं पिण्डाय पाविसि। ",
"sn7.22:1.4":	"तेन खो पन समयेन खोमदुस्सका ब्राह्मणगहपतिका सभायं सन्निपतिता होन्ति केनचिदेव करणीयेन, देवो च एकमेकं फुसायति। ",
"sn7.22:1.5":	"अथ खो भगवा येन सा सभा तेनुपसङ्कमि। ",
"sn7.22:1.6":	"अद्दसंसु खोमदुस्सका ब्राह्मणगहपतिका भगवन्तं दूरतोव आगच्छन्तं। ",
"sn7.22:1.7":	"दिस्वान एतदवोचुं: ",
"sn7.22:1.8":	"“के च मुण्डका समणका, के च सभाधम्मं जानिस्सन्ती”ति? ",
"sn7.22:1.9":	"अथ खो भगवा खोमदुस्सके ब्राह्मणगहपतिके गाथाय अज्झभासि: ",
"sn7.22:2.1":	"“नेसा सभा यत्थ न सन्ति सन्तो, ",
"sn7.22:2.2":	"सन्तो न ते ये न वदन्ति धम्मं; ",
"sn7.22:2.3":	"रागञ्च दोसञ्च पहाय मोहं, ",
"sn7.22:2.4":	"धम्मं वदन्ता च भवन्ति सन्तो”ति। ",
"sn7.22:3.1":	"एवं वुत्ते, खोमदुस्सका ब्राह्मणगहपतिका भगवन्तं एतदवोचुं: ",
"sn7.22:3.2":	"“अभिक्कन्तं, भो गोतम, अभिक्कन्तं, भो गोतम। ",
"sn7.22:3.3":	"सेय्यथापि, भो गोतम, निक्कुज्जितं वा उक्कुज्जेय्य, पटिच्छन्नं वा विवरेय्य, मूळ्हस्स वा मग्गं आचिक्खेय्य, अन्धकारे वा तेलपज्जोतं धारेय्य: ‘चक्खुमन्तो रूपानि दक्खन्ती’ति; एवमेवं भोता गोतमेन अनेकपरियायेन धम्मो पकासितो। ",
"sn7.22:3.4":	"एते मयं भवन्तं गोतमं सरणं गच्छाम धम्मञ्च भिक्खुसङ्घञ्च। ",
"sn7.22:3.5":	"उपासके नो भवं गोतमो धारेतु अज्जतग्गे पाणुपेते सरणं गते”ति। ",
"sn7.22:3.6":	"उपासकवग्गो दुतियो। ",
"sn7.22:4.0":	"तस्सुद्दानं ",
"sn7.22:4.1":	"कसि उदयो देवहितो, ",
"sn7.22:4.2":	"अञ्ञतरमहासालं; ",
"sn7.22:4.3":	"मानत्थद्धं पच्चनीकं, ",
"sn7.22:4.4":	"नवकम्मि कट्ठहारं; ",
"sn7.22:4.5":	"मातुपोसकं भिक्खको, ",
"sn7.22:4.6":	"सङ्गारवो च खोमदुस्सेन द्वादसाति। ",
"sn7.22:4.7":	"ब्राह्मणसंयुत्तं समत्तं। "
}	
