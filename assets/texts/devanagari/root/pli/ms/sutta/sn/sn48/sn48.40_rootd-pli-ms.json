{	
"sn48.40:0.1":	"संयुत्त निकाय ४८।४० ",
"sn48.40:0.2":	"४। सुखिन्द्रियवग्ग ",
"sn48.40:0.3":	"उप्पटिपाटिकसुत्त ",
"sn48.40:1.1":	"“पञ्चिमानि, भिक्खवे, इन्द्रियानि। ",
"sn48.40:1.2":	"कतमानि पञ्च? ",
"sn48.40:1.3":	"दुक्खिन्द्रियं, दोमनस्सिन्द्रियं, सुखिन्द्रियं, सोमनस्सिन्द्रियं, उपेक्खिन्द्रियं। ",
"sn48.40:1.4":	"इध, भिक्खवे, भिक्खुनो अप्पमत्तस्स आतापिनो पहितत्तस्स विहरतो उप्पज्जति दुक्खिन्द्रियं। ",
"sn48.40:1.5":	"सो एवं पजानाति: ",
"sn48.40:1.6":	"‘उप्पन्नं खो मे इदं दुक्खिन्द्रियं, तञ्च खो सनिमित्तं सनिदानं ससङ्खारं सप्पच्चयं। ",
"sn48.40:1.7":	"तञ्च अनिमित्तं अनिदानं असङ्खारं अप्पच्चयं दुक्खिन्द्रियं उप्पज्जिस्सती’ति—नेतं ठानं विज्जति। ",
"sn48.40:1.8":	"सो दुक्खिन्द्रियञ्च पजानाति, दुक्खिन्द्रियसमुदयञ्च पजानाति, दुक्खिन्द्रियनिरोधञ्च पजानाति, यत्थ चुप्पन्नं दुक्खिन्द्रियं अपरिसेसं निरुज्झति तञ्च पजानाति। ",
"sn48.40:1.9":	"कत्थ चुप्पन्नं दुक्खिन्द्रियं अपरिसेसं निरुज्झति? ",
"sn48.40:1.10":	"इध, भिक्खवे, भिक्खु विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति, ",
"sn48.40:1.11":	"एत्थ चुप्पन्नं दुक्खिन्द्रियं अपरिसेसं निरुज्झति। ",
"sn48.40:1.12":	"अयं वुच्चति, भिक्खवे, ‘भिक्खु अञ्ञासि दुक्खिन्द्रियस्स निरोधं, तदत्थाय चित्तं उपसंहरति’। ",
"sn48.40:2.1":	"इध पन, भिक्खवे, भिक्खुनो अप्पमत्तस्स आतापिनो पहितत्तस्स विहरतो उप्पज्जति दोमनस्सिन्द्रियं। ",
"sn48.40:2.2":	"सो एवं पजानाति: ",
"sn48.40:2.3":	"‘उप्पन्नं खो मे इदं दोमनस्सिन्द्रियं, तञ्च खो सनिमित्तं सनिदानं ससङ्खारं सप्पच्चयं। ",
"sn48.40:2.4":	"तञ्च अनिमित्तं अनिदानं असङ्खारं अप्पच्चयं दोमनस्सिन्द्रियं उप्पज्जिस्सती’ति—नेतं ठानं विज्जति। ",
"sn48.40:2.5":	"सो दोमनस्सिन्द्रियञ्च पजानाति, दोमनस्सिन्द्रियसमुदयञ्च पजानाति, दोमनस्सिन्द्रियनिरोधञ्च पजानाति, यत्थ चुप्पन्नं दोमनस्सिन्द्रियं अपरिसेसं निरुज्झति तञ्च पजानाति। ",
"sn48.40:2.6":	"कत्थ चुप्पन्नं दोमनस्सिन्द्रियं अपरिसेसं निरुज्झति? ",
"sn48.40:2.7":	"इध, भिक्खवे, भिक्खु वितक्कविचारानं वूपसमा अज्झत्तं सम्पसादनं चेतसो एकोदिभावं अवितक्कं अविचारं समाधिजं पीतिसुखं दुतियं झानं उपसम्पज्ज विहरति, ",
"sn48.40:2.8":	"एत्थ चुप्पन्नं दोमनस्सिन्द्रियं अपरिसेसं निरुज्झति। ",
"sn48.40:2.9":	"अयं वुच्चति, भिक्खवे, ‘भिक्खु अञ्ञासि दोमनस्सिन्द्रियस्स निरोधं, तदत्थाय चित्तं उपसंहरति’। ",
"sn48.40:3.1":	"इध पन, भिक्खवे, भिक्खुनो अप्पमत्तस्स आतापिनो पहितत्तस्स विहरतो उप्पज्जति सुखिन्द्रियं। ",
"sn48.40:3.2":	"सो एवं पजानाति: ",
"sn48.40:3.3":	"‘उप्पन्नं खो मे इदं सुखिन्द्रियं, तञ्च खो सनिमित्तं सनिदानं ससङ्खारं सप्पच्चयं। ",
"sn48.40:3.4":	"तञ्च अनिमित्तं अनिदानं असङ्खारं अप्पच्चयं सुखिन्द्रियं उप्पज्जिस्सती’ति—नेतं ठानं विज्जति। ",
"sn48.40:3.5":	"सो सुखिन्द्रियञ्च पजानाति, सुखिन्द्रियसमुदयञ्च पजानाति, सुखिन्द्रियनिरोधञ्च पजानाति, यत्थ चुप्पन्नं सुखिन्द्रियं अपरिसेसं निरुज्झति तञ्च पजानाति। ",
"sn48.40:3.6":	"कत्थ चुप्पन्नं सुखिन्द्रियं अपरिसेसं निरुज्झति? ",
"sn48.40:3.7":	"इध, भिक्खवे, भिक्खु पीतिया च विरागा उपेक्खको च विहरति सतो च सम्पजानो सुखञ्च कायेन पटिसंवेदेति यं तं अरिया आचिक्खन्ति ‘उपेक्खको सतिमा सुखविहारी’ति ततियं झानं उपसम्पज्ज विहरति, ",
"sn48.40:3.8":	"एत्थ चुप्पन्नं सुखिन्द्रियं अपरिसेसं निरुज्झति। ",
"sn48.40:3.9":	"अयं वुच्चति, भिक्खवे, ‘भिक्खु अञ्ञासि सुखिन्द्रियस्स निरोधं, तदत्थाय चित्तं उपसंहरति’। ",
"sn48.40:4.1":	"इध पन, भिक्खवे, भिक्खुनो अप्पमत्तस्स आतापिनो पहितत्तस्स विहरतो उप्पज्जति सोमनस्सिन्द्रियं। ",
"sn48.40:4.2":	"सो एवं पजानाति: ",
"sn48.40:4.3":	"‘उप्पन्नं खो मे इदं सोमनस्सिन्द्रियं, तञ्च खो सनिमित्तं सनिदानं ससङ्खारं सप्पच्चयं। ",
"sn48.40:4.4":	"तञ्च अनिमित्तं अनिदानं असङ्खारं अप्पच्चयं सोमनस्सिन्द्रियं उप्पज्जिस्सती’ति—नेतं ठानं विज्जति। ",
"sn48.40:4.5":	"सो सोमनस्सिन्द्रियञ्च पजानाति, सोमनस्सिन्द्रियसमुदयञ्च पजानाति, सोमनस्सिन्द्रियनिरोधञ्च पजानाति, यत्थ चुप्पन्नं सोमनस्सिन्द्रियं अपरिसेसं निरुज्झति तञ्च पजानाति। ",
"sn48.40:4.6":	"कत्थ चुप्पन्नं सोमनस्सिन्द्रियं अपरिसेसं निरुज्झति? ",
"sn48.40:4.7":	"इध, भिक्खवे, भिक्खु सुखस्स च पहाना दुक्खस्स च पहाना पुब्बेव सोमनस्सदोमनस्सानं अत्थङ्गमा अदुक्खमसुखं उपेक्खासतिपारिसुद्धिं चतुत्थं झानं उपसम्पज्ज विहरति, ",
"sn48.40:4.8":	"एत्थ चुप्पन्नं सोमनस्सिन्द्रियं अपरिसेसं निरुज्झति। ",
"sn48.40:4.9":	"अयं वुच्चति, भिक्खवे, ‘भिक्खु अञ्ञासि सोमनस्सिन्द्रियस्स निरोधं, तदत्थाय चित्तं उपसंहरति’। ",
"sn48.40:5.1":	"इध पन, भिक्खवे, भिक्खुनो अप्पमत्तस्स आतापिनो पहितत्तस्स विहरतो उप्पज्जति उपेक्खिन्द्रियं। ",
"sn48.40:5.2":	"सो एवं पजानाति: ",
"sn48.40:5.3":	"‘उप्पन्नं खो मे इदं उपेक्खिन्द्रियं, तञ्च खो सनिमित्तं सनिदानं ससङ्खारं सप्पच्चयं। ",
"sn48.40:5.4":	"तञ्च अनिमित्तं अनिदानं असङ्खारं अप्पच्चयं उपेक्खिन्द्रियं उप्पज्जिस्सती’ति—नेतं ठानं विज्जति। ",
"sn48.40:5.5":	"सो उपेक्खिन्द्रियञ्च पजानाति, उपेक्खिन्द्रियसमुदयञ्च पजानाति, उपेक्खिन्द्रियनिरोधञ्च पजानाति, यत्थ चुप्पन्नं उपेक्खिन्द्रियं अपरिसेसं निरुज्झति तञ्च पजानाति। ",
"sn48.40:5.6":	"कत्थ चुप्पन्नं उपेक्खिन्द्रियं अपरिसेसं निरुज्झति? ",
"sn48.40:5.7":	"इध, भिक्खवे, भिक्खु सब्बसो नेवसञ्ञानासञ्ञायतनं समतिक्कम्म सञ्ञावेदयितनिरोधं उपसम्पज्ज विहरति, ",
"sn48.40:5.8":	"एत्थ चुप्पन्नं उपेक्खिन्द्रियं अपरिसेसं निरुज्झति। ",
"sn48.40:5.9":	"अयं वुच्चति, भिक्खवे, ‘भिक्खु अञ्ञासि उपेक्खिन्द्रियस्स निरोधं, तदत्थाय चित्तं उपसंहरती’”ति। ",
"sn48.40:5.10":	"दसमं। ",
"sn48.40:5.11":	"सुखिन्द्रियवग्गो चतुत्थो। ",
"sn48.40:6.0":	"तस्सुद्दानं ",
"sn48.40:6.1":	"सुद्धिकञ्च सोतो अरहा, ",
"sn48.40:6.2":	"दुवे समणब्राह्मणा; ",
"sn48.40:6.3":	"विभङ्गेन तयो वुत्ता, ",
"sn48.40:6.4":	"कट्ठो उप्पटिपाटिकन्ति। "
}	
