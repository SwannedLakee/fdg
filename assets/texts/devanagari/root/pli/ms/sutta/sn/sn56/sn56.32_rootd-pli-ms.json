{	
"sn56.32:0.1":	"संयुत्त निकाय ५६।३२ ",
"sn56.32:0.2":	"४। सीसपावनवग्ग ",
"sn56.32:0.3":	"खदिरपत्तसुत्त ",
"sn56.32:1.1":	"“यो, भिक्खवे, एवं वदेय्य: ",
"sn56.32:1.2":	"‘अहं दुक्खं अरियसच्चं यथाभूतं अनभिसमेच्च, दुक्खसमुदयं अरियसच्चं यथाभूतं अनभिसमेच्च, दुक्खनिरोधं अरियसच्चं यथाभूतं अनभिसमेच्च, दुक्खनिरोधगामिनिं पटिपदं अरियसच्चं यथाभूतं अनभिसमेच्च सम्मा दुक्खस्सन्तं करिस्सामी’ति—",
"sn56.32:1.3":	"नेतं ठानं विज्जति। ",
"sn56.32:2.1":	"सेय्यथापि, भिक्खवे, यो एवं वदेय्य: ",
"sn56.32:2.2":	"‘अहं खदिरपत्तानं वा सरलपत्तानं वा आमलकपत्तानं वा पुटं करित्वा उदकं वा तालपत्तं वा आहरिस्सामी’ति—",
"sn56.32:2.3":	"नेतं ठानं विज्जति; ",
"sn56.32:2.4":	"एवमेव खो, भिक्खवे, यो एवं वदेय्य: ",
"sn56.32:2.5":	"‘अहं दुक्खं अरियसच्चं यथाभूतं अनभिसमेच्च …पे… दुक्खनिरोधगामिनिं पटिपदं अरियसच्चं यथाभूतं अनभिसमेच्च सम्मा दुक्खस्सन्तं करिस्सामी’ति—",
"sn56.32:2.6":	"नेतं ठानं विज्जति। ",
"sn56.32:3.1":	"यो च खो, भिक्खवे, एवं वदेय्य: ",
"sn56.32:3.2":	"‘अहं दुक्खं अरियसच्चं यथाभूतं अभिसमेच्च, दुक्खसमुदयं अरियसच्चं यथाभूतं अभिसमेच्च, दुक्खनिरोधं अरियसच्चं यथाभूतं अभिसमेच्च, दुक्खनिरोधगामिनिं पटिपदं अरियसच्चं यथाभूतं अभिसमेच्च सम्मा दुक्खस्सन्तं करिस्सामी’ति—",
"sn56.32:3.3":	"ठानमेतं विज्जति। ",
"sn56.32:4.1":	"सेय्यथापि, भिक्खवे, यो एवं वदेय्य: ",
"sn56.32:4.2":	"‘अहं पदुमपत्तानं वा पलासपत्तानं वा मालुवपत्तानं वा पुटं करित्वा उदकं वा तालपत्तं वा आहरिस्सामी’ति—",
"sn56.32:4.3":	"ठानमेतं विज्जति; ",
"sn56.32:4.4":	"एवमेव खो, भिक्खवे, यो एवं वदेय्य: ",
"sn56.32:4.5":	"‘अहं दुक्खं अरियसच्चं यथाभूतं अभिसमेच्च …पे… दुक्खनिरोधगामिनिं पटिपदं अरियसच्चं यथाभूतं अभिसमेच्च सम्मा दुक्खस्सन्तं करिस्सामी’ति—",
"sn56.32:4.6":	"ठानमेतं विज्जति। ",
"sn56.32:5.1":	"तस्मातिह, भिक्खवे, ‘इदं दुक्खन्’ति योगो करणीयो …पे… ‘अयं दुक्खनिरोधगामिनी पटिपदा’ति योगो करणीयो”ति। ",
"sn56.32:5.2":	"दुतियं। "
}	
