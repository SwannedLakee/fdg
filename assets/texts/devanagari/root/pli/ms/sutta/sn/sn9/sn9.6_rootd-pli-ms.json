{	
"sn9.6:0.1":	"संयुत्त निकाय ९।६ ",
"sn9.6:0.2":	"१। वनवग्ग ",
"sn9.6:0.3":	"अनुरुद्धसुत्त ",
"sn9.6:1.1":	"एकं समयं आयस्मा अनुरुद्धो कोसलेसु विहरति अञ्ञतरस्मिं वनसण्डे। ",
"sn9.6:1.2":	"अथ खो अञ्ञतरा तावतिंसकायिका देवता जालिनी नाम आयस्मतो अनुरुद्धस्स पुराणदुतियिका येनायस्मा अनुरुद्धो तेनुपसङ्कमि; उपसङ्कमित्वा आयस्मन्तं अनुरुद्धं गाथाय अज्झभासि: ",
"sn9.6:2.1":	"“तत्थ चित्तं पणिधेहि, ",
"sn9.6:2.2":	"यत्थ ते वुसितं पुरे; ",
"sn9.6:2.3":	"तावतिंसेसु देवेसु, ",
"sn9.6:2.4":	"सब्बकामसमिद्धिसु; ",
"sn9.6:2.5":	"पुरक्खतो परिवुतो, ",
"sn9.6:2.6":	"देवकञ्ञाहि सोभसी”ति। ",
"sn9.6:3.1":	"“दुग्गता देवकञ्ञायो, ",
"sn9.6:3.2":	"सक्कायस्मिं पतिट्ठिता; ",
"sn9.6:3.3":	"ते चापि दुग्गता सत्ता, ",
"sn9.6:3.4":	"देवकञ्ञाहि पत्थिता”ति। ",
"sn9.6:4.1":	"“न ते सुखं पजानन्ति, ",
"sn9.6:4.2":	"ये न पस्सन्ति नन्दनं; ",
"sn9.6:4.3":	"आवासं नरदेवानं, ",
"sn9.6:4.4":	"तिदसानं यसस्सिनन्”ति। ",
"sn9.6:5.1":	"“न त्वं बाले विजानासि, ",
"sn9.6:5.2":	"यथा अरहतं वचो; ",
"sn9.6:5.3":	"अनिच्चा सब्बसङ्खारा, ",
"sn9.6:5.4":	"उप्पादवयधम्मिनो; ",
"sn9.6:5.5":	"उप्पज्जित्वा निरुज्झन्ति, ",
"sn9.6:5.6":	"तेसं वूपसमो सुखो। ",
"sn9.6:6.1":	"नत्थि दानि पुनावासो, ",
"sn9.6:6.2":	"देवकायस्मि जालिनि; ",
"sn9.6:6.3":	"विक्खीणो जातिसंसारो, ",
"sn9.6:6.4":	"नत्थि दानि पुनब्भवो”ति। "
}	
