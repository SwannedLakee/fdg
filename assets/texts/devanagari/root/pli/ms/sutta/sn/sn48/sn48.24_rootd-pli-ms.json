{	
"sn48.24:0.1":	"संयुत्त निकाय ४८।२४ ",
"sn48.24:0.2":	"३। छळिन्द्रियवग्ग ",
"sn48.24:0.3":	"एकबीजीसुत्त ",
"sn48.24:1.1":	"“पञ्चिमानि, भिक्खवे, इन्द्रियानि। ",
"sn48.24:1.2":	"कतमानि पञ्च? ",
"sn48.24:1.3":	"सद्धिन्द्रियं …पे… पञ्ञिन्द्रियं—",
"sn48.24:1.4":	"इमानि खो, भिक्खवे, पञ्चिन्द्रियानि। ",
"sn48.24:1.5":	"इमेसं खो, भिक्खवे, पञ्चन्नं इन्द्रियानं समत्ता परिपूरत्ता अरहं होति, ततो मुदुतरेहि अन्तरापरिनिब्बायी होति, ततो मुदुतरेहि उपहच्चपरिनिब्बायी होति, ततो मुदुतरेहि असङ्खारपरिनिब्बायी होति, ततो मुदुतरेहि ससङ्खारपरिनिब्बायी होति, ततो मुदुतरेहि उद्धंसोतो होति अकनिट्ठगामी, ततो मुदुतरेहि सकदागामी होति, ततो मुदुतरेहि एकबीजी होति, ततो मुदुतरेहि कोलङ्कोलो होति, ततो मुदुतरेहि सत्तक्खत्तुपरमो होति, ततो मुदुतरेहि धम्मानुसारी होति, ततो मुदुतरेहि सद्धानुसारी होती”ति। ",
"sn48.24:1.6":	"चतुत्थं। "
}	
