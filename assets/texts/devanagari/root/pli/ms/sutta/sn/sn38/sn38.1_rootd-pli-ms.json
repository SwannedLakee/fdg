{	
"sn38.1:0.1":	"संयुत्त निकाय ३८।१ ",
"sn38.1:0.2":	"१। जम्बुखादकवग्ग ",
"sn38.1:0.3":	"निब्बानपञ्हासुत्त ",
"sn38.1:1.1":	"एकं समयं आयस्मा सारिपुत्तो मगधेसु विहरति नालकगामके। ",
"sn38.1:1.2":	"अथ खो जम्बुखादको परिब्बाजको येनायस्मा सारिपुत्तो तेनुपसङ्कमि; उपसङ्कमित्वा आयस्मता सारिपुत्तेन सद्धिं सम्मोदि। ",
"sn38.1:1.3":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो जम्बुखादको परिब्बाजको आयस्मन्तं सारिपुत्तं एतदवोच: ",
"sn38.1:2.1":	"“‘निब्बानं, निब्बानन्’ति, आवुसो सारिपुत्त, वुच्चति। ",
"sn38.1:2.2":	"कतमं नु खो, आवुसो, निब्बानन्”ति? ",
"sn38.1:2.3":	"“यो खो, आवुसो, रागक्खयो दोसक्खयो मोहक्खयो—",
"sn38.1:2.4":	"इदं वुच्चति निब्बानन्”ति। ",
"sn38.1:2.5":	"“अत्थि पनावुसो, मग्गो अत्थि पटिपदा एतस्स निब्बानस्स सच्छिकिरियाया”ति? ",
"sn38.1:2.6":	"“अत्थि खो, आवुसो, मग्गो अत्थि पटिपदा एतस्स निब्बानस्स सच्छिकिरियाया”ति। ",
"sn38.1:2.7":	"“कतमो पनावुसो, मग्गो कतमा पटिपदा एतस्स निब्बानस्स सच्छिकिरियाया”ति? ",
"sn38.1:2.8":	"“अयमेव खो, आवुसो, अरियो अट्ठङ्गिको मग्गो एतस्स निब्बानस्स सच्छिकिरियाय, सेय्यथिदं—",
"sn38.1:2.9":	"सम्मादिट्ठि सम्मासङ्कप्पो सम्मावाचा सम्माकम्मन्तो सम्माआजीवो सम्मावायामो सम्मासति सम्मासमाधि। ",
"sn38.1:2.10":	"अयं खो, आवुसो, मग्गो अयं पटिपदा एतस्स निब्बानस्स सच्छिकिरियाया”ति। ",
"sn38.1:2.11":	"“भद्दको, आवुसो, मग्गो भद्दिका पटिपदा एतस्स निब्बानस्स सच्छिकिरियाय। ",
"sn38.1:2.12":	"अलञ्च पनावुसो सारिपुत्त, अप्पमादाया”ति। ",
"sn38.1:2.13":	"पठमं। "
}	
