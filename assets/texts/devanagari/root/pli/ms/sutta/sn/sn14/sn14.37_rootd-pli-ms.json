{	
"sn14.37:0.1":	"संयुत्त निकाय १४।३७ ",
"sn14.37:0.2":	"४। चतुत्थवग्ग ",
"sn14.37:0.3":	"समणब्राह्मणसुत्त ",
"sn14.37:1.1":	"सावत्थियं विहरति। ",
"sn14.37:1.2":	"“चतस्सो इमा, भिक्खवे, धातुयो। ",
"sn14.37:1.3":	"कतमा चतस्सो? ",
"sn14.37:1.4":	"पथवीधातु, आपोधातु, तेजोधातु, वायोधातु। ",
"sn14.37:1.5":	"ये हि केचि, भिक्खवे, समणा वा ब्राह्मणा वा इमासं चतुन्नं धातूनं अस्सादञ्च आदीनवञ्च निस्सरणञ्च यथाभूतं नप्पजानन्ति, ",
"sn14.37:1.6":	"न मे ते, भिक्खवे, समणा वा ब्राह्मणा वा समणेसु वा समणसम्मता ब्राह्मणेसु वा ब्राह्मणसम्मता; न च पन ते आयस्मन्तो सामञ्ञत्थं वा ब्रह्मञ्ञत्थं वा दिट्ठेव धम्मे सयं अभिञ्ञा सच्छिकत्वा उपसम्पज्ज विहरन्ति। ",
"sn14.37:2.1":	"ये च खो केचि, भिक्खवे, समणा वा ब्राह्मणा वा इमासं चतुन्नं धातूनं अस्सादञ्च आदीनवञ्च निस्सरणञ्च यथाभूतं पजानन्ति, ",
"sn14.37:2.2":	"ते च खो मे, भिक्खवे, समणा वा ब्राह्मणा वा समणेसु चेव समणसम्मता ब्राह्मणेसु च ब्राह्मणसम्मता; ते च पनायस्मन्तो सामञ्ञत्थञ्च ब्रह्मञ्ञत्थञ्च दिट्ठेव धम्मे सयं अभिञ्ञा सच्छिकत्वा उपसम्पज्ज विहरन्ती”ति। ",
"sn14.37:2.3":	"अट्ठमं। "
}	
