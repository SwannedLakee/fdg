{	
"sn51.32:0.1":	"संयुत्त निकाय ५१।३२ ",
"sn51.32:0.2":	"३। अयोगुळवग्ग ",
"sn51.32:0.3":	"तथागतसुत्त ",
"sn51.32:1.1":	"तत्र खो भगवा भिक्खू आमन्तेसि: ",
"sn51.32:1.2":	"“तं किं मञ्ञथ, भिक्खवे, ",
"sn51.32:1.3":	"कतमेसं धम्मानं भावितत्ता बहुलीकतत्ता तथागतो एवंमहिद्धिको एवंमहानुभावो”ति? ",
"sn51.32:2.1":	"“भगवंमूलका नो, भन्ते, धम्मा …पे… ",
"sn51.32:2.2":	"“चतुन्नं खो, भिक्खवे, इद्धिपादानं भावितत्ता बहुलीकतत्ता तथागतो एवंमहिद्धिको एवंमहानुभावो। ",
"sn51.32:3.1":	"कतमेसं चतुन्नं? ",
"sn51.32:3.2":	"इध, भिक्खवे, तथागतो छन्दसमाधिप्पधानसङ्खारसमन्नागतं इद्धिपादं भावेति—",
"sn51.32:3.3":	"इति मे छन्दो न च अतिलीनो भविस्सति, न च अतिप्पग्गहितो भविस्सति, न च अज्झत्तं सङ्खित्तो भविस्सति, न च बहिद्धा विक्खित्तो भविस्सति। ",
"sn51.32:3.4":	"पच्छापुरेसञ्ञी च विहरति—",
"sn51.32:3.5":	"यथा पुरे तथा पच्छा, यथा पच्छा तथा पुरे; ",
"sn51.32:3.6":	"यथा अधो तथा उद्धं, यथा उद्धं तथा अधो; ",
"sn51.32:3.7":	"यथा दिवा तथा रत्तिं, यथा रत्तिं तथा दिवा। ",
"sn51.32:3.8":	"इति विवटेन चेतसा अपरियोनद्धेन सप्पभासं चित्तं भावेति। ",
"sn51.32:3.9":	"वीरियसमाधि …पे… ",
"sn51.32:3.10":	"चित्तसमाधि … ",
"sn51.32:3.11":	"वीमंसासमाधिप्पधानसङ्खारसमन्नागतं इद्धिपादं भावेति—",
"sn51.32:3.12":	"इति मे वीमंसा न च अतिलीना भविस्सति, न च अतिपग्गहिता भविस्सति, न च अज्झत्तं सङ्खित्ता भविस्सति, न च बहिद्धा विक्खित्ता भविस्सति। ",
"sn51.32:3.13":	"पच्छापुरेसञ्ञी च विहरति—",
"sn51.32:3.14":	"यथा पुरे तथा पच्छा, यथा पच्छा तथा पुरे; ",
"sn51.32:3.15":	"यथा अधो तथा उद्धं, यथा उद्धं तथा अधो; ",
"sn51.32:3.16":	"यथा दिवा तथा रत्तिं, यथा रत्तिं तथा दिवा। ",
"sn51.32:3.17":	"इति विवटेन चेतसा अपरियोनद्धेन सप्पभासं चित्तं भावेति। ",
"sn51.32:3.18":	"इमेसं खो, भिक्खवे, चतुन्नं इद्धिपादानं भावितत्ता बहुलीकतत्ता तथागतो एवंमहिद्धिको एवंमहानुभावो। ",
"sn51.32:4.1":	"इमेसञ्च पन, भिक्खवे, चतुन्नं इद्धिपादानं भावितत्ता बहुलीकतत्ता तथागतो अनेकविहितं इद्धिविधं पच्चनुभोति—एकोपि हुत्वा बहुधा होति …पे… याव ब्रह्मलोकापि कायेन वसं वत्तेति। ",
"sn51.32:4.2":	"इमेसञ्च पन, भिक्खवे, चतुन्नं इद्धिपादानं भावितत्ता बहुलीकतत्ता तथागतो आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरती”ति। ",
"sn51.32:4.3":	"द्वादसमं। ",
"sn51.32:4.4":	"(छपि अभिञ्ञायो वित्थारेतब्बा।) ",
"sn51.32:4.5":	"अयोगुळवग्गो ततियो। ",
"sn51.32:5.0":	"तस्सुद्दानं ",
"sn51.32:5.1":	"मग्गो अयोगुळो भिक्खु, ",
"sn51.32:5.2":	"सुद्धिकञ्चापि द्वे फला; ",
"sn51.32:5.3":	"द्वे चानन्दा दुवे भिक्खू, ",
"sn51.32:5.4":	"मोग्गल्लानो तथागतोति। "
}	
