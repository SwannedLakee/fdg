{	
"sn4.19:0.1":	"संयुत्त निकाय ४।१९ ",
"sn4.19:0.2":	"२। दुतियवग्ग ",
"sn4.19:0.3":	"कस्सकसुत्त ",
"sn4.19:1.1":	"सावत्थिनिदानं। ",
"sn4.19:1.2":	"तेन खो पन समयेन भगवा भिक्खूनं निब्बानपटिसंयुत्ताय धम्मिया कथाय सन्दस्सेति समादपेति समुत्तेजेति सम्पहंसेति। ",
"sn4.19:1.3":	"ते च भिक्खू अट्ठिं कत्वा मनसि कत्वा सब्बचेतसा समन्नाहरित्वा ओहितसोता धम्मं सुणन्ति। ",
"sn4.19:2.1":	"अथ खो मारस्स पापिमतो एतदहोसि: ",
"sn4.19:2.2":	"“अयं खो समणो गोतमो भिक्खूनं निब्बानपटिसंयुत्ताय धम्मिया कथाय …पे… ",
"sn4.19:2.3":	"यन्नूनाहं येन समणो गोतमो तेनुपसङ्कमेय्यं विचक्खुकम्माया”ति। ",
"sn4.19:2.4":	"अथ खो मारो पापिमा कस्सकवण्णं अभिनिम्मिनित्वा महन्तं नङ्गलं खन्धे करित्वा दीघपाचनयट्ठिं गहेत्वा हटहटकेसो साणसाटिनिवत्थो कद्दममक्खितेहि पादेहि येन भगवा तेनुपसङ्कमि; उपसङ्कमित्वा भगवन्तं एतदवोच: ",
"sn4.19:2.5":	"“अपि, समण, बलीबद्दे अद्दसा”ति? ",
"sn4.19:2.6":	"“किं पन, पापिम, ते बलीबद्देही”ति? ",
"sn4.19:2.7":	"“ममेव, समण, चक्खु, मम रूपा, मम चक्खुसम्फस्सविञ्ञाणायतनं। ",
"sn4.19:2.8":	"कुहिं मे, समण, गन्त्वा मोक्खसि? ",
"sn4.19:2.9":	"ममेव, समण, सोतं, मम सद्दा …पे… ",
"sn4.19:2.10":	"ममेव, समण, घानं, मम गन्धा; ",
"sn4.19:2.11":	"ममेव, समण, जिव्हा, मम रसा; ",
"sn4.19:2.12":	"ममेव, समण, कायो, मम फोट्ठब्बा; ",
"sn4.19:2.13":	"ममेव, समण, मनो, मम धम्मा, मम मनोसम्फस्सविञ्ञाणायतनं। ",
"sn4.19:2.14":	"कुहिं मे, समण, गन्त्वा मोक्खसी”ति? ",
"sn4.19:3.1":	"“तवेव, पापिम, चक्खु, तव रूपा, तव चक्खुसम्फस्सविञ्ञाणायतनं। ",
"sn4.19:3.2":	"यत्थ च खो, पापिम, नत्थि चक्खु, नत्थि रूपा, नत्थि चक्खुसम्फस्सविञ्ञाणायतनं, अगति तव तत्थ, पापिम। ",
"sn4.19:3.3":	"तवेव, पापिम, सोतं, तव सद्दा, तव सोतसम्फस्सविञ्ञाणायतनं। ",
"sn4.19:3.4":	"यत्थ च खो, पापिम, नत्थि सोतं, नत्थि सद्दा, नत्थि सोतसम्फस्सविञ्ञाणायतनं, अगति तव तत्थ, पापिम। ",
"sn4.19:3.5":	"तवेव, पापिम, घानं, तव गन्धा, तव घानसम्फस्सविञ्ञाणायतनं। ",
"sn4.19:3.6":	"यत्थ च खो, पापिम, नत्थि घानं, नत्थि गन्धा, नत्थि घानसम्फस्सविञ्ञाणायतनं, अगति तव तत्थ, पापिम। ",
"sn4.19:3.7":	"तवेव, पापिम, जिव्हा, तव रसा, तव जिव्हासम्फस्सविञ्ञाणायतनं …पे… ",
"sn4.19:3.8":	"तवेव, पापिम, कायो, तव फोट्ठब्बा, तव कायसम्फस्सविञ्ञाणायतनं …पे… ",
"sn4.19:3.9":	"तवेव, पापिम, मनो, तव धम्मा, तव मनोसम्फस्सविञ्ञाणायतनं। ",
"sn4.19:3.10":	"यत्थ च खो, पापिम, नत्थि मनो, नत्थि धम्मा, नत्थि मनोसम्फस्सविञ्ञाणायतनं, अगति तव तत्थ, पापिमा”ति। ",
"sn4.19:4.1":	"“यं वदन्ति मम यिदन्ति, ",
"sn4.19:4.2":	"ये वदन्ति ममन्ति च; ",
"sn4.19:4.3":	"एत्थ चे ते मनो अत्थि, ",
"sn4.19:4.4":	"न मे समण मोक्खसी”ति। ",
"sn4.19:5.1":	"“यं वदन्ति न तं मय्हं, ",
"sn4.19:5.2":	"ये वदन्ति न ते अहं; ",
"sn4.19:5.3":	"एवं पापिम जानाहि, ",
"sn4.19:5.4":	"न मे मग्गम्पि दक्खसी”ति। ",
"sn4.19:6.1":	"अथ खो मारो पापिमा …पे… तत्थेवन्तरधायीति। "
}	
