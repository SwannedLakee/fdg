{	
"sn36.19:0.1":	"संयुत्त निकाय ३६।१९ ",
"sn36.19:0.2":	"२। रहोगतवग्ग ",
"sn36.19:0.3":	"पञ्चकङ्गसुत्त ",
"sn36.19:1.1":	"अथ खो पञ्चकङ्गो थपति येनायस्मा उदायी तेनुपसङ्कमि; उपसङ्कमित्वा आयस्मन्तं उदायिं अभिवादेत्वा एकमन्तं निसीदि। एकमन्तं निसिन्नो खो पञ्चकङ्गो थपति आयस्मन्तं उदायिं एतदवोच: ",
"sn36.19:1.2":	"“कति नु खो, भन्ते उदायि, वेदना वुत्ता भगवता”ति? ",
"sn36.19:1.3":	"“तिस्सो खो, थपति, वेदना वुत्ता भगवता। ",
"sn36.19:1.4":	"सुखा वेदना, दुक्खा वेदना, अदुक्खमसुखा वेदना—",
"sn36.19:1.5":	"इमा खो, थपति, तिस्सो वेदना वुत्ता भगवता”ति। ",
"sn36.19:1.6":	"एवं वुत्ते, पञ्चकङ्गो थपति आयस्मन्तं उदायिं एतदवोच: ",
"sn36.19:1.7":	"“न खो, भन्ते उदायि, तिस्सो वेदना वुत्ता भगवता। ",
"sn36.19:1.8":	"द्वे वेदना वुत्ता भगवता—",
"sn36.19:1.9":	"सुखा वेदना, दुक्खा वेदना। ",
"sn36.19:1.10":	"यायं, भन्ते, अदुक्खमसुखा वेदना, सन्तस्मिं एसा पणीते सुखे वुत्ता भगवता”ति। ",
"sn36.19:2.1":	"दुतियम्पि खो आयस्मा उदायी पञ्चकङ्गं थपतिं एतदवोच: ",
"sn36.19:2.2":	"“न खो, थपति, द्वे वेदना वुत्ता भगवता। ",
"sn36.19:2.3":	"तिस्सो वेदना वुत्ता भगवता। ",
"sn36.19:2.4":	"सुखा वेदना, दुक्खा वेदना, अदुक्खमसुखा वेदना—",
"sn36.19:2.5":	"इमा तिस्सो वेदना वुत्ता भगवता”ति। ",
"sn36.19:2.6":	"दुतियम्पि खो पञ्चकङ्गो थपति आयस्मन्तं उदायिं एतदवोच: ",
"sn36.19:2.7":	"“न खो, भन्ते उदायि, तिस्सो वेदना वुत्ता भगवता। ",
"sn36.19:2.8":	"द्वे वेदना वुत्ता भगवता—",
"sn36.19:2.9":	"सुखा वेदना, दुक्खा वेदना। ",
"sn36.19:2.10":	"यायं, भन्ते, अदुक्खमसुखा वेदना, सन्तस्मिं एसा पणीते सुखे वुत्ता भगवता”ति। ",
"sn36.19:3.1":	"ततियम्पि खो आयस्मा उदायी पञ्चकङ्गं थपतिं एतदवोच: ",
"sn36.19:3.2":	"“न खो, थपति, द्वे वेदना वुत्ता भगवता। ",
"sn36.19:3.3":	"तिस्सो वेदना वुत्ता भगवता। ",
"sn36.19:3.4":	"सुखा वेदना, दुक्खा वेदना, अदुक्खमसुखा वेदना—",
"sn36.19:3.5":	"इमा तिस्सो वेदना वुत्ता भगवता”ति। ",
"sn36.19:3.6":	"ततियम्पि खो पञ्चकङ्गो थपति आयस्मन्तं उदायिं एतदवोच: ",
"sn36.19:3.7":	"“न खो, भन्ते उदायि, तिस्सो वेदना वुत्ता भगवता। ",
"sn36.19:3.8":	"द्वे वेदना वुत्ता भगवता—",
"sn36.19:3.9":	"सुखा वेदना, दुक्खा वेदना। ",
"sn36.19:3.10":	"यायं, भन्ते, अदुक्खमसुखा वेदना, सन्तस्मिं एसा पणीते सुखे वुत्ता भगवता”ति। ",
"sn36.19:3.11":	"नेव सक्खि आयस्मा उदायी पञ्चकङ्गं थपतिं सञ्ञापेतुं, न पनासक्खि पञ्चकङ्गो थपति आयस्मन्तं उदायिं सञ्ञापेतुं। ",
"sn36.19:3.12":	"अस्सोसि खो आयस्मा आनन्दो आयस्मतो उदायिस्स पञ्चकङ्गेन थपतिना सद्धिं इमं कथासल्लापं। ",
"sn36.19:4.1":	"अथ खो आयस्मा आनन्दो येन भगवा तेनुपसङ्कमि; उपसङ्कमित्वा एकमन्तं निसीदि। ",
"sn36.19:4.2":	"एकमन्तं निसिन्नो खो आयस्मा आनन्दो यावतको आयस्मतो उदायिस्स पञ्चकङ्गेन थपतिना सद्धिं अहोसि कथासल्लापो तं सब्बं भगवतो आरोचेसि। ",
"sn36.19:5.1":	"“सन्तमेव, आनन्द, परियायं पञ्चकङ्गो थपति उदायिस्स भिक्खुनो नाब्भनुमोदि; ",
"sn36.19:5.2":	"सन्तञ्च पनानन्द, परियायं उदायी भिक्खु पञ्चकङ्गस्स थपतिनो नाब्भनुमोदि। ",
"sn36.19:5.3":	"द्वेपि मया, आनन्द, वेदना वुत्ता परियायेन। ",
"sn36.19:5.4":	"तिस्सोपि मया वेदना वुत्ता परियायेन। ",
"sn36.19:5.5":	"पञ्चपि मया वेदना वुत्ता परियायेन। ",
"sn36.19:5.6":	"छपि मया वेदना वुत्ता परियायेन। ",
"sn36.19:5.7":	"अट्ठारसापि मया वेदना वुत्ता परियायेन। ",
"sn36.19:5.8":	"छत्तिंसापि मया वेदना वुत्ता परियायेन। ",
"sn36.19:5.9":	"अट्ठसतम्पि मया वेदना वुत्ता परियायेन। ",
"sn36.19:5.10":	"एवं परियायदेसितो खो, आनन्द, मया धम्मो। ",
"sn36.19:5.11":	"एवं परियायदेसिते खो, आनन्द, मया धम्मे ये अञ्ञमञ्ञस्स सुभासितं सुलपितं, न समनुमञ्ञिस्सन्ति, न समनुजानिस्सन्ति, न समनुमोदिस्सन्ति, तेसं एतं पाटिकङ्खं—भण्डनजाता कलहजाता विवादापन्ना अञ्ञमञ्ञं मुखसत्तीहि वितुदन्ता विहरिस्सन्तीति। ",
"sn36.19:5.12":	"एवं परियायदेसितो खो, आनन्द, मया धम्मो। ",
"sn36.19:5.13":	"एवं परियायदेसिते खो, आनन्द, मया धम्मे ये अञ्ञमञ्ञस्स सुभासितं सुलपितं समनुमञ्ञिस्सन्ति समनुजानिस्सन्ति समनुमोदिस्सन्ति, तेसं एतं पाटिकङ्खं—समग्गा सम्मोदमाना अविवदमाना खीरोदकीभूता अञ्ञमञ्ञं पियचक्खूहि सम्पस्सन्ता विहरिस्सन्तीति। ",
"sn36.19:6.1":	"पञ्चिमे, आनन्द, कामगुणा। ",
"sn36.19:6.2":	"कतमे पञ्च? ",
"sn36.19:6.3":	"चक्खुविञ्ञेय्या रूपा इट्ठा कन्ता मनापा पियरूपा कामूपसंहिता रजनीया …पे… ",
"sn36.19:6.4":	"कायविञ्ञेय्या फोट्ठब्बा इट्ठा कन्ता मनापा पियरूपा कामूपसंहिता रजनीया। ",
"sn36.19:6.5":	"इमे खो, आनन्द, पञ्च कामगुणा। ",
"sn36.19:6.6":	"यं खो, आनन्द, इमे पञ्च कामगुणे पटिच्च उप्पज्जति सुखं सोमनस्सं—",
"sn36.19:6.7":	"इदं वुच्चति कामसुखं। ",
"sn36.19:6.8":	"ये खो, आनन्द, एवं वदेय्युं: ",
"sn36.19:6.9":	"‘एतप्परमं सन्तं सुखं सोमनस्सं पटिसंवेदेन्ती’ति—",
"sn36.19:6.10":	"इदं नेसाहं नानुजानामि। ",
"sn36.19:6.11":	"तं किस्स हेतु? ",
"sn36.19:6.12":	"अत्थानन्द, एतम्हा सुखा अञ्ञं सुखं अभिक्कन्ततरञ्च पणीततरञ्च। ",
"sn36.19:7.1":	"कतमञ्चानन्द, एतम्हा सुखा अञ्ञं सुखं अभिक्कन्ततरञ्च पणीततरञ्च? ",
"sn36.19:7.2":	"इधानन्द, भिक्खु विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति। ",
"sn36.19:7.3":	"इदं खो, आनन्द, एतम्हा सुखा अञ्ञं सुखं अभिक्कन्ततरञ्च पणीततरञ्च। ",
"sn36.19:7.4":	"ये खो, आनन्द, एवं वदेय्युं: ",
"sn36.19:7.5":	"‘एतप्परमं सन्तं सुखं सोमनस्सं पटिसंवेदेन्ती’ति—",
"sn36.19:7.6":	"इदं नेसाहं नानुजानामि। ",
"sn36.19:7.7":	"तं किस्स हेतु? ",
"sn36.19:7.8":	"अत्थानन्द, एतम्हा सुखा अञ्ञं सुखं अभिक्कन्ततरञ्च पणीततरञ्च। ",
"sn36.19:8.1":	"कतमञ्चानन्द, एतम्हा सुखा अञ्ञं सुखं अभिक्कन्ततरञ्च पणीततरञ्च? ",
"sn36.19:8.2":	"इधानन्द, भिक्खु, वितक्कविचारानं वूपसमा अज्झत्तं सम्पसादनं चेतसो एकोदिभावं अवितक्कं अविचारं समाधिजं पीतिसुखं दुतियं झानं उपसम्पज्ज विहरति। ",
"sn36.19:8.3":	"इदं खो, आनन्द, एतम्हा सुखा अञ्ञं सुखं अभिक्कन्ततरञ्च पणीततरञ्च। ",
"sn36.19:8.4":	"ये खो, आनन्द, एवं वदेय्युं: ",
"sn36.19:8.5":	"‘एतप्परमं सन्तं सुखं सोमनस्सं पटिसंवेदेन्ती’ति—",
"sn36.19:8.6":	"इदं नेसाहं नानुजानामि। ",
"sn36.19:8.7":	"तं किस्स हेतु? ",
"sn36.19:8.8":	"अत्थानन्द, एतम्हा सुखा अञ्ञं सुखं अभिक्कन्ततरञ्च पणीततरञ्च। ",
"sn36.19:9.1":	"कतमञ्चानन्द, एतम्हा सुखा अञ्ञं सुखं अभिक्कन्ततरञ्च पणीततरञ्च? ",
"sn36.19:9.2":	"इधानन्द, भिक्खु पीतिया च विरागा उपेक्खको च विहरति सतो च सम्पजानो, सुखञ्च कायेन पटिसंवेदेति, यं तं अरिया आचिक्खन्ति: ‘उपेक्खको सतिमा सुखविहारी’ति ततियं झानं उपसम्पज्ज विहरति। ",
"sn36.19:9.3":	"इदं खो, आनन्द, एतम्हा सुखा अञ्ञं सुखं अभिक्कन्ततरञ्च पणीततरञ्च। ",
"sn36.19:9.4":	"ये खो, आनन्द, एवं वदेय्युं: ",
"sn36.19:9.5":	"‘एतप्परमं सन्तं सुखं सोमनस्सं पटिसंवेदेन्ती’ति—",
"sn36.19:9.6":	"इदं नेसाहं नानुजानामि। ",
"sn36.19:9.7":	"तं किस्स हेतु? ",
"sn36.19:9.8":	"अत्थानन्द, एतम्हा सुखा अञ्ञं सुखं अभिक्कन्ततरञ्च पणीततरञ्च। ",
"sn36.19:10.1":	"कतमञ्चानन्द, एतम्हा सुखा अञ्ञं सुखं अभिक्कन्ततरञ्च पणीततरञ्च? ",
"sn36.19:10.2":	"इधानन्द, भिक्खु सुखस्स च पहाना दुक्खस्स च पहाना पुब्बेव सोमनस्सदोमनस्सानं अत्थङ्गमा अदुक्खमसुखं उपेक्खासतिपारिसुद्धिं चतुत्थं झानं उपसम्पज्ज विहरति। ",
"sn36.19:10.3":	"इदं खो, आनन्द, एतम्हा सुखा अञ्ञं सुखं अभिक्कन्ततरञ्च पणीततरञ्च। ",
"sn36.19:10.4":	"ये खो, आनन्द, एवं वदेय्युं: ",
"sn36.19:10.5":	"‘एतप्परमं सन्तं सुखं सोमनस्सं पटिसंवेदेन्ती’ति—",
"sn36.19:10.6":	"इदं नेसाहं नानुजानामि। ",
"sn36.19:10.7":	"तं किस्स हेतु? ",
"sn36.19:10.8":	"अत्थानन्द, एतम्हा सुखा अञ्ञं सुखं अभिक्कन्ततरञ्च पणीततरञ्च। ",
"sn36.19:11.1":	"कतमञ्चानन्द, एतम्हा सुखा अञ्ञं सुखं अभिक्कन्ततरञ्च पणीततरञ्च? ",
"sn36.19:11.2":	"इधानन्द, भिक्खु सब्बसो रूपसञ्ञानं समतिक्कमा, पटिघसञ्ञानं अत्थङ्गमा, नानत्तसञ्ञानं अमनसिकारा, ‘अनन्तो आकासो’ति आकासानञ्चायतनं उपसम्पज्ज विहरति। ",
"sn36.19:11.3":	"इदं खो, आनन्द, एतम्हा सुखा अञ्ञं सुखं अभिक्कन्ततरञ्च पणीततरञ्च। ",
"sn36.19:11.4":	"ये खो, आनन्द, एवं वदेय्युं: ",
"sn36.19:11.5":	"‘एतप्परमं सन्तं सुखं सोमनस्सं पटिसंवेदेन्ती’ति—",
"sn36.19:11.6":	"इदं नेसाहं नानुजानामि। ",
"sn36.19:11.7":	"तं किस्स हेतु? ",
"sn36.19:11.8":	"अत्थानन्द, एतम्हा सुखा अञ्ञं सुखं अभिक्कन्ततरञ्च पणीततरञ्च। ",
"sn36.19:12.1":	"कतमञ्चानन्द, एतम्हा सुखा अञ्ञं सुखं अभिक्कन्ततरञ्च पणीततरञ्च? ",
"sn36.19:12.2":	"इधानन्द, भिक्खु सब्बसो आकासानञ्चायतनं समतिक्कम्म, ‘अनन्तं विञ्ञाणन्’ति विञ्ञाणञ्चायतनं उपसम्पज्ज विहरति। ",
"sn36.19:12.3":	"इदं खो, आनन्द, एतम्हा सुखा अञ्ञं सुखं अभिक्कन्ततरञ्च पणीततरञ्च। ",
"sn36.19:12.4":	"ये खो, आनन्द, एवं वदेय्युं: ",
"sn36.19:12.5":	"‘एतप्परमं सन्तं सुखं सोमनस्सं पटिसंवेदेन्ती’ति—",
"sn36.19:12.6":	"इदं नेसाहं नानुजानामि। ",
"sn36.19:12.7":	"तं किस्स हेतु? ",
"sn36.19:12.8":	"अत्थानन्द, एतम्हा सुखा अञ्ञं सुखं अभिक्कन्ततरञ्च पणीततरञ्च। ",
"sn36.19:13.1":	"कतमञ्चानन्द, एतम्हा सुखा अञ्ञं सुखं अभिक्कन्ततरञ्च पणीततरञ्च? ",
"sn36.19:13.2":	"इधानन्द, भिक्खु सब्बसो विञ्ञाणञ्चायतनं समतिक्कम्म, ‘नत्थि किञ्ची’ति आकिञ्चञ्ञायतनं उपसम्पज्ज विहरति। ",
"sn36.19:13.3":	"इदं खो, आनन्द, एतम्हा सुखा अञ्ञं सुखं अभिक्कन्ततरञ्च पणीततरञ्च। ",
"sn36.19:13.4":	"ये खो, आनन्द, एवं वदेय्युं: ",
"sn36.19:13.5":	"‘एतप्परमं सन्तं सुखं सोमनस्सं पटिसंवेदेन्ती’ति—",
"sn36.19:13.6":	"इदं नेसाहं नानुजानामि। ",
"sn36.19:13.7":	"तं किस्स हेतु? ",
"sn36.19:13.8":	"अत्थानन्द, एतम्हा सुखा अञ्ञं सुखं अभिक्कन्ततरञ्च पणीततरञ्च। ",
"sn36.19:14.1":	"कतमञ्चानन्द, एतम्हा सुखा अञ्ञं सुखं अभिक्कन्ततरञ्च पणीततरञ्च? ",
"sn36.19:14.2":	"इधानन्द, भिक्खु सब्बसो आकिञ्चञ्ञायतनं समतिक्कम्म नेवसञ्ञानासञ्ञायतनं उपसम्पज्ज विहरति। ",
"sn36.19:14.3":	"इदं खो, आनन्द, एतम्हा सुखा अञ्ञं सुखं अभिक्कन्ततरञ्च पणीततरञ्च। ",
"sn36.19:14.4":	"ये खो, आनन्द, एवं वदेय्युं: ",
"sn36.19:14.5":	"‘एतप्परमं सन्तं सुखं सोमनस्सं पटिसंवेदेन्ती’ति—",
"sn36.19:14.6":	"इदं नेसाहं नानुजानामि। ",
"sn36.19:14.7":	"तं किस्स हेतु? ",
"sn36.19:14.8":	"अत्थानन्द, एतम्हा सुखा अञ्ञं सुखं अभिक्कन्ततरञ्च पणीततरञ्च। ",
"sn36.19:15.1":	"कतमञ्चानन्द, एतम्हा सुखा अञ्ञं सुखं अभिक्कन्ततरञ्च पणीततरञ्च? ",
"sn36.19:15.2":	"इधानन्द, भिक्खु सब्बसो नेवसञ्ञानासञ्ञायतनं समतिक्कम्म सञ्ञावेदयितनिरोधं उपसम्पज्ज विहरति। ",
"sn36.19:15.3":	"इदं खो, आनन्द, एतम्हा सुखा अञ्ञं सुखं अभिक्कन्ततरञ्च पणीततरञ्च। ",
"sn36.19:16.1":	"ठानं खो पनेतं, आनन्द, विज्जति यं अञ्ञतित्थिया परिब्बाजका एवं वदेय्युं: ",
"sn36.19:16.2":	"‘सञ्ञावेदयितनिरोधं समणो गोतमो आह, तञ्च सुखस्मिं पञ्ञपेति। ",
"sn36.19:16.3":	"तयिदं किंसु, तयिदं कथंसू’ति? ",
"sn36.19:16.4":	"एवंवादिनो, आनन्द, अञ्ञतित्थिया परिब्बाजका एवमस्सु वचनीया: ",
"sn36.19:16.5":	"‘न खो, आवुसो, भगवा सुखञ्ञेव वेदनं सन्धाय सुखस्मिं पञ्ञपेति। ",
"sn36.19:16.6":	"यत्थ यत्थ, आवुसो, सुखं उपलब्भति, यहिं यहिं, तं तं तथागतो सुखस्मिं पञ्ञपेती’”ति। ",
"sn36.19:16.7":	"नवमं। "
}	
