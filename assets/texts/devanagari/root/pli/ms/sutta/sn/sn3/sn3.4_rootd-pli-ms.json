{	
"sn3.4:0.1":	"संयुत्त निकाय ३।४ ",
"sn3.4:0.2":	"१। पठमवग्ग ",
"sn3.4:0.3":	"पियसुत्त ",
"sn3.4:1.1":	"सावत्थिनिदानं। ",
"sn3.4:1.2":	"एकमन्तं निसिन्नो खो राजा पसेनदि कोसलो भगवन्तं एतदवोच: ",
"sn3.4:1.3":	"“इध मय्हं, भन्ते, रहोगतस्स पटिसल्लीनस्स एवं चेतसो परिवितक्को उदपादि: ",
"sn3.4:1.4":	"‘केसं नु खो पियो अत्ता, केसं अप्पियो अत्ता’ति? ",
"sn3.4:1.5":	"तस्स मय्हं, भन्ते, एतदहोसि: ",
"sn3.4:1.6":	"‘ये च खो केचि कायेन दुच्चरितं चरन्ति, वाचाय दुच्चरितं चरन्ति, मनसा दुच्चरितं चरन्ति; ",
"sn3.4:1.7":	"तेसं अप्पियो अत्ता। ",
"sn3.4:1.8":	"किञ्चापि ते एवं वदेय्युं: ",
"sn3.4:1.9":	"“पियो नो अत्ता”ति, अथ खो तेसं अप्पियो अत्ता’। ",
"sn3.4:1.10":	"तं किस्स हेतु? ",
"sn3.4:1.11":	"यञ्हि अप्पियो अप्पियस्स करेय्य, तं ते अत्तनाव अत्तनो करोन्ति; ",
"sn3.4:1.12":	"तस्मा तेसं अप्पियो अत्ता। ",
"sn3.4:1.13":	"ये च खो केचि कायेन सुचरितं चरन्ति, वाचाय सुचरितं चरन्ति, मनसा सुचरितं चरन्ति; ",
"sn3.4:1.14":	"तेसं पियो अत्ता। ",
"sn3.4:1.15":	"किञ्चापि ते एवं वदेय्युं: ",
"sn3.4:1.16":	"‘अप्पियो नो अत्ता’ति; अथ खो तेसं पियो अत्ता। ",
"sn3.4:1.17":	"तं किस्स हेतु? ",
"sn3.4:1.18":	"यञ्हि पियो पियस्स करेय्य, तं ते अत्तनाव अत्तनो करोन्ति; ",
"sn3.4:1.19":	"तस्मा तेसं पियो अत्ता”ति। ",
"sn3.4:2.1":	"“एवमेतं, महाराज, एवमेतं, महाराज। ",
"sn3.4:2.2":	"ये हि केचि, महाराज, कायेन दुच्चरितं चरन्ति, वाचाय दुच्चरितं चरन्ति, मनसा दुच्चरितं चरन्ति; ",
"sn3.4:2.3":	"तस्मा तेसं अप्पियो अत्ता। ",
"sn3.4:2.4":	"किञ्चापि ते एवं वदेय्युं: ",
"sn3.4:2.5":	"‘पियो नो अत्ता’ति, अथ खो तेसं अप्पियो अत्ता। ",
"sn3.4:2.6":	"तं किस्स हेतु? ",
"sn3.4:2.7":	"यञ्हि, महाराज, अप्पियो अप्पियस्स करेय्य, तं ते अत्तनाव अत्तनो करोन्ति; ",
"sn3.4:2.8":	"तस्मा तेसं अप्पियो अत्ता। ",
"sn3.4:2.9":	"ये च खो केचि, महाराज, कायेन सुचरितं चरन्ति, वाचाय सुचरितं चरन्ति, मनसा सुचरितं चरन्ति; ",
"sn3.4:2.10":	"तेसं पियो अत्ता। ",
"sn3.4:2.11":	"किञ्चापि ते एवं वदेय्युं: ",
"sn3.4:2.12":	"‘अप्पियो नो अत्ता’ति; ",
"sn3.4:2.13":	"अथ खो तेसं पियो अत्ता। ",
"sn3.4:2.14":	"तं किस्स हेतु? ",
"sn3.4:2.15":	"यञ्हि, महाराज, पियो पियस्स करेय्य, तं ते अत्तनाव अत्तनो करोन्ति; ",
"sn3.4:2.16":	"तस्मा तेसं पियो अत्ता”ति। ",
"sn3.4:2.17":	"इदमवोच …पे… ",
"sn3.4:3.1":	"“अत्तानञ्चे पियं जञ्ञा, ",
"sn3.4:3.2":	"न नं पापेन संयुजे; ",
"sn3.4:3.3":	"न हि तं सुलभं होति, ",
"sn3.4:3.4":	"सुखं दुक्कटकारिना। ",
"sn3.4:4.1":	"अन्तकेनाधिपन्नस्स, ",
"sn3.4:4.2":	"जहतो मानुसं भवं; ",
"sn3.4:4.3":	"किञ्हि तस्स सकं होति, ",
"sn3.4:4.4":	"किञ्च आदाय गच्छति; ",
"sn3.4:4.5":	"किञ्चस्स अनुगं होति, ",
"sn3.4:4.6":	"छायाव अनपायिनी। ",
"sn3.4:5.1":	"उभो पुञ्ञञ्च पापञ्च, ",
"sn3.4:5.2":	"यं मच्चो कुरुते इध; ",
"sn3.4:5.3":	"तञ्हि तस्स सकं होति, ",
"sn3.4:5.4":	"तंव आदाय गच्छति; ",
"sn3.4:5.5":	"तंवस्स अनुगं होति, ",
"sn3.4:5.6":	"छायाव अनपायिनी। ",
"sn3.4:6.1":	"तस्मा करेय्य कल्याणं, ",
"sn3.4:6.2":	"निचयं सम्परायिकं; ",
"sn3.4:6.3":	"पुञ्ञानि परलोकस्मिं, ",
"sn3.4:6.4":	"पतिट्ठा होन्ति पाणिनन्”ति। "
}	
