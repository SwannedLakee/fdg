{	
"sn16.8:0.1":	"संयुत्त निकाय १६।८ ",
"sn16.8:0.2":	"१। कस्सपवग्ग ",
"sn16.8:0.3":	"ततियओवादसुत्त ",
"sn16.8:1.1":	"राजगहे कलन्दकनिवापे। ",
"sn16.8:1.2":	"अथ खो आयस्मा महाकस्सपो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो आयस्मन्तं महाकस्सपं भगवा एतदवोच: ",
"sn16.8:1.3":	"“ओवद, कस्सप, भिक्खू; ",
"sn16.8:1.4":	"करोहि, कस्सप, भिक्खूनं धम्मिं कथं। ",
"sn16.8:1.5":	"अहं वा, कस्सप, भिक्खूनं ओवदेय्यं त्वं वा; ",
"sn16.8:1.6":	"अहं वा भिक्खूनं धम्मिं कथं करेय्यं त्वं वा”ति। ",
"sn16.8:2.1":	"“दुब्बचा खो, भन्ते, एतरहि भिक्खू, दोवचस्सकरणेहि धम्मेहि समन्नागता, अक्खमा, अप्पदक्खिणग्गाहिनो अनुसासनिन्”ति। ",
"sn16.8:2.2":	"“तथा हि पन, कस्सप, पुब्बे थेरा भिक्खू आरञ्ञिका चेव अहेसुं आरञ्ञिकत्तस्स च वण्णवादिनो, पिण्डपातिका चेव अहेसुं पिण्डपातिकत्तस्स च वण्णवादिनो, पंसुकूलिका चेव अहेसुं पंसुकूलिकत्तस्स च वण्णवादिनो, तेचीवरिका चेव अहेसुं तेचीवरिकत्तस्स च वण्णवादिनो, अप्पिच्छा चेव अहेसुं अप्पिच्छताय च वण्णवादिनो, सन्तुट्ठा चेव अहेसुं सन्तुट्ठिया च वण्णवादिनो, पविवित्ता चेव अहेसुं पविवेकस्स च वण्णवादिनो, असंसट्ठा चेव अहेसुं असंसग्गस्स च वण्णवादिनो, आरद्धवीरिया चेव अहेसुं वीरियारम्भस्स च वण्णवादिनो। ",
"sn16.8:3.1":	"तत्र यो होति भिक्खु आरञ्ञिको चेव आरञ्ञिकत्तस्स च वण्णवादी, पिण्डपातिको चेव पिण्डपातिकत्तस्स च वण्णवादी, पंसुकूलिको चेव पंसुकूलिकत्तस्स च वण्णवादी, तेचीवरिको चेव तेचीवरिकत्तस्स च वण्णवादी, अप्पिच्छो चेव अप्पिच्छताय च वण्णवादी, सन्तुट्ठो चेव सन्तुट्ठिया च वण्णवादी, पविवित्तो चेव पविवेकस्स च वण्णवादी, असंसट्ठो चेव असंसग्गस्स च वण्णवादी, आरद्धवीरियो चेव वीरियारम्भस्स च वण्णवादी, तं थेरा भिक्खू आसनेन निमन्तेन्ति: ",
"sn16.8:3.2":	"‘एहि, भिक्खु, को नामायं भिक्खु, भद्दको वतायं भिक्खु, सिक्खाकामो वतायं भिक्खु; एहि, भिक्खु, इदं आसनं निसीदाही’ति। ",
"sn16.8:4.1":	"तत्र, कस्सप, नवानं भिक्खूनं एवं होति: ",
"sn16.8:4.2":	"‘यो किर सो होति भिक्खु आरञ्ञिको चेव आरञ्ञिकत्तस्स च वण्णवादी, पिण्डपातिको चेव …पे… पंसुकूलिको चेव … तेचीवरिको चेव … अप्पिच्छो चेव … सन्तुट्ठो चेव … पविवित्तो चेव … असंसट्ठो चेव … आरद्धवीरियो चेव वीरियारम्भस्स च वण्णवादी, तं थेरा भिक्खू आसनेन निमन्तेन्ति—",
"sn16.8:4.3":	"एहि, भिक्खु, को नामायं भिक्खु, भद्दको वतायं भिक्खु, सिक्खाकामो वतायं भिक्खु; एहि, भिक्खु, इदं आसनं निसीदाही’ति। ",
"sn16.8:4.4":	"ते तथत्ताय पटिपज्जन्ति; ",
"sn16.8:4.5":	"तेसं तं होति दीघरत्तं हिताय सुखाय। ",
"sn16.8:5.1":	"एतरहि पन, कस्सप, थेरा भिक्खू न चेव आरञ्ञिका न च आरञ्ञिकत्तस्स वण्णवादिनो, न चेव पिण्डपातिका न च पिण्डपातिकत्तस्स वण्णवादिनो, न चेव पंसुकूलिका न च पंसुकूलिकत्तस्स वण्णवादिनो, न चेव तेचीवरिका न च तेचीवरिकत्तस्स वण्णवादिनो, न चेव अप्पिच्छा न च अप्पिच्छताय वण्णवादिनो, न चेव सन्तुट्ठा न च सन्तुट्ठिया वण्णवादिनो, न चेव पविवित्ता न च पविवेकस्स वण्णवादिनो, न चेव असंसट्ठा न च असंसग्गस्स वण्णवादिनो, न चेव आरद्धवीरिया न च वीरियारम्भस्स वण्णवादिनो। ",
"sn16.8:6.1":	"तत्र यो होति भिक्खु ञातो यसस्सी लाभी चीवरपिण्डपातसेनासनगिलानप्पच्चयभेसज्जपरिक्खारानं तं थेरा भिक्खू आसनेन निमन्तेन्ति: ",
"sn16.8:6.2":	"‘एहि, भिक्खु, को नामायं भिक्खु, भद्दको वतायं भिक्खु, सब्रह्मचारिकामो वतायं भिक्खु; एहि, भिक्खु, इदं आसनं निसीदाही’ति। ",
"sn16.8:7.1":	"तत्र, कस्सप, नवानं भिक्खूनं एवं होति: ",
"sn16.8:7.2":	"‘यो किर सो होति भिक्खु ञातो यसस्सी लाभी चीवरपिण्डपातसेनासनगिलानप्पच्चयभेसज्जपरिक्खारानं तं थेरा भिक्खू आसनेन निमन्तेन्ति—",
"sn16.8:7.3":	"एहि, भिक्खु, को नामायं भिक्खु, भद्दको वतायं भिक्खु, सब्रह्मचारिकामो वतायं भिक्खु; एहि, भिक्खु, इदं आसनं निसीदाही’ति। ",
"sn16.8:7.4":	"ते तथत्ताय पटिपज्जन्ति। ",
"sn16.8:7.5":	"तेसं तं होति दीघरत्तं अहिताय दुक्खाय। ",
"sn16.8:7.6":	"यञ्हि तं, कस्सप, सम्मा वदमानो वदेय्य: ",
"sn16.8:7.7":	"‘उपद्दुता ब्रह्मचारी ब्रह्मचारूपद्दवेन अभिपत्थना ब्रह्मचारी ब्रह्मचारिअभिपत्थनेना’ति, एतरहि तं, कस्सप, सम्मा वदमानो वदेय्य: ‘उपद्दुता ब्रह्मचारी ब्रह्मचारूपद्दवेन अभिपत्थना ब्रह्मचारी ब्रह्मचारिअभिपत्थनेना’”ति। ",
"sn16.8:7.8":	"अट्ठमं। "
}	
