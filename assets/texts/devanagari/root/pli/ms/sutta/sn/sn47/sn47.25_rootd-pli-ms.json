{	
"sn47.25:0.1":	"संयुत्त निकाय ४७।२५ ",
"sn47.25:0.2":	"३। सीलट्ठितिवग्ग ",
"sn47.25:0.3":	"अञ्ञतरब्राह्मणसुत्त ",
"sn47.25:1.1":	"एवं मे सुतं—",
"sn47.25:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"sn47.25:1.3":	"अथ खो अञ्ञतरो ब्राह्मणो येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"sn47.25:1.4":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो सो ब्राह्मणो भगवन्तं एतदवोच: ",
"sn47.25:1.5":	"“को नु खो, भो गोतम, हेतु, को पच्चयो येन तथागते परिनिब्बुते सद्धम्मो न चिरट्ठितिको होति? ",
"sn47.25:1.6":	"को पन, भो गोतम, हेतु, को पच्चयो येन तथागते परिनिब्बुते सद्धम्मो चिरट्ठितिको होती”ति? ",
"sn47.25:2.1":	"“चतुन्नं खो, ब्राह्मण, सतिपट्ठानानं अभावितत्ता अबहुलीकतत्ता तथागते परिनिब्बुते सद्धम्मो न चिरट्ठितिको होति। ",
"sn47.25:2.2":	"चतुन्नञ्च खो, ब्राह्मण, सतिपट्ठानानं भावितत्ता बहुलीकतत्ता तथागते परिनिब्बुते सद्धम्मो चिरट्ठितिको होति। ",
"sn47.25:3.1":	"कतमेसं चतुन्नं? ",
"sn47.25:3.2":	"इध, ब्राह्मण, भिक्खु काये कायानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं; ",
"sn47.25:3.3":	"वेदनासु …पे… ",
"sn47.25:3.4":	"चित्ते …पे… ",
"sn47.25:3.5":	"धम्मेसु धम्मानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं। ",
"sn47.25:3.6":	"इमेसं खो, ब्राह्मण, चतुन्नं सतिपट्ठानानं अभावितत्ता अबहुलीकतत्ता तथागते परिनिब्बुते सद्धम्मो न चिरट्ठितिको होति। ",
"sn47.25:3.7":	"इमेसञ्च खो, ब्राह्मण, चतुन्नं सतिपट्ठानानं भावितत्ता बहुलीकतत्ता तथागते परिनिब्बुते सद्धम्मो चिरट्ठितिको होती”ति। ",
"sn47.25:4.1":	"एवं वुत्ते, सो ब्राह्मणो भगवन्तं एतदवोच: ",
"sn47.25:4.2":	"“अभिक्कन्तं, भो गोतम …पे… ",
"sn47.25:4.3":	"उपासकं मं भवं गोतमो धारेतु अज्जतग्गे पाणुपेतं सरणं गतन्”ति। ",
"sn47.25:4.4":	"पञ्चमं। "
}	
