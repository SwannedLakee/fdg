{	
"sn21.10:0.1":	"संयुत्त निकाय २१।१० ",
"sn21.10:0.2":	"१। भिक्खुवग्ग ",
"sn21.10:0.3":	"थेरनामकसुत्त ",
"sn21.10:1.1":	"एकं समयं भगवा राजगहे विहरति वेळुवने कलन्दकनिवापे। ",
"sn21.10:1.2":	"तेन खो पन समयेन अञ्ञतरो भिक्खु थेरनामको एकविहारी चेव होति एकविहारस्स च वण्णवादी। ",
"sn21.10:1.3":	"सो एको गामं पिण्डाय पविसति एको पटिक्कमति एको रहो निसीदति एको चङ्कमं अधिट्ठाति। ",
"sn21.10:1.4":	"अथ खो सम्बहुला भिक्खू येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो ते भिक्खू भगवन्तं एतदवोचुं: ",
"sn21.10:1.5":	"“इध, भन्ते, अञ्ञतरो भिक्खु थेरनामको एकविहारी एकविहारस्स च वण्णवादी”ति। ",
"sn21.10:2.1":	"अथ खो भगवा अञ्ञतरं भिक्खुं आमन्तेसि: ",
"sn21.10:2.2":	"“एहि त्वं, भिक्खु, मम वचनेन थेरं भिक्खुं आमन्तेहि: ",
"sn21.10:2.3":	"‘सत्था तं, आवुसो थेर, आमन्तेती’”ति। ",
"sn21.10:2.4":	"“एवं, भन्ते”ति खो सो भिक्खु भगवतो पटिस्सुत्वा येनायस्मा थेरो तेनुपसङ्कमि; उपसङ्कमित्वा आयस्मन्तं थेरं एतदवोच: ",
"sn21.10:2.5":	"“सत्था तं, आवुसो थेर, आमन्तेती”ति। ",
"sn21.10:2.6":	"“एवमावुसो”ति खो आयस्मा थेरो तस्स भिक्खुनो पटिस्सुत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो आयस्मन्तं थेरं भगवा एतदवोच: ",
"sn21.10:2.7":	"“सच्चं किर त्वं, थेर, एकविहारी एकविहारस्स च वण्णवादी”ति? ",
"sn21.10:2.8":	"“एवं, भन्ते”। ",
"sn21.10:2.9":	"“यथा कथं पन त्वं, थेर, एकविहारी एकविहारस्स च वण्णवादी”ति? ",
"sn21.10:2.10":	"“इधाहं, भन्ते, एको गामं पिण्डाय पविसामि एको पटिक्कमामि एको रहो निसीदामि एको चङ्कमं अधिट्ठामि। ",
"sn21.10:2.11":	"एवं ख्वाहं, भन्ते, एकविहारी एकविहारस्स च वण्णवादी”ति। ",
"sn21.10:3.1":	"“अत्थेसो, थेर, एकविहारो नेसो नत्थीति वदामि। ",
"sn21.10:3.2":	"अपि च, थेर, यथा एकविहारो वित्थारेन परिपुण्णो होति ",
"sn21.10:3.3":	"तं सुणाहि, साधुकं मनसि करोहि; भासिस्सामी”ति। ",
"sn21.10:3.4":	"“एवं, भन्ते”ति खो …पे…। ",
"sn21.10:3.5":	"“कथञ्च, थेर, एकविहारो वित्थारेन परिपुण्णो होति। ",
"sn21.10:3.6":	"इध, थेर, यं अतीतं तं पहीनं, यं अनागतं तं पटिनिस्सट्ठं, पच्चुप्पन्नेसु च अत्तभावपटिलाभेसु छन्दरागो सुप्पटिविनीतो। ",
"sn21.10:3.7":	"एवं खो, थेर, एकविहारो वित्थारेन परिपुण्णो होती”ति। ",
"sn21.10:4.1":	"इदमवोच भगवा। ",
"sn21.10:4.2":	"इदं वत्वान सुगतो अथापरं एतदवोच सत्था: ",
"sn21.10:5.1":	"“सब्बाभिभुं सब्बविदुं सुमेधं, ",
"sn21.10:5.2":	"सब्बेसु धम्मेसु अनूपलित्तं; ",
"sn21.10:5.3":	"सब्बञ्जहं तण्हाक्खये विमुत्तं, ",
"sn21.10:5.4":	"तमहं नरं एकविहारीति ब्रूमी”ति। ",
"sn21.10:5.5":	"दसमं। "
}	
