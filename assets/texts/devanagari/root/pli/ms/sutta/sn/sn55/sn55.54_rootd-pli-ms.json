{	
"sn55.54:0.1":	"संयुत्त निकाय ५५।५४ ",
"sn55.54:0.2":	"६। सप्पञ्ञवग्ग ",
"sn55.54:0.3":	"गिलानसुत्त ",
"sn55.54:1.1":	"एकं समयं भगवा सक्केसु विहरति कपिलवत्थुस्मिं निग्रोधारामे। ",
"sn55.54:1.2":	"तेन खो पन समयेन सम्बहुला भिक्खू भगवतो चीवरकम्मं करोन्ति: ",
"sn55.54:1.3":	"“निट्ठितचीवरो भगवा तेमासच्चयेन चारिकं पक्कमिस्सती”ति। ",
"sn55.54:1.4":	"अस्सोसि खो महानामो सक्को: ",
"sn55.54:1.5":	"“सम्बहुला किर भिक्खू भगवतो चीवरकम्मं करोन्ति: ",
"sn55.54:1.6":	"‘निट्ठितचीवरो भगवा तेमासच्चयेन चारिकं पक्कमिस्सती’”ति। ",
"sn55.54:1.7":	"अथ खो महानामो सक्को येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो महानामो सक्को भगवन्तं एतदवोच: ",
"sn55.54:1.8":	"“सुतमेतं, भन्ते: ",
"sn55.54:1.9":	"‘सम्बहुला किर भिक्खू भगवतो चीवरकम्मं करोन्ति—",
"sn55.54:1.10":	"निट्ठितचीवरो भगवा तेमासच्चयेन चारिकं पक्कमिस्सती’ति। ",
"sn55.54:1.11":	"न खो नेतं, भन्ते, भगवतो सम्मुखा सुतं सम्मुखा पटिग्गहितं ",
"sn55.54:1.12":	"सप्पञ्ञेन उपासकेन सप्पञ्ञो उपासको आबाधिको दुक्खितो बाळ्हगिलानो ओवदितब्बो”ति। ",
"sn55.54:2.1":	"“सप्पञ्ञेन, महानाम, उपासकेन सप्पञ्ञो उपासको आबाधिको दुक्खितो बाळ्हगिलानो चतूहि अस्सासनीयेहि धम्मेहि अस्सासेतब्बो: ",
"sn55.54:2.2":	"‘अस्सासतायस्मा—",
"sn55.54:2.3":	"अत्थायस्मतो बुद्धे अवेच्चप्पसादो इतिपि सो भगवा …पे… सत्था देवमनुस्सानं बुद्धो भगवाति। ",
"sn55.54:2.4":	"अस्सासतायस्मा—",
"sn55.54:2.5":	"अत्थायस्मतो धम्मे …पे… ",
"sn55.54:2.6":	"सङ्घे …पे… ",
"sn55.54:2.7":	"अरियकन्तानि सीलानि अखण्डानि …पे… समाधिसंवत्तनिकानी’ति। ",
"sn55.54:3.1":	"सप्पञ्ञेन, महानाम, उपासकेन सप्पञ्ञो उपासको आबाधिको दुक्खितो बाळ्हगिलानो इमेहि चतूहि अस्सासनीयेहि धम्मेहि अस्सासेत्वा एवमस्स वचनीयो: ",
"sn55.54:3.2":	"‘अत्थायस्मतो मातापितूसु अपेक्खा’ति? ",
"sn55.54:3.3":	"सो चे एवं वदेय्य: ",
"sn55.54:3.4":	"‘अत्थि मे मातापितूसु अपेक्खा’ति, सो एवमस्स वचनीयो: ",
"sn55.54:3.5":	"‘आयस्मा खो मारिसो मरणधम्मो। ",
"sn55.54:3.6":	"सचेपायस्मा मातापितूसु अपेक्खं करिस्सति, मरिस्सतेव; ",
"sn55.54:3.7":	"नो चेपायस्मा मातापितूसु अपेक्खं करिस्सति, मरिस्सतेव। ",
"sn55.54:3.8":	"साधायस्मा, या ते मातापितूसु अपेक्खा तं पजहा’ति। ",
"sn55.54:4.1":	"सो चे एवं वदेय्य: ",
"sn55.54:4.2":	"‘या मे मातापितूसु अपेक्खा सा पहीना’ति, सो एवमस्स वचनीयो: ",
"sn55.54:4.3":	"‘अत्थि पनायस्मतो पुत्तदारेसु अपेक्खा’ति? ",
"sn55.54:4.4":	"सो चे एवं वदेय्य: ",
"sn55.54:4.5":	"‘अत्थि मे पुत्तदारेसु अपेक्खा’ति, सो एवमस्स वचनीयो: ",
"sn55.54:4.6":	"‘आयस्मा खो मारिसो मरणधम्मो। ",
"sn55.54:4.7":	"सचेपायस्मा पुत्तदारेसु अपेक्खं करिस्सति, मरिस्सतेव; ",
"sn55.54:4.8":	"नो चेपायस्मा पुत्तदारेसु अपेक्खं करिस्सति, मरिस्सतेव। ",
"sn55.54:4.9":	"साधायस्मा, या ते पुत्तदारेसु अपेक्खा तं पजहा’ति। ",
"sn55.54:5.1":	"सो चे एवं वदेय्य: ",
"sn55.54:5.2":	"‘या मे पुत्तदारेसु अपेक्खा सा पहीना’ति, सो एवमस्स वचनीयो: ",
"sn55.54:5.3":	"‘अत्थि पनायस्मतो मानुसकेसु पञ्चसु कामगुणेसु अपेक्खा’ति? ",
"sn55.54:5.4":	"सो चे एवं वदेय्य: ",
"sn55.54:5.5":	"‘अत्थि मे मानुसकेसु पञ्चसु कामगुणेसु अपेक्खा’ति, सो एवमस्स वचनीयो: ",
"sn55.54:5.6":	"‘मानुसकेहि खो, आवुसो, कामेहि दिब्बा कामा अभिक्कन्ततरा च पणीततरा च। ",
"sn55.54:5.7":	"साधायस्मा, मानुसकेहि कामेहि चित्तं वुट्ठापेत्वा चातुमहाराजिकेसु देवेसु चित्तं अधिमोचेही’ति। ",
"sn55.54:6.1":	"सो चे एवं वदेय्य: ",
"sn55.54:6.2":	"‘मानुसकेहि मे कामेहि चित्तं वुट्ठितं, चातुमहाराजिकेसु देवेसु चित्तं अधिमोचितन्’ति, सो एवमस्स वचनीयो: ",
"sn55.54:6.3":	"‘चातुमहाराजिकेहि खो, आवुसो, देवेहि तावतिंसा देवा अभिक्कन्ततरा च पणीततरा च। ",
"sn55.54:6.4":	"साधायस्मा, चातुमहाराजिकेहि देवेहि चित्तं वुट्ठापेत्वा तावतिंसेसु देवेसु चित्तं अधिमोचेही’ति। ",
"sn55.54:7.1":	"सो चे एवं वदेय्य: ",
"sn55.54:7.2":	"‘चातुमहाराजिकेहि मे देवेहि चित्तं वुट्ठितं, तावतिंसेसु देवेसु चित्तं अधिमोचितन्’ति, सो एवमस्स वचनीयो: ",
"sn55.54:7.3":	"‘तावतिंसेहि खो, आवुसो, देवेहि यामा देवा …पे… ",
"sn55.54:7.4":	"तुसिता देवा …पे… ",
"sn55.54:7.5":	"निम्मानरती देवा …पे… ",
"sn55.54:7.6":	"परनिम्मितवसवत्ती देवा …पे… ",
"sn55.54:7.7":	"परनिम्मितवसवत्तीहि खो, आवुसो, देवेहि ब्रह्मलोको अभिक्कन्ततरो च पणीततरो च। ",
"sn55.54:7.8":	"साधायस्मा, परनिम्मितवसवत्तीहि देवेहि चित्तं वुट्ठापेत्वा ब्रह्मलोके चित्तं अधिमोचेही’ति। ",
"sn55.54:7.9":	"सो चे एवं वदेय्य: ",
"sn55.54:7.10":	"‘परनिम्मितवसवत्तीहि मे देवेहि चित्तं वुट्ठितं, ब्रह्मलोके चित्तं अधिमोचितन्’ति, सो एवमस्स वचनीयो: ",
"sn55.54:7.11":	"‘ब्रह्मलोकोपि खो, आवुसो, अनिच्चो अद्धुवो सक्कायपरियापन्नो। ",
"sn55.54:7.12":	"साधायस्मा, ब्रह्मलोका चित्तं वुट्ठापेत्वा सक्कायनिरोधे चित्तं उपसंहराही’ति। ",
"sn55.54:8.1":	"सो चे एवं वदेय्य: ",
"sn55.54:8.2":	"‘ब्रह्मलोका मे चित्तं वुट्ठितं, सक्कायनिरोधे चित्तं उपसंहरामी’ति; ",
"sn55.54:8.3":	"एवं विमुत्तचित्तस्स खो, महानाम, उपासकस्स आसवा विमुत्तचित्तेन भिक्खुना न किञ्चि नानाकरणं वदामि, यदिदं—",
"sn55.54:8.4":	"विमुत्तिया विमुत्तन्”ति। ",
"sn55.54:8.5":	"चतुत्थं। "
}	
