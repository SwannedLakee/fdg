{	
"sn8.1:0.1":	"संयुत्त निकाय ८।१ ",
"sn8.1:0.2":	"१। वङ्गीसवग्ग ",
"sn8.1:0.3":	"निक्खन्तसुत्त ",
"sn8.1:1.1":	"एवं मे सुतं—",
"sn8.1:1.2":	"एकं समयं आयस्मा वङ्गीसो आळवियं विहरति अग्गाळवे चेतिये आयस्मता निग्रोधकप्पेन उपज्झायेन सद्धिं। ",
"sn8.1:1.3":	"तेन खो पन समयेन आयस्मा वङ्गीसो नवको होति अचिरपब्बजितो ओहिय्यको विहारपालो। ",
"sn8.1:1.4":	"अथ खो सम्बहुला इत्थियो समलङ्करित्वा येन अग्गाळवको आरामो तेनुपसङ्कमिंसु विहारपेक्खिकायो। ",
"sn8.1:1.5":	"अथ खो आयस्मतो वङ्गीसस्स ता इत्थियो दिस्वा अनभिरति उप्पज्जति, रागो चित्तं अनुद्धंसेति। ",
"sn8.1:1.6":	"अथ खो आयस्मतो वङ्गीसस्स एतदहोसि: ",
"sn8.1:1.7":	"“अलाभा वत मे, न वत मे लाभा; दुल्लद्धं वत मे, न वत मे सुलद्धं; ",
"sn8.1:1.8":	"यस्स मे अनभिरति उप्पन्ना, रागो चित्तं अनुद्धंसेति, तं कुतेत्थ लब्भा, यं मे परो अनभिरतिं विनोदेत्वा अभिरतिं उप्पादेय्य। ",
"sn8.1:1.9":	"यन्नूनाहं अत्तनाव अत्तनो अनभिरतिं विनोदेत्वा अभिरतिं उप्पादेय्यन्”ति। ",
"sn8.1:1.10":	"अथ खो आयस्मा वङ्गीसो अत्तनाव अत्तनो अनभिरतिं विनोदेत्वा अभिरतिं उप्पादेत्वा तायं वेलायं इमा गाथायो अभासि: ",
"sn8.1:2.1":	"“निक्खन्तं वत मं सन्तं, ",
"sn8.1:2.2":	"अगारस्मानगारियं; ",
"sn8.1:2.3":	"वितक्का उपधावन्ति, ",
"sn8.1:2.4":	"पगब्भा कण्हतो इमे। ",
"sn8.1:3.1":	"उग्गपुत्ता महिस्सासा, ",
"sn8.1:3.2":	"सिक्खिता दळ्हधम्मिनो; ",
"sn8.1:3.3":	"समन्ता परिकिरेय्युं, ",
"sn8.1:3.4":	"सहस्सं अपलायिनं। ",
"sn8.1:4.1":	"सचेपि एततो भिय्यो, ",
"sn8.1:4.2":	"आगमिस्सन्ति इत्थियो; ",
"sn8.1:4.3":	"नेव मं ब्याधयिस्सन्ति, ",
"sn8.1:4.4":	"धम्मे सम्हि पतिट्ठितं। ",
"sn8.1:5.1":	"सक्खी हि मे सुतं एतं, ",
"sn8.1:5.2":	"बुद्धस्सादिच्चबन्धुनो; ",
"sn8.1:5.3":	"निब्बानगमनं मग्गं, ",
"sn8.1:5.4":	"तत्थ मे निरतो मनो। ",
"sn8.1:6.1":	"एवञ्चे मं विहरन्तं, ",
"sn8.1:6.2":	"पापिम उपगच्छसि; ",
"sn8.1:6.3":	"तथा मच्चु करिस्सामि, ",
"sn8.1:6.4":	"न मे मग्गम्पि दक्खसी”ति। "
}	
