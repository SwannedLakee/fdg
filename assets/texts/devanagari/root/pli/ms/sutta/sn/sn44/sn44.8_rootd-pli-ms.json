{	
"sn44.8:0.1":	"संयुत्त निकाय ४४।८ ",
"sn44.8:0.2":	"१। अब्याकतवग्ग ",
"sn44.8:0.3":	"वच्छगोत्तसुत्त ",
"sn44.8:1.1":	"अथ खो वच्छगोत्तो परिब्बाजको येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"sn44.8:1.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो वच्छगोत्तो परिब्बाजको भगवन्तं एतदवोच: ",
"sn44.8:1.3":	"“किं नु खो, भो गोतम, सस्सतो लोको”ति? ",
"sn44.8:1.4":	"“अब्याकतं खो एतं, वच्छ, मया: ‘सस्सतो लोको’ति …पे…। ",
"sn44.8:1.5":	"“किं पन, भो गोतम, ‘नेव होति न न होति तथागतो परं मरणा’”ति? ",
"sn44.8:1.6":	"“एतम्पि खो, वच्छ, अब्याकतं मया: ",
"sn44.8:1.7":	"‘नेव होति न न होति तथागतो परं मरणा’”ति। ",
"sn44.8:2.1":	"“को नु खो, भो गोतम, हेतु, को पच्चयो, येन अञ्ञतित्थियानं परिब्बाजकानं एवं पुट्ठानं एवं वेय्याकरणं होति: ",
"sn44.8:2.2":	"‘सस्सतो लोको’ति वा …पे… ",
"sn44.8:2.3":	"‘नेव होति न न होति तथागतो परं मरणा’ति वा? ",
"sn44.8:2.4":	"को पन, भो गोतम, हेतु, को पच्चयो, येन भोतो गोतमस्स एवं पुट्ठस्स न एवं वेय्याकरणं होति: ",
"sn44.8:2.5":	"‘सस्सतो लोको’तिपि …पे… ",
"sn44.8:2.6":	"‘नेव होति न न होति तथागतो परं मरणा’तिपी”ति? ",
"sn44.8:3.1":	"“अञ्ञतित्थिया खो, वच्छ, परिब्बाजका रूपं अत्ततो समनुपस्सन्ति, रूपवन्तं वा अत्तानं, अत्तनि वा रूपं, रूपस्मिं वा अत्तानं। ",
"sn44.8:3.2":	"वेदनं अत्ततो समनुपस्सन्ति …पे… ",
"sn44.8:3.3":	"सञ्ञं …पे… ",
"sn44.8:3.4":	"सङ्खारे …पे… ",
"sn44.8:3.5":	"विञ्ञाणं अत्ततो समनुपस्सन्ति, विञ्ञाणवन्तं वा अत्तानं, अत्तनि वा विञ्ञाणं, विञ्ञाणस्मिं वा अत्तानं। ",
"sn44.8:3.6":	"तस्मा अञ्ञतित्थियानं परिब्बाजकानं एवं पुट्ठानं एवं वेय्याकरणं होति: ",
"sn44.8:3.7":	"‘सस्सतो लोको’ति वा …पे… ",
"sn44.8:3.8":	"‘नेव होति न न होति तथागतो परं मरणा’ति वा। ",
"sn44.8:3.9":	"तथागतो च खो, वच्छ, अरहं सम्मासम्बुद्धो न रूपं अत्ततो समनुपस्सति, न रूपवन्तं वा अत्तानं, न अत्तनि वा रूपं, न रूपस्मिं वा अत्तानं। ",
"sn44.8:3.10":	"न वेदनं अत्ततो समनुपस्सति …पे… ",
"sn44.8:3.11":	"न सञ्ञं …पे… ",
"sn44.8:3.12":	"न सङ्खारे …पे… ",
"sn44.8:3.13":	"न विञ्ञाणं अत्ततो समनुपस्सति, न विञ्ञाणवन्तं वा अत्तानं, न अत्तनि वा विञ्ञाणं, न विञ्ञाणस्मिं वा अत्तानं। ",
"sn44.8:3.14":	"तस्मा तथागतस्स एवं पुट्ठस्स न एवं वेय्याकरणं होति: ",
"sn44.8:3.15":	"‘सस्सतो लोको’तिपि …पे… ",
"sn44.8:3.16":	"‘नेव होति न न होति तथागतो परं मरणा’तिपी”ति। ",
"sn44.8:4.1":	"अथ खो वच्छगोत्तो परिब्बाजको उट्ठायासना येनायस्मा महामोग्गल्लानो तेनुपसङ्कमि; उपसङ्कमित्वा आयस्मता महामोग्गल्लानेन सद्धिं सम्मोदि। ",
"sn44.8:4.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो वच्छगोत्तो परिब्बाजको आयस्मन्तं महामोग्गल्लानं एतदवोच: ",
"sn44.8:4.3":	"“किं नु खो, भो मोग्गल्लान, सस्सतो लोको”ति? ",
"sn44.8:4.4":	"“अब्याकतं खो एतं, वच्छ, भगवता: ‘सस्सतो लोको’ति …पे…। ",
"sn44.8:4.5":	"“किं पन, भो मोग्गल्लान, ‘नेव होति न न होति तथागतो परं मरणा’”ति? ",
"sn44.8:4.6":	"“एतम्पि खो, वच्छ, अब्याकतं भगवता: ",
"sn44.8:4.7":	"‘नेव होति न न होति तथागतो परं मरणा’”ति। ",
"sn44.8:5.1":	"“को नु खो, भो मोग्गल्लान, हेतु, को पच्चयो, येन अञ्ञतित्थियानं परिब्बाजकानं एवं पुट्ठानं एवं वेय्याकरणं होति: ",
"sn44.8:5.2":	"‘सस्सतो लोको’ति वा …पे… ",
"sn44.8:5.3":	"‘नेव होति न न होति तथागतो परं मरणा’ति वा? ",
"sn44.8:5.4":	"को पन, भो मोग्गल्लान, हेतु, को पच्चयो येन समणस्स गोतमस्स एवं पुट्ठस्स न एवं वेय्याकरणं होति: ",
"sn44.8:5.5":	"‘सस्सतो लोको’तिपि …पे… ",
"sn44.8:5.6":	"‘नेव होति न न होति तथागतो परं मरणा’तिपी”ति? ",
"sn44.8:6.1":	"“अञ्ञतित्थिया खो, वच्छ, परिब्बाजका रूपं अत्ततो समनुपस्सन्ति, रूपवन्तं वा अत्तानं, अत्तनि वा रूपं, रूपस्मिं वा अत्तानं। ",
"sn44.8:6.2":	"वेदनं अत्ततो समनुपस्सन्ति …पे… ",
"sn44.8:6.3":	"सञ्ञं …पे… ",
"sn44.8:6.4":	"सङ्खारे …पे… ",
"sn44.8:6.5":	"विञ्ञाणं अत्ततो समनुपस्सन्ति, विञ्ञाणवन्तं वा अत्तानं, अत्तनि वा विञ्ञाणं, विञ्ञाणस्मिं वा अत्तानं। ",
"sn44.8:6.6":	"तस्मा अञ्ञतित्थियानं परिब्बाजकानं एवं पुट्ठानं एवं वेय्याकरणं होति: ",
"sn44.8:6.7":	"‘सस्सतो लोको’ति वा …पे… ",
"sn44.8:6.8":	"‘नेव होति न न होति तथागतो परं मरणा’ति वा। ",
"sn44.8:6.9":	"तथागतो च खो, वच्छ, अरहं सम्मासम्बुद्धो न रूपं अत्ततो समनुपस्सति, न रूपवन्तं वा अत्तानं, न अत्तनि वा रूपं, न रूपस्मिं वा अत्तानं। ",
"sn44.8:6.10":	"न वेदनं अत्ततो समनुपस्सति …पे… ",
"sn44.8:6.11":	"न सञ्ञं …पे… ",
"sn44.8:6.12":	"न सङ्खारे …पे… ",
"sn44.8:6.13":	"न विञ्ञाणं अत्ततो समनुपस्सति, न विञ्ञाणवन्तं वा अत्तानं, न अत्तनि वा विञ्ञाणं, न विञ्ञाणस्मिं वा अत्तानं। ",
"sn44.8:6.14":	"तस्मा तथागतस्स एवं पुट्ठस्स न एवं वेय्याकरणं होति: ",
"sn44.8:6.15":	"‘सस्सतो लोको’तिपि, ‘असस्सतो लोको’तिपि, ‘अन्तवा लोको’तिपि, ‘अनन्तवा लोको’तिपि, ‘तं जीवं तं सरीरन्’तिपि, ‘अञ्ञं जीवं अञ्ञं सरीरन्’तिपि, ‘होति तथागतो परं मरणा’तिपि, ‘न होति तथागतो परं मरणा’तिपि, ‘होति च न च होति तथागतो परं मरणा’तिपि, ‘नेव होति न न होति तथागतो परं मरणा’तिपी”ति। ",
"sn44.8:7.1":	"“अच्छरियं, भो मोग्गल्लान, अब्भुतं, भो मोग्गल्लान। ",
"sn44.8:7.2":	"यत्र हि नाम सत्थु च सावकस्स च अत्थेन अत्थो ब्यञ्जनेन ब्यञ्जनं संसन्दिस्सति, समेस्सति, न विरोधयिस्सति, यदिदं अग्गपदस्मिं। ",
"sn44.8:7.3":	"इदानाहं, भो मोग्गल्लान, समणं गोतमं उपसङ्कमित्वा एतमत्थं अपुच्छिं। ",
"sn44.8:7.4":	"समणोपि मे गोतमो एतेहि पदेहि एतेहि ब्यञ्जनेहि एतमत्थं ब्याकासि, सेय्यथापि भवं मोग्गल्लानो। ",
"sn44.8:7.5":	"अच्छरियं, भो मोग्गल्लान, अब्भुतं, भो मोग्गल्लान। ",
"sn44.8:7.6":	"यत्र हि नाम सत्थु च सावकस्स च अत्थेन अत्थो ब्यञ्जनेन ब्यञ्जनं संसन्दिस्सति समेस्सति न विरोधयिस्सति, यदिदं अग्गपदस्मिन्”ति। ",
"sn44.8:7.7":	"अट्ठमं। "
}	
