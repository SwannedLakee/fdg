{	
"sn7.18:0.1":	"संयुत्त निकाय ७।१८ ",
"sn7.18:0.2":	"२। उपासकवग्ग ",
"sn7.18:0.3":	"कट्ठहारसुत्त ",
"sn7.18:1.1":	"एकं समयं भगवा कोसलेसु विहरति अञ्ञतरस्मिं वनसण्डे। ",
"sn7.18:1.2":	"तेन खो पन समयेन अञ्ञतरस्स भारद्वाजगोत्तस्स ब्राह्मणस्स सम्बहुला अन्तेवासिका कट्ठहारका माणवका येन वनसण्डो तेनुपसङ्कमिंसु; उपसङ्कमित्वा अद्दसंसु भगवन्तं तस्मिं वनसण्डे निसिन्नं पल्लङ्कं आभुजित्वा उजुं कायं पणिधाय परिमुखं सतिं उपट्ठपेत्वा। दिस्वान येन भारद्वाजगोत्तो ब्राह्मणो तेनुपसङ्कमिंसु; उपसङ्कमित्वा भारद्वाजगोत्तं ब्राह्मणं एतदवोचुं: ",
"sn7.18:1.3":	"“यग्घे भवं जानेय्यासि। ",
"sn7.18:1.4":	"असुकस्मिं वनसण्डे समणो निसिन्नो पल्लङ्कं आभुजित्वा उजुं कायं पणिधाय परिमुखं सतिं उपट्ठपेत्वा”। ",
"sn7.18:1.5":	"अथ खो भारद्वाजगोत्तो ब्राह्मणो तेहि माणवकेहि सद्धिं येन सो वनसण्डो तेनुपसङ्कमि। ",
"sn7.18:1.6":	"अद्दसा खो भगवन्तं तस्मिं वनसण्डे निसिन्नं पल्लङ्कं आभुजित्वा उजुं कायं पणिधाय परिमुखं सतिं उपट्ठपेत्वा। ",
"sn7.18:1.7":	"दिस्वान येन भगवा तेनुपसङ्कमि; उपसङ्कमित्वा भगवन्तं गाथाय अज्झभासि: ",
"sn7.18:2.1":	"“गम्भीररूपे बहुभेरवे वने, ",
"sn7.18:2.2":	"सुञ्ञं अरञ्ञं विजनं विगाहिय; ",
"sn7.18:2.3":	"अनिञ्जमानेन ठितेन वग्गुना, ",
"sn7.18:2.4":	"सुचारुरूपं वत भिक्खु झायसि। ",
"sn7.18:3.1":	"न यत्थ गीतं नपि यत्थ वादितं, ",
"sn7.18:3.2":	"एको अरञ्ञे वनवस्सितो मुनि; ",
"sn7.18:3.3":	"अच्छेररूपं पटिभाति मं इदं, ",
"sn7.18:3.4":	"यदेकको पीतिमनो वने वसे। ",
"sn7.18:4.1":	"मञ्ञामहं लोकाधिपतिसहब्यतं, ",
"sn7.18:4.2":	"आकङ्खमानो तिदिवं अनुत्तरं; ",
"sn7.18:4.3":	"कस्मा भवं विजनमरञ्ञमस्सितो, ",
"sn7.18:4.4":	"तपो इध कुब्बसि ब्रह्मपत्तिया”ति। ",
"sn7.18:5.1":	"“या काचि कङ्खा अभिनन्दना वा, ",
"sn7.18:5.2":	"अनेकधातूसु पुथू सदासिता; ",
"sn7.18:5.3":	"अञ्ञाणमूलप्पभवा पजप्पिता, ",
"sn7.18:5.4":	"सब्बा मया ब्यन्तिकता समूलिका। ",
"sn7.18:6.1":	"स्वाहं अकङ्खो असितो अनूपयो, ",
"sn7.18:6.2":	"सब्बेसु धम्मेसु विसुद्धदस्सनो; ",
"sn7.18:6.3":	"पप्पुय्य सम्बोधिमनुत्तरं सिवं, ",
"sn7.18:6.4":	"झायामहं ब्रह्म रहो विसारदो”ति। ",
"sn7.18:7.1":	"एवं वुत्ते, भारद्वाजगोत्तो ब्राह्मणो भगवन्तं एतदवोच: ",
"sn7.18:7.2":	"“अभिक्कन्तं, भो गोतम, अभिक्कन्तं, भो गोतम …पे… ",
"sn7.18:7.3":	"अज्जतग्गे पाणुपेतं सरणं गतन्”ति। "
}	
