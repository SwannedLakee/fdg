{	
"sn12.1:0.1":	"संयुत्त निकाय १२।१ ",
"sn12.1:0.2":	"१। बुद्धवग्ग ",
"sn12.1:0.3":	"पटिच्चसमुप्पादसुत्त ",
"sn12.1:1.1":	"एवं मे सुतं—",
"sn12.1:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"sn12.1:1.3":	"तत्र खो भगवा भिक्खू आमन्तेसि: ",
"sn12.1:1.4":	"“भिक्खवो”ति। ",
"sn12.1:1.5":	"“भदन्ते”ति ते भिक्खू भगवतो पच्चस्सोसुं। ",
"sn12.1:1.6":	"भगवा एतदवोच: ",
"sn12.1:1.7":	"“पटिच्चसमुप्पादं वो, भिक्खवे, देसेस्सामि। ",
"sn12.1:1.8":	"तं सुणाथ, साधुकं मनसि करोथ, भासिस्सामी”ति। ",
"sn12.1:1.9":	"“एवं, भन्ते”ति खो ते भिक्खू भगवतो पच्चस्सोसुं। ",
"sn12.1:1.10":	"भगवा एतदवोच: ",
"sn12.1:2.1":	"“कतमो च, भिक्खवे, पटिच्चसमुप्पादो? ",
"sn12.1:2.2":	"अविज्जापच्चया, भिक्खवे, सङ्खारा; ",
"sn12.1:2.3":	"सङ्खारपच्चया विञ्ञाणं; ",
"sn12.1:2.4":	"विञ्ञाणपच्चया नामरूपं; ",
"sn12.1:2.5":	"नामरूपपच्चया सळायतनं; ",
"sn12.1:2.6":	"सळायतनपच्चया फस्सो; ",
"sn12.1:2.7":	"फस्सपच्चया वेदना; ",
"sn12.1:2.8":	"वेदनापच्चया तण्हा; ",
"sn12.1:2.9":	"तण्हापच्चया उपादानं; ",
"sn12.1:2.10":	"उपादानपच्चया भवो; ",
"sn12.1:2.11":	"भवपच्चया जाति; ",
"sn12.1:2.12":	"जातिपच्चया जरामरणं सोकपरिदेवदुक्खदोमनस्सुपायासा सम्भवन्ति। ",
"sn12.1:2.13":	"एवमेतस्स केवलस्स दुक्खक्खन्धस्स समुदयो होति। ",
"sn12.1:2.14":	"अयं वुच्चति, भिक्खवे, पटिच्चसमुप्पादो। ",
"sn12.1:3.1":	"अविज्जाय त्वेव असेसविरागनिरोधा सङ्खारनिरोधो; ",
"sn12.1:3.2":	"सङ्खारनिरोधा विञ्ञाणनिरोधो; ",
"sn12.1:3.3":	"विञ्ञाणनिरोधा नामरूपनिरोधो; ",
"sn12.1:3.4":	"नामरूपनिरोधा सळायतननिरोधो; ",
"sn12.1:3.5":	"सळायतननिरोधा फस्सनिरोधो; ",
"sn12.1:3.6":	"फस्सनिरोधा वेदनानिरोधो; ",
"sn12.1:3.7":	"वेदनानिरोधा तण्हानिरोधो; ",
"sn12.1:3.8":	"तण्हानिरोधा उपादाननिरोधो; ",
"sn12.1:3.9":	"उपादाननिरोधा भवनिरोधो; ",
"sn12.1:3.10":	"भवनिरोधा जातिनिरोधो; ",
"sn12.1:3.11":	"जातिनिरोधा जरामरणं सोकपरिदेवदुक्खदोमनस्सुपायासा निरुज्झन्ति। ",
"sn12.1:3.12":	"एवमेतस्स केवलस्स दुक्खक्खन्धस्स निरोधो होती”ति। ",
"sn12.1:3.13":	"इदमवोच भगवा। ",
"sn12.1:3.14":	"अत्तमना ते भिक्खू भगवतो भासितं अभिनन्दुन्ति। ",
"sn12.1:3.15":	"पठमं। "
}	
