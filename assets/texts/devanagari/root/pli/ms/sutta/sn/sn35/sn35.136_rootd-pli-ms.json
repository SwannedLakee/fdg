{	
"sn35.136:0.1":	"संयुत्त निकाय ३५।१३६ ",
"sn35.136:0.2":	"१४। देवदहवग्ग ",
"sn35.136:0.3":	"पठमरूपारामसुत्त ",
"sn35.136:1.1":	"“रूपारामा, भिक्खवे, देवमनुस्सा रूपरता रूपसम्मुदिता। ",
"sn35.136:1.2":	"रूपविपरिणामविरागनिरोधा दुक्खा, भिक्खवे, देवमनुस्सा विहरन्ति। ",
"sn35.136:1.3":	"सद्दारामा, भिक्खवे, देवमनुस्सा सद्दरता सद्दसम्मुदिता। ",
"sn35.136:1.4":	"सद्दविपरिणामविरागनिरोधा दुक्खा, भिक्खवे, देवमनुस्सा विहरन्ति। ",
"sn35.136:1.5":	"गन्धारामा … ",
"sn35.136:1.6":	"रसारामा … ",
"sn35.136:1.7":	"फोट्ठब्बारामा … ",
"sn35.136:1.8":	"धम्मारामा, भिक्खवे, देवमनुस्सा धम्मरता धम्मसम्मुदिता। ",
"sn35.136:1.9":	"धम्मविपरिणामविरागनिरोधा दुक्खा, भिक्खवे, देवमनुस्सा विहरन्ति। ",
"sn35.136:1.10":	"तथागतो च खो, भिक्खवे, अरहं सम्मासम्बुद्धो रूपानं समुदयञ्च अत्थङ्गमञ्च अस्सादञ्च आदीनवञ्च निस्सरणञ्च यथाभूतं विदित्वा न रूपारामो न रूपरतो न रूपसम्मुदितो। ",
"sn35.136:1.11":	"रूपविपरिणामविरागनिरोधा सुखो, भिक्खवे, तथागतो विहरति। ",
"sn35.136:1.12":	"सद्दानं … ",
"sn35.136:1.13":	"गन्धानं … ",
"sn35.136:1.14":	"रसानं … ",
"sn35.136:1.15":	"फोट्ठब्बानं … ",
"sn35.136:1.16":	"धम्मानं समुदयञ्च अत्थङ्गमञ्च अस्सादञ्च आदीनवञ्च निस्सरणञ्च यथाभूतं विदित्वा न धम्मारामो, न धम्मरतो, न धम्मसम्मुदितो। ",
"sn35.136:1.17":	"धम्मविपरिणामविरागनिरोधा सुखो, भिक्खवे, तथागतो विहरति”। ",
"sn35.136:1.18":	"इदमवोच भगवा। ",
"sn35.136:1.19":	"इदं वत्वान सुगतो अथापरं एतदवोच सत्था: ",
"sn35.136:2.1":	"“रूपा सद्दा रसा गन्धा, ",
"sn35.136:2.2":	"फस्सा धम्मा च केवला; ",
"sn35.136:2.3":	"इट्ठा कन्ता मनापा च, ",
"sn35.136:2.4":	"यावतत्थीति वुच्चति। ",
"sn35.136:3.1":	"सदेवकस्स लोकस्स, ",
"sn35.136:3.2":	"एते वो सुखसम्मता; ",
"sn35.136:3.3":	"यत्थ चेते निरुज्झन्ति, ",
"sn35.136:3.4":	"तं तेसं दुक्खसम्मतं। ",
"sn35.136:4.1":	"सुखं दिट्ठमरियेभि, ",
"sn35.136:4.2":	"सक्कायस्स निरोधनं; ",
"sn35.136:4.3":	"पच्चनीकमिदं होति, ",
"sn35.136:4.4":	"सब्बलोकेन पस्सतं। ",
"sn35.136:5.1":	"यं परे सुखतो आहु, ",
"sn35.136:5.2":	"तदरिया आहु दुक्खतो; ",
"sn35.136:5.3":	"यं परे दुक्खतो आहु, ",
"sn35.136:5.4":	"तदरिया सुखतो विदू। ",
"sn35.136:6.1":	"पस्स धम्मं दुराजानं, ",
"sn35.136:6.2":	"सम्मूळ्हेत्थ अविद्दसु; ",
"sn35.136:6.3":	"निवुतानं तमो होति, ",
"sn35.136:6.4":	"अन्धकारो अपस्सतं। ",
"sn35.136:7.1":	"सतञ्च विवटं होति, ",
"sn35.136:7.2":	"आलोको पस्सतामिव; ",
"sn35.136:7.3":	"सन्तिके न विजानन्ति, ",
"sn35.136:7.4":	"मग्गा धम्मस्स अकोविदा। ",
"sn35.136:8.1":	"भवरागपरेतेभि, ",
"sn35.136:8.2":	"भवरागानुसारीभि; ",
"sn35.136:8.3":	"मारधेय्यानुपन्नेहि, ",
"sn35.136:8.4":	"नायं धम्मो सुसम्बुधो। ",
"sn35.136:9.1":	"को नु अञ्ञत्र मरियेभि, ",
"sn35.136:9.2":	"पदं सम्बुद्धुमरहति; ",
"sn35.136:9.3":	"यं पदं सम्मदञ्ञाय, ",
"sn35.136:9.4":	"परिनिब्बन्ति अनासवा”ति। ",
"sn35.136:9.5":	"ततियं। "
}	
