{	
"sn35.124:0.1":	"संयुत्त निकाय ३५।१२४ ",
"sn35.124:0.2":	"१३। गहपतिवग्ग ",
"sn35.124:0.3":	"वेसालीसुत्त ",
"sn35.124:1.1":	"एकं समयं भगवा वेसालियं विहरति महावने कूटागारसालायं। ",
"sn35.124:1.2":	"अथ खो उग्गो गहपति वेसालिको येन भगवा तेनुपसङ्कमि; उपसङ्कमित्वा एकमन्तं निसीदि। एकमन्तं निसिन्नो खो उग्गो गहपति वेसालिको भगवन्तं एतदवोच: ",
"sn35.124:1.3":	"“को नु खो, भन्ते, हेतु, को पच्चयो येन म्’इधेकच्चे सत्ता दिट्ठेव धम्मे नो परिनिब्बायन्ति? ",
"sn35.124:1.4":	"को पन, भन्ते, हेतु, को पच्चयो येन म्’इधेकच्चे सत्ता दिट्ठेव धम्मे परिनिब्बायन्ती”ति? ",
"sn35.124:2.1":	"“सन्ति खो, गहपति, चक्खुविञ्ञेय्या रूपा इट्ठा कन्ता मनापा पियरूपा कामूपसंहिता रजनीया। ",
"sn35.124:2.2":	"तञ्चे भिक्खु अभिनन्दति अभिवदति अज्झोसाय तिट्ठति। तस्स तं अभिनन्दतो अभिवदतो अज्झोसाय तिट्ठतो तन्निस्सितं विञ्ञाणं होति तदुपादानं। ",
"sn35.124:2.3":	"सौपादानो, गहपति, भिक्खु नो परिनिब्बायति …पे… ",
"sn35.124:2.4":	"सन्ति खो, गहपति, जिव्हाविञ्ञेय्या रसा …पे… ",
"sn35.124:2.5":	"सन्ति खो, गहपति, मनोविञ्ञेय्या धम्मा इट्ठा कन्ता मनापा पियरूपा कामूपसंहिता रजनीया। ",
"sn35.124:2.6":	"तञ्चे भिक्खु अभिनन्दति अभिवदति अज्झोसाय तिट्ठति। तस्स तं अभिनन्दतो अभिवदतो अज्झोसाय तिट्ठतो तन्निस्सितं विञ्ञाणं होति तदुपादानं। ",
"sn35.124:2.7":	"सौपादानो, गहपति, भिक्खु नो परिनिब्बायति। ",
"sn35.124:2.8":	"अयं खो, गहपति, हेतु, अयं पच्चयो येन म्’इधेकच्चे सत्ता दिट्ठेव धम्मे नो परिनिब्बायन्ति। ",
"sn35.124:3.1":	"सन्ति च खो, गहपति, चक्खुविञ्ञेय्या रूपा, इट्ठा कन्ता मनापा पियरूपा कामूपसंहिता रजनीया। ",
"sn35.124:3.2":	"तञ्चे भिक्खु नाभिनन्दति नाभिवदति नाज्झोसाय तिट्ठति। तस्स तं अनभिनन्दतो अनभिवदतो अनज्झोसाय तिट्ठतो न तन्निस्सितं विञ्ञाणं होति, न तदुपादानं। ",
"sn35.124:3.3":	"अनुपादानो, गहपति, भिक्खु परिनिब्बायति …पे… ",
"sn35.124:3.4":	"सन्ति खो, गहपति, जिव्हाविञ्ञेय्या रसा …पे… ",
"sn35.124:3.5":	"सन्ति खो, गहपति, मनोविञ्ञेय्या धम्मा इट्ठा कन्ता मनापा पियरूपा कामूपसंहिता रजनीया। ",
"sn35.124:3.6":	"तञ्चे भिक्खु नाभिनन्दति नाभिवदति नाज्झोसाय तिट्ठति, तस्स तं अनभिनन्दतो अनभिवदतो अनज्झोसाय तिट्ठतो। न तन्निस्सितं विञ्ञाणं होति, न तदुपादानं। ",
"sn35.124:3.7":	"अनुपादानो, गहपति, भिक्खु परिनिब्बायति। ",
"sn35.124:3.8":	"अयं खो, गहपति, हेतु अयं पच्चयो येन म्’इधेकच्चे सत्ता दिट्ठेव धम्मे परिनिब्बायन्ती”ति। ",
"sn35.124:3.9":	"पठमं। "
}	
