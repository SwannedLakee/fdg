{	
"sn4.17:0.1":	"संयुत्त निकाय ४।१७ ",
"sn4.17:0.2":	"२। दुतियवग्ग ",
"sn4.17:0.3":	"छफस्सायतनसुत्त ",
"sn4.17:1.1":	"एकं समयं भगवा वेसालियं विहरति महावने कूटागारसालायं। ",
"sn4.17:1.2":	"तेन खो पन समयेन भगवा छन्नं फस्सायतनानं उपादाय भिक्खूनं धम्मिया कथाय सन्दस्सेति समादपेति समुत्तेजेति सम्पहंसेति। ",
"sn4.17:1.3":	"ते च भिक्खू अट्ठिं कत्वा मनसि कत्वा सब्बचेतसा समन्नाहरित्वा ओहितसोता धम्मं सुणन्ति। ",
"sn4.17:2.1":	"अथ खो मारस्स पापिमतो एतदहोसि: ",
"sn4.17:2.2":	"“अयं खो समणो गोतमो छन्नं फस्सायतनानं उपादाय भिक्खूनं धम्मिया कथाय सन्दस्सेति समादपेति समुत्तेजेति सप्पहंसेति। ",
"sn4.17:2.3":	"ते च भिक्खू अट्ठिं कत्वा मनसि कत्वा सब्बचेतसा समन्नाहरित्वा ओहितसोता धम्मं सुणन्ति। ",
"sn4.17:2.4":	"यन्नूनाहं येन समणो गोतमो तेनुपसङ्कमेय्यं विचक्खुकम्माया”ति। ",
"sn4.17:2.5":	"अथ खो मारो पापिमा येन भगवा तेनुपसङ्कमि; उपसङ्कमित्वा भगवतो अविदूरे महन्तं भयभेरवं सद्दमकासि, अपिस्सुदं पथवी मञ्ञे उन्द्रीयति। अथ खो अञ्ञतरो भिक्खु अञ्ञतरं भिक्खुं एतदवोच: ",
"sn4.17:2.6":	"“भिक्खु भिक्खु, एसा पथवी मञ्ञे उन्द्रीयती”ति। ",
"sn4.17:2.7":	"एवं वुत्ते, भगवा तं भिक्खुं एतदवोच: ",
"sn4.17:2.8":	"“नेसा, भिक्खु, पथवी उन्द्रीयति। ",
"sn4.17:2.9":	"मारो एसो पापिमा तुम्हाकं विचक्खुकम्माय आगतो”ति। ",
"sn4.17:2.10":	"अथ खो भगवा “मारो अयं पापिमा” इति विदित्वा मारं पापिमन्तं गाथाय अज्झभासि: ",
"sn4.17:3.1":	"“रूपा सद्दा रसा गन्धा, ",
"sn4.17:3.2":	"फस्सा धम्मा च केवला; ",
"sn4.17:3.3":	"एतं लोकामिसं घोरं, ",
"sn4.17:3.4":	"एत्थ लोको विमुच्छितो। ",
"sn4.17:4.1":	"एतञ्च समतिक्कम्म, ",
"sn4.17:4.2":	"सतो बुद्धस्स सावको; ",
"sn4.17:4.3":	"मारधेय्यं अतिक्कम्म, ",
"sn4.17:4.4":	"आदिच्चोव विरोचती”ति। ",
"sn4.17:5.1":	"अथ खो मारो पापिमा …पे… तत्थेवन्तरधायीति। "
}	
