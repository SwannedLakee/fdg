{	
"sn12.40:0.1":	"संयुत्त निकाय १२।४० ",
"sn12.40:0.2":	"४। कळारखत्तियवग्ग ",
"sn12.40:0.3":	"ततियचेतनासुत्त ",
"sn12.40:1.1":	"सावत्थियं विहरति। ",
"sn12.40:1.2":	"“यञ्च, भिक्खवे, चेतेति यञ्च पकप्पेति यञ्च अनुसेति आरम्मणमेतं होति विञ्ञाणस्स ठितिया। ",
"sn12.40:1.3":	"आरम्मणे सति पतिट्ठा विञ्ञाणस्स होति। ",
"sn12.40:1.4":	"तस्मिं पतिट्ठिते विञ्ञाणे विरूळ्हे नति होति। ",
"sn12.40:1.5":	"नतिया सति आगतिगति होति। ",
"sn12.40:1.6":	"आगतिगतिया सति चुतूपपातो होति। ",
"sn12.40:1.7":	"चुतूपपाते सति आयतिं जाति जरामरणं सोकपरिदेवदुक्खदोमनस्सुपायासा सम्भवन्ति। ",
"sn12.40:1.8":	"एवमेतस्स केवलस्स दुक्खक्खन्धस्स समुदयो होति। ",
"sn12.40:2.1":	"नो चे, भिक्खवे, चेतेति नो चे पकप्पेति अथ चे अनुसेति, आरम्मणमेतं होति विञ्ञाणस्स ठितिया। ",
"sn12.40:2.2":	"आरम्मणे सति पतिट्ठा विञ्ञाणस्स होति। ",
"sn12.40:2.3":	"तस्मिं पतिट्ठिते विञ्ञाणे विरूळ्हे नति होति। ",
"sn12.40:2.4":	"नतिया सति आगतिगति होति। ",
"sn12.40:2.5":	"आगतिगतिया सति चुतूपपातो होति। ",
"sn12.40:2.6":	"चुतूपपाते सति आयतिं जाति जरामरणं सोकपरिदेवदुक्खदोमनस्सुपायासा सम्भवन्ति। ",
"sn12.40:2.7":	"एवमेतस्स केवलस्स दुक्खक्खन्धस्स समुदयो होति। ",
"sn12.40:3.1":	"यतो च खो, भिक्खवे, नो चेव चेतेति नो च पकप्पेति नो च अनुसेति, आरम्मणमेतं न होति विञ्ञाणस्स ठितिया। ",
"sn12.40:3.2":	"आरम्मणे असति पतिट्ठा विञ्ञाणस्स न होति। ",
"sn12.40:3.3":	"तदप्पतिट्ठिते विञ्ञाणे अविरूळ्हे नति न होति। ",
"sn12.40:3.4":	"नतिया असति आगतिगति न होति। ",
"sn12.40:3.5":	"आगतिगतिया असति चुतूपपातो न होति। ",
"sn12.40:3.6":	"चुतूपपाते असति आयतिं जाति जरामरणं सोकपरिदेवदुक्खदोमनस्सुपायासा निरुज्झन्ति। ",
"sn12.40:3.7":	"एवमेतस्स केवलस्स दुक्खक्खन्धस्स निरोधो होती”ति। ",
"sn12.40:3.8":	"दसमं। ",
"sn12.40:3.9":	"कळारखत्तियवग्गो चतुत्थो। ",
"sn12.40:4.0":	"तस्सुद्दानं ",
"sn12.40:4.1":	"भूतमिदं कळारञ्च, ",
"sn12.40:4.2":	"दुवे च ञाणवत्थूनि; ",
"sn12.40:4.3":	"अविज्जापच्चया च द्वे, ",
"sn12.40:4.4":	"नतुम्हा चेतना तयोति। "
}	
