{	
"sn35.69:0.1":	"संयुत्त निकाय ३५।६९ ",
"sn35.69:0.2":	"७। मिगजालवग्ग ",
"sn35.69:0.3":	"उपसेनआसीविससुत्त ",
"sn35.69:1.1":	"एकं समयं आयस्मा च सारिपुत्तो आयस्मा च उपसेनो राजगहे विहरन्ति सीतवने सप्पसोण्डिकपब्भारे। ",
"sn35.69:1.2":	"तेन खो पन समयेन आयस्मतो उपसेनस्स काये आसीविसो पतितो होति। ",
"sn35.69:1.3":	"अथ खो आयस्मा उपसेनो भिक्खू आमन्तेसि: ",
"sn35.69:1.4":	"“एथ मे, आवुसो, इमं कायं मञ्चकं आरोपेत्वा बहिद्धा नीहरथ। ",
"sn35.69:1.5":	"पुरायं कायो इधेव विकिरति; ",
"sn35.69:1.6":	"सेय्यथापि भुसमुट्ठी”ति। ",
"sn35.69:2.1":	"एवं वुत्ते, आयस्मा सारिपुत्तो आयस्मन्तं उपसेनं एतदवोच: ",
"sn35.69:2.2":	"“न खो पन मयं पस्साम आयस्मतो उपसेनस्स कायस्स वा अञ्ञथत्तं इन्द्रियानं वा विपरिणामं। ",
"sn35.69:2.3":	"अथ च पनायस्मा उपसेनो एवमाह: ",
"sn35.69:2.4":	"‘एथ मे, आवुसो, इमं कायं मञ्चकं आरोपेत्वा बहिद्धा नीहरथ। ",
"sn35.69:2.5":	"पुरायं कायो इधेव विकिरति; ",
"sn35.69:2.6":	"सेय्यथापि भुसमुट्ठी’”ति। ",
"sn35.69:2.7":	"“यस्स नून, आवुसो सारिपुत्त, एवमस्स: ",
"sn35.69:2.8":	"‘अहं चक्खूति वा मम चक्खूति वा …पे… ",
"sn35.69:2.9":	"अहं जिव्हाति वा मम जिव्हाति वा … ",
"sn35.69:2.10":	"अहं मनोति वा मम मनो’ति वा। ",
"sn35.69:2.11":	"तस्स, आवुसो सारिपुत्त, सिया कायस्स वा अञ्ञथत्तं इन्द्रियानं वा विपरिणामो। ",
"sn35.69:2.12":	"मय्हञ्च खो, आवुसो सारिपुत्त, न एवं होति: ",
"sn35.69:2.13":	"‘अहं चक्खूति वा मम चक्खूति वा …पे… ",
"sn35.69:2.14":	"अहं जिव्हाति वा मम जिव्हाति वा …पे… ",
"sn35.69:2.15":	"अहं मनोति वा मम मनोति वा’। ",
"sn35.69:2.16":	"तस्स मय्हञ्च खो, आवुसो सारिपुत्त, किं कायस्स वा अञ्ञथत्तं भविस्सति, इन्द्रियानं वा विपरिणामो”ति। ",
"sn35.69:3.1":	"तथा हि पनायस्मतो उपसेनस्स दीघरत्तं अहङ्कारममङ्कारमानानुसयो सुसमूहतो। ",
"sn35.69:3.2":	"तस्मा आयस्मतो उपसेनस्स न एवं होति: ",
"sn35.69:3.3":	"“‘अहं चक्खूति वा मम चक्खूति वा …पे… ",
"sn35.69:3.4":	"अहं जिव्हाति वा मम जिव्हाति वा …पे… ",
"sn35.69:3.5":	"अहं मनोति वा मम मनो’ति वा”ति। ",
"sn35.69:3.6":	"अथ खो ते भिक्खू आयस्मतो उपसेनस्स कायं मञ्चकं आरोपेत्वा बहिद्धा नीहरिंसु। ",
"sn35.69:3.7":	"अथ खो आयस्मतो उपसेनस्स कायो तत्थेव विकिरि; ",
"sn35.69:3.8":	"सेय्यथापि भुसमुट्ठीति। ",
"sn35.69:3.9":	"सत्तमं। "
}	
