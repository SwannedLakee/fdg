{	
"sn54.8:0.1":	"संयुत्त निकाय ५४।८ ",
"sn54.8:0.2":	"१। एकधम्मवग्ग ",
"sn54.8:0.3":	"पदीपोपमसुत्त ",
"sn54.8:1.1":	"“आनापानस्सतिसमाधि, भिक्खवे, भावितो बहुलीकतो महप्फलो होति महानिसंसो। ",
"sn54.8:1.2":	"कथं भावितो च, भिक्खवे, आनापानस्सतिसमाधि कथं बहुलीकतो महप्फलो होति महानिसंसो? ",
"sn54.8:2.1":	"इध, भिक्खवे, भिक्खु अरञ्ञगतो वा रुक्खमूलगतो वा सुञ्ञागारगतो वा निसीदति पल्लङ्कं आभुजित्वा उजुं कायं पणिधाय परिमुखं सतिं उपट्ठपेत्वा। ",
"sn54.8:2.2":	"सो सतोव अस्ससति, सतोव पस्ससति। ",
"sn54.8:2.3":	"दीघं वा अस्ससन्तो ‘दीघं अस्ससामी’ति पजानाति …पे… ",
"sn54.8:2.4":	"‘पटिनिस्सग्गानुपस्सी अस्ससिस्सामी’ति सिक्खति, ‘पटिनिस्सग्गानुपस्सी पस्ससिस्सामी’ति सिक्खति। ",
"sn54.8:2.5":	"एवं भावितो खो, भिक्खवे, आनापानस्सतिसमाधि एवं बहुलीकतो महप्फलो होति महानिसंसो। ",
"sn54.8:3.1":	"अहम्पि सुदं, भिक्खवे, पुब्बेव सम्बोधा अनभिसम्बुद्धो बोधिसत्तोव समानो इमिना विहारेन बहुलं विहरामि। ",
"sn54.8:3.2":	"तस्स मय्हं, भिक्खवे, इमिना विहारेन बहुलं विहरतो नेव कायो किलमति न चक्खूनि; ",
"sn54.8:3.3":	"अनुपादाय च मे आसवेहि चित्तं विमुच्चि। ",
"sn54.8:4.1":	"तस्मातिह, भिक्खवे, भिक्खु चेपि आकङ्खेय्य: ",
"sn54.8:4.2":	"‘नेव मे कायो किलमेय्य न चक्खूनि, अनुपादाय च मे आसवेहि चित्तं विमुच्चेय्या’ति, ",
"sn54.8:4.3":	"अयमेव आनापानस्सतिसमाधि साधुकं मनसि कातब्बो। ",
"sn54.8:5.1":	"तस्मातिह, भिक्खवे, भिक्खु चेपि आकङ्खेय्य: ",
"sn54.8:5.2":	"‘ये मे गेहसिता सरसङ्कप्पा ते पहीयेय्युन्’ति, ",
"sn54.8:5.3":	"अयमेव आनापानस्सतिसमाधि साधुकं मनसि कातब्बो। ",
"sn54.8:6.1":	"तस्मातिह, भिक्खवे, भिक्खु चेपि आकङ्खेय्य: ",
"sn54.8:6.2":	"‘अप्पटिकूले पटिकूलसञ्ञी विहरेय्यन्’ति, ",
"sn54.8:6.3":	"अयमेव आनापानस्सतिसमाधि साधुकं मनसि कातब्बो। ",
"sn54.8:7.1":	"तस्मातिह, भिक्खवे, भिक्खु चेपि आकङ्खेय्य: ",
"sn54.8:7.2":	"‘पटिकूले अप्पटिकूलसञ्ञी विहरेय्यन्’ति, ",
"sn54.8:7.3":	"अयमेव आनापानस्सतिसमाधि साधुकं मनसि कातब्बो। ",
"sn54.8:8.1":	"तस्मातिह, भिक्खवे, भिक्खु चेपि आकङ्खेय्य: ",
"sn54.8:8.2":	"‘पटिकूले च अप्पटिकूले च पटिकूलसञ्ञी विहरेय्यन्’ति, ",
"sn54.8:8.3":	"अयमेव आनापानस्सतिसमाधि साधुकं मनसि कातब्बो। ",
"sn54.8:9.1":	"तस्मातिह, भिक्खवे, भिक्खु चेपि आकङ्खेय्य: ",
"sn54.8:9.2":	"‘पटिकूले च अप्पटिकूले च अप्पटिकूलसञ्ञी विहरेय्यन्’ति, ",
"sn54.8:9.3":	"अयमेव आनापानस्सतिसमाधि साधुकं मनसि कातब्बो। ",
"sn54.8:10.1":	"तस्मातिह, भिक्खवे, भिक्खु चेपि आकङ्खेय्य: ",
"sn54.8:10.2":	"‘अप्पटिकूलञ्च पटिकूलञ्च तदुभयं अभिनिवज्जेत्वा उपेक्खको विहरेय्यं सतो सम्पजानो’ति, ",
"sn54.8:10.3":	"अयमेव आनापानस्सतिसमाधि साधुकं मनसि कातब्बो। ",
"sn54.8:11.1":	"तस्मातिह, भिक्खवे, भिक्खु चेपि आकङ्खेय्य: ",
"sn54.8:11.2":	"‘विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरेय्यन्’ति, ",
"sn54.8:11.3":	"अयमेव आनापानस्सतिसमाधि साधुकं मनसि कातब्बो। ",
"sn54.8:12.1":	"तस्मातिह, भिक्खवे, भिक्खु चेपि आकङ्खेय्य: ",
"sn54.8:12.2":	"‘वितक्कविचारानं वूपसमा अज्झत्तं सम्पसादनं चेतसो एकोदिभावं अवितक्कं अविचारं समाधिजं पीतिसुखं दुतियं झानं उपसम्पज्ज विहरेय्यन्’ति, ",
"sn54.8:12.3":	"अयमेव आनापानस्सतिसमाधि साधुकं मनसि कातब्बो। ",
"sn54.8:13.1":	"तस्मातिह, भिक्खवे, भिक्खु चेपि आकङ्खेय्य: ",
"sn54.8:13.2":	"‘पीतिया च विरागा उपेक्खको च विहरेय्यं सतो च सम्पजानो, सुखञ्च कायेन पटिसंवेदेय्यं, यं तं अरिया आचिक्खन्ति—उपेक्खको सतिमा सुखविहारीति ततियं झानं उपसम्पज्ज विहरेय्यन्’ति, ",
"sn54.8:13.3":	"अयमेव आनापानस्सतिसमाधि साधुकं मनसि कातब्बो। ",
"sn54.8:14.1":	"तस्मातिह, भिक्खवे, भिक्खु चेपि आकङ्खेय्य: ",
"sn54.8:14.2":	"‘सुखस्स च पहाना दुक्खस्स च पहाना पुब्बेव सोमनस्सदोमनस्सानं अत्थङ्गमा अदुक्खमसुखं उपेक्खासतिपारिसुद्धिं चतुत्थं झानं उपसम्पज्ज विहरेय्यन्’ति, ",
"sn54.8:14.3":	"अयमेव आनापानस्सतिसमाधि साधुकं मनसि कातब्बो। ",
"sn54.8:15.1":	"तस्मातिह, भिक्खवे, भिक्खु चेपि आकङ्खेय्य: ",
"sn54.8:15.2":	"‘सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा अनन्तो आकासोति आकासानञ्चायतनं उपसम्पज्ज विहरेय्यन्’ति, ",
"sn54.8:15.3":	"अयमेव आनापानस्सतिसमाधि साधुकं मनसि कातब्बो। ",
"sn54.8:16.1":	"तस्मातिह, भिक्खवे, भिक्खु चेपि आकङ्खेय्य: ",
"sn54.8:16.2":	"‘सब्बसो आकासानञ्चायतनं समतिक्कम्म अनन्तं विञ्ञाणन्ति विञ्ञाणञ्चायतनं उपसम्पज्ज विहरेय्यन्’ति, ",
"sn54.8:16.3":	"अयमेव आनापानस्सतिसमाधि साधुकं मनसि कातब्बो। ",
"sn54.8:17.1":	"तस्मातिह, भिक्खवे, भिक्खु चेपि आकङ्खेय्य: ",
"sn54.8:17.2":	"‘सब्बसो विञ्ञाणञ्चायतनं समतिक्कम्म नत्थि किञ्चीति आकिञ्चञ्ञायतनं उपसम्पज्ज विहरेय्यन्’ति, ",
"sn54.8:17.3":	"अयमेव आनापानस्सतिसमाधि साधुकं मनसि कातब्बो। ",
"sn54.8:18.1":	"तस्मातिह, भिक्खवे, भिक्खु चेपि आकङ्खेय्य: ",
"sn54.8:18.2":	"‘सब्बसो आकिञ्चञ्ञायतनं समतिक्कम्म नेवसञ्ञानासञ्ञायतनं उपसम्पज्ज विहरेय्यन्’ति, ",
"sn54.8:18.3":	"अयमेव आनापानस्सतिसमाधि साधुकं मनसि कातब्बो। ",
"sn54.8:19.1":	"तस्मातिह, भिक्खवे, भिक्खु चेपि आकङ्खेय्य: ",
"sn54.8:19.2":	"‘सब्बसो नेवसञ्ञानासञ्ञायतनं समतिक्कम्म सञ्ञावेदयितनिरोधं उपसम्पज्ज विहरेय्यन्’ति, ",
"sn54.8:19.3":	"अयमेव आनापानस्सतिसमाधि साधुकं मनसि कातब्बो। ",
"sn54.8:20.1":	"एवं भाविते खो, भिक्खवे, आनापानस्सतिसमाधिम्हि एवं बहुलीकते, सुखञ्चे वेदनं वेदयति, सा ‘अनिच्चा’ति पजानाति, ‘अनज्झोसिता’ति पजानाति, ‘अनभिनन्दिता’ति पजानाति; ",
"sn54.8:20.2":	"दुक्खञ्चे वेदनं वेदयति, सा ‘अनिच्चा’ति पजानाति, ‘अनज्झोसिता’ति पजानाति, ‘अनभिनन्दिता’ति पजानाति; ",
"sn54.8:20.3":	"अदुक्खमसुखञ्चे वेदनं वेदयति, ‘सा अनिच्चा’ति पजानाति, ‘अनज्झोसिता’ति पजानाति, ‘अनभिनन्दिता’ति पजानाति। ",
"sn54.8:21.1":	"सुखञ्चे वेदनं वेदयति, विसंयुत्तो नं वेदयति; ",
"sn54.8:21.2":	"दुक्खञ्चे वेदनं वेदयति, विसंयुत्तो नं वेदयति; ",
"sn54.8:21.3":	"अदुक्खमसुखञ्चे वेदनं वेदयति, विसंयुत्तो नं वेदयति। ",
"sn54.8:21.4":	"सो कायपरियन्तिकं वेदनं वेदयमानो ‘कायपरियन्तिकं वेदनं वेदयामी’ति पजानाति, जीवितपरियन्तिकं वेदनं वेदयमानो ‘जीवितपरियन्तिकं वेदनं वेदयामी’ति पजानाति, ",
"sn54.8:21.5":	"‘कायस्स भेदा उद्धं जीवितपरियादाना इधेव सब्बवेदयितानि अनभिनन्दितानि सीतीभविस्सन्ती’ति पजानाति। ",
"sn54.8:22.1":	"सेय्यथापि, भिक्खवे, तेलञ्च पटिच्च, वट्टिञ्च पटिच्च तेलप्पदीपो झायेय्य, ",
"sn54.8:22.2":	"तस्सेव तेलस्स च वट्टिया च परियादाना अनाहारो निब्बायेय्य; ",
"sn54.8:22.3":	"एवमेव खो, भिक्खवे, भिक्खु कायपरियन्तिकं वेदनं वेदयमानो ‘कायपरियन्तिकं वेदनं वेदयामी’ति पजानाति, जीवितपरियन्तिकं वेदनं वेदयमानो ‘जीवितपरियन्तिकं वेदनं वेदयामी’ति पजानाति, ",
"sn54.8:22.4":	"‘कायस्स भेदा उद्धं जीवितपरियादाना इधेव सब्बवेदयितानि अनभिनन्दितानि सीतीभविस्सन्ती’ति पजानाती”ति। ",
"sn54.8:22.5":	"अट्ठमं। "
}	
