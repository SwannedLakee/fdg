{	
"sn45.9:0.1":	"संयुत्त निकाय ४५।९ ",
"sn45.9:0.2":	"१। अविज्जावग्ग ",
"sn45.9:0.3":	"सूकसुत्त ",
"sn45.9:1.1":	"सावत्थिनिदानं। ",
"sn45.9:1.2":	"“सेय्यथापि, भिक्खवे, सालिसूकं वा यवसूकं वा मिच्छापणिहितं हत्थेन वा पादेन वा अक्कन्तं हत्थं वा पादं वा भिन्दिस्सति, लोहितं वा उप्पादेस्सतीति—नेतं ठानं विज्जति। ",
"sn45.9:1.3":	"तं किस्स हेतु? ",
"sn45.9:1.4":	"मिच्छापणिहितत्ता, भिक्खवे, सूकस्स। ",
"sn45.9:1.5":	"एवमेव खो, भिक्खवे, सो वत भिक्खु मिच्छापणिहिताय दिट्ठिया मिच्छापणिहिताय मग्गभावनाय अविज्जं भिन्दिस्सति, विज्जं उप्पादेस्सति, निब्बानं सच्छिकरिस्सतीति—नेतं ठानं विज्जति। ",
"sn45.9:1.6":	"तं किस्स हेतु? ",
"sn45.9:1.7":	"मिच्छापणिहितत्ता, भिक्खवे, दिट्ठिया। ",
"sn45.9:2.1":	"सेय्यथापि, भिक्खवे, सालिसूकं वा यवसूकं वा सम्मापणिहितं हत्थेन वा पादेन वा अक्कन्तं हत्थं वा पादं वा भिन्दिस्सति, लोहितं वा उप्पादेस्सतीति—ठानमेतं विज्जति। ",
"sn45.9:2.2":	"तं किस्स हेतु? ",
"sn45.9:2.3":	"सम्मापणिहितत्ता, भिक्खवे, सूकस्स। ",
"sn45.9:2.4":	"एवमेव खो, भिक्खवे, सो वत भिक्खु सम्मापणिहिताय दिट्ठिया सम्मापणिहिताय मग्गभावनाय अविज्जं भिन्दिस्सति, विज्जं उप्पादेस्सति, निब्बानं सच्छिकरिस्सतीति—ठानमेतं विज्जति। ",
"sn45.9:2.5":	"तं किस्स हेतु? ",
"sn45.9:2.6":	"सम्मापणिहितत्ता, भिक्खवे, दिट्ठिया। ",
"sn45.9:3.1":	"कथञ्च, भिक्खवे, भिक्खु सम्मापणिहिताय दिट्ठिया सम्मापणिहिताय मग्गभावनाय अविज्जं भिन्दति, विज्जं उप्पादेति, निब्बानं सच्छिकरोतीति? ",
"sn45.9:3.2":	"इध, भिक्खवे, भिक्खु सम्मादिट्ठिं भावेति विवेकनिस्सितं विरागनिस्सितं निरोधनिस्सितं वोस्सग्गपरिणामिं …पे… सम्मासमाधिं भावेति विवेकनिस्सितं विरागनिस्सितं निरोधनिस्सितं वोस्सग्गपरिणामिं। ",
"sn45.9:3.3":	"एवं खो, भिक्खवे, भिक्खु सम्मापणिहिताय दिट्ठिया सम्मापणिहिताय मग्गभावनाय अविज्जं भिन्दति, विज्जं उप्पादेति, निब्बानं सच्छिकरोती”ति। ",
"sn45.9:3.4":	"नवमं। "
}	
