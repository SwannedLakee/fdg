{	
"sn23.4:0.1":	"संयुत्त निकाय २३।४ ",
"sn23.4:0.2":	"१। पठममारवग्ग ",
"sn23.4:0.3":	"परिञ्ञेय्यसुत्त ",
"sn23.4:1.1":	"सावत्थिनिदानं। ",
"sn23.4:1.2":	"आयस्मा राधो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो आयस्मन्तं राधं भगवा एतदवोच: ",
"sn23.4:2.1":	"“परिञ्ञेय्ये च, राध, धम्मे देसेस्सामि परिञ्ञञ्च परिञ्ञाताविं पुग्गलञ्च। ",
"sn23.4:2.2":	"तं सुणाहि, साधुकं मनसि करोहि; भासिस्सामी”ति। ",
"sn23.4:2.3":	"“एवं, भन्ते”ति खो आयस्मा राधो भगवतो पच्चस्सोसि। ",
"sn23.4:2.4":	"भगवा एतदवोच: ",
"sn23.4:2.5":	"“कतमे च, राध, परिञ्ञेय्या धम्मा? ",
"sn23.4:2.6":	"रूपं खो, राध, परिञ्ञेय्यो धम्मो, वेदना परिञ्ञेय्यो धम्मो, सञ्ञा परिञ्ञेय्यो धम्मो, सङ्खारा परिञ्ञेय्यो धम्मो, विञ्ञाणं परिञ्ञेय्यो धम्मो। ",
"sn23.4:2.7":	"इमे वुच्चन्ति, राध, परिञ्ञेय्या धम्मा। ",
"sn23.4:2.8":	"कतमा च, राध, परिञ्ञा? ",
"sn23.4:2.9":	"यो खो, राध, रागक्खयो दोसक्खयो मोहक्खयो—",
"sn23.4:2.10":	"अयं वुच्चति, राध, परिञ्ञा। ",
"sn23.4:2.11":	"कतमो च, राध, परिञ्ञातावी पुग्गलो? ",
"sn23.4:2.12":	"‘अरहा’तिस्स वचनीयं। ",
"sn23.4:2.13":	"य्वायं आयस्मा एवंनामो एवङ्गोत्तो—",
"sn23.4:2.14":	"अयं वुच्चति, राध, परिञ्ञातावी पुग्गलो”ति। ",
"sn23.4:2.15":	"चतुत्थं। "
}	
