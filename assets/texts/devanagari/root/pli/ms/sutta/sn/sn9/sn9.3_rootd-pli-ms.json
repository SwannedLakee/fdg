{	
"sn9.3:0.1":	"संयुत्त निकाय ९।३ ",
"sn9.3:0.2":	"१। वनवग्ग ",
"sn9.3:0.3":	"कस्सपगोत्तसुत्त ",
"sn9.3:1.1":	"एकं समयं आयस्मा कस्सपगोत्तो कोसलेसु विहरति अञ्ञतरस्मिं वनसण्डे। ",
"sn9.3:1.2":	"तेन खो पन समयेन आयस्मा कस्सपगोत्तो दिवाविहारगतो अञ्ञतरं छेतं ओवदति। ",
"sn9.3:1.3":	"अथ खो या तस्मिं वनसण्डे अधिवत्था देवता आयस्मन्तं कस्सपगोत्तं संवेजेतुकामा येनायस्मा कस्सपगोत्तो तेनुपसङ्कमि; उपसङ्कमित्वा आयस्मन्तं कस्सपगोत्तं गाथाहि अज्झभासि: ",
"sn9.3:2.1":	"“गिरिदुग्गचरं छेतं, ",
"sn9.3:2.2":	"अप्पपञ्ञं अचेतसं; ",
"sn9.3:2.3":	"अकाले ओवदं भिक्खु, ",
"sn9.3:2.4":	"मन्दोव पटिभाति मं। ",
"sn9.3:3.1":	"सुणाति न विजानाति, ",
"sn9.3:3.2":	"आलोकेति न पस्सति; ",
"sn9.3:3.3":	"धम्मस्मिं भञ्ञमानस्मिं, ",
"sn9.3:3.4":	"अत्थं बालो न बुज्झति। ",
"sn9.3:4.1":	"सचेपि दस पज्जोते, ",
"sn9.3:4.2":	"धारयिस्ससि कस्सप; ",
"sn9.3:4.3":	"नेव दक्खति रूपानि, ",
"sn9.3:4.4":	"चक्खु हिस्स न विज्जती”ति। ",
"sn9.3:5.1":	"अथ खो आयस्मा कस्सपगोत्तो ताय देवताय संवेजितो संवेगमापादीति। "
}	
