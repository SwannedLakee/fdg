{	
"sn55.10:0.1":	"संयुत्त निकाय ५५।१० ",
"sn55.10:0.2":	"१। वेळुद्वारवग्ग ",
"sn55.10:0.3":	"ततियगिञ्जकावसथसुत्त ",
"sn55.10:1.1":	"एकमन्तं निसिन्नो खो आयस्मा आनन्दो भगवन्तं एतदवोच: ",
"sn55.10:1.2":	"“कक्कटो नाम, भन्ते, ञातिके उपासको कालङ्कतो; ",
"sn55.10:1.3":	"तस्स का गति, को अभिसम्परायो? ",
"sn55.10:1.4":	"कळिभो नाम, भन्ते, ञातिके उपासको …पे… ",
"sn55.10:1.5":	"निकतो नाम, भन्ते, ञातिके उपासको … ",
"sn55.10:1.6":	"कटिस्सहो नाम, भन्ते, ञातिके उपासको … ",
"sn55.10:1.7":	"तुट्ठो नाम, भन्ते, ञातिके उपासको … ",
"sn55.10:1.8":	"सन्तुट्ठो नाम, भन्ते, ञातिके उपासको … ",
"sn55.10:1.9":	"भद्दो नाम, भन्ते, ञातिके उपासको … ",
"sn55.10:1.10":	"सुभद्दो नाम, भन्ते, ञातिके उपासको कालङ्कतो; ",
"sn55.10:1.11":	"तस्स का गति को अभिसम्परायो”ति? ",
"sn55.10:2.1":	"“कक्कटो, आनन्द, उपासको कालङ्कतो पञ्चन्नं ओरम्भागियानं संयोजनानं परिक्खया ओपपातिको तत्थ परिनिब्बायी अनावत्तिधम्मो तस्मा लोका। ",
"sn55.10:2.2":	"कळिभो, आनन्द …पे… ",
"sn55.10:2.3":	"निकतो, आनन्द … ",
"sn55.10:2.4":	"कटिस्सहो, आनन्द … ",
"sn55.10:2.5":	"तुट्ठो, आनन्द … ",
"sn55.10:2.6":	"सन्तुट्ठो, आनन्द … ",
"sn55.10:2.7":	"भद्दो, आनन्द …पे… ",
"sn55.10:2.8":	"सुभद्दो, आनन्द, उपासको कालङ्कतो पञ्चन्नं ओरम्भागियानं संयोजनानं परिक्खया ओपपातिको तत्थ परिनिब्बायी अनावत्तिधम्मो तस्मा लोका। ",
"sn55.10:2.9":	"(सब्बे एकगतिका कातब्बा।) ",
"sn55.10:3.1":	"परोपञ्ञास, आनन्द, ञातिके उपासका कालङ्कता पञ्चन्नं ओरम्भागियानं संयोजनानं परिक्खया ओपपातिका तत्थ परिनिब्बायिनो अनावत्तिधम्मा तस्मा लोका। ",
"sn55.10:3.2":	"साधिकनवुति, आनन्द, ञातिके उपासका कालङ्कता तिण्णं संयोजनानं परिक्खया रागदोसमोहानं तनुत्ता सकदागामिनो; सकिदेव इमं लोकं आगन्त्वा दुक्खस्सन्तं करिस्सन्ति। ",
"sn55.10:3.3":	"छातिरेकानि खो, आनन्द, पञ्चसतानि ञातिके उपासका कालङ्कता तिण्णं संयोजनानं परिक्खया सोतापन्ना अविनिपातधम्मा नियता सम्बोधिपरायणा। ",
"sn55.10:4.1":	"अनच्छरियं खो पनेतं, आनन्द, यं मनुस्सभूतो कालं करेय्य; ",
"sn55.10:4.2":	"तस्मिं तस्मिञ्चे मं कालङ्कते उपसङ्कमित्वा एतमत्थं पटिपुच्छिस्सथ। विहेसा पेसा, आनन्द, अस्स तथागतस्स। ",
"sn55.10:4.3":	"तस्मातिहानन्द, धम्मादासं नाम धम्मपरियायं देसेस्सामि; येन समन्नागतो अरियसावको आकङ्खमानो अत्तनाव अत्तानं ब्याकरेय्य: ",
"sn55.10:4.4":	"‘खीणनिरयोम्हि खीणतिरच्छानयोनि खीणपेत्तिविसयो खीणापायदुग्गतिविनिपातो, सोतापन्नोहमस्मि अविनिपातधम्मो नियतो सम्बोधिपरायणो’। ",
"sn55.10:5.1":	"कतमो च सो, आनन्द, धम्मादासो धम्मपरियायो; येन समन्नागतो अरियसावको आकङ्खमानो अत्तनाव अत्तानं ब्याकरेय्य: ",
"sn55.10:5.2":	"‘खीणनिरयोम्हि खीणतिरच्छानयोनि खीणपेत्तिविसयो खीणापायदुग्गतिविनिपातो, सोतापन्नोहमस्मि अविनिपातधम्मो नियतो सम्बोधिपरायणो’। ",
"sn55.10:6.1":	"इधानन्द, अरियसावको बुद्धे अवेच्चप्पसादेन समन्नागतो होति—इतिपि सो भगवा …पे… सत्था देवमनुस्सानं बुद्धो भगवाति। ",
"sn55.10:6.2":	"धम्मे …पे… ",
"sn55.10:6.3":	"सङ्घे …पे… ",
"sn55.10:6.4":	"अरियकन्तेहि सीलेहि समन्नागतो होति अखण्डेहि …पे… समाधिसंवत्तनिकेहि। ",
"sn55.10:6.5":	"अयं खो सो, आनन्द, धम्मादासो धम्मपरियायो; ",
"sn55.10:6.6":	"येन समन्नागतो अरियसावको आकङ्खमानो अत्तनाव अत्तानं ब्याकरेय्य: ",
"sn55.10:6.7":	"‘खीणनिरयोम्हि खीणतिरच्छानयोनि खीणपेत्तिविसयो खीणापायदुग्गतिविनिपातो, सोतापन्नोहमस्मि अविनिपातधम्मो नियतो सम्बोधिपरायणो’”ति। ",
"sn55.10:6.8":	"दसमं। ",
"sn55.10:6.9":	"वेळुद्वारवग्गो पठमो। ",
"sn55.10:7.0":	"तस्सुद्दानं ",
"sn55.10:7.1":	"राजा ओगधदीघावु, ",
"sn55.10:7.2":	"सारिपुत्तापरे दुवे; ",
"sn55.10:7.3":	"थपती वेळुद्वारेय्या, ",
"sn55.10:7.4":	"गिञ्जकावसथे तयोति। "
}	
