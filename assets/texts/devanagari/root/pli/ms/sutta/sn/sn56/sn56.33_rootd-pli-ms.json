{	
"sn56.33:0.1":	"संयुत्त निकाय ५६।३३ ",
"sn56.33:0.2":	"४। सीसपावनवग्ग ",
"sn56.33:0.3":	"दण्डसुत्त ",
"sn56.33:1.1":	"“सेय्यथापि, भिक्खवे, दण्डो उपरिवेहासं खित्तो सकिम्पि मूलेन निपतति, सकिम्पि अग्गेन निपतति; ",
"sn56.33:1.2":	"एवमेव खो, भिक्खवे, अविज्जानीवरणा सत्ता तण्हासंयोजना सन्धावन्ता संसरन्ता सकिम्पि अस्मा लोका परं लोकं गच्छन्ति, सकिम्पि परस्मा लोका इमं लोकं आगच्छन्ति। ",
"sn56.33:1.3":	"तं किस्स हेतु? ",
"sn56.33:1.4":	"अदिट्ठत्ता, भिक्खवे, चतुन्नं अरियसच्चानं। ",
"sn56.33:1.5":	"कतमेसं चतुन्नं? ",
"sn56.33:1.6":	"दुक्खस्स अरियसच्चस्स …पे… दुक्खनिरोधगामिनिया पटिपदाय अरियसच्चस्स। ",
"sn56.33:2.1":	"तस्मातिह, भिक्खवे, ‘इदं दुक्खन्’ति योगो करणीयो …पे… ‘अयं दुक्खनिरोधगामिनी पटिपदा’ति योगो करणीयो”ति। ",
"sn56.33:2.2":	"ततियं। "
}	
