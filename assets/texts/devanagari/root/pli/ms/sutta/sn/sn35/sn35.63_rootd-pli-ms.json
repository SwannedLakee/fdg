{	
"sn35.63:0.1":	"संयुत्त निकाय ३५।६३ ",
"sn35.63:0.2":	"७। मिगजालवग्ग ",
"sn35.63:0.3":	"पठममिगजालसुत्त ",
"sn35.63:1.1":	"सावत्थिनिदानं। ",
"sn35.63:1.2":	"अथ खो आयस्मा मिगजालो येन भगवा …पे… ",
"sn35.63:1.3":	"एकमन्तं निसिन्नो खो आयस्मा मिगजालो भगवन्तं एतदवोच: ",
"sn35.63:1.4":	"“‘एकविहारी, एकविहारी’ति, भन्ते, वुच्चति। ",
"sn35.63:1.5":	"कित्तावता नु खो, भन्ते, एकविहारी होति, कित्तावता च पन सदुतियविहारी होती”ति? ",
"sn35.63:2.1":	"“सन्ति खो, मिगजाल, चक्खुविञ्ञेय्या रूपा इट्ठा कन्ता मनापा पियरूपा कामूपसंहिता रजनीया। ",
"sn35.63:2.2":	"तञ्चे भिक्खु अभिनन्दति अभिवदति अज्झोसाय तिट्ठति। ",
"sn35.63:2.3":	"तस्स तं अभिनन्दतो अभिवदतो अज्झोसाय तिट्ठतो उप्पज्जति नन्दी। ",
"sn35.63:2.4":	"नन्दिया सति सारागो होति; ",
"sn35.63:2.5":	"सारागे सति संयोगो होति। ",
"sn35.63:2.6":	"नन्दिसंयोजनसंयुत्तो खो, मिगजाल, भिक्खु सदुतियविहारीति वुच्चति। ",
"sn35.63:2.7":	"…पे… ",
"sn35.63:2.8":	"सन्ति खो, मिगजाल, जिव्हाविञ्ञेय्या रसा इट्ठा कन्ता मनापा पियरूपा कामूपसंहिता रजनीया। ",
"sn35.63:2.9":	"तञ्चे भिक्खु अभिनन्दति अभिवदति अज्झोसाय तिट्ठति। ",
"sn35.63:2.10":	"तस्स तं अभिनन्दतो अभिवदतो अज्झोसाय तिट्ठतो उप्पज्जति नन्दी। ",
"sn35.63:2.11":	"नन्दिया सति सारागो होति; ",
"sn35.63:2.12":	"सारागे सति संयोगो होति। ",
"sn35.63:2.13":	"नन्दिसंयोजनसंयुत्तो खो, मिगजाल, भिक्खु सदुतियविहारीति वुच्चति। ",
"sn35.63:2.14":	"एवंविहारी च, मिगजाल, भिक्खु किञ्चापि अरञ्ञवनपत्थानि पन्तानि सेनासनानि पटिसेवति अप्पसद्दानि अप्पनिग्घोसानि विजनवातानि मनुस्सराहस्सेय्यकानि पटिसल्लानसारुप्पानि; ",
"sn35.63:2.15":	"अथ खो सदुतियविहारीति वुच्चति। ",
"sn35.63:2.16":	"तं किस्स हेतु? ",
"sn35.63:2.17":	"तण्हा हिस्स दुतिया, सास्स अप्पहीना। ",
"sn35.63:2.18":	"तस्मा ‘सदुतियविहारी’ति वुच्चति। ",
"sn35.63:3.1":	"सन्ति च खो, मिगजाल, चक्खुविञ्ञेय्या रूपा इट्ठा कन्ता मनापा पियरूपा कामूपसंहिता रजनीया। ",
"sn35.63:3.2":	"तञ्चे भिक्खु नाभिनन्दति नाभिवदति नाज्झोसाय तिट्ठति। ",
"sn35.63:3.3":	"तस्स तं अनभिनन्दतो अनभिवदतो अनज्झोसाय तिट्ठतो नन्दी निरुज्झति। ",
"sn35.63:3.4":	"नन्दिया असति सारागो न होति; ",
"sn35.63:3.5":	"सारागे असति संयोगो न होति। ",
"sn35.63:3.6":	"नन्दिसंयोजनविसंयुत्तो खो, मिगजाल, भिक्खु एकविहारीति वुच्चति …पे… ",
"sn35.63:3.7":	"सन्ति च खो, मिगजाल, जिव्हाविञ्ञेय्या रसा …पे… ",
"sn35.63:3.8":	"सन्ति च खो, मिगजाल, मनोविञ्ञेय्या धम्मा इट्ठा कन्ता मनापा पियरूपा कामूपसंहिता रजनीया। ",
"sn35.63:3.9":	"तञ्चे भिक्खु नाभिनन्दति नाभिवदति नाज्झोसाय तिट्ठति। ",
"sn35.63:3.10":	"तस्स तं अनभिनन्दतो अनभिवदतो अनज्झोसाय तिट्ठतो नन्दी निरुज्झति। ",
"sn35.63:3.11":	"नन्दिया असति सारागो न होति; ",
"sn35.63:3.12":	"सारागे असति संयोगो न होति। ",
"sn35.63:3.13":	"नन्दिसंयोजनविप्पयुत्तो खो, मिगजाल, भिक्खु एकविहारीति वुच्चति। ",
"sn35.63:3.14":	"एवंविहारी च, मिगजाल, भिक्खु किञ्चापि गामन्ते विहरति आकिण्णो भिक्खूहि भिक्खुनीहि उपासकेहि उपासिकाहि राजूहि राजमहामत्तेहि तित्थियेहि तित्थियसावकेहि। ",
"sn35.63:3.15":	"अथ खो एकविहारीति वुच्चति। ",
"sn35.63:3.16":	"तं किस्स हेतु? ",
"sn35.63:3.17":	"तण्हा हिस्स दुतिया, सास्स पहीना। ",
"sn35.63:3.18":	"तस्मा ‘एकविहारी’ति वुच्चती”ति। ",
"sn35.63:3.19":	"पठमं। "
}	
