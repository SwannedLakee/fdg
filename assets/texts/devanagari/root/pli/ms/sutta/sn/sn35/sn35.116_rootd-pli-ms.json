{	
"sn35.116:0.1":	"संयुत्त निकाय ३५।११६ ",
"sn35.116:0.2":	"१२। लोककामगुणवग्ग ",
"sn35.116:0.3":	"लोकन्तगमनसुत्त ",
"sn35.116:1.1":	"“नाहं, भिक्खवे, गमनेन लोकस्स अन्तं ञातेय्यं, दट्ठेय्यं, पत्तेय्यन्ति वदामि। ",
"sn35.116:1.2":	"न च पनाहं, भिक्खवे, अप्पत्वा लोकस्स अन्तं दुक्खस्स अन्तकिरियं वदामी”ति। ",
"sn35.116:1.3":	"इदं वत्वा भगवा उट्ठायासना विहारं पाविसि। ",
"sn35.116:1.4":	"अथ खो तेसं भिक्खूनं अचिरपक्कन्तस्स भगवतो एतदहोसि: ",
"sn35.116:1.5":	"“इदं खो नो, आवुसो, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"sn35.116:1.6":	"‘“नाहं, भिक्खवे, गमनेन लोकस्स अन्तं ञातेय्यं, दट्ठेय्यं, पत्तेय्यन्”ति वदामि। ",
"sn35.116:1.7":	"न च पनाहं, भिक्खवे, अप्पत्वा लोकस्स अन्तं दुक्खस्स अन्तकिरियं वदामी’ति। ",
"sn35.116:1.8":	"को नु खो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजेय्या”ति? ",
"sn35.116:2.1":	"अथ खो तेसं भिक्खूनं एतदहोसि: ",
"sn35.116:2.2":	"“अयं खो आयस्मा आनन्दो सत्थु चेव संवण्णितो, सम्भावितो च विञ्ञूनं सब्रह्मचारीनं। ",
"sn35.116:2.3":	"पहोति चायस्मा आनन्दो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजितुं। ",
"sn35.116:2.4":	"यन्नून मयं येनायस्मा आनन्दो तेनुपसङ्कमेय्याम; उपसङ्कमित्वा आयस्मन्तं आनन्दं एतमत्थं पटिपुच्छेय्यामा”ति। ",
"sn35.116:3.1":	"अथ खो ते भिक्खू येनायस्मा आनन्दो तेनुपसङ्कमिंसु; उपसङ्कमित्वा आयस्मता आनन्देन सद्धिं सम्मोदिंसु। ",
"sn35.116:3.2":	"सम्मोदनीयं कथं सारणीयं वीतिसारेत्वा एकमन्तं निसीदिंसु। एकमन्तं निसिन्ना खो ते भिक्खू आयस्मन्तं आनन्दं एतदवोचुं: ",
"sn35.116:4.1":	"“इदं खो नो, आवुसो आनन्द, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"sn35.116:4.2":	"‘नाहं, भिक्खवे, गमनेन लोकस्स अन्तं ञातेय्यं, दट्ठेय्यं, पत्तेय्यन्ति वदामि। ",
"sn35.116:4.3":	"न च पनाहं, भिक्खवे, अप्पत्वा लोकस्स अन्तं दुक्खस्स अन्तकिरियं वदामी’ति। ",
"sn35.116:4.4":	"तेसं नो, आवुसो, अम्हाकं अचिरपक्कन्तस्स भगवतो एतदहोसि: ",
"sn35.116:4.5":	"‘इदं खो नो, आवुसो, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो—",
"sn35.116:4.6":	"नाहं, भिक्खवे, गमनेन लोकस्स अन्तं ञातेय्यं, दट्ठेय्यं, पत्तेय्यन्ति वदामि। ",
"sn35.116:4.7":	"न च पनाहं, भिक्खवे, अप्पत्वा लोकस्स अन्तं दुक्खस्स अन्तकिरियं वदामीति। ",
"sn35.116:4.8":	"को नु खो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजेय्या’ति? ",
"sn35.116:4.9":	"तेसं नो, आवुसो, अम्हाकं एतदहोसि: ",
"sn35.116:4.10":	"‘अयं खो, आवुसो, आयस्मा आनन्दो सत्थु चेव संवण्णितो, सम्भावितो च विञ्ञूनं सब्रह्मचारीनं। ",
"sn35.116:4.11":	"पहोति चायस्मा आनन्दो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजितुं। ",
"sn35.116:4.12":	"यन्नून मयं येनायस्मा आनन्दो तेनुपसङ्कमेय्याम; उपसङ्कमित्वा आयस्मन्तं आनन्दं एतमत्थं पटिपुच्छेय्यामा’ति। ",
"sn35.116:4.13":	"विभजतायस्मा आनन्दो”ति। ",
"sn35.116:5.1":	"“सेय्यथापि, आवुसो, पुरिसो सारत्थिको सारगवेसी सारपरियेसनं चरमानो महतो रुक्खस्स तिट्ठतो सारवतो अतिक्कम्मेव, मूलं अतिक्कम्मेव, खन्धं साखापलासे सारं परियेसितब्बं मञ्ञेय्य; ",
"sn35.116:5.2":	"एवं सम्पदमिदं आयस्मन्तानं सत्थरि सम्मुखीभूते तं भगवन्तं अतिसित्वा अम्हे एतमत्थं पटिपुच्छितब्बं मञ्ञथ। ",
"sn35.116:5.3":	"सो हावुसो, भगवा जानं जानाति, पस्सं पस्सति—",
"sn35.116:5.4":	"चक्खुभूतो, ञाणभूतो, धम्मभूतो, ब्रह्मभूतो, वत्ता, पवत्ता, अत्थस्स निन्नेता, अमतस्स दाता, धम्मस्सामी, तथागतो। ",
"sn35.116:5.5":	"सो चेव पनेतस्स कालो अहोसि यं भगवन्तंयेव एतमत्थं पटिपुच्छेय्याथ। ",
"sn35.116:5.6":	"यथा वो भगवा ब्याकरेय्य तथा वो धारेय्याथा”ति। ",
"sn35.116:6.1":	"“अद्धावुसो आनन्द, भगवा जानं जानाति, पस्सं पस्सति—",
"sn35.116:6.2":	"चक्खुभूतो, ञाणभूतो, धम्मभूतो, ब्रह्मभूतो, वत्ता, पवत्ता, अत्थस्स निन्नेता, अमतस्स दाता, धम्मस्सामी, तथागतो। ",
"sn35.116:6.3":	"सो चेव पनेतस्स कालो अहोसि यं भगवन्तंयेव एतमत्थं पटिपुच्छेय्याम। ",
"sn35.116:6.4":	"यथा नो भगवा ब्याकरेय्य तथा नं धारेय्याम। ",
"sn35.116:6.5":	"अपि चायस्मा आनन्दो सत्थु चेव संवण्णितो, सम्भावितो च विञ्ञूनं सब्रह्मचारीनं। ",
"sn35.116:6.6":	"पहोति चायस्मा आनन्दो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजितुं। ",
"sn35.116:6.7":	"विभजतायस्मा आनन्दो अगरुं करित्वा”ति। ",
"sn35.116:7.1":	"“तेनहावुसो, सुणाथ, साधुकं मनसि करोथ, भासिस्सामी”ति। ",
"sn35.116:7.2":	"“एवमावुसो”ति खो ते भिक्खू आयस्मतो आनन्दस्स पच्चस्सोसुं। ",
"sn35.116:7.3":	"आयस्मा आनन्दो एतदवोच: ",
"sn35.116:8.1":	"“यं खो वो, आवुसो, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"sn35.116:8.2":	"‘नाहं, भिक्खवे, गमनेन लोकस्स अन्तं ञातेय्यं, दट्ठेय्यं, पत्तेय्यन्ति वदामि। ",
"sn35.116:8.3":	"न च पनाहं, भिक्खवे, अप्पत्वा लोकस्स अन्तं दुक्खस्स अन्तकिरियं वदामी’ति, ",
"sn35.116:8.4":	"इमस्स ख्वाहं, आवुसो, भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं आजानामि। ",
"sn35.116:8.5":	"येन खो, आवुसो, लोकस्मिं लोकसञ्ञी होति लोकमानी—",
"sn35.116:8.6":	"अयं वुच्चति अरियस्स विनये लोको। ",
"sn35.116:8.7":	"केन चावुसो, लोकस्मिं लोकसञ्ञी होति लोकमानी? ",
"sn35.116:8.8":	"चक्खुना खो, आवुसो, लोकस्मिं लोकसञ्ञी होति लोकमानी। ",
"sn35.116:8.9":	"सोतेन खो, आवुसो … ",
"sn35.116:8.10":	"घानेन खो, आवुसो … ",
"sn35.116:8.11":	"जिव्हाय खो, आवुसो, लोकस्मिं लोकसञ्ञी होति लोकमानी। ",
"sn35.116:8.12":	"कायेन खो, आवुसो … ",
"sn35.116:8.13":	"मनेन खो, आवुसो, लोकस्मिं लोकसञ्ञी होति लोकमानी। ",
"sn35.116:8.14":	"येन खो, आवुसो, लोकस्मिं लोकसञ्ञी होति लोकमानी—",
"sn35.116:8.15":	"अयं वुच्चति अरियस्स विनये लोको। ",
"sn35.116:8.16":	"यं खो वो, आवुसो, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"sn35.116:8.17":	"‘नाहं, भिक्खवे, गमनेन लोकस्स अन्तं ञातेय्यं, दट्ठेय्यं, पत्तेय्यन्ति वदामि। ",
"sn35.116:8.18":	"न च पनाहं, भिक्खवे, अप्पत्वा लोकस्स अन्तं दुक्खस्स अन्तकिरियं वदामी’ति, ",
"sn35.116:8.19":	"इमस्स ख्वाहं, आवुसो, भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स एवं वित्थारेन अत्थं आजानामि। ",
"sn35.116:8.20":	"आकङ्खमाना च पन तुम्हे आयस्मन्तो भगवन्तंयेव उपसङ्कमित्वा एतमत्थं पटिपुच्छेय्याथ। ",
"sn35.116:8.21":	"यथा वो भगवा ब्याकरोति तथा नं धारेय्याथा”ति। ",
"sn35.116:9.1":	"“एवमावुसो”ति खो ते भिक्खू आयस्मतो आनन्दस्स पटिस्सुत्वा उट्ठायासना येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो ते भिक्खू भगवन्तं एतदवोचुं: ",
"sn35.116:10.1":	"“यं खो नो, भन्ते, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो: ",
"sn35.116:10.2":	"‘नाहं, भिक्खवे, गमनेन लोकस्स अन्तं ञातेय्यं, दट्ठेय्यं, पत्तेय्यन्ति वदामि। ",
"sn35.116:10.3":	"न च पनाहं, भिक्खवे, अप्पत्वा लोकस्स अन्तं दुक्खस्स अन्तकिरियं वदामी’ति। ",
"sn35.116:10.4":	"तेसं नो, भन्ते, अम्हाकं अचिरपक्कन्तस्स भगवतो एतदहोसि: ",
"sn35.116:10.5":	"‘इदं खो नो, आवुसो, भगवा सङ्खित्तेन उद्देसं उद्दिसित्वा वित्थारेन अत्थं अविभजित्वा उट्ठायासना विहारं पविट्ठो—",
"sn35.116:10.6":	"नाहं, भिक्खवे, गमनेन लोकस्स अन्तं ञातेय्यं, दट्ठेय्यं, पत्तेय्यन्ति वदामि। ",
"sn35.116:10.7":	"न च पनाहं, भिक्खवे, अप्पत्वा लोकस्स अन्तं दुक्खस्स अन्तकिरियं वदामीति। ",
"sn35.116:10.8":	"को नु खो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजेय्या’ति? ",
"sn35.116:10.9":	"तेसं नो, भन्ते, अम्हाकं एतदहोसि: ",
"sn35.116:10.10":	"‘अयं खो आयस्मा आनन्दो सत्थु चेव संवण्णितो, सम्भावितो च विञ्ञूनं सब्रह्मचारीनं। ",
"sn35.116:10.11":	"पहोति चायस्मा आनन्दो इमस्स भगवता सङ्खित्तेन उद्देसस्स उद्दिट्ठस्स वित्थारेन अत्थं अविभत्तस्स वित्थारेन अत्थं विभजितुं। ",
"sn35.116:10.12":	"यन्नून मयं येनायस्मा आनन्दो तेनुपसङ्कमेय्याम; उपसङ्कमित्वा आयस्मन्तं आनन्दं एतमत्थं पटिपुच्छेय्यामा’ति। ",
"sn35.116:10.13":	"अथ खो मयं, भन्ते, येनायस्मा आनन्दो तेनुपसङ्कमिम्ह; उपसङ्कमित्वा आयस्मन्तं आनन्दं एतमत्थं पटिपुच्छिम्ह। ",
"sn35.116:10.14":	"तेसं नो, भन्ते, आयस्मता आनन्देन इमेहि आकारेहि इमेहि पदेहि इमेहि ब्यञ्जनेहि अत्थो विभत्तो”ति। ",
"sn35.116:11.1":	"“पण्डितो, भिक्खवे, आनन्दो; महापञ्ञो, भिक्खवे, आनन्दो। ",
"sn35.116:11.2":	"मञ्चेपि तुम्हे, भिक्खवे, एतमत्थं पटिपुच्छेय्याथ, अहम्पि तं एवमेवं ब्याकरेय्यं यथा तं आनन्देन ब्याकतं। ",
"sn35.116:11.3":	"एसो चेवेतस्स अत्थो, एवञ्च नं धारेय्याथा”ति। ",
"sn35.116:11.4":	"ततियं। "
}	
