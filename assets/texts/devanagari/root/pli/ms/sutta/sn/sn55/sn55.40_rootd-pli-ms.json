{	
"sn55.40:0.1":	"संयुत्त निकाय ५५।४० ",
"sn55.40:0.2":	"४। पुञ्ञाभिसन्दवग्ग ",
"sn55.40:0.3":	"नन्दियसक्कसुत्त ",
"sn55.40:1.1":	"एकं समयं भगवा सक्केसु विहरति कपिलवत्थुस्मिं निग्रोधारामे। ",
"sn55.40:1.2":	"अथ खो नन्दियो सक्को येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो नन्दियो सक्को भगवन्तं एतदवोच: ",
"sn55.40:1.3":	"“यस्सेव नु खो, भन्ते, अरियसावकस्स चत्तारि सोतापत्तियङ्गानि सब्बेन सब्बं सब्बथा सब्बं नत्थि स्वेव नु खो, भन्ते, अरियसावको पमादविहारी”ति। ",
"sn55.40:2.1":	"“‘यस्स खो, नन्दिय, चत्तारि सोतापत्तियङ्गानि सब्बेन सब्बं सब्बथा सब्बं नत्थि तमहं बाहिरो पुथुज्जनपक्खे ठितो’ति वदामि। ",
"sn55.40:2.2":	"अपि च, नन्दिय, यथा अरियसावको पमादविहारी चेव होति, अप्पमादविहारी च ",
"sn55.40:2.3":	"तं सुणाहि, साधुकं मनसि करोहि; भासिस्सामी”ति। ",
"sn55.40:2.4":	"“एवं, भन्ते”ति खो नन्दियो सक्को भगवतो पच्चस्सोसि। ",
"sn55.40:2.5":	"भगवा एतदवोच: ",
"sn55.40:3.1":	"“कथञ्च, नन्दिय, अरियसावको पमादविहारी होति? ",
"sn55.40:3.2":	"इध, नन्दिय, अरियसावको बुद्धे अवेच्चप्पसादेन समन्नागतो होति—",
"sn55.40:3.3":	"इतिपि सो भगवा …पे… सत्था देवमनुस्सानं बुद्धो भगवाति। ",
"sn55.40:3.4":	"सो तेन बुद्धे अवेच्चप्पसादेन सन्तुट्ठो न उत्तरि वायमति दिवा पविवेकाय, रत्तिं पटिसल्लानाय। ",
"sn55.40:3.5":	"तस्स एवं पमत्तस्स विहरतो पामोज्जं न होति। ",
"sn55.40:3.6":	"पामोज्जे असति, पीति न होति। ",
"sn55.40:3.7":	"पीतिया असति, पस्सद्धि न होति। ",
"sn55.40:3.8":	"पस्सद्धिया असति, दुक्खं विहरति। ",
"sn55.40:3.9":	"दुक्खिनो चित्तं न समाधियति। ",
"sn55.40:3.10":	"असमाहिते चित्ते धम्मा न पातुभवन्ति। ",
"sn55.40:3.11":	"धम्मानं अपातुभावा पमादविहारीत्वेव सङ्ख्यं गच्छति। ",
"sn55.40:4.1":	"पुन चपरं, नन्दिय, अरियसावको धम्मे …पे… ",
"sn55.40:4.2":	"सङ्घे …पे… ",
"sn55.40:4.3":	"अरियकन्तेहि सीलेहि समन्नागतो होति अखण्डेहि …पे… समाधिसंवत्तनिकेहि। ",
"sn55.40:4.4":	"सो तेहि अरियकन्तेहि सीलेहि सन्तुट्ठो न उत्तरि वायमति दिवा पविवेकाय रत्तिं पटिसल्लानाय। ",
"sn55.40:4.5":	"तस्स एवं पमत्तस्स विहरतो पामोज्जं न होति। ",
"sn55.40:4.6":	"पामोज्जे असति, पीति न होति। ",
"sn55.40:4.7":	"पीतिया असति, पस्सद्धि न होति। ",
"sn55.40:4.8":	"पस्सद्धिया असति, दुक्खं विहरति। ",
"sn55.40:4.9":	"दुक्खिनो चित्तं न समाधियति। ",
"sn55.40:4.10":	"असमाहिते चित्ते धम्मा न पातुभवन्ति। ",
"sn55.40:4.11":	"धम्मानं अपातुभावा पमादविहारीत्वेव सङ्ख्यं गच्छति। ",
"sn55.40:4.12":	"एवं खो, नन्दिय, अरियसावको पमादविहारी होति। ",
"sn55.40:5.1":	"कथञ्च, नन्दिय, अरियसावको अप्पमादविहारी होति? ",
"sn55.40:5.2":	"इध, नन्दिय, अरियसावको बुद्धे अवेच्चप्पसादेन समन्नागतो होति—",
"sn55.40:5.3":	"इतिपि सो भगवा …पे… सत्था देवमनुस्सानं बुद्धो भगवाति। ",
"sn55.40:5.4":	"सो तेन बुद्धे अवेच्चप्पसादेन असन्तुट्ठो उत्तरि वायमति दिवा पविवेकाय रत्तिं पटिसल्लानाय। ",
"sn55.40:5.5":	"तस्स एवं अप्पमत्तस्स विहरतो पामोज्जं जायति। ",
"sn55.40:5.6":	"पमुदितस्स पीति जायति। ",
"sn55.40:5.7":	"पीतिमनस्स कायो पस्सम्भति। ",
"sn55.40:5.8":	"पस्सद्धकायो सुखं वेदियति। ",
"sn55.40:5.9":	"सुखिनो चित्तं समाधियति। ",
"sn55.40:5.10":	"समाहिते चित्ते धम्मा पातुभवन्ति। ",
"sn55.40:5.11":	"धम्मानं पातुभावा अप्पमादविहारीत्वेव सङ्ख्यं गच्छति। ",
"sn55.40:6.1":	"पुन चपरं, नन्दिय, अरियसावको धम्मे …पे… ",
"sn55.40:6.2":	"सङ्घे …पे… ",
"sn55.40:6.3":	"अरियकन्तेहि सीलेहि समन्नागतो होति अखण्डेहि …पे… समाधिसंवत्तनिकेहि। ",
"sn55.40:6.4":	"सो तेहि अरियकन्तेहि सीलेहि असन्तुट्ठो उत्तरि वायमति दिवा पविवेकाय रत्तिं पटिसल्लानाय। ",
"sn55.40:6.5":	"तस्स एवं अप्पमत्तस्स विहरतो पामोज्जं जायति। ",
"sn55.40:6.6":	"पमुदितस्स पीति जायति। ",
"sn55.40:6.7":	"पीतिमनस्स कायो पस्सम्भति। ",
"sn55.40:6.8":	"पस्सद्धकायो सुखं वेदियति। ",
"sn55.40:6.9":	"सुखिनो चित्तं समाधियति। ",
"sn55.40:6.10":	"समाहिते चित्ते धम्मा पातुभवन्ति। ",
"sn55.40:6.11":	"धम्मानं पातुभावा अप्पमादविहारीत्वेव सङ्ख्यं गच्छति। ",
"sn55.40:6.12":	"एवं खो, नन्दिय, अरियसावको अप्पमादविहारी होती”ति। ",
"sn55.40:6.13":	"दसमं। ",
"sn55.40:6.14":	"पुञ्ञाभिसन्दवग्गो चतुत्थो। ",
"sn55.40:7.0":	"तस्सुद्दानं ",
"sn55.40:7.1":	"अभिसन्दा तयो वुत्ता, ",
"sn55.40:7.2":	"दुवे देवपदानि च; ",
"sn55.40:7.3":	"सभागतं महानामो, ",
"sn55.40:7.4":	"वस्सं काळी च नन्दियाति। "
}	
