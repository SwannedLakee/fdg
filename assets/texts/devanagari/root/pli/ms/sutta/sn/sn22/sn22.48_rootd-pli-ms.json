{	
"sn22.48:0.1":	"संयुत्त निकाय २२।४८ ",
"sn22.48:0.2":	"५। अत्तदीपवग्ग ",
"sn22.48:0.3":	"खन्धसुत्त ",
"sn22.48:1.1":	"सावत्थिनिदानं। ",
"sn22.48:1.2":	"“पञ्च, भिक्खवे, खन्धे देसेस्सामि, पञ्चुपादानक्खन्धे च। ",
"sn22.48:1.3":	"तं सुणाथ। ",
"sn22.48:1.4":	"कतमे च, भिक्खवे, पञ्चक्खन्धा? ",
"sn22.48:1.5":	"यं किञ्चि, भिक्खवे, रूपं अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा, अयं वुच्चति रूपक्खन्धो। ",
"sn22.48:1.6":	"या काचि वेदना …पे… ",
"sn22.48:1.7":	"या काचि सञ्ञा … ",
"sn22.48:1.8":	"ये केचि सङ्खारा अतीतानागतपच्चुप्पन्ना अज्झत्तं वा बहिद्धा वा ओळारिका वा सुखुमा वा …पे… अयं वुच्चति सङ्खारक्खन्धो। ",
"sn22.48:1.9":	"यं किञ्चि विञ्ञाणं अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा, अयं वुच्चति विञ्ञाणक्खन्धो। ",
"sn22.48:1.10":	"इमे वुच्चन्ति, भिक्खवे, पञ्चक्खन्धा। ",
"sn22.48:2.1":	"कतमे च, भिक्खवे, पञ्चुपादानक्खन्धा? ",
"sn22.48:2.2":	"यं किञ्चि, भिक्खवे, रूपं अतीतानागतपच्चुप्पन्नं …पे… यं दूरे सन्तिके वा सासवं उपादानियं, अयं वुच्चति रूपुपादानक्खन्धो। ",
"sn22.48:2.3":	"या काचि वेदना …पे… या दूरे सन्तिके वा सासवा उपादानिया, अयं वुच्चति वेदनुपादानक्खन्धो। ",
"sn22.48:2.4":	"या काचि सञ्ञा …पे… या दूरे सन्तिके वा सासवा उपादानिया, अयं वुच्चति सञ्ञुपादानक्खन्धो। ",
"sn22.48:2.5":	"ये केचि सङ्खारा …पे… सासवा उपादानिया, अयं वुच्चति सङ्खारुपादानक्खन्धो। ",
"sn22.48:2.6":	"यं किञ्चि विञ्ञाणं अतीतानागतपच्चुप्पन्नं …पे… यं दूरे सन्तिके वा सासवं उपादानियं, अयं वुच्चति विञ्ञाणुपादानक्खन्धो। ",
"sn22.48:2.7":	"इमे वुच्चन्ति, भिक्खवे, पञ्चुपादानक्खन्धा”ति। ",
"sn22.48:2.8":	"छट्ठं। "
}	
