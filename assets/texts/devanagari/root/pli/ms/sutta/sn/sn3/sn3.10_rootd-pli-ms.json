{	
"sn3.10:0.1":	"संयुत्त निकाय ३।१० ",
"sn3.10:0.2":	"१। पठमवग्ग ",
"sn3.10:0.3":	"बन्धनसुत्त ",
"sn3.10:1.1":	"तेन खो पन समयेन रञ्ञा पसेनदिना कोसलेन महाजनकायो बन्धापितो होति, अप्पेकच्चे रज्जूहि अप्पेकच्चे अन्दूहि अप्पेकच्चे सङ्खलिकाहि। ",
"sn3.10:2.1":	"अथ खो सम्बहुला भिक्खू पुब्बण्हसमयं निवासेत्वा पत्तचीवरमादाय सावत्थिं पिण्डाय पविसिंसु। ",
"sn3.10:2.2":	"सावत्थियं पिण्डाय चरित्वा पच्छाभत्तं पिण्डपातपटिक्कन्ता येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो ते भिक्खू भगवन्तं एतदवोचुं: ",
"sn3.10:2.3":	"“इध, भन्ते, रञ्ञा पसेनदिना कोसलेन महाजनकायो बन्धापितो, अप्पेकच्चे रज्जूहि अप्पेकच्चे अन्दूहि अप्पेकच्चे सङ्खलिकाही”ति। ",
"sn3.10:3.1":	"अथ खो भगवा एतमत्थं विदित्वा तायं वेलायं इमा गाथायो अभासि: ",
"sn3.10:4.1":	"“न तं दळ्हं बन्धनमाहु धीरा, ",
"sn3.10:4.2":	"यदायसं दारुजं पब्बजञ्च; ",
"sn3.10:4.3":	"सारत्तरत्ता मणिकुण्डलेसु, ",
"sn3.10:4.4":	"पुत्तेसु दारेसु च या अपेक्खा। ",
"sn3.10:5.1":	"एतं दळ्हं बन्धनमाहु धीरा, ",
"sn3.10:5.2":	"ओहारिनं सिथिलं दुप्पमुञ्चं; ",
"sn3.10:5.3":	"एतम्पि छेत्वान परिब्बजन्ति, ",
"sn3.10:5.4":	"अनपेक्खिनो कामसुखं पहाया”ति। ",
"sn3.10:5.5":	"पठमो वग्गो। ",
"sn3.10:6.0":	"तस्सुद्दानं ",
"sn3.10:6.1":	"दहरो पुरिसो जरा, ",
"sn3.10:6.2":	"पियं अत्तानरक्खितो; ",
"sn3.10:6.3":	"अप्पका अड्डकरणं, ",
"sn3.10:6.4":	"मल्लिका यञ्ञबन्धनन्ति। "
}	
