{	
"sn12.38:0.1":	"संयुत्त निकाय १२।३८ ",
"sn12.38:0.2":	"४। कळारखत्तियवग्ग ",
"sn12.38:0.3":	"चेतनासुत्त ",
"sn12.38:1.1":	"सावत्थियं विहरति। ",
"sn12.38:1.2":	"“यञ्च, भिक्खवे, चेतेति यञ्च पकप्पेति यञ्च अनुसेति, आरम्मणमेतं होति विञ्ञाणस्स ठितिया। ",
"sn12.38:1.3":	"आरम्मणे सति पतिट्ठा विञ्ञाणस्स होति। ",
"sn12.38:1.4":	"तस्मिं पतिट्ठिते विञ्ञाणे विरूळ्हे आयतिं पुनब्भवाभिनिब्बत्ति होति। ",
"sn12.38:1.5":	"आयतिं पुनब्भवाभिनिब्बत्तिया सति आयतिं जाति जरामरणं सोकपरिदेवदुक्खदोमनस्सुपायासा सम्भवन्ति। ",
"sn12.38:1.6":	"एवमेतस्स केवलस्स दुक्खक्खन्धस्स समुदयो होति। ",
"sn12.38:2.1":	"नो चे, भिक्खवे, चेतेति नो चे पकप्पेति, अथ चे अनुसेति, आरम्मणमेतं होति विञ्ञाणस्स ठितिया। ",
"sn12.38:2.2":	"आरम्मणे सति पतिट्ठा विञ्ञाणस्स होति। ",
"sn12.38:2.3":	"तस्मिं पतिट्ठिते विञ्ञाणे विरूळ्हे आयतिं पुनब्भवाभिनिब्बत्ति होति। ",
"sn12.38:2.4":	"आयतिं पुनब्भवाभिनिब्बत्तिया सति आयतिं जाति जरामरणं सोकपरिदेवदुक्खदोमनस्सुपायासा सम्भवन्ति। ",
"sn12.38:2.5":	"एवमेतस्स केवलस्स दुक्खक्खन्धस्स समुदयो होति। ",
"sn12.38:3.1":	"यतो च खो, भिक्खवे, नो चेव चेतेति नो च पकप्पेति नो च अनुसेति, आरम्मणमेतं न होति विञ्ञाणस्स ठितिया। ",
"sn12.38:3.2":	"आरम्मणे असति पतिट्ठा विञ्ञाणस्स न होति। ",
"sn12.38:3.3":	"तदप्पतिट्ठिते विञ्ञाणे अविरूळ्हे आयतिं पुनब्भवाभिनिब्बत्ति न होति। ",
"sn12.38:3.4":	"आयतिं पुनब्भवाभिनिब्बत्तिया असति आयतिं जाति जरामरणं सोकपरिदेवदुक्खदोमनस्सुपायासा निरुज्झन्ति। ",
"sn12.38:3.5":	"एवमेतस्स केवलस्स दुक्खक्खन्धस्स निरोधो होती”ति। ",
"sn12.38:3.6":	"अट्ठमं। "
}	
