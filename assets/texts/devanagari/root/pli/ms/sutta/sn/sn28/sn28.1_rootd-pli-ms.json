{	
"sn28.1:0.1":	"संयुत्त निकाय २८।१ ",
"sn28.1:0.2":	"१। सारिपुत्तवग्ग ",
"sn28.1:0.3":	"विवेकजसुत्त ",
"sn28.1:1.1":	"एकं समयं आयस्मा सारिपुत्तो सावत्थियं विहरति जेतवने अनाथपिण्डिकस्स आरामे। ",
"sn28.1:1.2":	"अथ खो आयस्मा सारिपुत्तो पुब्बण्हसमयं निवासेत्वा पत्तचीवरमादाय सावत्थिं पिण्डाय पाविसि। ",
"sn28.1:1.3":	"सावत्थियं पिण्डाय चरित्वा पच्छाभत्तं पिण्डपातपटिक्कन्तो येन अन्धवनं तेनुपसङ्कमि दिवाविहाराय। ",
"sn28.1:1.4":	"अन्धवनं अज्झोगाहेत्वा अञ्ञतरस्मिं रुक्खमूले दिवाविहारं निसीदि। ",
"sn28.1:2.1":	"अथ खो आयस्मा सारिपुत्तो सायन्हसमयं पटिसल्लाना वुट्ठितो येन जेतवनं अनाथपिण्डिकस्स आरामो तेनुपसङ्कमि। ",
"sn28.1:2.2":	"अद्दसा खो आयस्मा आनन्दो आयस्मन्तं सारिपुत्तं दूरतोव आगच्छन्तं। ",
"sn28.1:2.3":	"दिस्वान आयस्मन्तं सारिपुत्तं एतदवोच: ",
"sn28.1:2.4":	"“विप्पसन्नानि खो ते, आवुसो सारिपुत्त, इन्द्रियानि; परिसुद्धो मुखवण्णो परियोदातो। ",
"sn28.1:2.5":	"कतमेनायस्मा सारिपुत्तो अज्ज विहारेन विहासी”ति? ",
"sn28.1:3.1":	"“इधाहं, आवुसो, विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरामि। ",
"sn28.1:3.2":	"तस्स मय्हं, आवुसो, न एवं होति: ",
"sn28.1:3.3":	"‘अहं पठमं झानं समापज्जामी’ति वा ‘अहं पठमं झानं समापन्नो’ति वा ‘अहं पठमा झाना वुट्ठितो’ति वा”ति। ",
"sn28.1:3.4":	"तथा हि पनायस्मतो सारिपुत्तस्स दीघरत्तं अहङ्कारममङ्कारमानानुसया सुसमूहता। ",
"sn28.1:3.5":	"तस्मा आयस्मतो सारिपुत्तस्स न एवं होति: ",
"sn28.1:3.6":	"“‘अहं पठमं झानं समापज्जामी’ति वा ‘अहं पठमं झानं समापन्नो’ति वा ‘अहं पठमा झाना वुट्ठितो’ति वा”ति। ",
"sn28.1:3.7":	"पठमं। "
}	
