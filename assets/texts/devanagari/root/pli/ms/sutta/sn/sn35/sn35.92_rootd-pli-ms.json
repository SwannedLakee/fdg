{	
"sn35.92:0.1":	"संयुत्त निकाय ३५।९२ ",
"sn35.92:0.2":	"९। छन्नवग्ग ",
"sn35.92:0.3":	"पठमद्वयसुत्त ",
"sn35.92:1.1":	"“द्वयं वो, भिक्खवे, देसेस्सामि। ",
"sn35.92:1.2":	"तं सुणाथ। ",
"sn35.92:1.3":	"किञ्च, भिक्खवे, द्वयं? ",
"sn35.92:1.4":	"चक्खुञ्चेव रूपा च, सोतञ्चेव सद्दा च, घानञ्चेव गन्धा च, जिव्हा चेव रसा च, कायो चेव फोट्ठब्बा च, मनो चेव धम्मा च—",
"sn35.92:1.5":	"इदं वुच्चति, भिक्खवे, द्वयं। ",
"sn35.92:2.1":	"यो, भिक्खवे, एवं वदेय्य: ",
"sn35.92:2.2":	"‘अहमेतं द्वयं पच्चक्खाय अञ्ञं द्वयं पञ्ञपेस्सामी’ति, तस्स वाचावत्थुकमेवस्स। ",
"sn35.92:2.3":	"पुट्ठो च न सम्पायेय्य। ",
"sn35.92:2.4":	"उत्तरिञ्च विघातं आपज्जेय्य। ",
"sn35.92:2.5":	"तं किस्स हेतु? ",
"sn35.92:2.6":	"यथा तं, भिक्खवे, अविसयस्मिन्”ति। ",
"sn35.92:2.7":	"नवमं। "
}	
