{	
"sn12.19:0.1":	"संयुत्त निकाय १२।१९ ",
"sn12.19:0.2":	"२। आहारवग्ग ",
"sn12.19:0.3":	"बालपण्डितसुत्त ",
"sn12.19:1.1":	"सावत्थियं विहरति। ",
"sn12.19:1.2":	"“अविज्जानीवरणस्स, भिक्खवे, बालस्स तण्हाय सम्पयुत्तस्स एवमयं कायो समुदागतो। ",
"sn12.19:1.3":	"इति अयञ्चेव कायो बहिद्धा च नामरूपं, इत्थेतं द्वयं, द्वयं पटिच्च फस्सो सळेवायतनानि, येहि फुट्ठो बालो सुखदुक्खं पटिसंवेदयति एतेसं वा अञ्ञतरेन। ",
"sn12.19:2.1":	"अविज्जानीवरणस्स, भिक्खवे, पण्डितस्स तण्हाय सम्पयुत्तस्स एवमयं कायो समुदागतो। ",
"sn12.19:2.2":	"इति अयञ्चेव कायो बहिद्धा च नामरूपं, इत्थेतं द्वयं, द्वयं पटिच्च फस्सो सळेवायतनानि, येहि फुट्ठो पण्डितो सुखदुक्खं पटिसंवेदयति एतेसं वा अञ्ञतरेन। ",
"sn12.19:3.1":	"तत्र, भिक्खवे, को विसेसो को अधिप्पयासो किं नानाकरणं पण्डितस्स बालेना”ति? ",
"sn12.19:3.2":	"“भगवंमूलका नो, भन्ते, धम्मा, भगवंनेत्तिका, भगवंपटिसरणा। साधु वत, भन्ते, भगवन्तंयेव पटिभातु एतस्स भासितस्स अत्थो। भगवतो सुत्वा भिक्खू धारेस्सन्ती”ति। ",
"sn12.19:4.1":	"“तेन हि, भिक्खवे, सुणाथ, साधुकं मनसि करोथ, भासिस्सामी”ति। ",
"sn12.19:4.2":	"“एवं, भन्ते”ति खो ते भिक्खू भगवतो पच्चस्सोसुं। ",
"sn12.19:4.3":	"भगवा एतदवोच: ",
"sn12.19:5.1":	"“याय च, भिक्खवे, अविज्जाय निवुतस्स बालस्स याय च तण्हाय सम्पयुत्तस्स अयं कायो समुदागतो, सा चेव अविज्जा बालस्स अप्पहीना सा च तण्हा अपरिक्खीणा। ",
"sn12.19:5.2":	"तं किस्स हेतु? ",
"sn12.19:5.3":	"न, भिक्खवे, बालो अचरि ब्रह्मचरियं सम्मा दुक्खक्खयाय। ",
"sn12.19:5.4":	"तस्मा बालो कायस्स भेदा कायूपगो होति, ",
"sn12.19:5.5":	"सो कायूपगो समानो न परिमुच्चति जातिया जरामरणेन सोकेहि परिदेवेहि दुक्खेहि दोमनस्सेहि उपायासेहि। ",
"sn12.19:5.6":	"न परिमुच्चति दुक्खस्माति वदामि। ",
"sn12.19:6.1":	"याय च, भिक्खवे, अविज्जाय निवुतस्स पण्डितस्स याय च तण्हाय सम्पयुत्तस्स अयं कायो समुदागतो, सा चेव अविज्जा पण्डितस्स पहीना, सा च तण्हा परिक्खीणा। ",
"sn12.19:6.2":	"तं किस्स हेतु? ",
"sn12.19:6.3":	"अचरि, भिक्खवे, पण्डितो ब्रह्मचरियं सम्मा दुक्खक्खयाय। ",
"sn12.19:6.4":	"तस्मा पण्डितो कायस्स भेदा न कायूपगो होति। ",
"sn12.19:6.5":	"सो अकायूपगो समानो परिमुच्चति जातिया जरामरणेन सोकेहि परिदेवेहि दुक्खेहि दोमनस्सेहि उपायासेहि। ",
"sn12.19:6.6":	"परिमुच्चति दुक्खस्माति वदामि। ",
"sn12.19:6.7":	"अयं खो, भिक्खवे, विसेसो, अयं अधिप्पयासो, इदं नानाकरणं पण्डितस्स बालेन यदिदं ब्रह्मचरियवासो”ति। ",
"sn12.19:6.8":	"नवमं। "
}	
