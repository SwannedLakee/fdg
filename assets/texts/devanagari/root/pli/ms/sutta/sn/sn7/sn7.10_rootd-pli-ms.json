{	
"sn7.10:0.1":	"संयुत्त निकाय ७।१० ",
"sn7.10:0.2":	"१। अरहन्तवग्ग ",
"sn7.10:0.3":	"बहुधीतरसुत्त ",
"sn7.10:1.1":	"एकं समयं भगवा कोसलेसु विहरति अञ्ञतरस्मिं वनसण्डे। ",
"sn7.10:1.2":	"तेन खो पन समयेन अञ्ञतरस्स भारद्वाजगोत्तस्स ब्राह्मणस्स चतुद्दस बलीबद्दा नट्ठा होन्ति। ",
"sn7.10:1.3":	"अथ खो भारद्वाजगोत्तो ब्राह्मणो ते बलीबद्दे गवेसन्तो येन सो वनसण्डो तेनुपसङ्कमि; उपसङ्कमित्वा अद्दस भगवन्तं तस्मिं वनसण्डे निसिन्नं पल्लङ्कं आभुजित्वा उजुं कायं पणिधाय परिमुखं सतिं उपट्ठपेत्वा। ",
"sn7.10:1.4":	"दिस्वान येन भगवा तेनुपसङ्कमि; उपसङ्कमित्वा भगवतो सन्तिके इमा गाथायो अभासि: ",
"sn7.10:2.1":	"“न हि नूनिमस्स समणस्स, ",
"sn7.10:2.2":	"बलीबद्दा चतुद्दस; ",
"sn7.10:2.3":	"अज्जसट्ठिं न दिस्सन्ति, ",
"sn7.10:2.4":	"तेनायं समणो सुखी। ",
"sn7.10:3.1":	"न हि नूनिमस्स समणस्स, ",
"sn7.10:3.2":	"तिलाखेत्तस्मि पापका; ",
"sn7.10:3.3":	"एकपण्णा दुपण्णा च, ",
"sn7.10:3.4":	"तेनायं समणो सुखी। ",
"sn7.10:4.1":	"न हि नूनिमस्स समणस्स, ",
"sn7.10:4.2":	"तुच्छकोट्ठस्मि मूसिका; ",
"sn7.10:4.3":	"उस्सोळ्हिकाय नच्चन्ति, ",
"sn7.10:4.4":	"तेनायं समणो सुखी। ",
"sn7.10:5.1":	"न हि नूनिमस्स समणस्स, ",
"sn7.10:5.2":	"सन्थारो सत्तमासिको; ",
"sn7.10:5.3":	"उप्पाटकेहि सञ्छन्नो, ",
"sn7.10:5.4":	"तेनायं समणो सुखी। ",
"sn7.10:6.1":	"न हि नूनिमस्स समणस्स, ",
"sn7.10:6.2":	"विधवा सत्त धीतरो; ",
"sn7.10:6.3":	"एकपुत्ता दुपुत्ता च, ",
"sn7.10:6.4":	"तेनायं समणो सुखी। ",
"sn7.10:7.1":	"न हि नूनिमस्स समणस्स, ",
"sn7.10:7.2":	"पिङ्गला तिलकाहता; ",
"sn7.10:7.3":	"सोत्तं पादेन बोधेति, ",
"sn7.10:7.4":	"तेनायं समणो सुखी। ",
"sn7.10:8.1":	"न हि नूनिमस्स समणस्स, ",
"sn7.10:8.2":	"पच्चूसम्हि इणायिका; ",
"sn7.10:8.3":	"देथ देथाति चोदेन्ति, ",
"sn7.10:8.4":	"तेनायं समणो सुखी”ति। ",
"sn7.10:9.1":	"“न हि मय्हं ब्राह्मण, ",
"sn7.10:9.2":	"बलीबद्दा चतुद्दस; ",
"sn7.10:9.3":	"अज्जसट्ठिं न दिस्सन्ति, ",
"sn7.10:9.4":	"तेनाहं ब्राह्मणा सुखी। ",
"sn7.10:10.1":	"न हि मय्हं ब्राह्मण, ",
"sn7.10:10.2":	"तिलाखेत्तस्मि पापका; ",
"sn7.10:10.3":	"एकपण्णा दुपण्णा च, ",
"sn7.10:10.4":	"तेनाहं ब्राह्मणा सुखी। ",
"sn7.10:11.1":	"न हि मय्हं ब्राह्मण, ",
"sn7.10:11.2":	"तुच्छकोट्ठस्मि मूसिका; ",
"sn7.10:11.3":	"उस्सोळ्हिकाय नच्चन्ति, ",
"sn7.10:11.4":	"तेनाहं ब्राह्मणा सुखी। ",
"sn7.10:12.1":	"न हि मय्हं ब्राह्मण, ",
"sn7.10:12.2":	"सन्थारो सत्तमासिको; ",
"sn7.10:12.3":	"उप्पाटकेहि सञ्छन्नो, ",
"sn7.10:12.4":	"तेनाहं ब्राह्मणा सुखी। ",
"sn7.10:13.1":	"न हि मय्हं ब्राह्मण, ",
"sn7.10:13.2":	"विधवा सत्त धीतरो; ",
"sn7.10:13.3":	"एकपुत्ता दुपुत्ता च, ",
"sn7.10:13.4":	"तेनाहं ब्राह्मणा सुखी। ",
"sn7.10:14.1":	"न हि मय्हं ब्राह्मण, ",
"sn7.10:14.2":	"पिङ्गला तिलकाहता; ",
"sn7.10:14.3":	"सोत्तं पादेन बोधेति, ",
"sn7.10:14.4":	"तेनाहं ब्राह्मणा सुखी। ",
"sn7.10:15.1":	"न हि मय्हं ब्राह्मण, ",
"sn7.10:15.2":	"पच्चूसम्हि इणायिका; ",
"sn7.10:15.3":	"देथ देथाति चोदेन्ति, ",
"sn7.10:15.4":	"तेनाहं ब्राह्मणा सुखी”ति। ",
"sn7.10:16.1":	"एवं वुत्ते, भारद्वाजगोत्तो ब्राह्मणो भगवन्तं एतदवोच: ",
"sn7.10:16.2":	"“अभिक्कन्तं, भो गोतम, अभिक्कन्तं, भो गोतम। ",
"sn7.10:16.3":	"सेय्यथापि, भो गोतम, निक्कुज्जितं वा उक्कुज्जेय्य, पटिच्छन्नं वा विवरेय्य, मूळ्हस्स वा मग्गं आचिक्खेय्य, अन्धकारे वा तेलपज्जोतं धारेय्य: ‘चक्खुमन्तो रूपानि दक्खन्ती’ति; एवमेव भोता गोतमेन अनेकपरियायेन धम्मो पकासितो। ",
"sn7.10:16.4":	"एसाहं भवन्तं गोतमं सरणं गच्छामि धम्मञ्च भिक्खुसङ्घञ्च। ",
"sn7.10:16.5":	"लभेय्याहं भोतो गोतमस्स सन्तिके पब्बज्जं, लभेय्यं उपसम्पदन्”ति। ",
"sn7.10:17.1":	"अलत्थ खो भारद्वाजगोत्तो ब्राह्मणो भगवतो सन्तिके पब्बज्जं, अलत्थ उपसम्पदं। ",
"sn7.10:17.2":	"अचिरूपसम्पन्नो पनायस्मा भारद्वाजो एको वूपकट्ठो अप्पमत्तो आतापी पहितत्तो विहरन्तो नचिरस्सेव—यस्सत्थाय कुलपुत्ता सम्मदेव अगारस्मा अनगारियं पब्बजन्ति, तदनुत्तरं—ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहासि। ",
"sn7.10:17.3":	"“खीणा जाति, वुसितं ब्रह्मचरियं, कतं करणीयं, नापरं इत्थत्ताया”ति अब्भञ्ञासि। ",
"sn7.10:17.4":	"अञ्ञतरो च पनायस्मा भारद्वाजो अरहतं अहोसीति। ",
"sn7.10:17.5":	"अरहन्तवग्गो पठमो। ",
"sn7.10:18.0":	"तस्सुद्दानं ",
"sn7.10:18.1":	"धनञ्जानी च अक्कोसं, ",
"sn7.10:18.2":	"असुरिन्दं बिलङ्गिकं; ",
"sn7.10:18.3":	"अहिंसकं जटा चेव, ",
"sn7.10:18.4":	"सुद्धिकञ्चेव अग्गिका; ",
"sn7.10:18.5":	"सुन्दरिकं बहुधीत—",
"sn7.10:18.6":	"रेन च ते दसाति। "
}	
