{	
"sn55.38:0.1":	"संयुत्त निकाय ५५।३८ ",
"sn55.38:0.2":	"४। पुञ्ञाभिसन्दवग्ग ",
"sn55.38:0.3":	"वस्ससुत्त ",
"sn55.38:1.1":	"“सेय्यथापि, भिक्खवे, उपरिपब्बते थुल्लफुसितके देवे वस्सन्ते तं उदकं यथानिन्नं पवत्तमानं पब्बतकन्दरपदरसाखा परिपूरेति, पब्बतकन्दरपदरसाखा परिपूरा कुसोब्भे परिपूरेन्ति, कुसोब्भा परिपूरा महासोब्भे परिपूरेन्ति, महासोब्भा परिपूरा कुन्नदियो परिपूरेन्ति, कुन्नदियो परिपूरा महानदियो परिपूरेन्ति, महानदियो परिपूरा महासमुद्दं परिपूरेन्ति; ",
"sn55.38:1.2":	"एवमेव खो, भिक्खवे, अरियसावकस्स यो च बुद्धे अवेच्चप्पसादो, यो च धम्मे अवेच्चप्पसादो, यो च सङ्घे अवेच्चप्पसादो, यानि च अरियकन्तानि सीलानि—",
"sn55.38:1.3":	"इमे धम्मा सन्दमाना पारं गन्त्वा आसवानं खयाय संवत्तन्ती”ति। ",
"sn55.38:1.4":	"अट्ठमं। "
}	
