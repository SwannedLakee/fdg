{	
"sn45.18:0.1":	"संयुत्त निकाय ४५।१८ ",
"sn45.18:0.2":	"२। विहारवग्ग ",
"sn45.18:0.3":	"पठमकुक्कुटारामसुत्त ",
"sn45.18:1.1":	"एवं मे सुतं—",
"sn45.18:1.2":	"एकं समयं आयस्मा च आनन्दो आयस्मा च भद्दो पाटलिपुत्ते विहरन्ति कुक्कुटारामे। ",
"sn45.18:1.3":	"अथ खो आयस्मा भद्दो सायन्हसमयं पटिसल्लाना वुट्ठितो येनायस्मा आनन्दो तेनुपसङ्कमि; उपसङ्कमित्वा आयस्मता आनन्देन सद्धिं सम्मोदि। ",
"sn45.18:1.4":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो आयस्मा भद्दो आयस्मन्तं आनन्दं एतदवोच: ",
"sn45.18:2.1":	"“‘अब्रह्मचरियं, अब्रह्मचरियन्’ति, आवुसो आनन्द, वुच्चति। ",
"sn45.18:2.2":	"कतमं नु खो, आवुसो, अब्रह्मचरियन्”ति? ",
"sn45.18:2.3":	"“साधु साधु, आवुसो भद्द। ",
"sn45.18:2.4":	"भद्दको खो ते, आवुसो भद्द, उम्मङ्गो, भद्दकं पटिभानं, कल्याणी परिपुच्छा। ",
"sn45.18:2.5":	"एवञ्हि त्वं, आवुसो भद्द, पुच्छसि: ",
"sn45.18:2.6":	"‘अब्रह्मचरियं, अब्रह्मचरियन्ति, आवुसो आनन्द, वुच्चति। ",
"sn45.18:2.7":	"कतमं नु खो, आवुसो, अब्रह्मचरियन्’”ति? ",
"sn45.18:2.8":	"“एवमावुसो”ति। ",
"sn45.18:2.9":	"“अयमेव खो, आवुसो, अट्ठङ्गिको मिच्छामग्गो अब्रह्मचरियं, सेय्यथिदं—",
"sn45.18:2.10":	"मिच्छादिट्ठि …पे… मिच्छासमाधी”ति। ",
"sn45.18:2.11":	"अट्ठमं। "
}	
