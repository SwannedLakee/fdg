{	
"sn45.2:0.1":	"संयुत्त निकाय ४५।२ ",
"sn45.2:0.2":	"१। अविज्जावग्ग ",
"sn45.2:0.3":	"उपड्ढसुत्त ",
"sn45.2:1.1":	"एवं मे सुतं—",
"sn45.2:1.2":	"एकं समयं भगवा सक्येसु विहरति नगरकं नाम सक्यानं निगमो। ",
"sn45.2:1.3":	"अथ खो आयस्मा आनन्दो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा आनन्दो भगवन्तं एतदवोच: ",
"sn45.2:1.4":	"“उपड्ढमिदं, भन्ते, ब्रह्मचरियं, यदिदं—कल्याणमित्तता कल्याणसहायता कल्याणसम्पवङ्कता”ति। ",
"sn45.2:2.1":	"“मा हेवं, आनन्द, मा हेवं, आनन्द। ",
"sn45.2:2.2":	"सकलमेविदं, आनन्द, ब्रह्मचरियं, यदिदं—कल्याणमित्तता कल्याणसहायता कल्याणसम्पवङ्कता। ",
"sn45.2:2.3":	"कल्याणमित्तस्सेतं, आनन्द, भिक्खुनो पाटिकङ्खं कल्याणसहायस्स कल्याणसम्पवङ्कस्स—अरियं अट्ठङ्गिकं मग्गं भावेस्सति, अरियं अट्ठङ्गिकं मग्गं बहुलीकरिस्सति। ",
"sn45.2:3.1":	"कथञ्चानन्द, भिक्खु कल्याणमित्तो कल्याणसहायो कल्याणसम्पवङ्को अरियं अट्ठङ्गिकं मग्गं भावेति, अरियं अट्ठङ्गिकं मग्गं बहुलीकरोति? ",
"sn45.2:3.2":	"इधानन्द, भिक्खु सम्मादिट्ठिं भावेति विवेकनिस्सितं विरागनिस्सितं निरोधनिस्सितं वोस्सग्गपरिणामिं; ",
"sn45.2:3.3":	"सम्मासङ्कप्पं भावेति विवेकनिस्सितं …पे… ",
"sn45.2:3.4":	"सम्मावाचं भावेति …पे… ",
"sn45.2:3.5":	"सम्माकम्मन्तं भावेति …पे… ",
"sn45.2:3.6":	"सम्माआजीवं भावेति …पे… ",
"sn45.2:3.7":	"सम्मावायामं भावेति …पे… ",
"sn45.2:3.8":	"सम्मासतिं भावेति …पे… ",
"sn45.2:3.9":	"सम्मासमाधिं भावेति विवेकनिस्सितं विरागनिस्सितं निरोधनिस्सितं वोस्सग्गपरिणामिं। ",
"sn45.2:3.10":	"एवं खो, आनन्द, भिक्खु कल्याणमित्तो कल्याणसहायो कल्याणसम्पवङ्को अरियं अट्ठङ्गिकं मग्गं भावेति, अरियं अट्ठङ्गिकं मग्गं बहुलीकरोति। ",
"sn45.2:4.1":	"तदमिनापेतं, आनन्द, परियायेन वेदितब्बं यथा सकलमेविदं ब्रह्मचरियं, यदिदं—कल्याणमित्तता कल्याणसहायता कल्याणसम्पवङ्कता। ",
"sn45.2:4.2":	"ममञ्हि, आनन्द, कल्याणमित्तं आगम्म जातिधम्मा सत्ता जातिया परिमुच्चन्ति; जराधम्मा सत्ता जराय परिमुच्चन्ति; मरणधम्मा सत्ता मरणेन परिमुच्चन्ति; सोकपरिदेवदुक्खदोमनस्सुपायासधम्मा सत्ता सोकपरिदेवदुक्खदोमनस्सुपायासेहि परिमुच्चन्ति। ",
"sn45.2:4.3":	"इमिना खो एतं, आनन्द, परियायेन वेदितब्बं यथा सकलमेविदं ब्रह्मचरियं, यदिदं—कल्याणमित्तता कल्याणसहायता कल्याणसम्पवङ्कता”ति। ",
"sn45.2:4.4":	"दुतियं। "
}	
