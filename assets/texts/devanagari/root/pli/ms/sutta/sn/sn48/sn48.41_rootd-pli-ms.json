{	
"sn48.41:0.1":	"संयुत्त निकाय ४८।४१ ",
"sn48.41:0.2":	"५। जरावग्ग ",
"sn48.41:0.3":	"जराधम्मसुत्त ",
"sn48.41:1.1":	"एवं मे सुतं—",
"sn48.41:1.2":	"एकं समयं भगवा सावत्थियं विहरति पुब्बारामे मिगारमातुपासादे। ",
"sn48.41:1.3":	"तेन खो पन समयेन भगवा सायन्हसमयं पटिसल्लाना वुट्ठितो पच्छातपे निसिन्नो होति पिट्ठिं ओतापयमानो। ",
"sn48.41:2.1":	"अथ खो आयस्मा आनन्दो येन भगवा तेनुपसङ्कमि; उपसङ्कमित्वा भगवन्तं अभिवादेत्वा भगवतो गत्तानि पाणिना अनोमज्जन्तो भगवन्तं एतदवोच: ",
"sn48.41:2.2":	"“अच्छरियं, भन्ते, अब्भुतं, भन्ते। ",
"sn48.41:2.3":	"न चेवं दानि, भन्ते, भगवतो ताव परिसुद्धो छविवण्णो परियोदातो, सिथिलानि च गत्तानि सब्बानि वलियजातानि, पुरतो पब्भारो च कायो, दिस्सति च इन्द्रियानं अञ्ञथत्तं—",
"sn48.41:2.4":	"चक्खुन्द्रियस्स सोतिन्द्रियस्स घानिन्द्रियस्स जिव्हिन्द्रियस्स कायिन्द्रियस्सा”ति। ",
"sn48.41:3.1":	"“एवञ्हेतं, आनन्द, होति—",
"sn48.41:3.2":	"जराधम्मो योब्बञ्ञे, ब्याधिधम्मो आरोग्ये, मरणधम्मो जीविते। ",
"sn48.41:3.3":	"न चेव ताव परिसुद्धो होति छविवण्णो परियोदातो, सिथिलानि च होन्ति गत्तानि सब्बानि वलियजातानि, पुरतो पब्भारो च कायो, दिस्सति च इन्द्रियानं अञ्ञथत्तं—",
"sn48.41:3.4":	"चक्खुन्द्रियस्स सोतिन्द्रियस्स घानिन्द्रियस्स जिव्हिन्द्रियस्स कायिन्द्रियस्सा”ति। ",
"sn48.41:4.1":	"इदमवोच भगवा। ",
"sn48.41:4.2":	"इदं वत्वा च सुगतो अथापरं एतदवोच सत्था: ",
"sn48.41:5.1":	"“धी तं जम्मि जरे अत्थु, ",
"sn48.41:5.2":	"दुब्बण्णकरणी जरे; ",
"sn48.41:5.3":	"ताव मनोरमं बिम्बं, ",
"sn48.41:5.4":	"जराय अभिमद्दितं। ",
"sn48.41:6.1":	"योपि वस्ससतं जीवे, ",
"sn48.41:6.2":	"सोपि मच्चुपरायणो; ",
"sn48.41:6.3":	"न किञ्चि परिवज्जेति, ",
"sn48.41:6.4":	"सब्बमेवाभिमद्दती”ति। ",
"sn48.41:6.5":	"पठमं। "
}	
