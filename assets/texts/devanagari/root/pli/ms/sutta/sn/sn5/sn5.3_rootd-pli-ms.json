{	
"sn5.3:0.1":	"संयुत्त निकाय ५।३ ",
"sn5.3:0.2":	"१। भिक्खुनीवग्ग ",
"sn5.3:0.3":	"किसागोतमीसुत्त ",
"sn5.3:1.1":	"सावत्थिनिदानं। ",
"sn5.3:1.2":	"अथ खो किसागोतमी भिक्खुनी पुब्बण्हसमयं निवासेत्वा पत्तचीवरमादाय सावत्थिं पिण्डाय पाविसि। ",
"sn5.3:1.3":	"सावत्थियं पिण्डाय चरित्वा पच्छाभत्तं पिण्डपातपटिक्कन्ता येन अन्धवनं तेनुपसङ्कमि, उपसङ्कमित्वा दिवाविहाराय। ",
"sn5.3:1.4":	"अन्धवनं अज्झोगाहेत्वा अञ्ञतरस्मिं रुक्खमूले दिवाविहारं निसीदि। ",
"sn5.3:1.5":	"अथ खो मारो पापिमा किसागोतमिया भिक्खुनिया भयं छम्भितत्तं लोमहंसं उप्पादेतुकामो समाधिम्हा चावेतुकामो येन किसागोतमी भिक्खुनी तेनुपसङ्कमि; उपसङ्कमित्वा किसागोतमिं भिक्खुनिं गाथाय अज्झभासि: ",
"sn5.3:2.1":	"“किं नु त्वं मतपुत्ताव, ",
"sn5.3:2.2":	"एकमासि रुदम्मुखी; ",
"sn5.3:2.3":	"वनमज्झगता एका, ",
"sn5.3:2.4":	"पुरिसं नु गवेससी”ति। ",
"sn5.3:3.1":	"अथ खो किसागोतमिया भिक्खुनिया एतदहोसि: ",
"sn5.3:3.2":	"“को नु ख्वायं मनुस्सो वा अमनुस्सो वा गाथं भासती”ति? ",
"sn5.3:3.3":	"अथ खो किसागोतमिया भिक्खुनिया एतदहोसि: ",
"sn5.3:3.4":	"“मारो खो अयं पापिमा मम भयं छम्भितत्तं लोमहंसं उप्पादेतुकामो समाधिम्हा चावेतुकामो गाथं भासती”ति। ",
"sn5.3:4.1":	"अथ खो किसागोतमी भिक्खुनी “मारो अयं पापिमा” इति विदित्वा मारं पापिमन्तं गाथाहि पच्चभासि: ",
"sn5.3:5.1":	"“अच्चन्तं मतपुत्ताम्हि, ",
"sn5.3:5.2":	"पुरिसा एतदन्तिका; ",
"sn5.3:5.3":	"न सोचामि न रोदामि, ",
"sn5.3:5.4":	"न तं भायामि आवुसो। ",
"sn5.3:6.1":	"सब्बत्थ विहता नन्दी, ",
"sn5.3:6.2":	"तमोक्खन्धो पदालितो; ",
"sn5.3:6.3":	"जेत्वान मच्चुनो सेनं, ",
"sn5.3:6.4":	"विहरामि अनासवा”ति। ",
"sn5.3:7.1":	"अथ खो मारो पापिमा “जानाति मं किसागोतमी भिक्खुनी”ति दुक्खी दुम्मनो तत्थेवन्तरधायीति। "
}	
