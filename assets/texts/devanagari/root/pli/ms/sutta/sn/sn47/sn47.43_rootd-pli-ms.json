{	
"sn47.43:0.1":	"संयुत्त निकाय ४७।४३ ",
"sn47.43:0.2":	"५। अमतवग्ग ",
"sn47.43:0.3":	"मग्गसुत्त ",
"sn47.43:1.1":	"सावत्थिनिदानं। ",
"sn47.43:1.2":	"तत्र खो भगवा भिक्खू आमन्तेसि: ",
"sn47.43:1.3":	"“एकमिदाहं, भिक्खवे, समयं उरुवेलायं विहरामि नज्जा नेरञ्जराय तीरे अजपालनिग्रोधे पठमाभिसम्बुद्धो। ",
"sn47.43:1.4":	"तस्स मय्हं, भिक्खवे, रहोगतस्स पटिसल्लीनस्स एवं चेतसो परिवितक्को उदपादि: ",
"sn47.43:1.5":	"‘एकायन्वायं मग्गो सत्तानं विसुद्धिया सोकपरिदेवानं समतिक्कमाय दुक्खदोमनस्सानं अत्थङ्गमाय ञायस्स अधिगमाय निब्बानस्स सच्छिकिरियाय, यदिदं—चत्तारो सतिपट्ठाना। ",
"sn47.43:2.1":	"कतमे चत्तारो? ",
"sn47.43:2.2":	"काये वा भिक्खु कायानुपस्सी विहरेय्य आतापी सम्पजानो सतिमा, विनेय्य लोके अभिज्झादोमनस्सं; ",
"sn47.43:2.3":	"वेदनासु वा भिक्खु वेदनानुपस्सी विहरेय्य …पे… ",
"sn47.43:2.4":	"चित्ते वा भिक्खु चित्तानुपस्सी विहरेय्य …पे… ",
"sn47.43:2.5":	"धम्मेसु वा भिक्खु धम्मानुपस्सी विहरेय्य आतापी सम्पजानो सतिमा, विनेय्य लोके अभिज्झादोमनस्सं। ",
"sn47.43:2.6":	"एकायन्वायं मग्गो सत्तानं विसुद्धिया सोकपरिदेवानं समतिक्कमाय दुक्खदोमनस्सानं अत्थङ्गमाय ञायस्स अधिगमाय निब्बानस्स सच्छिकिरियाय, यदिदं—चत्तारो सतिपट्ठाना’ति। ",
"sn47.43:3.1":	"अथ खो, भिक्खवे, ब्रह्मा सहम्पति मम चेतसा चेतोपरिवितक्कमञ्ञाय—सेय्यथापि नाम बलवा पुरिसो समिञ्जितं वा बाहं पसारेय्य, पसारितं वा बाहं समिञ्जेय्य; एवमेव—ब्रह्मलोके अन्तरहितो मम पुरतो पातुरहोसि। ",
"sn47.43:3.2":	"अथ खो, भिक्खवे, ब्रह्मा सहम्पति एकंसं उत्तरासङ्गं करित्वा येनाहं तेनञ्जलिं पणामेत्वा मं एतदवोच: ",
"sn47.43:3.3":	"‘एवमेतं, भगवा, एवमेतं, सुगत। ",
"sn47.43:3.4":	"एकायन्वायं, भन्ते, मग्गो सत्तानं विसुद्धिया सोकपरिदेवानं समतिक्कमाय दुक्खदोमनस्सानं अत्थङ्गमाय ञायस्स अधिगमाय निब्बानस्स सच्छिकिरियाय, यदिदं—चत्तारो सतिपट्ठाना। ",
"sn47.43:4.1":	"कतमे चत्तारो? ",
"sn47.43:4.2":	"काये वा, भन्ते, भिक्खु कायानुपस्सी विहरेय्य आतापी सम्पजानो सतिमा, विनेय्य लोके अभिज्झादोमनस्सं; ",
"sn47.43:4.3":	"वेदनासु वा …पे… ",
"sn47.43:4.4":	"चित्ते वा …पे… ",
"sn47.43:4.5":	"धम्मेसु वा, भन्ते, भिक्खु धम्मानुपस्सी विहरेय्य आतापी सम्पजानो सतिमा, विनेय्य लोके अभिज्झादोमनस्सं। ",
"sn47.43:4.6":	"एकायन्वायं, भन्ते, मग्गो सत्तानं विसुद्धिया सोकपरिदेवानं समतिक्कमाय दुक्खदोमनस्सानं अत्थङ्गमाय ञायस्स अधिगमाय निब्बानस्स सच्छिकिरियाय, यदिदं—चत्तारो सतिपट्ठाना’ति। ",
"sn47.43:5.1":	"इदमवोच, भिक्खवे, ब्रह्मा सहम्पति। ",
"sn47.43:5.2":	"इदं वत्वा अथापरं एतदवोच: ",
"sn47.43:6.1":	"‘एकायनं जातिखयन्तदस्सी, ",
"sn47.43:6.2":	"मग्गं पजानाति हितानुकम्पी; ",
"sn47.43:6.3":	"एतेन मग्गेन तरिंसु पुब्बे, ",
"sn47.43:6.4":	"तरिस्सन्ति ये च तरन्ति ओघन्’”ति। ",
"sn47.43:6.5":	"ततियं। "
}	
