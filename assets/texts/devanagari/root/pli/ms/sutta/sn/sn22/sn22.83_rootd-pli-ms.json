{	
"sn22.83:0.1":	"संयुत्त निकाय २२।८३ ",
"sn22.83:0.2":	"९। थेरवग्ग ",
"sn22.83:0.3":	"आनन्दसुत्त ",
"sn22.83:1.1":	"सावत्थिनिदानं। ",
"sn22.83:1.2":	"तत्र खो आयस्मा आनन्दो भिक्खू आमन्तेसि: ",
"sn22.83:1.3":	"“आवुसो भिक्खवे”ति। ",
"sn22.83:1.4":	"“आवुसो”ति खो ते भिक्खू आयस्मतो आनन्दस्स पच्चस्सोसुं। ",
"sn22.83:1.5":	"आयस्मा आनन्दो एतदवोच: ",
"sn22.83:2.1":	"“पुण्णो नाम, आवुसो, आयस्मा मन्ताणिपुत्तो अम्हाकं नवकानं सतं बहूपकारो होति। ",
"sn22.83:2.2":	"सो अम्हे इमिना ओवादेन ओवदति: ",
"sn22.83:2.3":	"‘उपादाय, आवुसो आनन्द, अस्मीति होति, नो अनुपादाय। ",
"sn22.83:2.4":	"किञ्च उपादाय अस्मीति होति, नो अनुपादाय? ",
"sn22.83:2.5":	"रूपं उपादाय अस्मीति होति, नो अनुपादाय। ",
"sn22.83:2.6":	"वेदनं … ",
"sn22.83:2.7":	"सञ्ञं … ",
"sn22.83:2.8":	"सङ्खारे … ",
"sn22.83:2.9":	"विञ्ञाणं उपादाय अस्मीति होति, नो अनुपादाय। ",
"sn22.83:3.1":	"सेय्यथापि, आवुसो आनन्द, इत्थी वा पुरिसो वा दहरो युवा मण्डनकजातिको आदासे वा परिसुद्धे परियोदाते अच्छे वा उदकपत्ते सकं मुखनिमित्तं पच्चवेक्खमानो उपादाय पस्सेय्य, नो अनुपादाय; ",
"sn22.83:3.2":	"एवमेव खो, आवुसो आनन्द, रूपं उपादाय अस्मीति होति, नो अनुपादाय। ",
"sn22.83:3.3":	"वेदनं … ",
"sn22.83:3.4":	"सञ्ञं … ",
"sn22.83:3.5":	"सङ्खारे … ",
"sn22.83:3.6":	"विञ्ञाणं उपादाय अस्मीति होति, नो अनुपादाय। ",
"sn22.83:4.1":	"तं किं मञ्ञसि, आवुसो आनन्द, ",
"sn22.83:4.2":	"रूपं निच्चं वा अनिच्चं वा’ति? ",
"sn22.83:4.3":	"‘अनिच्चं, आवुसो’। ",
"sn22.83:4.4":	"‘वेदना … ",
"sn22.83:4.5":	"सञ्ञा … ",
"sn22.83:4.6":	"सङ्खारा … ",
"sn22.83:4.7":	"विञ्ञाणं निच्चं वा अनिच्चं वा’ति? ",
"sn22.83:4.8":	"‘अनिच्चं, आवुसो’ …पे…। ",
"sn22.83:4.9":	"तस्मातिह …पे… ",
"sn22.83:4.10":	"एवं पस्सं …पे… ",
"sn22.83:4.11":	"नापरं इत्थत्तायाति पजानातीति। ",
"sn22.83:4.12":	"पुण्णो नाम, आवुसो, आयस्मा मन्ताणिपुत्तो अम्हाकं नवकानं सतं बहूपकारो होति। ",
"sn22.83:4.13":	"सो अम्हे इमिना ओवादेन ओवदति। ",
"sn22.83:4.14":	"इदञ्च पन मे आयस्मतो पुण्णस्स मन्ताणिपुत्तस्स धम्मदेसनं सुत्वा धम्मो अभिसमितो”ति। ",
"sn22.83:4.15":	"पठमं। "
}	
