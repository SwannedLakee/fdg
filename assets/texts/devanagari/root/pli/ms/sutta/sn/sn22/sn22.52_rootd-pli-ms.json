{	
"sn22.52:0.1":	"संयुत्त निकाय २२।५२ ",
"sn22.52:0.2":	"५। अत्तदीपवग्ग ",
"sn22.52:0.3":	"दुतियनन्दिक्खयसुत्त ",
"sn22.52:1.1":	"सावत्थिनिदानं। ",
"sn22.52:1.2":	"“रूपं, भिक्खवे, योनिसो मनसि करोथ, रूपानिच्चतञ्च यथाभूतं समनुपस्सथ। ",
"sn22.52:1.3":	"रूपं, भिक्खवे, भिक्खु योनिसो मनसि करोन्तो, रूपानिच्चतञ्च यथाभूतं समनुपस्सन्तो रूपस्मिं निब्बिन्दति। ",
"sn22.52:1.4":	"नन्दिक्खया रागक्खयो, रागक्खया नन्दिक्खयो। ",
"sn22.52:1.5":	"नन्दिरागक्खया चित्तं विमुत्तं सुविमुत्तन्ति वुच्चति। ",
"sn22.52:1.6":	"वेदनं, भिक्खवे, योनिसो मनसि करोथ, वेदनानिच्चतञ्च यथाभूतं समनुपस्सथ। ",
"sn22.52:1.7":	"वेदनं, भिक्खवे, भिक्खु योनिसो मनसि करोन्तो, वेदनानिच्चतञ्च यथाभूतं समनुपस्सन्तो वेदनाय निब्बिन्दति। ",
"sn22.52:1.8":	"नन्दिक्खया रागक्खयो, रागक्खया नन्दिक्खयो। ",
"sn22.52:1.9":	"नन्दिरागक्खया चित्तं विमुत्तं सुविमुत्तन्ति वुच्चति। ",
"sn22.52:1.10":	"सञ्ञं भिक्खवे … ",
"sn22.52:1.11":	"सङ्खारे, भिक्खवे, योनिसो मनसि करोथ, सङ्खारानिच्चतञ्च यथाभूतं समनुपस्सथ। ",
"sn22.52:1.12":	"सङ्खारे, भिक्खवे, भिक्खु योनिसो मनसि करोन्तो, सङ्खारानिच्चतं यथाभूतं समनुपस्सन्तो सङ्खारेसु निब्बिन्दति। ",
"sn22.52:1.13":	"नन्दिक्खया रागक्खयो, रागक्खया नन्दिक्खयो। ",
"sn22.52:1.14":	"नन्दिरागक्खया चित्तं विमुत्तं सुविमुत्तन्ति वुच्चति। ",
"sn22.52:1.15":	"विञ्ञाणं, भिक्खवे, योनिसो मनसि करोथ, विञ्ञाणानिच्चतञ्च यथाभूतं समनुपस्सथ। ",
"sn22.52:1.16":	"विञ्ञाणं, भिक्खवे, भिक्खु योनिसो मनसि करोन्तो, विञ्ञाणानिच्चतञ्च यथाभूतं समनुपस्सन्तो विञ्ञाणस्मिं निब्बिन्दति। ",
"sn22.52:1.17":	"नन्दिक्खया रागक्खयो, रागक्खया नन्दिक्खयो। ",
"sn22.52:1.18":	"नन्दिरागक्खया चित्तं विमुत्तं सुविमुत्तन्ति वुच्चती”ति। ",
"sn22.52:1.19":	"दसमं। ",
"sn22.52:1.20":	"अत्तदीपवग्गो पञ्चमो। ",
"sn22.52:2.0":	"तस्सुद्दानं ",
"sn22.52:2.1":	"अत्तदीपा पटिपदा, ",
"sn22.52:2.2":	"द्वे च होन्ति अनिच्चता; ",
"sn22.52:2.3":	"समनुपस्सना खन्धा, ",
"sn22.52:2.4":	"द्वे सोणा द्वे नन्दिक्खयेन चाति। ",
"sn22.52:2.5":	"मूलपण्णासको समत्तो। ",
"sn22.52:3.0":	"तस्स मूलपण्णासकस्स वग्गुद्दानं ",
"sn22.52:3.1":	"नकुलपिता अनिच्चो च, ",
"sn22.52:3.2":	"भारो नतुम्हाकेन च; ",
"sn22.52:3.3":	"अत्तदीपेन पञ्ञासो, ",
"sn22.52:3.4":	"पठमो तेन पवुच्चतीति। "
}	
