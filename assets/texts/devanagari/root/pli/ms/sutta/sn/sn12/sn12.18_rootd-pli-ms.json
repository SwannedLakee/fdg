{	
"sn12.18:0.1":	"संयुत्त निकाय १२।१८ ",
"sn12.18:0.2":	"२। आहारवग्ग ",
"sn12.18:0.3":	"तिम्बरुकसुत्त ",
"sn12.18:1.1":	"सावत्थियं विहरति। ",
"sn12.18:1.2":	"अथ खो तिम्बरुको परिब्बाजको येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"sn12.18:1.3":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो तिम्बरुको परिब्बाजको भगवन्तं एतदवोच: ",
"sn12.18:2.1":	"“किं नु खो, भो गोतम, सयङ्कतं सुखदुक्खन्ति? ",
"sn12.18:2.2":	"मा हेवं, तिम्बरुकाति भगवा अवोच। ",
"sn12.18:2.3":	"किं पन, भो गोतम, परङ्कतं सुखदुक्खन्ति? ",
"sn12.18:2.4":	"मा हेवं, तिम्बरुकाति भगवा अवोच। ",
"sn12.18:2.5":	"किं नु खो, भो गोतम, सयङ्कतञ्च परङ्कतञ्च सुखदुक्खन्ति? ",
"sn12.18:2.6":	"मा हेवं, तिम्बरुकाति भगवा अवोच। ",
"sn12.18:2.7":	"किं पन, भो गोतम, असयङ्कारं अपरङ्कारं अधिच्चसमुप्पन्नं सुखदुक्खन्ति? ",
"sn12.18:2.8":	"मा हेवं, तिम्बरुकाति भगवा अवोच। ",
"sn12.18:2.9":	"किं नु खो, भो गोतम, नत्थि सुखदुक्खन्ति? ",
"sn12.18:2.10":	"न खो, तिम्बरुक, नत्थि सुखदुक्खं; ",
"sn12.18:2.11":	"अत्थि खो, तिम्बरुक, सुखदुक्खन्ति। ",
"sn12.18:2.12":	"तेन हि भवं गोतमो सुखदुक्खं न जानाति, न पस्सतीति? ",
"sn12.18:2.13":	"न ख्वाहं, तिम्बरुक, सुखदुक्खं न जानामि, न पस्सामि। ",
"sn12.18:2.14":	"जानामि ख्वाहं, तिम्बरुक, सुखदुक्खं; ",
"sn12.18:2.15":	"पस्सामि ख्वाहं, तिम्बरुक, सुखदुक्खन्”ति। ",
"sn12.18:3.1":	"“‘किं नु खो, भो गोतम, सयङ्कतं सुखदुक्खन्’ति इति पुट्ठो समानो ‘मा हेवं, तिम्बरुका’ति वदेसि। ",
"sn12.18:3.2":	"‘किं पन, भो गोतम, परङ्कतं सुखदुक्खन्’ति इति पुट्ठो समानो ‘मा हेवं, तिम्बरुका’ति वदेसि। ",
"sn12.18:3.3":	"‘किं नु खो, भो गोतम, सयङ्कतञ्च परङ्कतञ्च सुखदुक्खन्’ति इति पुट्ठो समानो ‘मा हेवं, तिम्बरुका’ति वदेसि। ",
"sn12.18:3.4":	"‘किं पन, भो गोतम, असयङ्कारं अपरङ्कारं अधिच्चसमुप्पन्नं सुखदुक्खन्’ति इति पुट्ठो समानो ‘मा हेवं, तिम्बरुका’ति वदेसि। ",
"sn12.18:3.5":	"‘किं नु खो, भो गोतम, नत्थि सुखदुक्खन्’ति इति पुट्ठो समानो ‘न खो, तिम्बरुक, नत्थि सुखदुक्खं; ",
"sn12.18:3.6":	"अत्थि खो, तिम्बरुक, सुखदुक्खन्’ति वदेसि। ",
"sn12.18:3.7":	"‘तेन हि भवं गोतमो सुखदुक्खं न जानाति, न पस्सती’ति इति पुट्ठो समानो ‘न ख्वाहं, तिम्बरुक, सुखदुक्खं न जानामि, न पस्सामि। ",
"sn12.18:3.8":	"जानामि ख्वाहं, तिम्बरुक, सुखदुक्खं; ",
"sn12.18:3.9":	"पस्सामि ख्वाहं, तिम्बरुक, सुखदुक्खन्’ति वदेसि। ",
"sn12.18:3.10":	"आचिक्खतु च मे भवं गोतमो सुखदुक्खं। ",
"sn12.18:3.11":	"देसेतु च मे भवं गोतमो सुखदुक्खन्”ति। ",
"sn12.18:4.1":	"“‘सा वेदना, सो वेदयती’ति खो, तिम्बरुक, आदितो सतो ‘सयङ्कतं सुखदुक्खन्’ति एवम्पाहं न वदामि। ",
"sn12.18:4.2":	"‘अञ्ञा वेदना, अञ्ञो वेदयती’ति खो, तिम्बरुक, वेदनाभितुन्नस्स सतो ‘परङ्कतं सुखदुक्खन्’ति एवम्पाहं न वदामि। ",
"sn12.18:4.3":	"एते ते, तिम्बरुक, उभो अन्ते अनुपगम्म मज्झेन तथागतो धम्मं देसेति: ",
"sn12.18:4.4":	"‘अविज्जापच्चया सङ्खारा; ",
"sn12.18:4.5":	"सङ्खारपच्चया विञ्ञाणं …पे… ",
"sn12.18:4.6":	"एवमेतस्स केवलस्स दुक्खक्खन्धस्स समुदयो होति। ",
"sn12.18:4.7":	"अविज्जाय त्वेव असेसविरागनिरोधा सङ्खारनिरोधो; ",
"sn12.18:4.8":	"सङ्खारनिरोधा विञ्ञाणनिरोधो …पे… ",
"sn12.18:4.9":	"एवमेतस्स केवलस्स दुक्खक्खन्धस्स निरोधो होती’”ति। ",
"sn12.18:5.1":	"एवं वुत्ते, तिम्बरुको परिब्बाजको भगवन्तं एतदवोच: ",
"sn12.18:5.2":	"“अभिक्कन्तं, भो गोतम …पे… ",
"sn12.18:5.3":	"एसाहं भवन्तं गोतमं सरणं गच्छामि धम्मञ्च भिक्खुसङ्घञ्च। ",
"sn12.18:5.4":	"उपासकं मं भवं गोतमो धारेतु अज्जतग्गे पाणुपेतं सरणं गतन्”ति। ",
"sn12.18:5.5":	"अट्ठमं। "
}	
