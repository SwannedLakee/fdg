{	
"sn26.10:0.1":	"संयुत्त निकाय २६।१० ",
"sn26.10:0.2":	"१। उप्पादवग्ग ",
"sn26.10:0.3":	"खन्धसुत्त ",
"sn26.10:1.1":	"सावत्थिनिदानं। ",
"sn26.10:1.2":	"“यो खो, भिक्खवे, रूपस्स उप्पादो ठिति अभिनिब्बत्ति पातुभावो, दुक्खस्सेसो उप्पादो, रोगानं ठिति, जरामरणस्स पातुभावो। ",
"sn26.10:1.3":	"यो वेदनाय … ",
"sn26.10:1.4":	"यो सञ्ञाय … ",
"sn26.10:1.5":	"यो सङ्खारानं … ",
"sn26.10:1.6":	"यो विञ्ञाणस्स उप्पादो ठिति अभिनिब्बत्ति पातुभावो, दुक्खस्सेसो उप्पादो, रोगानं ठिति, जरामरणस्स पातुभावो। ",
"sn26.10:1.7":	"यो च खो, भिक्खवे, रूपस्स निरोधो वूपसमो अत्थङ्गमो, दुक्खस्सेसो निरोधो, रोगानं वूपसमो, जरामरणस्स अत्थङ्गमो। ",
"sn26.10:1.8":	"यो वेदनाय … ",
"sn26.10:1.9":	"यो सञ्ञाय … ",
"sn26.10:1.10":	"यो सङ्खारानं … ",
"sn26.10:1.11":	"यो विञ्ञाणस्स निरोधो वूपसमो अत्थङ्गमो, दुक्खस्सेसो निरोधो, रोगानं वूपसमो, जरामरणस्स अत्थङ्गमो”ति। ",
"sn26.10:1.12":	"दसमं। ",
"sn26.10:1.13":	"उप्पादवग्गो पठमो। ",
"sn26.10:2.0":	"तस्सुद्दानं ",
"sn26.10:2.1":	"चक्खु रूपञ्च विञ्ञाणं, ",
"sn26.10:2.2":	"फस्सो च वेदनाय च; ",
"sn26.10:2.3":	"सञ्ञा च चेतना तण्हा, ",
"sn26.10:2.4":	"धातु खन्धेन ते दसाति। ",
"sn26.10:2.5":	"उप्पादसंयुत्तं समत्तं। "
}	
