{	
"sn22.26:0.1":	"संयुत्त निकाय २२।२६ ",
"sn22.26:0.2":	"३। भारवग्ग ",
"sn22.26:0.3":	"अस्सादसुत्त ",
"sn22.26:1.1":	"सावत्थिनिदानं। ",
"sn22.26:1.2":	"“पुब्बेव मे, भिक्खवे, सम्बोधा अनभिसम्बुद्धस्स बोधिसत्तस्सेव सतो एतदहोसि: ",
"sn22.26:1.3":	"‘को नु खो रूपस्स अस्सादो, को आदीनवो, किं निस्सरणं? ",
"sn22.26:1.4":	"को वेदनाय अस्सादो, को आदीनवो, किं निस्सरणं? ",
"sn22.26:1.5":	"को सञ्ञाय अस्सादो, को आदीनवो, किं निस्सरणं? ",
"sn22.26:1.6":	"को सङ्खारानं अस्सादो, को आदीनवो, किं निस्सरणं? ",
"sn22.26:1.7":	"को विञ्ञाणस्स अस्सादो, को आदीनवो, किं निस्सरणन्’ति? ",
"sn22.26:1.8":	"तस्स मय्हं, भिक्खवे, एतदहोसि: ",
"sn22.26:1.9":	"‘यं खो रूपं पटिच्च उप्पज्जति सुखं सोमनस्सं, अयं रूपस्स अस्सादो। ",
"sn22.26:1.10":	"यं रूपं अनिच्चं दुक्खं विपरिणामधम्मं, अयं रूपस्स आदीनवो। ",
"sn22.26:1.11":	"यो रूपस्मिं छन्दरागविनयो छन्दरागप्पहानं, इदं रूपस्स निस्सरणं। ",
"sn22.26:1.12":	"यं वेदनं पटिच्च उप्पज्जति सुखं सोमनस्सं, अयं वेदनाय अस्सादो। ",
"sn22.26:1.13":	"यं वेदना अनिच्चा दुक्खा विपरिणामधम्मा, अयं वेदनाय आदीनवो। ",
"sn22.26:1.14":	"यो वेदनाय छन्दरागविनयो छन्दरागप्पहानं, इदं वेदनाय निस्सरणं। ",
"sn22.26:1.15":	"यं सञ्ञं पटिच्च उप्पज्जति …पे… ",
"sn22.26:1.16":	"यं सङ्खारे पटिच्च उप्पज्जति सुखं सोमनस्सं, अयं सङ्खारानं अस्सादो। ",
"sn22.26:1.17":	"यं सङ्खारा अनिच्चा दुक्खा विपरिणामधम्मा, अयं सङ्खारानं आदीनवो। ",
"sn22.26:1.18":	"यो सङ्खारेसु छन्दरागविनयो छन्दरागप्पहानं, इदं सङ्खारानं निस्सरणं। ",
"sn22.26:1.19":	"यं विञ्ञाणं पटिच्च उप्पज्जति सुखं सोमनस्सं, अयं विञ्ञाणस्स अस्सादो। ",
"sn22.26:1.20":	"यं विञ्ञाणं अनिच्चं दुक्खं विपरिणामधम्मं, अयं विञ्ञाणस्स आदीनवो। ",
"sn22.26:1.21":	"यो विञ्ञाणस्मिं छन्दरागविनयो छन्दरागप्पहानं, इदं विञ्ञाणस्स निस्सरणं’। ",
"sn22.26:2.1":	"यावकीवञ्चाहं, भिक्खवे, इमेसं पञ्चन्नं उपादानक्खन्धानं एवं अस्सादञ्च अस्सादतो आदीनवञ्च आदीनवतो निस्सरणञ्च निस्सरणतो यथाभूतं नाब्भञ्ञासिं, नेव तावाहं, भिक्खवे, ‘सदेवके लोके समारके सब्रह्मके सस्समणब्राह्मणिया पजाय सदेवमनुस्साय अनुत्तरं सम्मासम्बोधिं अभिसम्बुद्धो’ति पच्चञ्ञासिं। ",
"sn22.26:2.2":	"यतो च ख्वाहं, भिक्खवे, इमेसं पञ्चन्नं उपादानक्खन्धानं एवं अस्सादञ्च अस्सादतो आदीनवञ्च आदीनवतो निस्सरणञ्च निस्सरणतो यथाभूतं अब्भञ्ञासिं; ",
"sn22.26:2.3":	"अथाहं, भिक्खवे, सदेवके लोके समारके सब्रह्मके सस्समणब्राह्मणिया पजाय सदेवमनुस्साय अनुत्तरं सम्मासम्बोधिं अभिसम्बुद्धोति पच्चञ्ञासिं। ",
"sn22.26:2.4":	"ञाणञ्च पन मे दस्सनं उदपादि: ",
"sn22.26:2.5":	"‘अकुप्पा मे विमुत्ति; अयमन्तिमा जाति; नत्थि दानि पुनब्भवो’”ति। ",
"sn22.26:2.6":	"पञ्चमं। "
}	
