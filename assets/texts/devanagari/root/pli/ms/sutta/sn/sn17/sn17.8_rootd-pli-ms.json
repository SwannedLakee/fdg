{	
"sn17.8:0.1":	"संयुत्त निकाय १७।८ ",
"sn17.8:0.2":	"१। पठमवग्ग ",
"sn17.8:0.3":	"सिङ्गालसुत्त ",
"sn17.8:1.1":	"सावत्थियं विहरति। ",
"sn17.8:1.2":	"“दारुणो, भिक्खवे, लाभसक्कारसिलोको …पे… अधिगमाय। ",
"sn17.8:1.3":	"अस्सुत्थ नो तुम्हे, भिक्खवे, रत्तिया पच्चूससमयं जरसिङ्गालस्स वस्समानस्सा”ति? ",
"sn17.8:1.4":	"“एवं, भन्ते”। ",
"sn17.8:1.5":	"“एसो खो, भिक्खवे, जरसिङ्गालो उक्कण्डकेन नाम रोगजातेन फुट्ठो नेव बिलगतो रमति, न रुक्खमूलगतो रमति, न अज्झोकासगतो रमति; ",
"sn17.8:1.6":	"येन येन गच्छति, यत्थ यत्थ तिट्ठति, यत्थ यत्थ निसीदति, यत्थ यत्थ निपज्जति; तत्थ तत्थ अनयब्यसनं आपज्जति। ",
"sn17.8:1.7":	"एवमेव खो, भिक्खवे, इधेकच्चो भिक्खु लाभसक्कारसिलोकेन अभिभूतो परियादिण्णचित्तो नेव सुञ्ञागारगतो रमति, न रुक्खमूलगतो रमति, न अज्झोकासगतो रमति; ",
"sn17.8:1.8":	"येन येन गच्छति, यत्थ यत्थ तिट्ठति, यत्थ यत्थ निसीदति, यत्थ यत्थ निपज्जति; तत्थ तत्थ अनयब्यसनं आपज्जति। ",
"sn17.8:1.9":	"एवं दारुणो खो, भिक्खवे, लाभसक्कारसिलोको …पे… ",
"sn17.8:1.10":	"एवञ्हि वो, भिक्खवे, सिक्खितब्बन्”ति। ",
"sn17.8:1.11":	"अट्ठमं। "
}	
