{	
"sn12.66:0.1":	"संयुत्त निकाय १२।६६ ",
"sn12.66:0.2":	"७। महावग्ग ",
"sn12.66:0.3":	"सम्मससुत्त ",
"sn12.66:1.1":	"एवं मे सुतं—",
"sn12.66:1.2":	"एकं समयं भगवा कुरूसु विहरति कम्मासधम्मं नाम कुरूनं निगमो। ",
"sn12.66:1.3":	"तत्र खो भगवा भिक्खू आमन्तेसि: ",
"sn12.66:1.4":	"“भिक्खवो”ति। ",
"sn12.66:1.5":	"“भदन्ते”ति ते भिक्खू भगवतो पच्चस्सोसुं। ",
"sn12.66:1.6":	"भगवा एतदवोच: ",
"sn12.66:1.7":	"“सम्मसथ नो तुम्हे, भिक्खवे, अन्तरं सम्मसन्”ति। ",
"sn12.66:1.8":	"एवं वुत्ते, अञ्ञतरो भिक्खु भगवन्तं एतदवोच: ",
"sn12.66:1.9":	"“अहं खो, भन्ते, सम्मसामि अन्तरं सम्मसन्”ति। ",
"sn12.66:1.10":	"“यथा कथं पन त्वं, भिक्खु, सम्मससि अन्तरं सम्मसन्”ति? ",
"sn12.66:1.11":	"अथ खो सो भिक्खु ब्याकासि। ",
"sn12.66:1.12":	"यथा सो भिक्खु ब्याकासि न सो भिक्खु भगवतो चित्तं आराधेसि। ",
"sn12.66:2.1":	"एवं वुत्ते, आयस्मा आनन्दो भगवन्तं एतदवोच: ",
"sn12.66:2.2":	"“एतस्स, भगवा, कालो; एतस्स, सुगत, कालो; ",
"sn12.66:2.3":	"यं भगवा अन्तरं सम्मसं भासेय्य। भगवतो सुत्वा भिक्खू धारेस्सन्ती”ति। ",
"sn12.66:2.4":	"“तेनहानन्द, सुणाथ, साधुकं मनसि करोथ, भासिस्सामी”ति। ",
"sn12.66:2.5":	"“एवं, भन्ते”ति खो ते भिक्खू भगवतो पच्चस्सोसुं। ",
"sn12.66:2.6":	"भगवा एतदवोच: ",
"sn12.66:3.1":	"“इध, भिक्खवे, भिक्खु सम्मसमानो सम्मसति अन्तरं सम्मसं: ",
"sn12.66:3.2":	"‘यं खो इदं अनेकविधं नानप्पकारकं दुक्खं लोके उप्पज्जति जरामरणं। ",
"sn12.66:3.3":	"इदं खो दुक्खं किंनिदानं किंसमुदयं किंजातिकं किंपभवं, किस्मिं सति जरामरणं होति, किस्मिं असति जरामरणं न होती’ति? ",
"sn12.66:3.4":	"सो सम्मसमानो एवं जानाति: ",
"sn12.66:3.5":	"‘यं खो इदं अनेकविधं नानप्पकारकं दुक्खं लोके उप्पज्जति जरामरणं। ",
"sn12.66:3.6":	"इदं खो दुक्खं उपधिनिदानं उपधिसमुदयं उपधिजातिकं उपधिपभवं, उपधिस्मिं सति जरामरणं होति, उपधिस्मिं असति जरामरणं न होती’ति। ",
"sn12.66:3.7":	"सो जरामरणञ्च पजानाति जरामरणसमुदयञ्च पजानाति जरामरणनिरोधञ्च पजानाति या च जरामरणनिरोधसारुप्पगामिनी पटिपदा तञ्च पजानाति। ",
"sn12.66:3.8":	"तथापटिपन्नो च होति अनुधम्मचारी। ",
"sn12.66:3.9":	"अयं वुच्चति, भिक्खवे, भिक्खु सब्बसो सम्मा दुक्खक्खयाय पटिपन्नो जरामरणनिरोधाय। ",
"sn12.66:4.1":	"अथापरं सम्मसमानो सम्मसति अन्तरं सम्मसं: ",
"sn12.66:4.2":	"‘उपधि पनायं किंनिदानो किंसमुदयो किंजातिको किंपभवो, किस्मिं सति उपधि होति, किस्मिं असति उपधि न होती’ति? ",
"sn12.66:4.3":	"सो सम्मसमानो एवं जानाति: ",
"sn12.66:4.4":	"‘उपधि तण्हानिदानो तण्हासमुदयो तण्हाजातिको तण्हापभवो, तण्हाय सति उपधि होति, तण्हाय असति उपधि न होती’ति। ",
"sn12.66:4.5":	"सो उपधिञ्च पजानाति उपधिसमुदयञ्च पजानाति उपधिनिरोधञ्च पजानाति या च उपधिनिरोधसारुप्पगामिनी पटिपदा तञ्च पजानाति। ",
"sn12.66:4.6":	"तथापटिपन्नो च होति अनुधम्मचारी। ",
"sn12.66:4.7":	"अयं वुच्चति, भिक्खवे, भिक्खु सब्बसो सम्मा दुक्खक्खयाय पटिपन्नो उपधिनिरोधाय। ",
"sn12.66:5.1":	"अथापरं सम्मसमानो सम्मसति अन्तरं सम्मसं: ",
"sn12.66:5.2":	"‘तण्हा पनायं कत्थ उप्पज्जमाना उप्पज्जति, कत्थ निविसमाना निविसती’ति? ",
"sn12.66:5.3":	"सो सम्मसमानो एवं जानाति—",
"sn12.66:5.4":	"यं खो लोके पियरूपं सातरूपं एत्थेसा तण्हा उप्पज्जमाना उप्पज्जति, एत्थ निविसमाना निविसति। ",
"sn12.66:5.5":	"किञ्च लोके पियरूपं सातरूपं? ",
"sn12.66:5.6":	"चक्खुं लोके पियरूपं, सातरूपं, एत्थेसा तण्हा उप्पज्जमाना उप्पज्जति, एत्थ निविसमाना निविसति। ",
"sn12.66:5.7":	"सोतं लोके पियरूपं सातरूपं …पे… ",
"sn12.66:5.8":	"घानं लोके पियरूपं सातरूपं … ",
"sn12.66:5.9":	"जिव्हा लोके पियरूपं सातरूपं … ",
"sn12.66:5.10":	"कायो लोके पियरूपं सातरूपं … ",
"sn12.66:5.11":	"मनो लोके पियरूपं सातरूपं, एत्थेसा तण्हा उप्पज्जमाना उप्पज्जति एत्थ निविसमाना निविसति। ",
"sn12.66:6.1":	"ये हि केचि, भिक्खवे, अतीतमद्धानं समणा वा ब्राह्मणा वा यं लोके पियरूपं सातरूपं तं निच्चतो अद्दक्खुं सुखतो अद्दक्खुं अत्ततो अद्दक्खुं आरोग्यतो अद्दक्खुं खेमतो अद्दक्खुं। ",
"sn12.66:6.2":	"ते तण्हं वड्ढेसुं। ",
"sn12.66:6.3":	"ये तण्हं वड्ढेसुं ते उपधिं वड्ढेसुं। ",
"sn12.66:6.4":	"ये उपधिं वड्ढेसुं ते दुक्खं वड्ढेसुं। ",
"sn12.66:6.5":	"ये दुक्खं वड्ढेसुं ते न परिमुच्चिंसु जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, न परिमुच्चिंसु दुक्खस्माति वदामि। ",
"sn12.66:7.1":	"येपि हि केचि, भिक्खवे, अनागतमद्धानं समणा वा ब्राह्मणा वा यं लोके पियरूपं सातरूपं तं निच्चतो दक्खिस्सन्ति सुखतो दक्खिस्सन्ति अत्ततो दक्खिस्सन्ति आरोग्यतो दक्खिस्सन्ति खेमतो दक्खिस्सन्ति। ",
"sn12.66:7.2":	"ते तण्हं वड्ढिस्सन्ति। ",
"sn12.66:7.3":	"ये तण्हं वड्ढिस्सन्ति ते उपधिं वड्ढिस्सन्ति। ",
"sn12.66:7.4":	"ये उपधिं वड्ढिस्सन्ति ते दुक्खं वड्ढिस्सन्ति। ",
"sn12.66:7.5":	"ये दुक्खं वड्ढिस्सन्ति ते न परिमुच्चिस्सन्ति जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, न परिमुच्चिस्सन्ति दुक्खस्माति वदामि। ",
"sn12.66:8.1":	"येपि हि केचि, भिक्खवे, एतरहि समणा वा ब्राह्मणा वा यं लोके पियरूपं सातरूपं तं निच्चतो पस्सन्ति सुखतो पस्सन्ति अत्ततो पस्सन्ति आरोग्यतो पस्सन्ति खेमतो पस्सन्ति। ",
"sn12.66:8.2":	"ते तण्हं वड्ढेन्ति। ",
"sn12.66:8.3":	"ये तण्हं वड्ढेन्ति ते उपधिं वड्ढेन्ति। ",
"sn12.66:8.4":	"ये उपधिं वड्ढेन्ति ते दुक्खं वड्ढेन्ति। ",
"sn12.66:8.5":	"ये दुक्खं वड्ढेन्ति ते न परिमुच्चन्ति जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, न परिमुच्चन्ति दुक्खस्माति वदामि। ",
"sn12.66:9.1":	"सेय्यथापि, भिक्खवे, आपानीयकंसो वण्णसम्पन्नो गन्धसम्पन्नो रससम्पन्नो। ",
"sn12.66:9.2":	"सो च खो विसेन संसट्ठो। ",
"sn12.66:9.3":	"अथ पुरिसो आगच्छेय्य घम्माभितत्तो घम्मपरेतो किलन्तो तसितो पिपासितो। ",
"sn12.66:9.4":	"तमेनं एवं वदेय्युं: ",
"sn12.66:9.5":	"‘अयं ते, अम्भो पुरिस, आपानीयकंसो वण्णसम्पन्नो गन्धसम्पन्नो रससम्पन्नो; ",
"sn12.66:9.6":	"सो च खो विसेन संसट्ठो। ",
"sn12.66:9.7":	"सचे आकङ्खसि पिव। ",
"sn12.66:9.8":	"पिवतो हि खो तं छादेस्सति वण्णेनपि गन्धेनपि रसेनपि, पिवित्वा च पन ततोनिदानं मरणं वा निगच्छसि मरणमत्तं वा दुक्खन्’ति। ",
"sn12.66:9.9":	"सो तं आपानीयकंसं सहसा अप्पटिसङ्खा पिवेय्य, नप्पटिनिस्सज्जेय्य। ",
"sn12.66:9.10":	"सो ततोनिदानं मरणं वा निगच्छेय्य मरणमत्तं वा दुक्खं। ",
"sn12.66:9.11":	"एवमेव खो, भिक्खवे, ये हि केचि अतीतमद्धानं समणा वा ब्राह्मणा वा यं लोके पियरूपं …पे… ",
"sn12.66:9.12":	"अनागतमद्धानं …पे… ",
"sn12.66:9.13":	"एतरहि समणा वा ब्राह्मणा वा यं लोके पियरूपं सातरूपं तं निच्चतो पस्सन्ति सुखतो पस्सन्ति अत्ततो पस्सन्ति आरोग्यतो पस्सन्ति खेमतो पस्सन्ति, ते तण्हं वड्ढेन्ति। ",
"sn12.66:9.14":	"ये तण्हं वड्ढेन्ति ते उपधिं वड्ढेन्ति। ",
"sn12.66:9.15":	"ये उपधिं वड्ढेन्ति ते दुक्खं वड्ढेन्ति। ",
"sn12.66:9.16":	"ये दुक्खं वड्ढेन्ति ते न परिमुच्चन्ति जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, न परिमुच्चन्ति दुक्खस्माति वदामि। ",
"sn12.66:10.1":	"ये च खो केचि, भिक्खवे, अतीतमद्धानं समणा वा ब्राह्मणा वा यं लोके पियरूपं सातरूपं तं अनिच्चतो अद्दक्खुं दुक्खतो अद्दक्खुं अनत्ततो अद्दक्खुं रोगतो अद्दक्खुं भयतो अद्दक्खुं, ",
"sn12.66:10.2":	"ते तण्हं पजहिंसु। ",
"sn12.66:10.3":	"ये तण्हं पजहिंसु ते उपधिं पजहिंसु। ",
"sn12.66:10.4":	"ये उपधिं पजहिंसु ते दुक्खं पजहिंसु। ",
"sn12.66:10.5":	"ये दुक्खं पजहिंसु ते परिमुच्चिंसु जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, परिमुच्चिंसु दुक्खस्माति वदामि। ",
"sn12.66:11.1":	"येपि हि केचि, भिक्खवे, अनागतमद्धानं समणा वा ब्राह्मणा वा यं लोके पियरूपं सातरूपं तं अनिच्चतो दक्खिस्सन्ति दुक्खतो दक्खिस्सन्ति अनत्ततो दक्खिस्सन्ति रोगतो दक्खिस्सन्ति भयतो दक्खिस्सन्ति, ",
"sn12.66:11.2":	"ते तण्हं पजहिस्सन्ति। ",
"sn12.66:11.3":	"ये तण्हं पजहिस्सन्ति …पे… ",
"sn12.66:11.4":	"परिमुच्चिस्सन्ति दुक्खस्माति वदामि। ",
"sn12.66:12.1":	"येपि हि केचि, भिक्खवे, एतरहि समणा वा ब्राह्मणा वा यं लोके पियरूपं सातरूपं तं अनिच्चतो पस्सन्ति दुक्खतो पस्सन्ति अनत्ततो पस्सन्ति रोगतो पस्सन्ति भयतो पस्सन्ति, ",
"sn12.66:12.2":	"ते तण्हं पजहन्ति। ",
"sn12.66:12.3":	"ये तण्हं पजहन्ति ते उपधिं पजहन्ति। ",
"sn12.66:12.4":	"ये उपधिं पजहन्ति ते दुक्खं पजहन्ति। ",
"sn12.66:12.5":	"ये दुक्खं पजहन्ति ते परिमुच्चन्ति जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, परिमुच्चन्ति दुक्खस्माति वदामि। ",
"sn12.66:13.1":	"सेय्यथापि, भिक्खवे, आपानीयकंसो वण्णसम्पन्नो गन्धसम्पन्नो रससम्पन्नो। ",
"sn12.66:13.2":	"सो च खो विसेन संसट्ठो। ",
"sn12.66:13.3":	"अथ पुरिसो आगच्छेय्य घम्माभितत्तो घम्मपरेतो किलन्तो तसितो पिपासितो। ",
"sn12.66:13.4":	"तमेनं एवं वदेय्युं: ",
"sn12.66:13.5":	"‘अयं ते, अम्भो पुरिस, आपानीयकंसो वण्णसम्पन्नो गन्धसम्पन्नो रससम्पन्नो ",
"sn12.66:13.6":	"सो च खो विसेन संसट्ठो। ",
"sn12.66:13.7":	"सचे आकङ्खसि पिव। ",
"sn12.66:13.8":	"पिवतो हि खो तं छादेस्सति वण्णेनपि गन्धेनपि रसेनपि; पिवित्वा च पन ततोनिदानं मरणं वा निगच्छसि मरणमत्तं वा दुक्खन्’ति। ",
"sn12.66:13.9":	"अथ खो, भिक्खवे, तस्स पुरिसस्स एवमस्स: ",
"sn12.66:13.10":	"‘सक्का खो मे अयं सुरापिपासिता पानीयेन वा विनेतुं दधिमण्डकेन वा विनेतुं भट्ठलोणिकाय वा विनेतुं लोणसोवीरकेन वा विनेतुं, न त्वेवाहं तं पिवेय्यं, यं मम अस्स दीघरत्तं हिताय सुखाया’ति। ",
"sn12.66:13.11":	"सो तं आपानीयकंसं पटिसङ्खा न पिवेय्य, पटिनिस्सज्जेय्य। ",
"sn12.66:13.12":	"सो ततोनिदानं न मरणं वा निगच्छेय्य मरणमत्तं वा दुक्खं। ",
"sn12.66:13.13":	"एवमेव खो, भिक्खवे, ये हि केचि अतीतमद्धानं समणा वा ब्राह्मणा वा यं लोके पियरूपं सातरूपं तं अनिच्चतो अद्दक्खुं दुक्खतो अद्दक्खुं अनत्ततो अद्दक्खुं रोगतो अद्दक्खुं भयतो अद्दक्खुं, ",
"sn12.66:13.14":	"ते तण्हं पजहिंसु। ",
"sn12.66:13.15":	"ये तण्हं पजहिंसु ते उपधिं पजहिंसु। ",
"sn12.66:13.16":	"ये उपधिं पजहिंसु ते दुक्खं पजहिंसु। ",
"sn12.66:13.17":	"ये दुक्खं पजहिंसु ते परिमुच्चिंसु जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, परिमुच्चिंसु दुक्खस्माति वदामि। ",
"sn12.66:14.1":	"येपि हि केचि, भिक्खवे, अनागतमद्धानं …पे… ",
"sn12.66:14.2":	"एतरहि समणा वा ब्राह्मणा वा यं लोके पियरूपं सातरूपं तं अनिच्चतो पस्सन्ति दुक्खतो पस्सन्ति अनत्ततो पस्सन्ति रोगतो पस्सन्ति भयतो पस्सन्ति, ",
"sn12.66:14.3":	"ते तण्हं पजहन्ति। ",
"sn12.66:14.4":	"ये तण्हं पजहन्ति ते उपधिं पजहन्ति। ",
"sn12.66:14.5":	"ये उपधिं पजहन्ति ते दुक्खं पजहन्ति। ",
"sn12.66:14.6":	"ये दुक्खं पजहन्ति ते परिमुच्चन्ति जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि, परिमुच्चन्ति दुक्खस्माति वदामी”ति। ",
"sn12.66:14.7":	"छट्ठं। "
}	
