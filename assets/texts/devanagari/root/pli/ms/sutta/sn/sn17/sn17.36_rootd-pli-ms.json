{	
"sn17.36:0.1":	"संयुत्त निकाय १७।३६ ",
"sn17.36:0.2":	"४। चतुत्थवग्ग ",
"sn17.36:0.3":	"पञ्चरथसतसुत्त ",
"sn17.36:1.1":	"राजगहे विहरति वेळुवने कलन्दकनिवापे। ",
"sn17.36:1.2":	"तेन खो पन समयेन देवदत्तस्स अजातसत्तुकुमारो पञ्चहि रथसतेहि सायं पातं उपट्ठानं गच्छति, पञ्च च थालिपाकसतानि भत्ताभिहारो अभिहरीयति। ",
"sn17.36:1.3":	"अथ खो सम्बहुला भिक्खू येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो ते भिक्खू भगवन्तं एतदवोचुं: ",
"sn17.36:1.4":	"“देवदत्तस्स, भन्ते, अजातसत्तुकुमारो पञ्चहि रथसतेहि सायं पातं उपट्ठानं गच्छति, पञ्च च थालिपाकसतानि भत्ताभिहारो अभिहरीयती”ति। ",
"sn17.36:1.5":	"“मा, भिक्खवे, देवदत्तस्स लाभसक्कारसिलोकं पिहयित्थ। ",
"sn17.36:1.6":	"यावकीवञ्च, भिक्खवे, देवदत्तस्स अजातसत्तुकुमारो पञ्चहि रथसतेहि सायं पातं उपट्ठानं गमिस्सति, पञ्च च थालिपाकसतानि भत्ताभिहारो आहरीयिस्सति, हानियेव, भिक्खवे, देवदत्तस्स पाटिकङ्खा कुसलेसु धम्मेसु, नो वुद्धि। ",
"sn17.36:2.1":	"सेय्यथापि, भिक्खवे, चण्डस्स कुक्कुरस्स नासाय पित्तं भिन्देय्युं, एवञ्हि सो, भिक्खवे, कुक्कुरो भिय्योसो मत्ताय चण्डतरो अस्स; ",
"sn17.36:2.2":	"एवमेव, भिक्खवे, यावकीवञ्च देवदत्तस्स अजातसत्तुकुमारो पञ्चहि रथसतेहि सायं पातं उपट्ठानं गमिस्सति, पञ्च च थालिपाकसतानि भत्ताभिहारो आहरीयिस्सति, हानियेव, भिक्खवे, देवदत्तस्स पाटिकङ्खा कुसलेसु धम्मेसु, नो वुद्धि। ",
"sn17.36:2.3":	"एवं दारुणो खो, भिक्खवे, लाभसक्कारसिलोको …पे… ",
"sn17.36:2.4":	"एवञ्हि वो, भिक्खवे, सिक्खितब्बन्”ति। ",
"sn17.36:2.5":	"छट्ठं। "
}	
