{	
"sn6.13:0.1":	"संयुत्त निकाय ६।१३ ",
"sn6.13:0.2":	"२। दुतियवग्ग ",
"sn6.13:0.3":	"अन्धकविन्दसुत्त ",
"sn6.13:1.1":	"एकं समयं भगवा मागधेसु विहरति अन्धकविन्दे। ",
"sn6.13:1.2":	"तेन खो पन समयेन भगवा रत्तन्धकारतिमिसायं अब्भोकासे निसिन्नो होति, देवो च एकमेकं फुसायति। ",
"sn6.13:1.3":	"अथ खो ब्रह्मा सहम्पति अभिक्कन्ताय रत्तिया अभिक्कन्तवण्णो केवलकप्पं अन्धकविन्दं ओभासेत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं अट्ठासि। ",
"sn6.13:1.4":	"एकमन्तं ठितो खो ब्रह्मा सहम्पति भगवतो सन्तिके इमा गाथायो अभासि: ",
"sn6.13:2.1":	"“सेवेथ पन्तानि सेनासनानि, ",
"sn6.13:2.2":	"चरेय्य संयोजनविप्पमोक्खा; ",
"sn6.13:2.3":	"सचे रतिं नाधिगच्छेय्य तत्थ, ",
"sn6.13:2.4":	"सङ्घे वसे रक्खितत्तो सतीमा। ",
"sn6.13:3.1":	"कुलाकुलं पिण्डिकाय चरन्तो, ",
"sn6.13:3.2":	"इन्द्रियगुत्तो निपको सतिमा; ",
"sn6.13:3.3":	"सेवेथ पन्तानि सेनासनानि, ",
"sn6.13:3.4":	"भया पमुत्तो अभये विमुत्तो। ",
"sn6.13:4.1":	"यत्थ भेरवा सरीसपा, ",
"sn6.13:4.2":	"विज्जु सञ्चरति थनयति देवो; ",
"sn6.13:4.3":	"अन्धकारतिमिसाय रत्तिया, ",
"sn6.13:4.4":	"निसीदि तत्थ भिक्खु विगतलोमहंसो। ",
"sn6.13:5.1":	"इदञ्हि जातु मे दिट्ठं, ",
"sn6.13:5.2":	"नयिदं इतिहीतिहं; ",
"sn6.13:5.3":	"एकस्मिं ब्रह्मचरियस्मिं, ",
"sn6.13:5.4":	"सहस्सं मच्चुहायिनं। ",
"sn6.13:6.1":	"भिय्यो पञ्चसता सेक्खा, ",
"sn6.13:6.2":	"दसा च दसधा दस; ",
"sn6.13:6.3":	"सब्बे सोतसमापन्ना, ",
"sn6.13:6.4":	"अतिरच्छानगामिनो। ",
"sn6.13:7.1":	"अथायं इतरा पजा, ",
"sn6.13:7.2":	"पुञ्ञभागाति मे मनो; ",
"sn6.13:7.3":	"सङ्खातुं नोपि सक्कोमि, ",
"sn6.13:7.4":	"मुसावादस्स ओत्तपन्”ति। "
}	
