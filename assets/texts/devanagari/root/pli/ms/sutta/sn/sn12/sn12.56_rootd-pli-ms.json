{	
"sn12.56:0.1":	"संयुत्त निकाय १२।५६ ",
"sn12.56:0.2":	"६। दुक्खवग्ग ",
"sn12.56:0.3":	"दुतियमहारुक्खसुत्त ",
"sn12.56:1.1":	"सावत्थियं विहरति। ",
"sn12.56:1.2":	"“सेय्यथापि, भिक्खवे, महारुक्खो। ",
"sn12.56:1.3":	"तस्स यानि चेव मूलानि अधोगमानि, यानि च तिरियङ्गमानि, सब्बानि तानि उद्धं ओजं अभिहरन्ति। ",
"sn12.56:1.4":	"एवञ्हि सो, भिक्खवे, महारुक्खो तदाहारो तदुपादानो चिरं दीघमद्धानं तिट्ठेय्य। ",
"sn12.56:1.5":	"एवमेव खो, भिक्खवे, उपादानियेसु धम्मेसु अस्सादानुपस्सिनो विहरतो तण्हा पवड्ढति। ",
"sn12.56:1.6":	"तण्हापच्चया उपादानं …पे… ",
"sn12.56:1.7":	"एवमेतस्स केवलस्स दुक्खक्खन्धस्स समुदयो होति। ",
"sn12.56:2.1":	"सेय्यथापि, भिक्खवे, महारुक्खो। ",
"sn12.56:2.2":	"अथ पुरिसो आगच्छेय्य कुद्दालपिटकं आदाय। ",
"sn12.56:2.3":	"सो तं रुक्खं मूले छिन्देय्य, मूले छेत्वा पलिखणेय्य, पलिखणित्वा मूलानि उद्धरेय्य …पे… ",
"sn12.56:2.4":	"नदिया वा सीघसोताय पवाहेय्य। ",
"sn12.56:2.5":	"एवञ्हि सो, भिक्खवे, महारुक्खो उच्छिन्नमूलो अस्स तालावत्थुकतो अनभावङ्कतो आयतिं अनुप्पादधम्मो। ",
"sn12.56:2.6":	"एवमेव खो, भिक्खवे, उपादानियेसु धम्मेसु आदीनवानुपस्सिनो विहरतो तण्हा निरुज्झति। ",
"sn12.56:2.7":	"तण्हानिरोधा उपादाननिरोधो …पे… ",
"sn12.56:2.8":	"एवमेतस्स केवलस्स दुक्खक्खन्धस्स निरोधो होती”ति। ",
"sn12.56:2.9":	"छट्ठं। "
}	
