{	
"sn7.14:0.1":	"संयुत्त निकाय ७।१४ ",
"sn7.14:0.2":	"२। उपासकवग्ग ",
"sn7.14:0.3":	"महासालसुत्त ",
"sn7.14:1.1":	"सावत्थिनिदानं। ",
"sn7.14:1.2":	"अथ खो अञ्ञतरो ब्राह्मणमहासालो लूखो लूखपावुरणो येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"sn7.14:1.3":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नं खो तं ब्राह्मणमहासालं भगवा एतदवोच: ",
"sn7.14:1.4":	"“किं नु त्वं, ब्राह्मण, लूखो लूखपावुरणो”ति? ",
"sn7.14:1.5":	"“इध मे, भो गोतम, चत्तारो पुत्ता। ",
"sn7.14:1.6":	"ते मं दारेहि सम्पुच्छ घरा निक्खामेन्ती”ति। ",
"sn7.14:1.7":	"“तेन हि त्वं, ब्राह्मण, इमा गाथायो परियापुणित्वा सभायं महाजनकाये सन्निपतिते पुत्तेसु च सन्निसिन्नेसु भासस्सु: ",
"sn7.14:2.1":	"‘येहि जातेहि नन्दिस्सं, ",
"sn7.14:2.2":	"येसञ्च भवमिच्छिसं; ",
"sn7.14:2.3":	"ते मं दारेहि सम्पुच्छ, ",
"sn7.14:2.4":	"साव वारेन्ति सूकरं। ",
"sn7.14:3.1":	"असन्ता किर मं जम्मा, ",
"sn7.14:3.2":	"तात ताताति भासरे; ",
"sn7.14:3.3":	"रक्खसा पुत्तरूपेन, ",
"sn7.14:3.4":	"ते जहन्ति वयोगतं। ",
"sn7.14:4.1":	"अस्सोव जिण्णो निब्भोगो, ",
"sn7.14:4.2":	"खादना अपनीयति; ",
"sn7.14:4.3":	"बालकानं पिता थेरो, ",
"sn7.14:4.4":	"परागारेसु भिक्खति। ",
"sn7.14:5.1":	"दण्डोव किर मे सेय्यो, ",
"sn7.14:5.2":	"यञ्चे पुत्ता अनस्सवा; ",
"sn7.14:5.3":	"चण्डम्पि गोणं वारेति, ",
"sn7.14:5.4":	"अथो चण्डम्पि कुक्कुरं। ",
"sn7.14:6.1":	"अन्धकारे पुरे होति, ",
"sn7.14:6.2":	"गम्भीरे गाधमेधति; ",
"sn7.14:6.3":	"दण्डस्स आनुभावेन, ",
"sn7.14:6.4":	"खलित्वा पतितिट्ठती’”ति। ",
"sn7.14:7.1":	"अथ खो सो ब्राह्मणमहासालो भगवतो सन्तिके इमा गाथायो परियापुणित्वा सभायं महाजनकाये सन्निपतिते पुत्तेसु च सन्निसिन्नेसु अभासि: ",
"sn7.14:8.1":	"“येहि जातेहि नन्दिस्सं, ",
"sn7.14:8.2":	"येसञ्च भवमिच्छिसं; ",
"sn7.14:8.3":	"ते मं दारेहि सम्पुच्छ, ",
"sn7.14:8.4":	"साव वारेन्ति सूकरं। ",
"sn7.14:9.1":	"असन्ता किर मं जम्मा, ",
"sn7.14:9.2":	"तात ताताति भासरे; ",
"sn7.14:9.3":	"रक्खसा पुत्तरूपेन, ",
"sn7.14:9.4":	"ते जहन्ति वयोगतं। ",
"sn7.14:10.1":	"अस्सोव जिण्णो निब्भोगो, ",
"sn7.14:10.2":	"खादना अपनीयति; ",
"sn7.14:10.3":	"बालकानं पिता थेरो, ",
"sn7.14:10.4":	"परागारेसु भिक्खति। ",
"sn7.14:11.1":	"दण्डोव किर मे सेय्यो, ",
"sn7.14:11.2":	"यञ्चे पुत्ता अनस्सवा; ",
"sn7.14:11.3":	"चण्डम्पि गोणं वारेति, ",
"sn7.14:11.4":	"अथो चण्डम्पि कुक्कुरं। ",
"sn7.14:12.1":	"अन्धकारे पुरे होति, ",
"sn7.14:12.2":	"गम्भीरे गाधमेधति; ",
"sn7.14:12.3":	"दण्डस्स आनुभावेन, ",
"sn7.14:12.4":	"खलित्वा पतितिट्ठती”ति। ",
"sn7.14:13.1":	"अथ खो नं ब्राह्मणमहासालं पुत्ता घरं नेत्वा न्हापेत्वा पच्चेकं दुस्सयुगेन अच्छादेसुं। ",
"sn7.14:13.2":	"अथ खो सो ब्राह्मणमहासालो एकं दुस्सयुगं आदाय येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"sn7.14:13.3":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो ब्राह्मणमहासालो भगवन्तं एतदवोच: ",
"sn7.14:13.4":	"“मयं, भो गोतम, ब्राह्मणा नाम आचरियस्स आचरियधनं परियेसाम। ",
"sn7.14:13.5":	"पटिग्गण्हतु मे भवं गोतमो आचरियधनन्”ति। ",
"sn7.14:13.6":	"पटिग्गहेसि भगवा अनुकम्पं उपादाय। ",
"sn7.14:13.7":	"अथ खो सो ब्राह्मणमहासालो भगवन्तं एतदवोच: ",
"sn7.14:13.8":	"“अभिक्कन्तं, भो गोतम …पे… ",
"sn7.14:13.9":	"उपासकं मं भवं गोतमो धारेतु अज्जतग्गे पाणुपेतं सरणं गतन्”ति। "
}	
