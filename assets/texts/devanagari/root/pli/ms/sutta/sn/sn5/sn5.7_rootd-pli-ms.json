{	
"sn5.7:0.1":	"संयुत्त निकाय ५।७ ",
"sn5.7:0.2":	"१। भिक्खुनीवग्ग ",
"sn5.7:0.3":	"उपचालासुत्त ",
"sn5.7:1.1":	"सावत्थिनिदानं। ",
"sn5.7:1.2":	"अथ खो उपचाला भिक्खुनी पुब्बण्हसमयं निवासेत्वा …पे… ",
"sn5.7:1.3":	"अञ्ञतरस्मिं रुक्खमूले दिवाविहारं निसीदि। ",
"sn5.7:1.4":	"अथ खो मारो पापिमा येन उपचाला भिक्खुनी तेनुपसङ्कमि; उपसङ्कमित्वा उपचालं भिक्खुनिं एतदवोच: ",
"sn5.7:1.5":	"“कत्थ नु त्वं, भिक्खुनि, उप्पज्जितुकामा”ति? ",
"sn5.7:1.6":	"“न ख्वाहं, आवुसो, कत्थचि उप्पज्जितुकामा”ति। ",
"sn5.7:2.1":	"“तावतिंसा च यामा च, ",
"sn5.7:2.2":	"तुसिता चापि देवता; ",
"sn5.7:2.3":	"निम्मानरतिनो देवा, ",
"sn5.7:2.4":	"ये देवा वसवत्तिनो; ",
"sn5.7:2.5":	"तत्थ चित्तं पणिधेहि, ",
"sn5.7:2.6":	"रतिं पच्चनुभोस्ससी”ति। ",
"sn5.7:3.1":	"“तावतिंसा च यामा च, ",
"sn5.7:3.2":	"तुसिता चापि देवता; ",
"sn5.7:3.3":	"निम्मानरतिनो देवा, ",
"sn5.7:3.4":	"ये देवा वसवत्तिनो; ",
"sn5.7:3.5":	"कामबन्धनबद्धा ते, ",
"sn5.7:3.6":	"एन्ति मारवसं पुन। ",
"sn5.7:4.1":	"सब्बो आदीपितो लोको, ",
"sn5.7:4.2":	"सब्बो लोको पधूपितो; ",
"sn5.7:4.3":	"सब्बो पज्जालितो लोको, ",
"sn5.7:4.4":	"सब्बो लोको पकम्पितो। ",
"sn5.7:5.1":	"अकम्पितं अपज्जलितं, ",
"sn5.7:5.2":	"अपुथुज्जनसेवितं; ",
"sn5.7:5.3":	"अगति यत्थ मारस्स, ",
"sn5.7:5.4":	"तत्थ मे निरतो मनो”ति। ",
"sn5.7:6.1":	"अथ खो मारो पापिमा “जानाति मं उपचाला भिक्खुनी”ति दुक्खी दुम्मनो तत्थेवन्तरधायीति। "
}	
