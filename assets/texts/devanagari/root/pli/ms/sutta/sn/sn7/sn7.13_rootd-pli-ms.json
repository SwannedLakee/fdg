{	
"sn7.13:0.1":	"संयुत्त निकाय ७।१३ ",
"sn7.13:0.2":	"२। उपासकवग्ग ",
"sn7.13:0.3":	"देवहितसुत्त ",
"sn7.13:1.1":	"सावत्थिनिदानं। ",
"sn7.13:1.2":	"तेन खो पन समयेन भगवा वातेहाबाधिको होति; ",
"sn7.13:1.3":	"आयस्मा च उपवाणो भगवतो उपट्ठाको होति। ",
"sn7.13:1.4":	"अथ खो भगवा आयस्मन्तं उपवाणं आमन्तेसि: ",
"sn7.13:1.5":	"“इङ्घ मे त्वं, उपवाण, उण्होदकं जानाही”ति। ",
"sn7.13:1.6":	"“एवं, भन्ते”ति खो आयस्मा उपवाणो भगवतो पटिस्सुत्वा निवासेत्वा पत्तचीवरमादाय येन देवहितस्स ब्राह्मणस्स निवेसनं तेनुपसङ्कमि; उपसङ्कमित्वा तुण्हीभूतो एकमन्तं अट्ठासि। ",
"sn7.13:1.7":	"अद्दसा खो देवहितो ब्राह्मणो आयस्मन्तं उपवाणं तुण्हीभूतं एकमन्तं ठितं। ",
"sn7.13:1.8":	"दिस्वान आयस्मन्तं उपवाणं गाथाय अज्झभासि: ",
"sn7.13:2.1":	"“तुण्हीभूतो भवं तिट्ठं, ",
"sn7.13:2.2":	"मुण्डो सङ्घाटिपारुतो; ",
"sn7.13:2.3":	"किं पत्थयानो किं एसं, ",
"sn7.13:2.4":	"किं नु याचितुमागतो”ति। ",
"sn7.13:3.1":	"“अरहं सुगतो लोके, ",
"sn7.13:3.2":	"वातेहाबाधिको मुनि; ",
"sn7.13:3.3":	"सचे उण्होदकं अत्थि, ",
"sn7.13:3.4":	"मुनिनो देहि ब्राह्मण। ",
"sn7.13:4.1":	"पूजितो पूजनेय्यानं, ",
"sn7.13:4.2":	"सक्करेय्यान सक्कतो; ",
"sn7.13:4.3":	"अपचितो अपचेय्यानं, ",
"sn7.13:4.4":	"तस्स इच्छामि हातवे”ति। ",
"sn7.13:5.1":	"अथ खो देवहितो ब्राह्मणो उण्होदकस्स काजं पुरिसेन गाहापेत्वा फाणितस्स च पुटं आयस्मतो उपवाणस्स पादासि। ",
"sn7.13:5.2":	"अथ खो आयस्मा उपवाणो येन भगवा तेनुपसङ्कमि; उपसङ्कमित्वा भगवन्तं उण्होदकेन न्हापेत्वा उण्होदकेन फाणितं आलोलेत्वा भगवतो पादासि। ",
"sn7.13:5.3":	"अथ खो भगवतो आबाधो पटिप्पस्सम्भि। ",
"sn7.13:6.1":	"अथ खो देवहितो ब्राह्मणो येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"sn7.13:6.2":	"सम्मोदनीयं कथं सारणीयं वीतिसारेत्वा एकमन्तं निसीदि। ",
"sn7.13:6.3":	"एकमन्तं निसिन्नो खो देवहितो ब्राह्मणो भगवन्तं गाथाय अज्झभासि: ",
"sn7.13:7.1":	"“कत्थ दज्जा देय्यधम्मं, ",
"sn7.13:7.2":	"कत्थ दिन्नं महप्फलं; ",
"sn7.13:7.3":	"कथञ्हि यजमानस्स, ",
"sn7.13:7.4":	"कथं इज्झति दक्खिणा”ति। ",
"sn7.13:8.1":	"“पुब्बेनिवासं यो वेदी, ",
"sn7.13:8.2":	"सग्गापायञ्च पस्सति; ",
"sn7.13:8.3":	"अथो जातिक्खयं पत्तो, ",
"sn7.13:8.4":	"अभिञ्ञावोसितो मुनि। ",
"sn7.13:9.1":	"एत्थ दज्जा देय्यधम्मं, ",
"sn7.13:9.2":	"एत्थ दिन्नं महप्फलं; ",
"sn7.13:9.3":	"एवञ्हि यजमानस्स, ",
"sn7.13:9.4":	"एवं इज्झति दक्खिणा”ति। ",
"sn7.13:10.1":	"एवं वुत्ते, देवहितो ब्राह्मणो भगवन्तं एतदवोच: ",
"sn7.13:10.2":	"“अभिक्कन्तं, भो गोतम …पे… ",
"sn7.13:10.3":	"उपासकं मं भवं गोतमो धारेतु अज्जतग्गे पाणुपेतं सरणं गतन्”ति। "
}	
