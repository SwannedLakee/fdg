{	
"sn22.82:0.1":	"संयुत्त निकाय २२।८२ ",
"sn22.82:0.2":	"८। खज्जनीयवग्ग ",
"sn22.82:0.3":	"पुण्णमसुत्त ",
"sn22.82:1.1":	"एकं समयं भगवा सावत्थियं विहरति पुब्बारामे मिगारमातुपासादे महता भिक्खुसङ्घेन सद्धिं। ",
"sn22.82:1.2":	"तेन खो पन समयेन भगवा तदहुपोसथे पन्नरसे पुण्णाय पुण्णमाय रत्तिया भिक्खुसङ्घपरिवुतो अज्झोकासे निसिन्नो होति। ",
"sn22.82:2.1":	"अथ खो अञ्ञतरो भिक्खु उट्ठायासना एकंसं उत्तरासङ्गं करित्वा येन भगवा तेनञ्जलिं पणामेत्वा भगवन्तं एतदवोच: ",
"sn22.82:2.2":	"“पुच्छेय्याहं, भन्ते, भगवन्तं किञ्चिदेव देसं, सचे मे भगवा ओकासं करोति पञ्हस्स वेय्याकरणाया”ति? ",
"sn22.82:2.3":	"“तेन हि त्वं, भिक्खु, सके आसने निसीदित्वा पुच्छ यदाकङ्खसी”ति। ",
"sn22.82:2.4":	"“एवं, भन्ते”ति खो सो भिक्खु भगवतो पटिस्सुत्वा सके आसने निसीदित्वा भगवन्तं एतदवोच: ",
"sn22.82:2.5":	"“इमे नु खो, भन्ते, पञ्चुपादानक्खन्धा, सेय्यथिदं—",
"sn22.82:2.6":	"रूपुपादानक्खन्धो, वेदनुपादानक्खन्धो, सञ्ञुपादानक्खन्धो, सङ्खारुपादानक्खन्धो, विञ्ञाणुपादानक्खन्धो”ति। ",
"sn22.82:3.1":	"“इमे खो, भिक्खु, पञ्चुपादानक्खन्धा; ",
"sn22.82:3.2":	"सेय्यथिदं—रूपुपादानक्खन्धो …पे… विञ्ञाणुपादानक्खन्धो”ति। ",
"sn22.82:3.3":	"“साधु, भन्ते”ति खो सो भिक्खु भगवतो भासितं अभिनन्दित्वा अनुमोदित्वा भगवन्तं उत्तरिं पञ्हं अपुच्छि: ",
"sn22.82:4.1":	"“इमे खो पन, भन्ते, पञ्चुपादानक्खन्धा किंमूलका”ति? ",
"sn22.82:4.2":	"“इमे खो, भिक्खु, पञ्चुपादानक्खन्धा छन्दमूलका”ति …पे… ",
"sn22.82:4.3":	"तञ्ञेव नु खो, भन्ते, उपादानं ते पञ्चुपादानक्खन्धा उदाहु अञ्ञत्र पञ्चहि उपादानक्खन्धेहि उपादानन्”ति? ",
"sn22.82:4.4":	"“न खो, भिक्खु, तञ्ञेव उपादानं ते पञ्चुपादानक्खन्धा नापि अञ्ञत्र पञ्चहि उपादानक्खन्धेहि उपादानं, अपि च यो तत्थ छन्दरागो तं तत्थ उपादानन्”ति। ",
"sn22.82:4.5":	"“साधु, भन्ते”ति खो सो भिक्खु …पे… उत्तरिं पञ्हं अपुच्छि: ",
"sn22.82:5.1":	"“सिया पन, भन्ते, पञ्चुपादानक्खन्धेसु छन्दरागवेमत्तता”ति? ",
"sn22.82:5.2":	"“सिया, भिक्खू”ति भगवा अवोच: ",
"sn22.82:5.3":	"“इध, भिक्खु, एकच्चस्स एवं होति: ",
"sn22.82:5.4":	"‘एवंरूपो सियं अनागतमद्धानं, एवंवेदनो सियं अनागतमद्धानं, एवंसञ्ञो सियं अनागतमद्धानं, एवंसङ्खारो सियं अनागतमद्धानं, एवंविञ्ञाणो सियं अनागतमद्धानन्’ति। ",
"sn22.82:5.5":	"एवं खो, भिक्खु, सिया पञ्चुपादानक्खन्धेसु छन्दरागवेमत्तता”ति? ",
"sn22.82:5.6":	"“साधु, भन्ते”ति खो सो भिक्खु …पे… उत्तरिं पञ्हं अपुच्छि: ",
"sn22.82:6.1":	"“कित्तावता नु खो, भन्ते, खन्धानं खन्धाधिवचनन्”ति? ",
"sn22.82:6.2":	"“यं किञ्चि, भिक्खु, रूपं अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा, अयं वुच्चति रूपक्खन्धो। ",
"sn22.82:6.3":	"या काचि वेदना … ",
"sn22.82:6.4":	"या काचि सञ्ञा … ",
"sn22.82:6.5":	"ये केचि सङ्खारा … ",
"sn22.82:6.6":	"यं किञ्चि विञ्ञाणं अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा, अयं वुच्चति विञ्ञाणक्खन्धो। ",
"sn22.82:6.7":	"एत्तावता खो, भिक्खु, खन्धानं खन्धाधिवचनन्”ति। ",
"sn22.82:6.8":	"“साधु, भन्ते”ति खो सो भिक्खु …पे… अपुच्छि: ",
"sn22.82:7.1":	"“को नु खो, भन्ते, हेतु को पच्चयो रूपक्खन्धस्स पञ्ञापनाय; ",
"sn22.82:7.2":	"को हेतु को पच्चयो वेदनाक्खन्धस्स पञ्ञापनाय; ",
"sn22.82:7.3":	"को हेतु को पच्चयो सञ्ञाक्खन्धस्स पञ्ञापनाय; ",
"sn22.82:7.4":	"को हेतु को पच्चयो सङ्खारक्खन्धस्स पञ्ञापनाय; ",
"sn22.82:7.5":	"को हेतु को पच्चयो विञ्ञाणक्खन्धस्स पञ्ञापनाया”ति? ",
"sn22.82:7.6":	"“चत्तारो खो, भिक्खु, महाभूता हेतु, चत्तारो महाभूता पच्चयो रूपक्खन्धस्स पञ्ञापनाय। ",
"sn22.82:7.7":	"फस्सो हेतु फस्सो पच्चयो वेदनाक्खन्धस्स पञ्ञापनाय। ",
"sn22.82:7.8":	"फस्सो हेतु फस्सो पच्चयो सञ्ञाक्खन्धस्स पञ्ञापनाय। ",
"sn22.82:7.9":	"फस्सो हेतु, फस्सो पच्चयो सङ्खारक्खन्धस्स पञ्ञापनाय। ",
"sn22.82:7.10":	"नामरूपं हेतु, नामरूपं पच्चयो विञ्ञाणक्खन्धस्स पञ्ञापनाया”ति। ",
"sn22.82:7.11":	"“साधु, भन्ते”ति खो सो भिक्खु …पे… अपुच्छि: ",
"sn22.82:8.1":	"“कथं नु खो, भन्ते, सक्कायदिट्ठि होती”ति? ",
"sn22.82:8.2":	"“इध, भिक्खु, अस्सुतवा पुथुज्जनो अरियानं अदस्सावी अरियधम्मस्स अकोविदो अरियधम्मे अविनीतो, सप्पुरिसानं अदस्सावी सप्पुरिसधम्मस्स अकोविदो सप्पुरिसधम्मे अविनीतो ",
"sn22.82:8.3":	"रूपं अत्ततो समनुपस्सति, रूपवन्तं वा अत्तानं; अत्तनि वा रूपं, रूपस्मिं वा अत्तानं; ",
"sn22.82:8.4":	"वेदनं … ",
"sn22.82:8.5":	"सञ्ञं … ",
"sn22.82:8.6":	"सङ्खारे … ",
"sn22.82:8.7":	"विञ्ञाणं अत्ततो समनुपस्सति, विञ्ञाणवन्तं वा अत्तानं; अत्तनि वा विञ्ञाणं, विञ्ञाणस्मिं वा अत्तानं। ",
"sn22.82:8.8":	"एवं खो, भिक्खु, सक्कायदिट्ठि होती”ति। ",
"sn22.82:8.9":	"“साधु, भन्ते”ति खो सो भिक्खु …पे… अपुच्छि: ",
"sn22.82:9.1":	"“कथं पन, भन्ते, सक्कायदिट्ठि न होती”ति? ",
"sn22.82:9.2":	"“इध, भिक्खु, सुतवा अरियसावको अरियानं दस्सावी अरियधम्मस्स कोविदो अरियधम्मे सुविनीतो, सप्पुरिसानं दस्सावी सप्पुरिसधम्मस्स कोविदो सप्पुरिसधम्मे सुविनीतो ",
"sn22.82:9.3":	"न रूपं अत्ततो समनुपस्सति, न रूपवन्तं वा अत्तानं; न अत्तनि वा रूपं, न रूपस्मिं वा अत्तानं; ",
"sn22.82:9.4":	"न वेदनं … ",
"sn22.82:9.5":	"न सञ्ञं … ",
"sn22.82:9.6":	"न सङ्खारे … ",
"sn22.82:9.7":	"न विञ्ञाणं अत्ततो समनुपस्सति, न विञ्ञाणवन्तं वा अत्तानं; न अत्तनि वा विञ्ञाणं, न विञ्ञाणस्मिं वा अत्तानं। ",
"sn22.82:9.8":	"एवं खो, भिक्खु, सक्कायदिट्ठि न होती”ति। ",
"sn22.82:9.9":	"“साधु, भन्ते”ति खो सो भिक्खु …पे… अपुच्छि: ",
"sn22.82:10.1":	"“को नु खो, भन्ते, रूपस्स अस्सादो, को आदीनवो, किं निस्सरणं; ",
"sn22.82:10.2":	"को वेदनाय … ",
"sn22.82:10.3":	"को सञ्ञाय … ",
"sn22.82:10.4":	"को सङ्खारानं … ",
"sn22.82:10.5":	"को विञ्ञाणस्स अस्सादो, को आदीनवो, किं निस्सरणन्”ति? ",
"sn22.82:10.6":	"“यं खो, भिक्खु, रूपं पटिच्च उप्पज्जति सुखं सोमनस्सं—अयं रूपस्स अस्सादो। ",
"sn22.82:10.7":	"यं रूपं अनिच्चं दुक्खं विपरिणामधम्मं—अयं रूपस्स आदीनवो। ",
"sn22.82:10.8":	"यो रूपस्मिं छन्दरागविनयो छन्दरागप्पहानं—इदं रूपस्स निस्सरणं। ",
"sn22.82:10.9":	"यं वेदनं पटिच्च … ",
"sn22.82:10.10":	"यं सञ्ञं पटिच्च … ",
"sn22.82:10.11":	"ये सङ्खारे पटिच्च … ",
"sn22.82:10.12":	"यं विञ्ञाणं पटिच्च उप्पज्जति सुखं सोमनस्सं—अयं विञ्ञाणस्स अस्सादो। ",
"sn22.82:10.13":	"यं विञ्ञाणं अनिच्चं दुक्खं विपरिणामधम्मं—अयं विञ्ञाणस्स आदीनवो। ",
"sn22.82:10.14":	"यो विञ्ञाणस्मिं छन्दरागविनयो छन्दरागप्पहानं—इदं विञ्ञाणस्स निस्सरणन्”ति। ",
"sn22.82:10.15":	"“साधु, भन्ते”ति खो सो भिक्खु भगवतो भासितं अभिनन्दित्वा अनुमोदित्वा भगवन्तं उत्तरिं पञ्हं अपुच्छि: ",
"sn22.82:11.1":	"“कथं नु खो, भन्ते, जानतो, कथं पस्सतो इमस्मिञ्च सविञ्ञाणके काये बहिद्धा च सब्बनिमित्तेसु अहङ्कारममङ्कारमानानुसया न होन्ती”ति? ",
"sn22.82:11.2":	"“यं किञ्चि, भिक्खु, रूपं अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा, सब्बं रूपं: ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय पस्सति। ",
"sn22.82:11.3":	"या काचि वेदना … ",
"sn22.82:11.4":	"या काचि सञ्ञा … ",
"sn22.82:11.5":	"ये केचि सङ्खारा … ",
"sn22.82:11.6":	"यं किञ्चि विञ्ञाणं अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा, सब्बं विञ्ञाणं: ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय पस्सति। ",
"sn22.82:11.7":	"एवं खो, भिक्खु, जानतो एवं पस्सतो इमस्मिञ्च सविञ्ञाणके काये बहिद्धा च सब्बनिमित्तेसु अहङ्कारममङ्कारमानानुसया न होन्ती”ति। ",
"sn22.82:12.1":	"तेन खो पन समयेन अञ्ञतरस्स भिक्खुनो एवं चेतसो परिवितक्को उदपादि: ",
"sn22.82:12.2":	"“इति किर भो रूपं अनत्ता, वेदना … सञ्ञा … सङ्खारा … विञ्ञाणं अनत्ता; ",
"sn22.82:12.3":	"अनत्तकतानि कम्मानि कथमत्तानं फुसिस्सन्ती”ति। ",
"sn22.82:12.4":	"अथ खो भगवा तस्स भिक्खुनो चेतसा चेतो परिवितक्कमञ्ञाय भिक्खू आमन्तेसि: ",
"sn22.82:13.1":	"“ठानं खो पनेतं, भिक्खवे, विज्जति यं इधेकच्चो मोघपुरिसो अविद्वा अविज्जागतो तण्हाधिपतेय्येन चेतसा सत्थुसासनं अतिधावितब्बं मञ्ञेय्य। ",
"sn22.82:13.2":	"‘इति किर, भो, रूपं अनत्ता, वेदना … सञ्ञा … सङ्खारा … विञ्ञाणं अनत्ता। ",
"sn22.82:13.3":	"अनत्तकतानि कम्मानि कथमत्तानं फुसिस्सन्ती’ति? ",
"sn22.82:13.4":	"पटिपुच्छाविनीता खो मे तुम्हे, भिक्खवे, तत्र तत्र तेसु तेसु धम्मेसु। ",
"sn22.82:14.1":	"तं किं मञ्ञथ, भिक्खवे, ",
"sn22.82:14.2":	"रूपं निच्चं वा अनिच्चं वा”ति? ",
"sn22.82:14.3":	"“अनिच्चं, भन्ते”। ",
"sn22.82:14.4":	"“वेदना … ",
"sn22.82:14.5":	"सञ्ञा … ",
"sn22.82:14.6":	"सङ्खारा … ",
"sn22.82:14.7":	"विञ्ञाणं निच्चं वा अनिच्चं वा”ति? ",
"sn22.82:14.8":	"“अनिच्चं, भन्ते”। ",
"sn22.82:14.9":	"“यं पनानिच्चं दुक्खं वा तं सुखं वा”ति? ",
"sn22.82:14.10":	"“दुक्खं, भन्ते”। ",
"sn22.82:14.11":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"sn22.82:14.12":	"‘एतं मम, एसोहमस्मि, एसो मे अत्ता’”ति? ",
"sn22.82:14.13":	"“नो हेतं, भन्ते”। ",
"sn22.82:14.14":	"तस्मातिह …पे… ",
"sn22.82:14.15":	"एवं पस्सं …पे… ",
"sn22.82:14.16":	"नापरं इत्थत्तायाति पजानाती”ति। ",
"sn22.82:15.1":	"“द्वे खन्धा तञ्ञेव सियं, ",
"sn22.82:15.2":	"अधिवचनञ्च हेतुना; ",
"sn22.82:15.3":	"सक्कायेन दुवे वुत्ता, ",
"sn22.82:15.4":	"अस्सादविञ्ञाणकेन च; ",
"sn22.82:15.5":	"एते दसविधा वुत्ता, ",
"sn22.82:15.6":	"होति भिक्खु पुच्छाया”ति। ",
"sn22.82:15.7":	"दसमं। ",
"sn22.82:15.8":	"खज्जनीयवग्गो ततियो। ",
"sn22.82:16.0":	"तस्सुद्दानं ",
"sn22.82:16.1":	"अस्सादो द्वे समुदया, ",
"sn22.82:16.2":	"अरहन्तेहि अपरे द्वे; ",
"sn22.82:16.3":	"सीहो खज्जनी पिण्डोल्यं, ",
"sn22.82:16.4":	"पालिलेय्येन पुण्णमाति। "
}	
