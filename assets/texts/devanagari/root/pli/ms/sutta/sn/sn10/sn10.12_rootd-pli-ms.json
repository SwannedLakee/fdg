{	
"sn10.12:0.1":	"संयुत्त निकाय १०।१२ ",
"sn10.12:0.2":	"१। इन्दकवग्ग ",
"sn10.12:0.3":	"आळवकसुत्त ",
"sn10.12:1.1":	"एवं मे सुतं—",
"sn10.12:1.2":	"एकं समयं भगवा आळवियं विहरति आळवकस्स यक्खस्स भवने। ",
"sn10.12:1.3":	"अथ खो आळवको यक्खो येन भगवा तेनुपसङ्कमि; उपसङ्कमित्वा भगवन्तं एतदवोच: ",
"sn10.12:1.4":	"“निक्खम, समणा”ति। ",
"sn10.12:1.5":	"“साधावुसो”ति भगवा निक्खमि। ",
"sn10.12:1.6":	"“पविस, समणा”ति। ",
"sn10.12:1.7":	"“साधावुसो”ति भगवा पाविसि। ",
"sn10.12:1.8":	"दुतियम्पि खो आळवको यक्खो भगवन्तं एतदवोच: ",
"sn10.12:1.9":	"“निक्खम, समणा”ति। ",
"sn10.12:1.10":	"“साधावुसो”ति भगवा निक्खमि। ",
"sn10.12:1.11":	"“पविस, समणा”ति। ",
"sn10.12:1.12":	"“साधावुसो”ति भगवा पाविसि। ",
"sn10.12:1.13":	"ततियम्पि खो आळवको यक्खो भगवन्तं एतदवोच: ",
"sn10.12:1.14":	"“निक्खम, समणा”ति। ",
"sn10.12:1.15":	"“साधावुसो”ति भगवा निक्खमि। ",
"sn10.12:1.16":	"“पविस, समणा”ति। ",
"sn10.12:1.17":	"“साधावुसो”ति भगवा पाविसि। ",
"sn10.12:1.18":	"चतुत्थम्पि खो आळवको यक्खो भगवन्तं एतदवोच: ",
"sn10.12:1.19":	"“निक्खम, समणा”ति। ",
"sn10.12:1.20":	"“न ख्वाहं तं, आवुसो, निक्खमिस्सामि। ",
"sn10.12:1.21":	"यं ते करणीयं तं करोही”ति। ",
"sn10.12:1.22":	"“पञ्हं तं, समण, पुच्छिस्सामि। ",
"sn10.12:1.23":	"सचे मे न ब्याकरिस्ससि, चित्तं वा ते खिपिस्सामि, हदयं वा ते फालेस्सामि, पादेसु वा गहेत्वा पारगङ्गाय खिपिस्सामी”ति। ",
"sn10.12:1.24":	"“न ख्वाहं तं, आवुसो, पस्सामि सदेवके लोके समारके सब्रह्मके सस्समणब्राह्मणिया पजाय सदेवमनुस्साय, यो मे चित्तं वा खिपेय्य हदयं वा फालेय्य, पादेसु वा गहेत्वा पारगङ्गाय खिपेय्य। ",
"sn10.12:1.25":	"अपि च त्वं, आवुसो, पुच्छ यदा कङ्खसी”ति (…)। ",
"sn10.12:2.1":	"“किंसूध वित्तं पुरिसस्स सेट्ठं, ",
"sn10.12:2.2":	"किंसु सुचिण्णं सुखमावहाति; ",
"sn10.12:2.3":	"किंसु हवे सादुतरं रसानं, ",
"sn10.12:2.4":	"कथंजीविं जीवितमाहु सेट्ठन्”ति। ",
"sn10.12:3.1":	"“सद्धीध वित्तं पुरिसस्स सेट्ठं, ",
"sn10.12:3.2":	"धम्मो सुचिण्णो सुखमावहाति; ",
"sn10.12:3.3":	"सच्चं हवे सादुतरं रसानं, ",
"sn10.12:3.4":	"पञ्ञाजीविं जीवितमाहु सेट्ठन्”ति। ",
"sn10.12:4.1":	"“कथंसु तरति ओघं, ",
"sn10.12:4.2":	"कथंसु तरति अण्णवं; ",
"sn10.12:4.3":	"कथंसु दुक्खमच्चेति, ",
"sn10.12:4.4":	"कथंसु परिसुज्झती”ति। ",
"sn10.12:5.1":	"“सद्धाय तरति ओघं, ",
"sn10.12:5.2":	"अप्पमादेन अण्णवं; ",
"sn10.12:5.3":	"वीरियेन दुक्खमच्चेति, ",
"sn10.12:5.4":	"पञ्ञाय परिसुज्झती”ति। ",
"sn10.12:6.1":	"“कथंसु लभते पञ्ञं, ",
"sn10.12:6.2":	"कथंसु विन्दते धनं; ",
"sn10.12:6.3":	"कथंसु कित्तिं पप्पोति, ",
"sn10.12:6.4":	"कथं मित्तानि गन्थति; ",
"sn10.12:6.5":	"अस्मा लोका परं लोकं, ",
"sn10.12:6.6":	"कथं पेच्च न सोचती”ति। ",
"sn10.12:7.1":	"“सद्दहानो अरहतं, ",
"sn10.12:7.2":	"धम्मं निब्बानपत्तिया; ",
"sn10.12:7.3":	"सुस्सूसं लभते पञ्ञं, ",
"sn10.12:7.4":	"अप्पमत्तो विचक्खणो। ",
"sn10.12:8.1":	"पतिरूपकारी धुरवा, ",
"sn10.12:8.2":	"उट्ठाता विन्दते धनं; ",
"sn10.12:8.3":	"सच्चेन कित्तिं पप्पोति, ",
"sn10.12:8.4":	"ददं मित्तानि गन्थति; ",
"sn10.12:8.5":	"अस्मा लोका परं लोकं, ",
"sn10.12:8.6":	"एवं पेच्च न सोचति। ",
"sn10.12:9.1":	"यस्सेते चतुरो धम्मा, ",
"sn10.12:9.2":	"सद्धस्स घरमेसिनो; ",
"sn10.12:9.3":	"सच्चं धम्मो धिति चागो, ",
"sn10.12:9.4":	"स वे पेच्च न सोचति। ",
"sn10.12:10.1":	"इङ्घ अञ्ञेपि पुच्छस्सु, ",
"sn10.12:10.2":	"पुथू समणब्राह्मणे; ",
"sn10.12:10.3":	"यदि सच्चा धम्मा चागा, ",
"sn10.12:10.4":	"खन्त्या भिय्योध विज्जती”ति। ",
"sn10.12:11.1":	"“कथं नु दानि पुच्छेय्यं, ",
"sn10.12:11.2":	"पुथू समणब्राह्मणे; ",
"sn10.12:11.3":	"योहं अज्ज पजानामि, ",
"sn10.12:11.4":	"यो अत्थो सम्परायिको। ",
"sn10.12:12.1":	"अत्थाय वत मे बुद्धो, ",
"sn10.12:12.2":	"वासायाळविमागमा; ",
"sn10.12:12.3":	"योहं अज्ज पजानामि, ",
"sn10.12:12.4":	"यत्थ दिन्नं महप्फलं। ",
"sn10.12:13.1":	"सो अहं विचरिस्सामि, ",
"sn10.12:13.2":	"गामा गामं पुरा पुरं; ",
"sn10.12:13.3":	"नमस्समानो सम्बुद्धं, ",
"sn10.12:13.4":	"धम्मस्स च सुधम्मतन्”ति। ",
"sn10.12:13.5":	"इन्दकवग्गो पठमो। ",
"sn10.12:14.0":	"तस्सुद्दानं ",
"sn10.12:14.1":	"इन्दको सक्क सूचि च, ",
"sn10.12:14.2":	"मणिभद्दो च सानु च; ",
"sn10.12:14.3":	"पियङ्कर पुनब्बसु सुदत्तो च, ",
"sn10.12:14.4":	"द्वे सुक्का चीरआळवीति द्वादस। ",
"sn10.12:14.5":	"यक्खसंयुत्तं समत्तं। "
}	
