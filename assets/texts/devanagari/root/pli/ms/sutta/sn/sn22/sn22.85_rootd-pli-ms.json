{	
"sn22.85:0.1":	"संयुत्त निकाय २२।८५ ",
"sn22.85:0.2":	"९। थेरवग्ग ",
"sn22.85:0.3":	"यमकसुत्त ",
"sn22.85:1.1":	"एकं समयं आयस्मा सारिपुत्तो सावत्थियं विहरति जेतवने अनाथपिण्डिकस्स आरामे। ",
"sn22.85:1.2":	"तेन खो पन समयेन यमकस्स नाम भिक्खुनो एवरूपं पापकं दिट्ठिगतं उप्पन्नं होति: ",
"sn22.85:1.3":	"“तथाहं भगवता धम्मं देसितं आजानामि, यथा खीणासवो भिक्खु कायस्स भेदा उच्छिज्जति विनस्सति, न होति परं मरणा”ति। ",
"sn22.85:2.1":	"अस्सोसुं खो सम्बहुला भिक्खू यमकस्स किर नाम भिक्खुनो एवरूपं पापकं दिट्ठिगतं उप्पन्नं होति: ",
"sn22.85:2.2":	"“तथाहं भगवता धम्मं देसितं आजानामि, यथा खीणासवो भिक्खु कायस्स भेदा उच्छिज्जति विनस्सति, न होति परं मरणा”ति। ",
"sn22.85:2.3":	"अथ खो ते भिक्खू येनायस्मा यमको तेनुपसङ्कमिंसु; उपसङ्कमित्वा आयस्मता यमकेन सद्धिं सम्मोदिंसु। ",
"sn22.85:2.4":	"सम्मोदनीयं कथं सारणीयं वीतिसारेत्वा एकमन्तं निसीदिंसु। एकमन्तं निसिन्ना खो ते भिक्खू आयस्मन्तं यमकं एतदवोचुं: ",
"sn22.85:3.1":	"“सच्चं किर ते, आवुसो यमक, एवरूपं पापकं दिट्ठिगतं उप्पन्नं: ",
"sn22.85:3.2":	"‘तथाहं भगवता धम्मं देसितं आजानामि, यथा खीणासवो भिक्खु कायस्स भेदा उच्छिज्जति विनस्सति, न होति परं मरणा’”ति? ",
"sn22.85:3.3":	"“एवं ख्वाहं, आवुसो, भगवता धम्मं देसितं आजानामि: ",
"sn22.85:3.4":	"‘खीणासवो भिक्खु कायस्स भेदा उच्छिज्जति विनस्सति, न होति परं मरणा’”ति। ",
"sn22.85:4.1":	"“मा, आवुसो यमक, एवं अवच, मा भगवन्तं अब्भाचिक्खि। न हि साधु भगवतो अब्भाचिक्खनं। न हि भगवा एवं वदेय्य: ",
"sn22.85:4.2":	"‘खीणासवो भिक्खु कायस्स भेदा उच्छिज्जति विनस्सति, न होति परं मरणा’”ति। ",
"sn22.85:4.3":	"एवम्पि खो आयस्मा यमको तेहि भिक्खूहि वुच्चमानो तथेव तं पापकं दिट्ठिगतं थामसा परामासा अभिनिविस्स वोहरति: ",
"sn22.85:4.4":	"“तथाहं भगवता धम्मं देसितं आजानामि, यथा खीणासवो भिक्खु कायस्स भेदा उच्छिज्जति विनस्सति, न होति परं मरणा”ति। ",
"sn22.85:5.1":	"यतो खो ते भिक्खू नासक्खिंसु आयस्मन्तं यमकं एतस्मा पापका दिट्ठिगता विवेचेतुं, अथ खो ते भिक्खू उट्ठायासना येनायस्मा सारिपुत्तो तेनुपसङ्कमिंसु; उपसङ्कमित्वा आयस्मन्तं सारिपुत्तं एतदवोचुं: ",
"sn22.85:5.2":	"“यमकस्स नाम, आवुसो सारिपुत्त, भिक्खुनो एवरूपं पापकं दिट्ठिगतं उप्पन्नं: ",
"sn22.85:5.3":	"‘तथाहं भगवता धम्मं देसितं आजानामि यथा खीणासवो भिक्खु कायस्स भेदा उच्छिज्जति विनस्सति, न होति परं मरणा’ति। ",
"sn22.85:5.4":	"साधायस्मा सारिपुत्तो येन यमको भिक्खु तेनुपसङ्कमतु अनुकम्पं उपादाया”ति। ",
"sn22.85:5.5":	"अधिवासेसि खो आयस्मा सारिपुत्तो तुण्हीभावेन। ",
"sn22.85:5.6":	"अथ खो आयस्मा सारिपुत्तो सायन्हसमयं पटिसल्लाना वुट्ठितो येनायस्मा यमको तेनुपसङ्कमि; उपसङ्कमित्वा आयस्मता यमकेन सद्धिं सम्मोदि …पे… एकमन्तं निसिन्नो खो आयस्मा सारिपुत्तो आयस्मन्तं यमकं एतदवोच: ",
"sn22.85:6.1":	"“सच्चं किर ते, आवुसो यमक, एवरूपं पापकं दिट्ठिगतं उप्पन्नं: ",
"sn22.85:6.2":	"‘तथाहं भगवता धम्मं देसितं आजानामि, यथा खीणासवो भिक्खु कायस्स भेदा उच्छिज्जति विनस्सति, न होति परं मरणा’”ति? ",
"sn22.85:6.3":	"“एवं ख्वाहं, आवुसो, भगवता धम्मं देसितं आजानामि, यथा खीणासवो भिक्खु कायस्स भेदा उच्छिज्जति विनस्सति, न होति परं मरणा”ति। ",
"sn22.85:7.1":	"“तं किं मञ्ञसि, आवुसो यमक, ",
"sn22.85:7.2":	"रूपं निच्चं वा अनिच्चं वा”ति? ",
"sn22.85:7.3":	"“अनिच्चं, आवुसो”। ",
"sn22.85:7.4":	"“वेदना निच्चा … ",
"sn22.85:7.5":	"सञ्ञा … ",
"sn22.85:7.6":	"सङ्खारा … ",
"sn22.85:7.7":	"विञ्ञाणं निच्चं वा अनिच्चं वा”ति? ",
"sn22.85:7.8":	"“अनिच्चं, आवुसो”। ",
"sn22.85:7.9":	"“तस्मातिह …पे… ",
"sn22.85:7.10":	"एवं पस्सं …पे… ",
"sn22.85:7.11":	"नापरं इत्थत्तायाति पजानाति। ",
"sn22.85:8.1":	"तं किं मञ्ञसि, आवुसो यमक, ",
"sn22.85:8.2":	"रूपं तथागतोति समनुपस्ससी”ति? ",
"sn22.85:8.3":	"“नो हेतं, आवुसो” … ",
"sn22.85:8.4":	"“वेदनं तथागतोति समनुपस्ससी”ति? ",
"sn22.85:8.5":	"“नो हेतं, आवुसो” … ",
"sn22.85:8.6":	"“सञ्ञं … ",
"sn22.85:8.7":	"सङ्खारे … ",
"sn22.85:8.8":	"विञ्ञाणं तथागतोति समनुपस्ससी”ति? ",
"sn22.85:8.9":	"“नो हेतं, आवुसो”। ",
"sn22.85:9.1":	"“तं किं मञ्ञसि, आवुसो यमक, ",
"sn22.85:9.2":	"रूपस्मिं तथागतोति समनुपस्ससी”ति? ",
"sn22.85:9.3":	"“नो हेतं, आवुसो”। ",
"sn22.85:9.4":	"“अञ्ञत्र रूपा तथागतोति समनुपस्ससी”ति? ",
"sn22.85:9.5":	"“नो हेतं, आवुसो”। ",
"sn22.85:9.6":	"“वेदनाय … ",
"sn22.85:9.7":	"अञ्ञत्र वेदनाय …पे… ",
"sn22.85:9.8":	"सञ्ञाय … ",
"sn22.85:9.9":	"अञ्ञत्र सञ्ञाय … ",
"sn22.85:9.10":	"सङ्खारेसु … ",
"sn22.85:9.11":	"अञ्ञत्र सङ्खारेहि … ",
"sn22.85:9.12":	"विञ्ञाणस्मिं तथागतोति समनुपस्ससी”ति? ",
"sn22.85:9.13":	"“नो हेतं, आवुसो”। ",
"sn22.85:9.14":	"“अञ्ञत्र विञ्ञाणा तथागतोति समनुपस्ससी”ति? ",
"sn22.85:9.15":	"“नो हेतं, आवुसो”। ",
"sn22.85:10.1":	"“तं किं मञ्ञसि, आवुसो यमक, ",
"sn22.85:10.2":	"रूपं … वेदनं … सञ्ञं … सङ्खारे … विञ्ञाणं तथागतोति समनुपस्ससी”ति? ",
"sn22.85:10.3":	"“नो हेतं, आवुसो”। ",
"sn22.85:11.1":	"“तं किं मञ्ञसि, आवुसो यमक, ",
"sn22.85:11.2":	"अयं सो अरूपी … अवेदनो … असञ्ञी … असङ्खारो … अविञ्ञाणो तथागतोति समनुपस्ससी”ति? ",
"sn22.85:11.3":	"“नो हेतं, आवुसो”। ",
"sn22.85:11.4":	"“एत्थ च ते, आवुसो यमक, दिट्ठेव धम्मे सच्चतो थेततो तथागते अनुपलब्भियमाने, कल्लं नु ते तं वेय्याकरणं: ",
"sn22.85:11.5":	"‘तथाहं भगवता धम्मं देसितं आजानामि, यथा खीणासवो भिक्खु कायस्स भेदा उच्छिज्जति विनस्सति, न होति परं मरणा’”ति? ",
"sn22.85:12.1":	"“अहु खो मे तं, आवुसो सारिपुत्त, पुब्बे अविद्दसुनो पापकं दिट्ठिगतं; ",
"sn22.85:12.2":	"इदञ्च पनायस्मतो सारिपुत्तस्स धम्मदेसनं सुत्वा तञ्चेव पापकं दिट्ठिगतं पहीनं, धम्मो च मे अभिसमितो”ति। ",
"sn22.85:13.1":	"“सचे तं, आवुसो यमक, एवं पुच्छेय्युं: ",
"sn22.85:13.2":	"‘यो सो, आवुसो यमक, भिक्खु अरहं खीणासवो सो कायस्स भेदा परं मरणा किं होती’ति? ",
"sn22.85:13.3":	"एवं पुट्ठो त्वं, आवुसो यमक, किन्ति ब्याकरेय्यासी”ति? ",
"sn22.85:13.4":	"“सचे मं, आवुसो, एवं पुच्छेय्युं: ",
"sn22.85:13.5":	"‘यो सो, आवुसो यमक, भिक्खु अरहं खीणासवो सो कायस्स भेदा परं मरणा किं होती’ति? ",
"sn22.85:13.6":	"एवं पुट्ठोहं, आवुसो, एवं ब्याकरेय्यं: ",
"sn22.85:13.7":	"‘रूपं खो, आवुसो, अनिच्चं। ",
"sn22.85:13.8":	"यदनिच्चं तं दुक्खं; ",
"sn22.85:13.9":	"यं दुक्खं तं निरुद्धं तदत्थङ्गतं। ",
"sn22.85:13.10":	"वेदना … ",
"sn22.85:13.11":	"सञ्ञा … ",
"sn22.85:13.12":	"सङ्खारा … ",
"sn22.85:13.13":	"विञ्ञाणं अनिच्चं। ",
"sn22.85:13.14":	"यदनिच्चं तं दुक्खं; ",
"sn22.85:13.15":	"यं दुक्खं तं निरुद्धं तदत्थङ्गतन्’ति। ",
"sn22.85:13.16":	"एवं पुट्ठोहं, आवुसो, एवं ब्याकरेय्यन्”ति। ",
"sn22.85:14.1":	"“साधु साधु, आवुसो यमक। ",
"sn22.85:14.2":	"तेन हावुसो यमक, उपमं ते करिस्सामि एतस्सेव अत्थस्स भिय्योसो मत्ताय ञाणाय। ",
"sn22.85:14.3":	"सेय्यथापि, आवुसो यमक, गहपति वा गहपतिपुत्तो वा अड्ढो महद्धनो महाभोगो; ",
"sn22.85:14.4":	"सो च आरक्खसम्पन्नो। ",
"sn22.85:14.5":	"तस्स कोचिदेव पुरिसो उप्पज्जेय्य अनत्थकामो अहितकामो अयोगक्खेमकामो जीविता वोरोपेतुकामो। ",
"sn22.85:14.6":	"तस्स एवमस्स: ",
"sn22.85:14.7":	"‘अयं खो गहपति वा गहपतिपुत्तो वा अड्ढो महद्धनो महाभोगो; ",
"sn22.85:14.8":	"सो च आरक्खसम्पन्नो; ",
"sn22.85:14.9":	"नायं सुकरो पसय्ह जीविता वोरोपेतुं। ",
"sn22.85:14.10":	"यन्नूनाहं अनुपखज्ज जीविता वोरोपेय्यन्’ति। ",
"sn22.85:14.11":	"सो तं गहपतिं वा गहपतिपुत्तं वा उपसङ्कमित्वा एवं वदेय्य: ",
"sn22.85:14.12":	"‘उपट्ठहेय्यं तं, भन्ते’ति। ",
"sn22.85:14.13":	"तमेनं सो गहपति वा गहपतिपुत्तो वा उपट्ठापेय्य। ",
"sn22.85:14.14":	"सो उपट्ठहेय्य पुब्बुट्ठायी पच्छानिपाती किङ्कारपटिस्सावी मनापचारी पियवादी। ",
"sn22.85:14.15":	"तस्स सो गहपति वा गहपतिपुत्तो वा मित्ततोपि नं सद्दहेय्य; ",
"sn22.85:14.16":	"सुहज्जतोपि नं सद्दहेय्य; ",
"sn22.85:14.17":	"तस्मिञ्च विस्सासं आपज्जेय्य। ",
"sn22.85:14.18":	"यदा खो, आवुसो, तस्स पुरिसस्स एवमस्स: ",
"sn22.85:14.19":	"‘संविस्सत्थो खो म्यायं गहपति वा गहपतिपुत्तो वा’ति, अथ नं रहोगतं विदित्वा तिण्हेन सत्थेन जीविता वोरोपेय्य। ",
"sn22.85:15.1":	"तं किं मञ्ञसि, आवुसो यमक, ",
"sn22.85:15.2":	"यदा हि सो पुरिसो अमुं गहपतिं वा गहपतिपुत्तं वा उपसङ्कमित्वा एवं आह: ",
"sn22.85:15.3":	"‘उपट्ठहेय्यं तं, भन्ते’ति, तदापि सो वधकोव। ",
"sn22.85:15.4":	"वधकञ्च पन सन्तं न अञ्ञासि: ",
"sn22.85:15.5":	"‘वधको मे’ति। ",
"sn22.85:15.6":	"यदापि सो उपट्ठहति पुब्बुट्ठायी पच्छानिपाती किङ्कारपटिस्सावी मनापचारी पियवादी, तदापि सो वधकोव। ",
"sn22.85:15.7":	"वधकञ्च पन सन्तं न अञ्ञासि: ",
"sn22.85:15.8":	"‘वधको मे’ति। ",
"sn22.85:15.9":	"यदापि नं रहोगतं विदित्वा तिण्हेन सत्थेन जीविता वोरोपेति, तदापि सो वधकोव। ",
"sn22.85:15.10":	"वधकञ्च पन सन्तं न अञ्ञासि: ",
"sn22.85:15.11":	"‘वधको मे’”ति। ",
"sn22.85:15.12":	"“एवमावुसो”ति। ",
"sn22.85:15.13":	"“एवमेव खो, आवुसो, अस्सुतवा पुथुज्जनो अरियानं अदस्सावी अरियधम्मस्स अकोविदो अरियधम्मे अविनीतो, सप्पुरिसानं अदस्सावी सप्पुरिसधम्मस्स अकोविदो सप्पुरिसधम्मे अविनीतो ",
"sn22.85:15.14":	"रूपं अत्ततो समनुपस्सति, रूपवन्तं वा अत्तानं; अत्तनि वा रूपं, रूपस्मिं वा अत्तानं। ",
"sn22.85:15.15":	"वेदनं … ",
"sn22.85:15.16":	"सञ्ञं … ",
"sn22.85:15.17":	"सङ्खारे … ",
"sn22.85:15.18":	"विञ्ञाणं अत्ततो समनुपस्सति, विञ्ञाणवन्तं वा अत्तानं; अत्तनि वा विञ्ञाणं, विञ्ञाणस्मिं वा अत्तानं। ",
"sn22.85:16.1":	"सो अनिच्चं रूपं ‘अनिच्चं रूपन्’ति यथाभूतं नप्पजानाति। ",
"sn22.85:16.2":	"अनिच्चं वेदनं ‘अनिच्चा वेदना’ति यथाभूतं नप्पजानाति। ",
"sn22.85:16.3":	"अनिच्चं सञ्ञं ‘अनिच्चा सञ्ञा’ति यथाभूतं नप्पजानाति। ",
"sn22.85:16.4":	"अनिच्चे सङ्खारे ‘अनिच्चा सङ्खारा’ति यथाभूतं नप्पजानाति। ",
"sn22.85:16.5":	"अनिच्चं विञ्ञाणं ‘अनिच्चं विञ्ञाणन्’ति यथाभूतं नप्पजानाति। ",
"sn22.85:17.1":	"दुक्खं रूपं ‘दुक्खं रूपन्’ति यथाभूतं नप्पजानाति। ",
"sn22.85:17.2":	"दुक्खं वेदनं … ",
"sn22.85:17.3":	"दुक्खं सञ्ञं … ",
"sn22.85:17.4":	"दुक्खे सङ्खारे … ",
"sn22.85:17.5":	"दुक्खं विञ्ञाणं ‘दुक्खं विञ्ञाणन्’ति यथाभूतं नप्पजानाति। ",
"sn22.85:18.1":	"अनत्तं रूपं ‘अनत्ता रूपन्’ति यथाभूतं नप्पजानाति। ",
"sn22.85:18.2":	"अनत्तं वेदनं … ",
"sn22.85:18.3":	"अनत्तं सञ्ञं … ",
"sn22.85:18.4":	"अनत्ते सङ्खारे … ",
"sn22.85:18.5":	"अनत्तं विञ्ञाणं ‘अनत्तं विञ्ञाणन्’ति यथाभूतं नप्पजानाति। ",
"sn22.85:19.1":	"सङ्खतं रूपं ‘सङ्खतं रूपन्’ति यथाभूतं नप्पजानाति। ",
"sn22.85:19.2":	"सङ्खतं वेदनं … ",
"sn22.85:19.3":	"सङ्खतं सञ्ञं … ",
"sn22.85:19.4":	"सङ्खते सङ्खारे … ",
"sn22.85:19.5":	"सङ्खतं विञ्ञाणं ‘सङ्खतं विञ्ञाणन्’ति यथाभूतं नप्पजानाति। ",
"sn22.85:20.1":	"वधकं रूपं ‘वधकं रूपन्’ति यथाभूतं नप्पजानाति। ",
"sn22.85:20.2":	"वधकं वेदनं ‘वधका वेदना’ति … ",
"sn22.85:20.3":	"वधकं सञ्ञं ‘वधका सञ्ञा’ति … ",
"sn22.85:20.4":	"वधके सङ्खारे ‘वधका सङ्खारा’ति यथाभूतं नप्पजानाति। ",
"sn22.85:20.5":	"वधकं विञ्ञाणं ‘वधकं विञ्ञाणन्’ति यथाभूतं नप्पजानाति। ",
"sn22.85:21.1":	"सो रूपं उपेति उपादियति अधिट्ठाति ‘अत्ता मे’ति। ",
"sn22.85:21.2":	"वेदनं … ",
"sn22.85:21.3":	"सञ्ञं … ",
"sn22.85:21.4":	"सङ्खारे … ",
"sn22.85:21.5":	"विञ्ञाणं उपेति उपादियति अधिट्ठाति ‘अत्ता मे’ति। ",
"sn22.85:21.6":	"तस्सिमे पञ्चुपादानक्खन्धा उपेता उपादिन्ना दीघरत्तं अहिताय दुक्खाय संवत्तन्ति। ",
"sn22.85:22.1":	"सुतवा च खो, आवुसो, अरियसावको अरियानं दस्सावी …पे… सप्पुरिसधम्मे सुविनीतो ",
"sn22.85:22.2":	"न रूपं अत्ततो समनुपस्सति, न रूपवन्तं अत्तानं; न अत्तनि रूपं, न रूपस्मिं अत्तानं। ",
"sn22.85:22.3":	"न वेदनं … ",
"sn22.85:22.4":	"न सञ्ञं … ",
"sn22.85:22.5":	"न सङ्खारे … ",
"sn22.85:22.6":	"न विञ्ञाणं अत्ततो समनुपस्सति, न विञ्ञाणवन्तं अत्तानं; ",
"sn22.85:22.7":	"न अत्तनि विञ्ञाणं, न विञ्ञाणस्मिं अत्तानं। ",
"sn22.85:23.1":	"सो अनिच्चं रूपं ‘अनिच्चं रूपन्’ति यथाभूतं पजानाति। ",
"sn22.85:23.2":	"अनिच्चं वेदनं … ",
"sn22.85:23.3":	"अनिच्चं सञ्ञं … ",
"sn22.85:23.4":	"अनिच्चे सङ्खारे … ",
"sn22.85:23.5":	"अनिच्चं विञ्ञाणं ‘अनिच्चं विञ्ञाणन्’ति यथाभूतं पजानाति। ",
"sn22.85:24.1":	"दुक्खं रूपं ‘दुक्खं रूपन्’ति यथाभूतं पजानाति। ",
"sn22.85:24.2":	"दुक्खं वेदनं … ",
"sn22.85:24.3":	"दुक्खं सञ्ञं … ",
"sn22.85:24.4":	"दुक्खे सङ्खारे … ",
"sn22.85:24.5":	"दुक्खं विञ्ञाणं ‘दुक्खं विञ्ञाणन्’ति यथाभूतं पजानाति। ",
"sn22.85:25.1":	"अनत्तं रूपं ‘अनत्ता रूपन्’ति यथाभूतं पजानाति। ",
"sn22.85:25.2":	"अनत्तं वेदनं … ",
"sn22.85:25.3":	"अनत्तं सञ्ञं … ",
"sn22.85:25.4":	"अनत्ते सङ्खारे … ",
"sn22.85:25.5":	"अनत्तं विञ्ञाणं ‘अनत्ता विञ्ञाणन्’ति यथाभूतं पजानाति। ",
"sn22.85:26.1":	"सङ्खतं रूपं ‘सङ्खतं रूपन्’ति यथाभूतं पजानाति। ",
"sn22.85:26.2":	"सङ्खतं वेदनं … ",
"sn22.85:26.3":	"सङ्खतं सञ्ञं … ",
"sn22.85:26.4":	"सङ्खते सङ्खारे … ",
"sn22.85:26.5":	"सङ्खतं विञ्ञाणं ‘सङ्खतं विञ्ञाणन्’ति यथाभूतं पजानाति। ",
"sn22.85:27.1":	"वधकं रूपं ‘वधकं रूपन्’ति यथाभूतं पजानाति। ",
"sn22.85:27.2":	"वधकं वेदनं … ",
"sn22.85:27.3":	"वधकं सञ्ञं … ",
"sn22.85:27.4":	"वधके सङ्खारे ‘वधका सङ्खारा’ति यथाभूतं पजानाति। ",
"sn22.85:27.5":	"वधकं विञ्ञाणं ‘वधकं विञ्ञाणन्’ति यथाभूतं पजानाति। ",
"sn22.85:28.1":	"सो रूपं न उपेति, न उपादियति, नाधिट्ठाति: ‘अत्ता मे’ति। ",
"sn22.85:28.2":	"वेदनं … ",
"sn22.85:28.3":	"सञ्ञं … ",
"sn22.85:28.4":	"सङ्खारे … ",
"sn22.85:28.5":	"विञ्ञाणं न उपेति, न उपादियति, नाधिट्ठाति: ‘अत्ता मे’ति। ",
"sn22.85:28.6":	"तस्सिमे पञ्चुपादानक्खन्धा अनुपेता अनुपादिन्ना दीघरत्तं हिताय सुखाय संवत्तन्ती”ति। ",
"sn22.85:28.7":	"“एवमेतं, आवुसो सारिपुत्त, होति येसं आयस्मन्तानं तादिसा सब्रह्मचारिनो अनुकम्पका अत्थकामा ओवादका अनुसासका। ",
"sn22.85:28.8":	"इदञ्च पन मे आयस्मतो सारिपुत्तस्स धम्मदेसनं सुत्वा अनुपादाय आसवेहि चित्तं विमुत्तन्”ति। ",
"sn22.85:28.9":	"ततियं। "
}	
