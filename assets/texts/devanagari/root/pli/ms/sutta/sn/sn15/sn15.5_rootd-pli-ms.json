{	
"sn15.5:0.1":	"संयुत्त निकाय १५।५ ",
"sn15.5:0.2":	"१। पठमवग्ग ",
"sn15.5:0.3":	"पब्बतसुत्त ",
"sn15.5:1.1":	"सावत्थियं विहरति …पे… आरामे …पे…। ",
"sn15.5:1.2":	"अथ खो अञ्ञतरो भिक्खु येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो सो भिक्खु भगवन्तं एतदवोच: ",
"sn15.5:1.3":	"“कीवदीघो नु खो, भन्ते, कप्पो”ति? ",
"sn15.5:1.4":	"“दीघो खो, भिक्खु, कप्पो। ",
"sn15.5:1.5":	"सो न सुकरो सङ्खातुं एत्तकानि वस्सानि इति वा, एत्तकानि वस्ससतानि इति वा, एत्तकानि वस्ससहस्सानि इति वा, एत्तकानि वस्ससतसहस्सानि इति वा”ति। ",
"sn15.5:2.1":	"“सक्का पन, भन्ते, उपमं कातुन्”ति? ",
"sn15.5:2.2":	"“सक्का, भिक्खू”ति भगवा अवोच। ",
"sn15.5:2.3":	"“सेय्यथापि, भिक्खु, महासेलो पब्बतो योजनं आयामेन योजनं वित्थारेन योजनं उब्बेधेन अच्छिन्नो असुसिरो एकग्घनो। ",
"sn15.5:2.4":	"तमेनं पुरिसो वस्ससतस्स वस्ससतस्स अच्चयेन कासिकेन वत्थेन सकिं सकिं परिमज्जेय्य। ",
"sn15.5:2.5":	"खिप्पतरं खो सो, भिक्खु, महासेलो पब्बतो इमिना उपक्कमेन परिक्खयं परियादानं गच्छेय्य, न त्वेव कप्पो। ",
"sn15.5:2.6":	"एवं दीघो, भिक्खु, कप्पो। ",
"sn15.5:2.7":	"एवं दीघानं खो, भिक्खु, कप्पानं नेको कप्पो संसितो, नेकं कप्पसतं संसितं, नेकं कप्पसहस्सं संसितं, नेकं कप्पसतसहस्सं संसितं। ",
"sn15.5:2.8":	"तं किस्स हेतु? ",
"sn15.5:2.9":	"अनमतग्गोयं, भिक्खु, संसारो। ",
"sn15.5:2.10":	"पुब्बा कोटि …पे… ",
"sn15.5:2.11":	"यावञ्चिदं, भिक्खु, अलमेव सब्बसङ्खारेसु निब्बिन्दितुं, अलं विरज्जितुं, अलं विमुच्चितुन्”ति। ",
"sn15.5:2.12":	"पञ्चमं। "
}	
