{	
"sn12.64:0.1":	"संयुत्त निकाय १२।६४ ",
"sn12.64:0.2":	"७। महावग्ग ",
"sn12.64:0.3":	"अत्थिरागसुत्त ",
"sn12.64:1.1":	"सावत्थियं विहरति। ",
"sn12.64:1.2":	"“चत्तारोमे, भिक्खवे, आहारा भूतानं वा सत्तानं ठितिया सम्भवेसीनं वा अनुग्गहाय। ",
"sn12.64:1.3":	"कतमे चत्तारो? ",
"sn12.64:1.4":	"कबळीकारो आहारो ओळारिको वा सुखुमो वा, फस्सो दुतियो, मनोसञ्चेतना ततिया, विञ्ञाणं चतुत्थं। ",
"sn12.64:1.5":	"इमे खो, भिक्खवे, चत्तारो आहारा भूतानं वा सत्तानं ठितिया सम्भवेसीनं वा अनुग्गहाय। ",
"sn12.64:2.1":	"कबळीकारे चे, भिक्खवे, आहारे अत्थि रागो अत्थि नन्दी अत्थि तण्हा, पतिट्ठितं तत्थ विञ्ञाणं विरूळ्हं। ",
"sn12.64:2.2":	"यत्थ पतिट्ठितं विञ्ञाणं विरूळ्हं, अत्थि तत्थ नामरूपस्स अवक्कन्ति। ",
"sn12.64:2.3":	"यत्थ अत्थि नामरूपस्स अवक्कन्ति, अत्थि तत्थ सङ्खारानं वुद्धि। ",
"sn12.64:2.4":	"यत्थ अत्थि सङ्खारानं वुद्धि, अत्थि तत्थ आयतिं पुनब्भवाभिनिब्बत्ति। ",
"sn12.64:2.5":	"यत्थ अत्थि आयतिं पुनब्भवाभिनिब्बत्ति, अत्थि तत्थ आयतिं जातिजरामरणं। ",
"sn12.64:2.6":	"यत्थ अत्थि आयतिं जातिजरामरणं, ससोकं तं, भिक्खवे, सदरं सौपायासन्ति वदामि। ",
"sn12.64:3.1":	"फस्से चे, भिक्खवे, आहारे …पे… ",
"sn12.64:3.2":	"मनोसञ्चेतनाय चे, भिक्खवे, आहारे … ",
"sn12.64:3.3":	"विञ्ञाणे चे, भिक्खवे, आहारे अत्थि रागो अत्थि नन्दी अत्थि तण्हा, पतिट्ठितं तत्थ विञ्ञाणं विरूळ्हं। ",
"sn12.64:3.4":	"यत्थ पतिट्ठितं विञ्ञाणं विरूळ्हं, अत्थि तत्थ नामरूपस्स अवक्कन्ति। ",
"sn12.64:3.5":	"यत्थ अत्थि नामरूपस्स अवक्कन्ति, अत्थि तत्थ सङ्खारानं वुद्धि। ",
"sn12.64:3.6":	"यत्थ अत्थि सङ्खारानं वुद्धि, अत्थि तत्थ आयतिं पुनब्भवाभिनिब्बत्ति। ",
"sn12.64:3.7":	"यत्थ अत्थि आयतिं पुनब्भवाभिनिब्बत्ति, अत्थि तत्थ आयतिं जातिजरामरणं। ",
"sn12.64:3.8":	"यत्थ अत्थि आयतिं जातिजरामरणं, ससोकं तं, भिक्खवे, सदरं सौपायासन्ति वदामि। ",
"sn12.64:4.1":	"सेय्यथापि, भिक्खवे, रजको वा चित्तकारको वा सति रजनाय वा लाखाय वा हलिद्दिया वा नीलिया वा मञ्जिट्ठाय वा सुपरिमट्ठे वा फलके भित्तिया वा दुस्सपट्टे वा इत्थिरूपं वा पुरिसरूपं वा अभिनिम्मिनेय्य सब्बङ्गपच्चङ्गं; ",
"sn12.64:4.2":	"एवमेव खो, भिक्खवे, कबळीकारे चे आहारे अत्थि रागो अत्थि नन्दी अत्थि तण्हा, पतिट्ठितं तत्थ विञ्ञाणं विरूळ्हं। ",
"sn12.64:4.3":	"यत्थ पतिट्ठितं विञ्ञाणं विरूळ्हं, अत्थि तत्थ नामरूपस्स अवक्कन्ति। ",
"sn12.64:4.4":	"यत्थ अत्थि नामरूपस्स अवक्कन्ति, अत्थि तत्थ सङ्खारानं वुद्धि। ",
"sn12.64:4.5":	"यत्थ अत्थि सङ्खारानं वुद्धि, अत्थि तत्थ आयतिं पुनब्भवाभिनिब्बत्ति। ",
"sn12.64:4.6":	"यत्थ अत्थि आयतिं पुनब्भवाभिनिब्बत्ति, अत्थि तत्थ आयतिं जातिजरामरणं। ",
"sn12.64:4.7":	"यत्थ अत्थि आयतिं जातिजरामरणं, ससोकं तं, भिक्खवे, सदरं सौपायासन्ति वदामि। ",
"sn12.64:5.1":	"फस्से चे, भिक्खवे, आहारे …पे… ",
"sn12.64:5.2":	"मनोसञ्चेतनाय चे, भिक्खवे, आहारे … ",
"sn12.64:5.3":	"विञ्ञाणे चे, भिक्खवे, आहारे अत्थि रागो अत्थि नन्दी अत्थि तण्हा, पतिट्ठितं तत्थ विञ्ञाणं विरूळ्हं। ",
"sn12.64:5.4":	"यत्थ पतिट्ठितं विञ्ञाणं विरूळ्हं, अत्थि तत्थ नामरूपस्स अवक्कन्ति। ",
"sn12.64:5.5":	"यत्थ अत्थि नामरूपस्स अवक्कन्ति, अत्थि तत्थ सङ्खारानं वुद्धि। ",
"sn12.64:5.6":	"यत्थ अत्थि सङ्खारानं वुद्धि, अत्थि तत्थ आयतिं पुनब्भवाभिनिब्बत्ति। ",
"sn12.64:5.7":	"यत्थ अत्थि आयतिं पुनब्भवाभिनिब्बत्ति, अत्थि तत्थ आयतिं जातिजरामरणं। ",
"sn12.64:5.8":	"यत्थ अत्थि आयतिं जातिजरामरणं, ससोकं तं, भिक्खवे, सदरं सौपायासन्ति वदामि। ",
"sn12.64:6.1":	"कबळीकारे चे, भिक्खवे, आहारे नत्थि रागो नत्थि नन्दी नत्थि तण्हा, अप्पतिट्ठितं तत्थ विञ्ञाणं अविरूळ्हं। ",
"sn12.64:6.2":	"यत्थ अप्पतिट्ठितं विञ्ञाणं अविरूळ्हं, नत्थि तत्थ नामरूपस्स अवक्कन्ति। ",
"sn12.64:6.3":	"यत्थ नत्थि नामरूपस्स अवक्कन्ति, नत्थि तत्थ सङ्खारानं वुद्धि। ",
"sn12.64:6.4":	"यत्थ नत्थि सङ्खारानं वुद्धि, नत्थि तत्थ आयतिं पुनब्भवाभिनिब्बत्ति। ",
"sn12.64:6.5":	"यत्थ नत्थि आयतिं पुनब्भवाभिनिब्बत्ति, नत्थि तत्थ आयतिं जातिजरामरणं। ",
"sn12.64:6.6":	"यत्थ नत्थि आयतिं जातिजरामरणं, असोकं तं, भिक्खवे, अदरं अनुपायासन्ति वदामि। ",
"sn12.64:7.1":	"फस्से चे, भिक्खवे, आहारे …पे… ",
"sn12.64:7.2":	"मनोसञ्चेतनाय चे, भिक्खवे, आहारे … ",
"sn12.64:7.3":	"विञ्ञाणे चे, भिक्खवे, आहारे नत्थि रागो नत्थि नन्दी नत्थि तण्हा, अप्पतिट्ठितं तत्थ विञ्ञाणं अविरूळ्हं। ",
"sn12.64:7.4":	"यत्थ अप्पतिट्ठितं विञ्ञाणं अविरूळ्हं, नत्थि तत्थ नामरूपस्स अवक्कन्ति। ",
"sn12.64:7.5":	"यत्थ नत्थि नामरूपस्स अवक्कन्ति, नत्थि तत्थ सङ्खारानं वुद्धि। ",
"sn12.64:7.6":	"यत्थ नत्थि सङ्खारानं वुद्धि, नत्थि तत्थ आयतिं पुनब्भवाभिनिब्बत्ति। ",
"sn12.64:7.7":	"यत्थ नत्थि आयतिं पुनब्भवाभिनिब्बत्ति, नत्थि तत्थ आयतिं जातिजरामरणं। ",
"sn12.64:7.8":	"यत्थ नत्थि आयतिं जातिजरामरणं, असोकं तं, भिक्खवे, अदरं अनुपायासन्ति वदामि। ",
"sn12.64:8.1":	"सेय्यथापि, भिक्खवे, कूटागारं वा कूटागारसालं वा उत्तराय वा दक्खिणाय वा पाचीनाय वा वातपाना सूरिये उग्गच्छन्ते वातपानेन रस्मि पविसित्वा क्वास्स पतिट्ठिता”ति? ",
"sn12.64:8.2":	"“पच्छिमायं, भन्ते, भित्तियन्”ति। ",
"sn12.64:8.3":	"“पच्छिमा चे, भिक्खवे, भित्ति नास्स क्वास्स पतिट्ठिता”ति? ",
"sn12.64:8.4":	"“पथवियं, भन्ते”ति। ",
"sn12.64:8.5":	"“पथवी चे, भिक्खवे, नास्स क्वास्स पतिट्ठिता”ति? ",
"sn12.64:8.6":	"“आपस्मिं, भन्ते”ति। ",
"sn12.64:8.7":	"“आपो चे, भिक्खवे, नास्स क्वास्स पतिट्ठिता”ति? ",
"sn12.64:8.8":	"“अप्पतिट्ठिता, भन्ते”ति। ",
"sn12.64:8.9":	"“एवमेव खो, भिक्खवे, कबळीकारे चे आहारे नत्थि रागो नत्थि नन्दी नत्थि तण्हा …पे…। ",
"sn12.64:9.1":	"फस्से चे, भिक्खवे, आहारे … ",
"sn12.64:9.2":	"मनोसञ्चेतनाय चे, भिक्खवे, आहारे … ",
"sn12.64:9.3":	"विञ्ञाणे चे, भिक्खवे, आहारे नत्थि रागो नत्थि नन्दी नत्थि तण्हा, अप्पतिट्ठितं तत्थ विञ्ञाणं अविरूळ्हं। ",
"sn12.64:9.4":	"यत्थ अप्पतिट्ठितं विञ्ञाणं अविरूळ्हं, नत्थि तत्थ नामरूपस्स अवक्कन्ति। ",
"sn12.64:9.5":	"यत्थ नत्थि नामरूपस्स अवक्कन्ति, नत्थि तत्थ सङ्खारानं वुद्धि। ",
"sn12.64:9.6":	"यत्थ नत्थि सङ्खारानं वुद्धि, नत्थि तत्थ आयतिं पुनब्भवाभिनिब्बत्ति। ",
"sn12.64:9.7":	"यत्थ नत्थि आयतिं पुनब्भवाभिनिब्बत्ति, नत्थि तत्थ आयतिं जातिजरामरणं। ",
"sn12.64:9.8":	"यत्थ नत्थि आयतिं जातिजरामरणं असोकं तं, भिक्खवे, अदरं अनुपायासन्ति वदामी”ति। ",
"sn12.64:9.9":	"चतुत्थं। "
}	
