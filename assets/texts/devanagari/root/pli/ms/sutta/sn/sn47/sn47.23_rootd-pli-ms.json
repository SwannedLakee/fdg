{	
"sn47.23:0.1":	"संयुत्त निकाय ४७।२३ ",
"sn47.23:0.2":	"३। सीलट्ठितिवग्ग ",
"sn47.23:0.3":	"परिहानसुत्त ",
"sn47.23:1.1":	"एकं समयं आयस्मा च आनन्दो आयस्मा च भद्दो पाटलिपुत्ते विहरन्ति कुक्कुटारामे। ",
"sn47.23:1.2":	"अथ खो आयस्मा भद्दो सायन्हसमयं पटिसल्लाना वुट्ठितो येनायस्मा आनन्दो तेनुपसङ्कमि; उपसङ्कमित्वा आयस्मता आनन्देन सद्धिं सम्मोदि। ",
"sn47.23:1.3":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो आयस्मा भद्दो आयस्मन्तं आनन्दं एतदवोच: ",
"sn47.23:1.4":	"“को नु खो, आवुसो आनन्द, हेतु, को पच्चयो येन सद्धम्मपरिहानं होति? ",
"sn47.23:1.5":	"को नु खो, आवुसो आनन्द, हेतु, को पच्चयो येन सद्धम्मअपरिहानं होती”ति? ",
"sn47.23:2.1":	"“साधु साधु, आवुसो भद्द। ",
"sn47.23:2.2":	"भद्दको खो ते, आवुसो भद्द, उम्मङ्गो, भद्दकं पटिभानं, कल्याणी परिपुच्छा। ",
"sn47.23:2.3":	"एवञ्हि त्वं, आवुसो भद्द, पुच्छसि: ",
"sn47.23:2.4":	"‘को नु खो, आवुसो आनन्द, हेतु, को पच्चयो येन सद्धम्मपरिहानं होति? ",
"sn47.23:2.5":	"को पनावुसो आनन्द, हेतु, को पच्चयो येन सद्धम्मअपरिहानं होती’”ति? ",
"sn47.23:2.6":	"“एवमावुसो”ति। ",
"sn47.23:2.7":	"“चतुन्नं खो, आवुसो, सतिपट्ठानानं अभावितत्ता अबहुलीकतत्ता सद्धम्मपरिहानं होति। ",
"sn47.23:2.8":	"चतुन्नञ्च खो, आवुसो, सतिपट्ठानानं भावितत्ता बहुलीकतत्ता सद्धम्मअपरिहानं होति। ",
"sn47.23:3.1":	"कतमेसं चतुन्नं? ",
"sn47.23:3.2":	"इधावुसो, भिक्खु काये कायानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं; ",
"sn47.23:3.3":	"वेदनासु …पे… ",
"sn47.23:3.4":	"चित्ते …पे… ",
"sn47.23:3.5":	"धम्मेसु धम्मानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं। ",
"sn47.23:3.6":	"इमेसं खो, आवुसो, चतुन्नं सतिपट्ठानानं अभावितत्ता अबहुलीकतत्ता सद्धम्मपरिहानं होति। ",
"sn47.23:3.7":	"इमेसञ्च खो, आवुसो, चतुन्नं सतिपट्ठानानं भावितत्ता बहुलीकतत्ता सद्धम्मअपरिहानं होती”ति। ",
"sn47.23:3.8":	"ततियं। "
}	
