{	
"sn1.33:0.1":	"संयुत्त निकाय १।३३ ",
"sn1.33:0.2":	"४। सतुल्लपकायिकवग्ग ",
"sn1.33:0.3":	"साधुसुत्त ",
"sn1.33:1.1":	"सावत्थिनिदानं। ",
"sn1.33:1.2":	"अथ खो सम्बहुला सतुल्लपकायिका देवतायो अभिक्कन्ताय रत्तिया अभिक्कन्तवण्णा केवलकप्पं जेतवनं ओभासेत्वा येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं अट्ठंसु। ",
"sn1.33:1.3":	"एकमन्तं ठिता खो एका देवता भगवतो सन्तिके इमं उदानं उदानेसि: ",
"sn1.33:2.1":	"“साधु खो मारिस दानं, ",
"sn1.33:2.2":	"मच्छेरा च पमादा च; ",
"sn1.33:2.3":	"एवं दानं न दीयति, ",
"sn1.33:2.4":	"पुञ्ञं आकङ्खमानेन; ",
"sn1.33:2.5":	"देय्यं होति विजानता”ति। ",
"sn1.33:3.1":	"अथ खो अपरा देवता भगवतो सन्तिके इमं उदानं उदानेसि: ",
"sn1.33:4.1":	"“साधु खो मारिस दानं, ",
"sn1.33:4.2":	"अपि च अप्पकस्मिम्पि साहु दानं। ",
"sn1.33:5.1":	"अप्पस्मेके पवेच्छन्ति, ",
"sn1.33:5.2":	"बहुनेके न दिच्छरे; ",
"sn1.33:5.3":	"अप्पस्मा दक्खिणा दिन्ना, ",
"sn1.33:5.4":	"सहस्सेन समं मिता”ति। ",
"sn1.33:6.1":	"अथ खो अपरा देवता भगवतो सन्तिके इमं उदानं उदानेसि: ",
"sn1.33:7.1":	"“साधु खो मारिस दानं, ",
"sn1.33:7.2":	"अप्पकस्मिम्पि साहु दानं; ",
"sn1.33:7.3":	"अपि च सद्धायपि साहु दानं, ",
"sn1.33:7.4":	"दानञ्च युद्धञ्च समानमाहु; ",
"sn1.33:7.5":	"अप्पापि सन्ता बहुके जिनन्ति, ",
"sn1.33:7.6":	"अप्पम्पि चे सद्दहानो ददाति; ",
"sn1.33:7.7":	"तेनेव सो होति सुखी परत्था”ति। ",
"sn1.33:8.1":	"अथ खो अपरा देवता भगवतो सन्तिके इमं उदानं उदानेसि: ",
"sn1.33:9.1":	"“साधु खो मारिस दानं, ",
"sn1.33:9.2":	"अप्पकस्मिम्पि साहु दानं; ",
"sn1.33:9.3":	"सद्धायपि साहु दानं, ",
"sn1.33:9.4":	"अपि च धम्मलद्धस्सापि साहु दानं। ",
"sn1.33:10.1":	"यो धम्मलद्धस्स ददाति दानं, ",
"sn1.33:10.2":	"उट्ठानवीरियाधिगतस्स जन्तु; ",
"sn1.33:10.3":	"अतिक्कम्म सो वेतरणिं यमस्स, ",
"sn1.33:10.4":	"दिब्बानि ठानानि उपेति मच्चो”ति। ",
"sn1.33:11.1":	"अथ खो अपरा देवता भगवतो सन्तिके इमं उदानं उदानेसि: ",
"sn1.33:12.1":	"“साधु खो मारिस दानं, ",
"sn1.33:12.2":	"अप्पकस्मिम्पि साहु दानं; ",
"sn1.33:12.3":	"सद्धायपि साहु दानं, ",
"sn1.33:12.4":	"धम्मलद्धस्सापि साहु दानं; ",
"sn1.33:12.5":	"अपि च विचेय्य दानम्पि साहु दानं। ",
"sn1.33:13.1":	"विचेय्य दानं सुगतप्पसत्थं, ",
"sn1.33:13.2":	"ये दक्खिणेय्या इध जीवलोके; ",
"sn1.33:13.3":	"एतेसु दिन्नानि महप्फलानि, ",
"sn1.33:13.4":	"बीजानि वुत्तानि यथा सुखेत्ते”ति। ",
"sn1.33:14.1":	"अथ खो अपरा देवता भगवतो सन्तिके इमं उदानं उदानेसि: ",
"sn1.33:15.1":	"“साधु खो मारिस दानं, ",
"sn1.33:15.2":	"अप्पकस्मिम्पि साहु दानं; ",
"sn1.33:15.3":	"सद्धायपि साहु दानं, ",
"sn1.33:15.4":	"धम्मलद्धस्सापि साहु दानं; ",
"sn1.33:15.5":	"विचेय्य दानम्पि साहु दानं, ",
"sn1.33:15.6":	"अपि च पाणेसुपि साधु संयमो। ",
"sn1.33:16.1":	"यो पाणभूतानि अहेठयं चरं, ",
"sn1.33:16.2":	"परूपवादा न करोन्ति पापं; ",
"sn1.33:16.3":	"भीरुं पसंसन्ति न हि तत्थ सूरं, ",
"sn1.33:16.4":	"भया हि सन्तो न करोन्ति पापन्”ति। ",
"sn1.33:17.1":	"अथ खो अपरा देवता भगवन्तं एतदवोच: ",
"sn1.33:17.2":	"“कस्स नु खो, भगवा, सुभासितन्”ति? ",
"sn1.33:18.1":	"“सब्बासं वो सुभासितं परियायेन, अपि च ममपि सुणाथ—",
"sn1.33:19.1":	"सद्धा हि दानं बहुधा पसत्थं, ",
"sn1.33:19.2":	"दाना च खो धम्मपदंव सेय्यो; ",
"sn1.33:19.3":	"पुब्बे च हि पुब्बतरे च सन्तो, ",
"sn1.33:19.4":	"निब्बानमेवज्झगमुं सपञ्ञा”ति। "
}	
