{	
"sn20.8:0.1":	"संयुत्त निकाय २०।८ ",
"sn20.8:0.2":	"१। ओपम्मवग्ग ",
"sn20.8:0.3":	"कलिङ्गरसुत्त ",
"sn20.8:1.1":	"एवं मे सुतं—",
"sn20.8:1.2":	"एकं समयं भगवा वेसालियं विहरति महावने कूटागारसालायं। ",
"sn20.8:1.3":	"तत्र खो भगवा भिक्खू आमन्तेसि: ",
"sn20.8:1.4":	"“भिक्खवो”ति। ",
"sn20.8:1.5":	"“भदन्ते”ति ते भिक्खू भगवतो पच्चस्सोसुं। ",
"sn20.8:1.6":	"भगवा एतदवोच: ",
"sn20.8:2.1":	"“कलिङ्गरूपधाना, भिक्खवे, एतरहि लिच्छवी विहरन्ति अप्पमत्ता आतापिनो उपासनस्मिं। ",
"sn20.8:2.2":	"तेसं राजा मागधो अजातसत्तु वेदेहिपुत्तो न लभति ओतारं न लभति आरम्मणं। ",
"sn20.8:2.3":	"भविस्सन्ति, भिक्खवे, अनागतमद्धानं लिच्छवी सुखुमाला मुदुतलुनहत्थपादा ",
"sn20.8:2.4":	"ते मुदुकासु सेय्यासु तूलबिब्बोहनासु यावसूरियुग्गमना सेय्यं कप्पिस्सन्ति। ",
"sn20.8:2.5":	"तेसं राजा मागधो अजातसत्तु वेदेहिपुत्तो लच्छति ओतारं लच्छति आरम्मणं। ",
"sn20.8:3.1":	"कलिङ्गरूपधाना, भिक्खवे, एतरहि भिक्खू विहरन्ति अप्पमत्ता आतापिनो पधानस्मिं। ",
"sn20.8:3.2":	"तेसं मारो पापिमा न लभति ओतारं न लभति आरम्मणं। ",
"sn20.8:3.3":	"भविस्सन्ति, भिक्खवे, अनागतमद्धानं भिक्खू सुखुमा मुदुतलुनहत्थपादा। ",
"sn20.8:3.4":	"ते मुदुकासु सेय्यासु तूलबिब्बोहनासु यावसूरियुग्गमना सेय्यं कप्पिस्सन्ति। ",
"sn20.8:3.5":	"तेसं मारो पापिमा लच्छति ओतारं लच्छति आरम्मणं। ",
"sn20.8:3.6":	"तस्मातिह, भिक्खवे, एवं सिक्खितब्बं: ",
"sn20.8:3.7":	"‘कलिङ्गरूपधाना विहरिस्साम अप्पमत्ता आतापिनो पधानस्मिन्’ति। ",
"sn20.8:3.8":	"एवञ्हि वो, भिक्खवे, सिक्खितब्बन्”ति। ",
"sn20.8:3.9":	"अट्ठमं। "
}	
