{	
"sn55.28:0.1":	"संयुत्त निकाय ५५।२८ ",
"sn55.28:0.2":	"३। सरणानिवग्ग ",
"sn55.28:0.3":	"पठमभयवेरूपसन्तसुत्त ",
"sn55.28:1.1":	"सावत्थिनिदानं। ",
"sn55.28:1.2":	"एकमन्तं निसिन्नं खो अनाथपिण्डिकं गहपतिं भगवा एतदवोच: ",
"sn55.28:1.3":	"“यतो खो, गहपति, अरियसावकस्स पञ्च भयानि वेरानि वूपसन्तानि च होन्ति, चतूहि च सोतापत्तियङ्गेहि समन्नागतो होति, अरियो चस्स ञायो पञ्ञाय सुदिट्ठो होति सुप्पटिविद्धो, सो आकङ्खमानो अत्तनाव अत्तानं ब्याकरेय्य: ",
"sn55.28:1.4":	"‘खीणनिरयोम्हि खीणतिरच्छानयोनि खीणपेत्तिविसयो खीणापायदुग्गतिविनिपातो; सोतापन्नोहमस्मि अविनिपातधम्मो नियतो सम्बोधिपरायणो’। ",
"sn55.28:2.1":	"कतमानि पञ्च भयानि वेरानि वूपसन्तानि होन्ति? ",
"sn55.28:2.2":	"यं, गहपति, पाणातिपाती पाणातिपातप्पच्चया दिट्ठधम्मिकम्पि भयं वेरं पसवति, सम्परायिकम्पि भयं वेरं पसवति, चेतसिकम्पि दुक्खं दोमनस्सं पटिसंवेदियति। ",
"sn55.28:2.3":	"पाणातिपाता पटिविरतस्स एवं तं भयं वेरं वूपसन्तं होति। ",
"sn55.28:2.4":	"यं, गहपति, अदिन्नादायी …पे… ",
"sn55.28:2.5":	"यं, गहपति, कामेसुमिच्छाचारी …पे… ",
"sn55.28:2.6":	"यं, गहपति, मुसावादी …पे… ",
"sn55.28:2.7":	"यं, गहपति, सुरामेरयमज्जप्पमादट्ठायी सुरामेरयमज्जप्पमादट्ठानप्पच्चया दिट्ठधम्मिकम्पि भयं वेरं पसवति, सम्परायिकम्पि भयं वेरं पसवति, चेतसिकम्पि दुक्खं दोमनस्सं पटिसंवेदियति। ",
"sn55.28:2.8":	"सुरामेरयमज्जप्पमादट्ठाना पटिविरतस्स एवं तं भयं वेरं वूपसन्तं होति। ",
"sn55.28:2.9":	"इमानि पञ्च भयानि वेरानि वूपसन्तानि होन्ति। ",
"sn55.28:3.1":	"कतमेहि चतूहि सोतापत्तियङ्गेहि समन्नागतो होति? ",
"sn55.28:3.2":	"इध, गहपति, अरियसावको बुद्धे अवेच्चप्पसादेन समन्नागतो होति—",
"sn55.28:3.3":	"इतिपि सो भगवा …पे… सत्था देवमनुस्सानं बुद्धो भगवाति। ",
"sn55.28:3.4":	"धम्मे …पे… ",
"sn55.28:3.5":	"सङ्घे …पे… ",
"sn55.28:3.6":	"अरियकन्तेहि सीलेहि समन्नागतो होति अखण्डेहि …पे… समाधिसंवत्तनिकेहि। ",
"sn55.28:3.7":	"इमेहि चतूहि सोतापत्तियङ्गेहि समन्नागतो होति। ",
"sn55.28:4.1":	"कतमो चस्स अरियो ञायो पञ्ञाय सुदिट्ठो होति सुप्पटिविद्धो? ",
"sn55.28:4.2":	"इध, गहपति, अरियसावको पटिच्चसमुप्पादञ्ञेव साधुकं योनिसो मनसि करोति—",
"sn55.28:4.3":	"इति इमस्मिं सति इदं होति, इमस्सुप्पादा इदं उप्पज्जति; ",
"sn55.28:4.4":	"इति इमस्मिं असति इदं न होति, इमस्स निरोधा इदं निरुज्झति; ",
"sn55.28:4.5":	"यदिदं अविज्जापच्चया सङ्खारा, सङ्खारपच्चया विञ्ञाणं …पे… ",
"sn55.28:4.6":	"एवमेतस्स केवलस्स दुक्खक्खन्धस्स समुदयो होति। ",
"sn55.28:4.7":	"अविज्जाय त्वेव असेसविरागनिरोधा सङ्खारनिरोधो …पे… ",
"sn55.28:4.8":	"एवमेतस्स केवलस्स दुक्खक्खन्धस्स निरोधो होति। ",
"sn55.28:4.9":	"अयमस्स अरियो ञायो पञ्ञाय सुदिट्ठो होति सुप्पटिविद्धो। ",
"sn55.28:5.1":	"यतो खो, गहपति, अरियसावकस्स इमानि पञ्च भयानि वेरानि वूपसन्तानि होन्ति, इमेहि चतूहि सोतापत्तियङ्गेहि समन्नागतो होति, अयञ्चस्स अरियो ञायो पञ्ञाय सुदिट्ठो होति सुप्पटिविद्धो। सो आकङ्खमानो अत्तनाव अत्तानं ब्याकरेय्य: ",
"sn55.28:5.2":	"‘खीणनिरयोम्हि खीणतिरच्छानयोनि खीणपेत्तिविसयो खीणापायदुग्गतिविनिपातो; सोतापन्नोहमस्मि अविनिपातधम्मो नियतो सम्बोधिपरायणो’”ति। ",
"sn55.28:5.3":	"अट्ठमं। "
}	
