{	
"sn22.99:0.1":	"संयुत्त निकाय २२।९९ ",
"sn22.99:0.2":	"१०। पुप्फवग्ग ",
"sn22.99:0.3":	"गद्दुलबद्धसुत्त ",
"sn22.99:1.1":	"सावत्थिनिदानं। ",
"sn22.99:1.2":	"“अनमतग्गोयं, भिक्खवे, संसारो। ",
"sn22.99:1.3":	"पुब्बा कोटि न पञ्ञायति अविज्जानीवरणानं सत्तानं तण्हासंयोजनानं सन्धावतं संसरतं। ",
"sn22.99:1.4":	"होति सो, भिक्खवे, समयो यं महासमुद्दो उस्सुस्सति विसुस्सति न भवति; ",
"sn22.99:1.5":	"न त्वेवाहं, भिक्खवे, अविज्जानीवरणानं सत्तानं तण्हासंयोजनानं सन्धावतं संसरतं दुक्खस्स अन्तकिरियं वदामि। ",
"sn22.99:1.6":	"होति सो, भिक्खवे, समयो यं सिनेरु पब्बतराजा डय्हति विनस्सति न भवति; ",
"sn22.99:1.7":	"न त्वेवाहं, भिक्खवे, अविज्जानीवरणानं सत्तानं तण्हासंयोजनानं सन्धावतं संसरतं दुक्खस्स अन्तकिरियं वदामि। ",
"sn22.99:1.8":	"होति सो, भिक्खवे, समयो यं महापथवी डय्हति विनस्सति न भवति; ",
"sn22.99:1.9":	"न त्वेवाहं, भिक्खवे, अविज्जानीवरणानं सत्तानं तण्हासंयोजनानं सन्धावतं संसरतं दुक्खस्स अन्तकिरियं वदामि। ",
"sn22.99:2.1":	"सेय्यथापि, भिक्खवे, सा गद्दुलबद्धो दळ्हे खीले वा थम्भे वा उपनिबद्धो तमेव खीलं वा थम्भं वा अनुपरिधावति अनुपरिवत्तति; ",
"sn22.99:2.2":	"एवमेव खो, भिक्खवे, अस्सुतवा पुथुज्जनो अरियानं अदस्सावी …पे… ",
"sn22.99:2.3":	"सप्पुरिसधम्मे अविनीतो रूपं अत्ततो समनुपस्सति …पे… ",
"sn22.99:2.4":	"वेदनं अत्ततो समनुपस्सति … ",
"sn22.99:2.5":	"सञ्ञं अत्ततो समनुपस्सति … ",
"sn22.99:2.6":	"सङ्खारे अत्ततो समनुपस्सति … ",
"sn22.99:2.7":	"विञ्ञाणं अत्ततो समनुपस्सति, विञ्ञाणवन्तं वा अत्तानं; अत्तनि वा विञ्ञाणं, विञ्ञाणस्मिं वा अत्तानं। ",
"sn22.99:2.8":	"सो रूपञ्ञेव अनुपरिधावति अनुपरिवत्तति, वेदनञ्ञेव …पे… सञ्ञञ्ञेव … सङ्खारेयेव … विञ्ञाणञ्ञेव अनुपरिधावति अनुपरिवत्तति। ",
"sn22.99:2.9":	"सो रूपं अनुपरिधावं अनुपरिवत्तं, वेदनं …पे… सञ्ञं … सङ्खारे … विञ्ञाणं अनुपरिधावं अनुपरिवत्तं, न परिमुच्चति रूपम्हा, न परिमुच्चति वेदनाय, न परिमुच्चति सञ्ञाय, न परिमुच्चति सङ्खारेहि, न परिमुच्चति विञ्ञाणम्हा, न परिमुच्चति जातिया जरामरणेन सोकेहि परिदेवेहि दुक्खेहि दोमनस्सेहि उपायासेहि। ",
"sn22.99:2.10":	"‘न परिमुच्चति दुक्खस्मा’ति वदामि। ",
"sn22.99:3.1":	"सुतवा च खो, भिक्खवे, अरियसावको अरियानं दस्सावी …पे… सप्पुरिसधम्मे सुविनीतो, ",
"sn22.99:3.2":	"न रूपं अत्ततो समनुपस्सति …पे… ",
"sn22.99:3.3":	"न वेदनं … ",
"sn22.99:3.4":	"न सञ्ञं … ",
"sn22.99:3.5":	"न सङ्खारे … ",
"sn22.99:3.6":	"न विञ्ञाणं अत्ततो समनुपस्सति, न विञ्ञाणवन्तं वा अत्तानं; न अत्तनि वा विञ्ञाणं, न विञ्ञाणस्मिं वा अत्तानं। ",
"sn22.99:3.7":	"सो रूपं नानुपरिधावति नानुपरिवत्तति, वेदनं … सञ्ञं … सङ्खारे … विञ्ञाणं नानुपरिधावति नानुपरिवत्तति। ",
"sn22.99:3.8":	"सो रूपं अननुपरिधावं अननुपरिवत्तं, वेदनं … सञ्ञं … सङ्खारे … विञ्ञाणं अननुपरिधावं अननुपरिवत्तं; परिमुच्चति रूपम्हा, परिमुच्चति वेदनाय, परिमुच्चति सञ्ञाय, परिमुच्चति सङ्खारेहि, परिमुच्चति विञ्ञाणम्हा, परिमुच्चति जातिया जरामरणेन सोकेहि परिदेवेहि दुक्खेहि दोमनस्सेहि उपायासेहि। ",
"sn22.99:3.9":	"‘परिमुच्चति दुक्खस्मा’ति वदामी”ति। ",
"sn22.99:3.10":	"सत्तमं। "
}	
