{	
"sn12.11:0.1":	"संयुत्त निकाय १२।११ ",
"sn12.11:0.2":	"२। आहारवग्ग ",
"sn12.11:0.3":	"आहारसुत्त ",
"sn12.11:1.1":	"एवं मे सुतं—",
"sn12.11:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे … ",
"sn12.11:1.3":	"“चत्तारोमे, भिक्खवे, आहारा भूतानं वा सत्तानं ठितिया सम्भवेसीनं वा अनुग्गहाय। ",
"sn12.11:1.4":	"कतमे चत्तारो? ",
"sn12.11:1.5":	"कबळीकारो आहारो ओळारिको वा सुखुमो वा, फस्सो दुतियो, मनोसञ्चेतना ततिया, विञ्ञाणं चतुत्थं। ",
"sn12.11:1.6":	"इमे खो, भिक्खवे, चत्तारो आहारा भूतानं वा सत्तानं ठितिया सम्भवेसीनं वा अनुग्गहाय। ",
"sn12.11:2.1":	"इमे, भिक्खवे, चत्तारो आहारा किंनिदाना किंसमुदया किंजातिका किंपभवा? ",
"sn12.11:2.2":	"इमे चत्तारो आहारा तण्हानिदाना तण्हासमुदया तण्हाजातिका तण्हापभवा। ",
"sn12.11:2.3":	"तण्हा चायं, भिक्खवे, किंनिदाना किंसमुदया किंजातिका किंपभवा? ",
"sn12.11:2.4":	"तण्हा वेदनानिदाना वेदनासमुदया वेदनाजातिका वेदनापभवा। ",
"sn12.11:2.5":	"वेदना चायं, भिक्खवे, किंनिदाना किंसमुदया किंजातिका किंपभवा? ",
"sn12.11:2.6":	"वेदना फस्सनिदाना फस्ससमुदया फस्सजातिका फस्सपभवा। ",
"sn12.11:2.7":	"फस्सो चायं, भिक्खवे, किंनिदानो किंसमुदयो किंजातिको किंपभवो? ",
"sn12.11:2.8":	"फस्सो सळायतननिदानो सळायतनसमुदयो सळायतनजातिको सळायतनपभवो। ",
"sn12.11:2.9":	"सळायतनञ्चिदं, भिक्खवे, किंनिदानं किंसमुदयं किंजातिकं किंपभवं? ",
"sn12.11:2.10":	"सळायतनं नामरूपनिदानं नामरूपसमुदयं नामरूपजातिकं नामरूपपभवं। ",
"sn12.11:2.11":	"नामरूपञ्चिदं, भिक्खवे, किंनिदानं किंसमुदयं किंजातिकं किंपभवं? ",
"sn12.11:2.12":	"नामरूपं विञ्ञाणनिदानं विञ्ञाणसमुदयं विञ्ञाणजातिकं विञ्ञाणपभवं। ",
"sn12.11:2.13":	"विञ्ञाणञ्चिदं, भिक्खवे, किंनिदानं किंसमुदयं किंजातिकं किंपभवं? ",
"sn12.11:2.14":	"विञ्ञाणं सङ्खारनिदानं सङ्खारसमुदयं सङ्खारजातिकं सङ्खारपभवं। ",
"sn12.11:2.15":	"सङ्खारा चिमे, भिक्खवे, किंनिदाना किंसमुदया किंजातिका किंपभवा? ",
"sn12.11:2.16":	"सङ्खारा अविज्जानिदाना अविज्जासमुदया अविज्जाजातिका अविज्जापभवा। ",
"sn12.11:3.1":	"इति खो, भिक्खवे, अविज्जापच्चया सङ्खारा; ",
"sn12.11:3.2":	"सङ्खारपच्चया विञ्ञाणं …पे… ",
"sn12.11:3.3":	"एवमेतस्स केवलस्स दुक्खक्खन्धस्स समुदयो होति। ",
"sn12.11:3.4":	"अविज्जाय त्वेव असेसविरागनिरोधा सङ्खारनिरोधो; ",
"sn12.11:3.5":	"सङ्खारनिरोधा विञ्ञाणनिरोधो …पे… ",
"sn12.11:3.6":	"एवमेतस्स केवलस्स दुक्खक्खन्धस्स निरोधो होती”ति। ",
"sn12.11:3.7":	"पठमं। "
}	
