{	
"sn3.19:0.1":	"संयुत्त निकाय ३।१९ ",
"sn3.19:0.2":	"२। दुतियवग्ग ",
"sn3.19:0.3":	"पठमअपुत्तकसुत्त ",
"sn3.19:1.1":	"सावत्थिनिदानं। ",
"sn3.19:1.2":	"अथ खो राजा पसेनदि कोसलो दिवा दिवस्स येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो राजानं पसेनदिं कोसलं भगवा एतदवोच: ",
"sn3.19:1.3":	"“हन्द कुतो नु त्वं, महाराज, आगच्छसि दिवा दिवस्सा”ति? ",
"sn3.19:2.1":	"“इध, भन्ते, सावत्थियं सेट्ठि गहपति कालङ्कतो। ",
"sn3.19:2.2":	"तमहं अपुत्तकं सापतेय्यं राजन्तेपुरं अतिहरित्वा आगच्छामि। ",
"sn3.19:2.3":	"असीति, भन्ते, सतसहस्सानि हिरञ्ञस्सेव, को पन वादो रूपियस्स। ",
"sn3.19:2.4":	"तस्स खो पन, भन्ते, सेट्ठिस्स गहपतिस्स एवरूपो भत्तभोगो अहोसि—",
"sn3.19:2.5":	"कणाजकं भुञ्जति बिलङ्गदुतियं। ",
"sn3.19:2.6":	"एवरूपो वत्थभोगो अहोसि—",
"sn3.19:2.7":	"साणं धारेति तिपक्खवसनं। ",
"sn3.19:2.8":	"एवरूपो यानभोगो अहोसि—",
"sn3.19:2.9":	"जज्जररथकेन याति पण्णछत्तकेन धारियमानेना”ति। ",
"sn3.19:3.1":	"“एवमेतं, महाराज, एवमेतं, महाराज। ",
"sn3.19:3.2":	"असप्पुरिसो खो, महाराज, उळारे भोगे लभित्वा नेवत्तानं सुखेति पीणेति, न मातापितरो सुखेति पीणेति, न पुत्तदारं सुखेति पीणेति, न दासकम्मकरपोरिसे सुखेति पीणेति, न मित्तामच्चे सुखेति पीणेति, न समणब्राह्मणेसु उद्धग्गिकं दक्खिणं पतिट्ठापेति सोवग्गिकं सुखविपाकं सग्गसंवत्तनिकं। ",
"sn3.19:3.3":	"तस्स ते भोगे एवं सम्मा अपरिभुञ्जियमाने राजानो वा हरन्ति चोरा वा हरन्ति अग्गि वा डहति उदकं वा वहति अप्पिया वा दायादा हरन्ति। ",
"sn3.19:3.4":	"एवंस ते, महाराज, भोगा सम्मा अपरिभुञ्जियमाना परिक्खयं गच्छन्ति, नो परिभोगं। ",
"sn3.19:4.1":	"सेय्यथापि, महाराज, अमनुस्सट्ठाने पोक्खरणी अच्छोदका सीतोदका सातोदका सेतोदका सुपतित्था रमणीया। ",
"sn3.19:4.2":	"तं जनो नेव हरेय्य न पिवेय्य न नहायेय्य न यथापच्चयं वा करेय्य। ",
"sn3.19:4.3":	"एवञ्हि तं, महाराज, उदकं सम्मा अपरिभुञ्जियमानं परिक्खयं गच्छेय्य, नो परिभोगं। ",
"sn3.19:4.4":	"एवमेव खो, महाराज, असप्पुरिसो उळारे भोगे लभित्वा नेवत्तानं सुखेति पीणेति, न मातापितरो सुखेति पीणेति, न पुत्तदारं सुखेति पीणेति, न दासकम्मकरपोरिसे सुखेति पीणेति, न मित्तामच्चे सुखेति पीणेति, न समणब्राह्मणेसु उद्धग्गिकं दक्खिणं पतिट्ठापेति सोवग्गिकं सुखविपाकं सग्गसंवत्तनिकं। ",
"sn3.19:4.5":	"तस्स ते भोगे एवं सम्मा अपरिभुञ्जियमाने राजानो वा हरन्ति, चोरा वा हरन्ति, अग्गि वा डहति, उदकं वा वहति, अप्पिया वा दायादा हरन्ति। ",
"sn3.19:4.6":	"एवंस ते, महाराज, भोगा सम्मा अपरिभुञ्जियमाना परिक्खयं गच्छन्ति, नो परिभोगं। ",
"sn3.19:5.1":	"सप्पुरिसो च खो, महाराज, उळारे भोगे लभित्वा अत्तानं सुखेति पीणेति, मातापितरो सुखेति पीणेति, पुत्तदारं सुखेति पीणेति, दासकम्मकरपोरिसे सुखेति पीणेति, मित्तामच्चे सुखेति पीणेति, समणब्राह्मणेसु उद्धग्गिकं दक्खिणं पतिट्ठापेति सोवग्गिकं सुखविपाकं सग्गसंवत्तनिकं। ",
"sn3.19:5.2":	"तस्स ते भोगे एवं सम्मा परिभुञ्जियमाने नेव राजानो हरन्ति, न चोरा हरन्ति, न अग्गि डहति, न उदकं वहति, न अप्पिया दायादा हरन्ति। ",
"sn3.19:5.3":	"एवंस ते, महाराज, भोगा सम्मा परिभुञ्जियमाना परिभोगं गच्छन्ति, नो परिक्खयं। ",
"sn3.19:6.1":	"सेय्यथापि, महाराज, गामस्स वा निगमस्स वा अविदूरे पोक्खरणी अच्छोदका सीतोदका सातोदका सेतोदका सुपतित्था रमणीया। ",
"sn3.19:6.2":	"तञ्च उदकं जनो हरेय्यपि पिवेय्यपि नहायेय्यपि यथापच्चयम्पि करेय्य। ",
"sn3.19:6.3":	"एवञ्हि तं, महाराज, उदकं सम्मा परिभुञ्जियमानं परिभोगं गच्छेय्य, नो परिक्खयं। ",
"sn3.19:6.4":	"एवमेव खो, महाराज, सप्पुरिसो उळारे भोगे लभित्वा अत्तानं सुखेति पीणेति, मातापितरो सुखेति पीणेति, पुत्तदारं सुखेति पीणेति, दासकम्मकरपोरिसे सुखेति पीणेति, मित्तामच्चे सुखेति पीणेति, समणब्राह्मणेसु उद्धग्गिकं दक्खिणं पतिट्ठापेति सोवग्गिकं सुखविपाकं सग्गसंवत्तनिकं। ",
"sn3.19:6.5":	"तस्स ते भोगे एवं सम्मा परिभुञ्जियमाने नेव राजानो हरन्ति, न चोरा हरन्ति, न अग्गि डहति, न उदकं वहति, न अप्पिया दायादा हरन्ति। ",
"sn3.19:6.6":	"एवंस ते, महाराज, भोगा सम्मा परिभुञ्जियमाना परिभोगं गच्छन्ति, नो परिक्खयन्”ति। ",
"sn3.19:7.1":	"“अमनुस्सट्ठाने उदकंव सीतं, ",
"sn3.19:7.2":	"तदपेय्यमानं परिसोसमेति; ",
"sn3.19:7.3":	"एवं धनं कापुरिसो लभित्वा, ",
"sn3.19:7.4":	"नेवत्तना भुञ्जति नो ददाति। ",
"sn3.19:8.1":	"धीरो च विञ्ञू अधिगम्म भोगे, ",
"sn3.19:8.2":	"सो भुञ्जति किच्चकरो च होति; ",
"sn3.19:8.3":	"सो ञातिसङ्घं निसभो भरित्वा, ",
"sn3.19:8.4":	"अनिन्दितो सग्गमुपेति ठानन्”ति। "
}	
