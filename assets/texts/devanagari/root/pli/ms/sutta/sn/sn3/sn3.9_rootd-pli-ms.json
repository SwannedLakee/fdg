{	
"sn3.9:0.1":	"संयुत्त निकाय ३।९ ",
"sn3.9:0.2":	"१। पठमवग्ग ",
"sn3.9:0.3":	"यञ्ञसुत्त ",
"sn3.9:1.1":	"सावत्थिनिदानं। ",
"sn3.9:1.2":	"तेन खो पन समयेन रञ्ञो पसेनदिस्स कोसलस्स महायञ्ञो पच्चुपट्ठितो होति, पञ्च च उसभसतानि पञ्च च वच्छतरसतानि पञ्च च वच्छतरिसतानि पञ्च च अजसतानि पञ्च च उरब्भसतानि थूणूपनीतानि होन्ति यञ्ञत्थाय। ",
"sn3.9:1.3":	"येपिस्स ते होन्ति दासाति वा पेस्साति वा कम्मकराति वा, तेपि दण्डतज्जिता भयतज्जिता अस्सुमुखा रुदमाना परिकम्मानि करोन्ति। ",
"sn3.9:2.1":	"अथ खो सम्बहुला भिक्खू पुब्बण्हसमयं निवासेत्वा पत्तचीवरमादाय सावत्थिं पिण्डाय पविसिंसु। ",
"sn3.9:2.2":	"सावत्थियं पिण्डाय चरित्वा पच्छाभत्तं पिण्डपातपटिक्कन्ता येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो ते भिक्खू भगवन्तं एतदवोचुं: ",
"sn3.9:2.3":	"“इध, भन्ते, रञ्ञो पसेनदिस्स कोसलस्स महायञ्ञो पच्चुपट्ठितो होति, पञ्च च उसभसतानि पञ्च च वच्छतरसतानि पञ्च च वच्छतरिसतानि पञ्च च अजसतानि पञ्च च उरब्भसतानि थूणूपनीतानि होन्ति यञ्ञत्थाय। ",
"sn3.9:2.4":	"येपिस्स ते होन्ति दासाति वा पेस्साति वा कम्मकराति वा, तेपि दण्डतज्जिता भयतज्जिता अस्सुमुखा रुदमाना परिकम्मानि करोन्ती”ति। ",
"sn3.9:3.1":	"अथ खो भगवा एतमत्थं विदित्वा तायं वेलायं इमा गाथायो अभासि: ",
"sn3.9:4.1":	"“अस्समेधं पुरिसमेधं, ",
"sn3.9:4.2":	"सम्मापासं वाजपेय्यं; ",
"sn3.9:4.3":	"निरग्गळं महारम्भा, ",
"sn3.9:4.4":	"न ते होन्ति महप्फला। ",
"sn3.9:5.1":	"अजेळका च गावो च, ",
"sn3.9:5.2":	"विविधा यत्थ हञ्ञरे; ",
"sn3.9:5.3":	"न तं सम्मग्गता यञ्ञं, ",
"sn3.9:5.4":	"उपयन्ति महेसिनो। ",
"sn3.9:6.1":	"ये च यञ्ञा निरारम्भा, ",
"sn3.9:6.2":	"यजन्ति अनुकुलं सदा; ",
"sn3.9:6.3":	"अजेळका च गावो च, ",
"sn3.9:6.4":	"विविधा नेत्थ हञ्ञरे; ",
"sn3.9:6.5":	"एतं सम्मग्गता यञ्ञं, ",
"sn3.9:6.6":	"उपयन्ति महेसिनो। ",
"sn3.9:7.1":	"एतं यजेथ मेधावी, ",
"sn3.9:7.2":	"एसो यञ्ञो महप्फलो; ",
"sn3.9:7.3":	"एतञ्हि यजमानस्स, ",
"sn3.9:7.4":	"सेय्यो होति न पापियो; ",
"sn3.9:7.5":	"यञ्ञो च विपुलो होति, ",
"sn3.9:7.6":	"पसीदन्ति च देवता”ति। "
}	
