{	
"sn4.5:0.1":	"संयुत्त निकाय ४।५ ",
"sn4.5:0.2":	"१। पठमवग्ग ",
"sn4.5:0.3":	"दुतियमारपाससुत्त ",
"sn4.5:1.1":	"एकं समयं भगवा बाराणसियं विहरति इसिपतने मिगदाये। ",
"sn4.5:1.2":	"तत्र खो भगवा भिक्खू आमन्तेसि: ",
"sn4.5:1.3":	"“भिक्खवो”ति। ",
"sn4.5:1.4":	"“भदन्ते”ति ते भिक्खू भगवतो पच्चस्सोसुं। ",
"sn4.5:1.5":	"भगवा एतदवोच: ",
"sn4.5:2.1":	"“मुत्ताहं, भिक्खवे, सब्बपासेहि ये दिब्बा ये च मानुसा। ",
"sn4.5:2.2":	"तुम्हेपि, भिक्खवे, मुत्ता सब्बपासेहि ये दिब्बा ये च मानुसा। ",
"sn4.5:2.3":	"चरथ, भिक्खवे, चारिकं बहुजनहिताय बहुजनसुखाय लोकानुकम्पाय अत्थाय हिताय सुखाय देवमनुस्सानं। ",
"sn4.5:2.4":	"मा एकेन द्वे अगमित्थ। ",
"sn4.5:2.5":	"देसेथ, भिक्खवे, धम्मं आदिकल्याणं मज्झेकल्याणं परियोसानकल्याणं सात्थं सब्यञ्जनं केवलपरिपुण्णं परिसुद्धं ब्रह्मचरियं पकासेथ। ",
"sn4.5:2.6":	"सन्ति सत्ता अप्परजक्खजातिका, अस्सवनता धम्मस्स परिहायन्ति। ",
"sn4.5:2.7":	"भविस्सन्ति धम्मस्स अञ्ञातारो। ",
"sn4.5:2.8":	"अहम्पि, भिक्खवे, येन उरुवेला सेनानिगमो तेनुपसङ्कमिस्सामि धम्मदेसनाया”ति। ",
"sn4.5:2.9":	"अथ खो मारो पापिमा येन भगवा तेनुपसङ्कमि; उपसङ्कमित्वा भगवन्तं गाथाय अज्झभासि: ",
"sn4.5:3.1":	"“बद्धोसि सब्बपासेहि, ",
"sn4.5:3.2":	"ये दिब्बा ये च मानुसा; ",
"sn4.5:3.3":	"महाबन्धनबद्धोसि, ",
"sn4.5:3.4":	"न मे समण मोक्खसी”ति। ",
"sn4.5:4.1":	"“मुत्ताहं सब्बपासेहि, ",
"sn4.5:4.2":	"ये दिब्बा ये च मानुसा; ",
"sn4.5:4.3":	"महाबन्धनमुत्तोम्हि, ",
"sn4.5:4.4":	"निहतो त्वमसि अन्तका”ति। ",
"sn4.5:5.1":	"अथ खो मारो पापिमा …पे… तत्थेवन्तरधायीति। "
}	
