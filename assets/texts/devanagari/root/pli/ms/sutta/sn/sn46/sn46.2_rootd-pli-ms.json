{	
"sn46.2:0.1":	"संयुत्त निकाय ४६।२ ",
"sn46.2:0.2":	"१। पब्बतवग्ग ",
"sn46.2:0.3":	"कायसुत्त ",
"sn46.2:1.1":	"सावत्थिनिदानं। ",
"sn46.2:1.2":	"“सेय्यथापि, भिक्खवे, अयं कायो आहारट्ठितिको, आहारं पटिच्च तिट्ठति, अनाहारो नो तिट्ठति; ",
"sn46.2:1.3":	"एवमेव खो, भिक्खवे, पञ्च नीवरणा आहारट्ठितिका, आहारं पटिच्च तिट्ठन्ति, अनाहारा नो तिट्ठन्ति। ",
"sn46.2:2.1":	"को च, भिक्खवे, आहारो अनुप्पन्नस्स वा कामच्छन्दस्स उप्पादाय, उप्पन्नस्स वा कामच्छन्दस्स भिय्योभावाय वेपुल्लाय? ",
"sn46.2:2.2":	"अत्थि, भिक्खवे, सुभनिमित्तं। ",
"sn46.2:2.3":	"तत्थ अयोनिसोमनसिकारबहुलीकारो—",
"sn46.2:2.4":	"अयमाहारो अनुप्पन्नस्स वा कामच्छन्दस्स उप्पादाय, उप्पन्नस्स वा कामच्छन्दस्स भिय्योभावाय वेपुल्लाय। ",
"sn46.2:3.1":	"को च, भिक्खवे, आहारो अनुप्पन्नस्स वा ब्यापादस्स उप्पादाय, उप्पन्नस्स वा ब्यापादस्स भिय्योभावाय वेपुल्लाय? ",
"sn46.2:3.2":	"अत्थि, भिक्खवे, पटिघनिमित्तं। ",
"sn46.2:3.3":	"तत्थ अयोनिसोमनसिकारबहुलीकारो—",
"sn46.2:3.4":	"अयमाहारो अनुप्पन्नस्स वा ब्यापादस्स उप्पादाय, उप्पन्नस्स वा ब्यापादस्स भिय्योभावाय वेपुल्लाय। ",
"sn46.2:4.1":	"को च, भिक्खवे, आहारो अनुप्पन्नस्स वा थिनमिद्धस्स उप्पादाय, उप्पन्नस्स वा थिनमिद्धस्स भिय्योभावाय वेपुल्लाय? ",
"sn46.2:4.2":	"अत्थि, भिक्खवे, अरति तन्दि विजम्भिता भत्तसम्मदो चेतसो च लीनत्तं। ",
"sn46.2:4.3":	"तत्थ अयोनिसोमनसिकारबहुलीकारो—",
"sn46.2:4.4":	"अयमाहारो अनुप्पन्नस्स वा थिनमिद्धस्स उप्पादाय, उप्पन्नस्स वा थिनमिद्धस्स भिय्योभावाय वेपुल्लाय। ",
"sn46.2:5.1":	"को च, भिक्खवे, आहारो अनुप्पन्नस्स वा उद्धच्चकुक्कुच्चस्स उप्पादाय, उप्पन्नस्स वा उद्धच्चकुक्कुच्चस्स भिय्योभावाय वेपुल्लाय? ",
"sn46.2:5.2":	"अत्थि, भिक्खवे, चेतसो अवूपसमो। ",
"sn46.2:5.3":	"तत्थ अयोनिसोमनसिकारबहुलीकारो—",
"sn46.2:5.4":	"अयमाहारो अनुप्पन्नस्स वा उद्धच्चकुक्कुच्चस्स उप्पादाय, उप्पन्नस्स वा उद्धच्चकुक्कुच्चस्स भिय्योभावाय वेपुल्लाय। ",
"sn46.2:6.1":	"को च, भिक्खवे, आहारो अनुप्पन्नाय वा विचिकिच्छाय उप्पादाय, उप्पन्नाय वा विचिकिच्छाय भिय्योभावाय वेपुल्लाय? ",
"sn46.2:6.2":	"अत्थि, भिक्खवे, विचिकिच्छाट्ठानीया धम्मा। ",
"sn46.2:6.3":	"तत्थ अयोनिसोमनसिकारबहुलीकारो—",
"sn46.2:6.4":	"अयमाहारो अनुप्पन्नाय वा विचिकिच्छाय उप्पादाय, उप्पन्नाय वा विचिकिच्छाय भिय्योभावाय वेपुल्लाय। ",
"sn46.2:7.1":	"सेय्यथापि, भिक्खवे, अयं कायो आहारट्ठितिको, आहारं पटिच्च तिट्ठति, अनाहारो नो तिट्ठति; ",
"sn46.2:7.2":	"एवमेव खो, भिक्खवे, इमे पञ्च नीवरणा आहारट्ठितिका, आहारं पटिच्च तिट्ठन्ति, अनाहारा नो तिट्ठन्ति। ",
"sn46.2:8.1":	"सेय्यथापि, भिक्खवे, अयं कायो आहारट्ठितिको, आहारं पटिच्च तिट्ठति, अनाहारो नो तिट्ठति; ",
"sn46.2:8.2":	"एवमेव खो, भिक्खवे, सत्त बोज्झङ्गा आहारट्ठितिका, आहारं पटिच्च तिट्ठन्ति, अनाहारा नो तिट्ठन्ति। ",
"sn46.2:9.1":	"को च, भिक्खवे, आहारो अनुप्पन्नस्स वा सतिसम्बोज्झङ्गस्स उप्पादाय, उप्पन्नस्स वा सतिसम्बोज्झङ्गस्स भावनाय पारिपूरिया? ",
"sn46.2:9.2":	"अत्थि, भिक्खवे, सतिसम्बोज्झङ्गट्ठानीया धम्मा। ",
"sn46.2:9.3":	"तत्थ योनिसोमनसिकारबहुलीकारो—",
"sn46.2:9.4":	"अयमाहारो अनुप्पन्नस्स वा सतिसम्बोज्झङ्गस्स उप्पादाय, उप्पन्नस्स वा सतिसम्बोज्झङ्गस्स भावनाय पारिपूरिया। ",
"sn46.2:10.1":	"को च, भिक्खवे, आहारो अनुप्पन्नस्स वा धम्मविचयसम्बोज्झङ्गस्स उप्पादाय, उप्पन्नस्स वा धम्मविचयसम्बोज्झङ्गस्स भावनाय पारिपूरिया? ",
"sn46.2:10.2":	"अत्थि, भिक्खवे, कुसलाकुसला धम्मा, सावज्जानवज्जा धम्मा, हीनपणीता धम्मा, कण्हसुक्कसप्पटिभागा धम्मा। ",
"sn46.2:10.3":	"तत्थ योनिसोमनसिकारबहुलीकारो—",
"sn46.2:10.4":	"अयमाहारो अनुप्पन्नस्स वा धम्मविचयसम्बोज्झङ्गस्स उप्पादाय, उप्पन्नस्स वा धम्मविचयसम्बोज्झङ्गस्स भावनाय पारिपूरिया। ",
"sn46.2:11.1":	"को च, भिक्खवे, आहारो अनुप्पन्नस्स वा वीरियसम्बोज्झङ्गस्स उप्पादाय, उप्पन्नस्स वा वीरियसम्बोज्झङ्गस्स भावनाय पारिपूरिया? ",
"sn46.2:11.2":	"अत्थि, भिक्खवे, आरम्भधातु निक्कमधातु परक्कमधातु। ",
"sn46.2:11.3":	"तत्थ योनिसोमनसिकारबहुलीकारो—",
"sn46.2:11.4":	"अयमाहारो अनुप्पन्नस्स वा वीरियसम्बोज्झङ्गस्स उप्पादाय, उप्पन्नस्स वा वीरियसम्बोज्झङ्गस्स भावनाय पारिपूरिया। ",
"sn46.2:12.1":	"को च, भिक्खवे, आहारो अनुप्पन्नस्स वा पीतिसम्बोज्झङ्गस्स उप्पादाय, उप्पन्नस्स वा पीतिसम्बोज्झङ्गस्स भावनाय पारिपूरिया? ",
"sn46.2:12.2":	"अत्थि, भिक्खवे, पीतिसम्बोज्झङ्गट्ठानीया धम्मा। ",
"sn46.2:12.3":	"तत्थ योनिसोमनसिकारबहुलीकारो—",
"sn46.2:12.4":	"अयमाहारो अनुप्पन्नस्स वा पीतिसम्बोज्झङ्गस्स उप्पादाय, उप्पन्नस्स वा पीतिसम्बोज्झङ्गस्स भावनाय पारिपूरिया। ",
"sn46.2:13.1":	"को च, भिक्खवे, आहारो अनुप्पन्नस्स वा पस्सद्धिसम्बोज्झङ्गस्स उप्पादाय, उप्पन्नस्स वा पस्सद्धिसम्बोज्झङ्गस्स भावनाय पारिपूरिया? ",
"sn46.2:13.2":	"अत्थि, भिक्खवे, कायपस्सद्धि, चित्तपस्सद्धि। ",
"sn46.2:13.3":	"तत्थ योनिसोमनसिकारबहुलीकारो—",
"sn46.2:13.4":	"अयमाहारो अनुप्पन्नस्स वा पस्सद्धिसम्बोज्झङ्गस्स उप्पादाय, उप्पन्नस्स वा पस्सद्धिसम्बोज्झङ्गस्स भावनाय पारिपूरिया। ",
"sn46.2:14.1":	"को च, भिक्खवे, आहारो अनुप्पन्नस्स वा समाधिसम्बोज्झङ्गस्स उप्पादाय, उप्पन्नस्स वा समाधिसम्बोज्झङ्गस्स भावनाय पारिपूरिया? ",
"sn46.2:14.2":	"अत्थि, भिक्खवे, समथनिमित्तं अब्यग्गनिमित्तं। ",
"sn46.2:14.3":	"तत्थ योनिसोमनसिकारबहुलीकारो—",
"sn46.2:14.4":	"अयमाहारो अनुप्पन्नस्स वा समाधिसम्बोज्झङ्गस्स उप्पादाय, उप्पन्नस्स वा समाधिसम्बोज्झङ्गस्स भावनाय पारिपूरिया। ",
"sn46.2:15.1":	"को च, भिक्खवे, आहारो अनुप्पन्नस्स वा उपेक्खासम्बोज्झङ्गस्स उप्पादाय, उप्पन्नस्स वा उपेक्खासम्बोज्झङ्गस्स भावनाय पारिपूरिया? ",
"sn46.2:15.2":	"अत्थि, भिक्खवे, उपेक्खासम्बोज्झङ्गट्ठानीया धम्मा। ",
"sn46.2:15.3":	"तत्थ योनिसोमनसिकारबहुलीकारो—",
"sn46.2:15.4":	"अयमाहारो अनुप्पन्नस्स वा उपेक्खासम्बोज्झङ्गस्स उप्पादाय, उप्पन्नस्स वा उपेक्खासम्बोज्झङ्गस्स भावनाय पारिपूरिया। ",
"sn46.2:16.1":	"सेय्यथापि, भिक्खवे, अयं कायो आहारट्ठितिको, आहारं पटिच्च तिट्ठति, अनाहारो नो तिट्ठति; ",
"sn46.2:16.2":	"एवमेव खो, भिक्खवे, इमे सत्त बोज्झङ्गा आहारट्ठितिका, आहारं पटिच्च तिट्ठन्ति, अनाहारा नो तिट्ठन्ती”ति। ",
"sn46.2:16.3":	"दुतियं। "
}	
