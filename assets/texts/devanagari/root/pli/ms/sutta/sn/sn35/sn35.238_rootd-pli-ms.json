{	
"sn35.238:0.1":	"संयुत्त निकाय ३५।२३८ ",
"sn35.238:0.2":	"१९। आसीविसवग्ग ",
"sn35.238:0.3":	"आसीविसोपमसुत्त ",
"sn35.238:1.1":	"“सेय्यथापि, भिक्खवे, चत्तारो आसीविसा उग्गतेजा घोरविसा। ",
"sn35.238:1.2":	"अथ पुरिसो आगच्छेय्य जीवितुकामो अमरितुकामो सुखकामो दुक्खप्पटिकूलो। ",
"sn35.238:1.3":	"तमेनं एवं वदेय्युं: ",
"sn35.238:1.4":	"‘इमे ते, अम्भो पुरिस, चत्तारो आसीविसा उग्गतेजा घोरविसा कालेन कालं वुट्ठापेतब्बा, कालेन कालं न्हापेतब्बा, कालेन कालं भोजेतब्बा, कालेन कालं संवेसेतब्बा। ",
"sn35.238:1.5":	"यदा च खो ते, अम्भो पुरिस, इमेसं चतुन्नं आसीविसानं उग्गतेजानं घोरविसानं अञ्ञतरो वा अञ्ञतरो वा कुप्पिस्सति, ततो त्वं, अम्भो पुरिस, मरणं वा निगच्छसि, मरणमत्तं वा दुक्खं। ",
"sn35.238:1.6":	"यं ते, अम्भो पुरिस, करणीयं तं करोही’ति। ",
"sn35.238:2.1":	"अथ खो सो, भिक्खवे, पुरिसो भीतो चतुन्नं आसीविसानं उग्गतेजानं घोरविसानं येन वा तेन वा पलायेथ। ",
"sn35.238:2.2":	"तमेनं एवं वदेय्युं: ",
"sn35.238:2.3":	"‘इमे खो, अम्भो पुरिस, पञ्च वधका पच्चत्थिका पिट्ठितो पिट्ठितो अनुबन्धा, यत्थेव नं पस्सिस्साम तत्थेव जीविता वोरोपेस्सामाति। ",
"sn35.238:2.4":	"यं ते, अम्भो पुरिस, करणीयं तं करोही’ति। ",
"sn35.238:3.1":	"अथ खो सो, भिक्खवे, पुरिसो भीतो चतुन्नं आसीविसानं उग्गतेजानं घोरविसानं, भीतो पञ्चन्नं वधकानं पच्चत्थिकानं येन वा तेन वा पलायेथ। ",
"sn35.238:3.2":	"तमेनं एवं वदेय्युं: ",
"sn35.238:3.3":	"‘अयं ते, अम्भो पुरिस, छट्ठो अन्तरचरो वधको उक्खित्तासिको पिट्ठितो पिट्ठितो अनुबन्धो यत्थेव नं पस्सिस्सामि तत्थेव सिरो पातेस्सामीति। ",
"sn35.238:3.4":	"यं ते, अम्भो पुरिस, करणीयं तं करोही’ति। ",
"sn35.238:4.1":	"अथ खो सो, भिक्खवे, पुरिसो भीतो चतुन्नं आसीविसानं उग्गतेजानं घोरविसानं, भीतो पञ्चन्नं वधकानं पच्चत्थिकानं, भीतो छट्ठस्स अन्तरचरस्स वधकस्स उक्खित्तासिकस्स येन वा तेन वा पलायेथ। ",
"sn35.238:4.2":	"सो पस्सेय्य सुञ्ञं गामं। ",
"sn35.238:4.3":	"यञ्ञदेव घरं पविसेय्य रित्तकञ्ञेव पविसेय्य तुच्छकञ्ञेव पविसेय्य सुञ्ञकञ्ञेव पविसेय्य। ",
"sn35.238:4.4":	"यञ्ञदेव भाजनं परिमसेय्य रित्तकञ्ञेव परिमसेय्य तुच्छकञ्ञेव परिमसेय्य सुञ्ञकञ्ञेव परिमसेय्य। ",
"sn35.238:4.5":	"तमेनं एवं वदेय्युं: ",
"sn35.238:4.6":	"‘इदानि, अम्भो पुरिस, इमं सुञ्ञं गामं चोरा गामघातका पविसन्ति। ",
"sn35.238:4.7":	"यं ते, अम्भो पुरिस, करणीयं तं करोही’ति। ",
"sn35.238:5.1":	"अथ खो सो, भिक्खवे, पुरिसो भीतो चतुन्नं आसीविसानं उग्गतेजानं घोरविसानं, भीतो पञ्चन्नं वधकानं पच्चत्थिकानं, भीतो छट्ठस्स अन्तरचरस्स वधकस्स उक्खित्तासिकस्स, भीतो चोरानं गामघातकानं येन वा तेन वा पलायेथ। ",
"sn35.238:5.2":	"सो पस्सेय्य महन्तं उदकण्णवं ओरिमं तीरं सासङ्कं सप्पटिभयं, पारिमं तीरं खेमं अप्पटिभयं। ",
"sn35.238:5.3":	"न चस्स नावा सन्तारणी उत्तरसेतु वा अपारा पारं गमनाय। ",
"sn35.238:5.4":	"अथ खो, भिक्खवे, तस्स पुरिसस्स एवमस्स: ",
"sn35.238:5.5":	"‘अयं खो महाउदकण्णवो ओरिमं तीरं सासङ्कं सप्पटिभयं, पारिमं तीरं खेमं अप्पटिभयं, नत्थि च नावा सन्तारणी उत्तरसेतु वा अपारा पारं गमनाय। ",
"sn35.238:5.6":	"यन्नूनाहं तिणकट्ठसाखापलासं सङ्कड्ढित्वा कुल्लं बन्धित्वा तं कुल्लं निस्साय हत्थेहि च पादेहि च वायममानो सोत्थिना पारं गच्छेय्यन्’ति। ",
"sn35.238:6.1":	"अथ खो सो, भिक्खवे, पुरिसो तिणकट्ठसाखापलासं सङ्कड्ढित्वा कुल्लं बन्धित्वा तं कुल्लं निस्साय हत्थेहि च पादेहि च वायममानो सोत्थिना पारं गच्छेय्य, तिण्णो पारङ्गतो थले तिट्ठति ब्राह्मणो। ",
"sn35.238:7.1":	"उपमा खो म्यायं, भिक्खवे, कता अत्थस्स विञ्ञापनाय। ",
"sn35.238:7.2":	"अयञ्चेत्थ अत्थो—",
"sn35.238:7.3":	"चत्तारो आसीविसा उग्गतेजा घोरविसाति खो, भिक्खवे, चतुन्नेतं महाभूतानं अधिवचनं—",
"sn35.238:7.4":	"पथवीधातुया, आपोधातुया, तेजोधातुया, वायोधातुया। ",
"sn35.238:8.1":	"पञ्च वधका पच्चत्थिकाति खो, भिक्खवे, पञ्चन्नेतं उपादानक्खन्धानं अधिवचनं, सेय्यथिदं—",
"sn35.238:8.2":	"रूपुपादानक्खन्धस्स, वेदनुपादानक्खन्धस्स, सञ्ञुपादानक्खन्धस्स, सङ्खारुपादानक्खन्धस्स, विञ्ञाणुपादानक्खन्धस्स। ",
"sn35.238:9.1":	"छट्ठो अन्तरचरो वधको उक्खित्तासिकोति खो, भिक्खवे, नन्दीरागस्सेतं अधिवचनं। ",
"sn35.238:10.1":	"सुञ्ञो गामोति खो, भिक्खवे, छन्नेतं अज्झत्तिकानं आयतनानं अधिवचनं। ",
"sn35.238:10.2":	"चक्खुतो चेपि नं, भिक्खवे, पण्डितो ब्यत्तो मेधावी उपपरिक्खति रित्तकञ्ञेव खायति, तुच्छकञ्ञेव खायति, सुञ्ञकञ्ञेव खायति …पे… ",
"sn35.238:10.3":	"जिव्हातो चेपि नं, भिक्खवे …पे… ",
"sn35.238:10.4":	"मनतो चेपि नं, भिक्खवे, पण्डितो ब्यत्तो मेधावी उपपरिक्खति रित्तकञ्ञेव खायति, तुच्छकञ्ञेव खायति, सुञ्ञकञ्ञेव खायति। ",
"sn35.238:11.1":	"चोरा गामघातकाति खो, भिक्खवे, छन्नेतं बाहिरानं आयतनानं अधिवचनं। ",
"sn35.238:11.2":	"चक्खु, भिक्खवे, हञ्ञति मनापामनापेसु रूपेसु; ",
"sn35.238:11.3":	"सोतं, भिक्खवे …पे… ",
"sn35.238:11.4":	"घानं, भिक्खवे …पे… ",
"sn35.238:11.5":	"जिव्हा, भिक्खवे, हञ्ञति मनापामनापेसु रसेसु; ",
"sn35.238:11.6":	"कायो, भिक्खवे …पे… ",
"sn35.238:11.7":	"मनो, भिक्खवे, हञ्ञति मनापामनापेसु धम्मेसु। ",
"sn35.238:12.1":	"महा उदकण्णवोति खो, भिक्खवे, चतुन्नेतं ओघानं अधिवचनं—",
"sn35.238:12.2":	"कामोघस्स, भवोघस्स, दिट्ठोघस्स, अविज्जोघस्स। ",
"sn35.238:13.1":	"ओरिमं तीरं सासङ्कं सप्पटिभयन्ति खो, भिक्खवे, सक्कायस्सेतं अधिवचनं। ",
"sn35.238:14.1":	"पारिमं तीरं खेमं अप्पटिभयन्ति खो, भिक्खवे, निब्बानस्सेतं अधिवचनं। ",
"sn35.238:15.1":	"कुल्लन्ति खो, भिक्खवे, अरियस्सेतं अट्ठङ्गिकस्स मग्गस्स अधिवचनं, सेय्यथिदं—",
"sn35.238:15.2":	"सम्मादिट्ठि …पे… सम्मासमाधि। ",
"sn35.238:16.1":	"तस्स हत्थेहि च पादेहि च वायामोति खो, भिक्खवे, वीरियारम्भस्सेतं अधिवचनं। ",
"sn35.238:17.1":	"तिण्णो पारङ्गतो थले तिट्ठति ब्राह्मणोति खो, भिक्खवे, अरहतो एतं अधिवचनन्”ति। ",
"sn35.238:17.2":	"पठमं। "
}	
