{	
"sn21.5:0.1":	"संयुत्त निकाय २१।५ ",
"sn21.5:0.2":	"१। भिक्खुवग्ग ",
"sn21.5:0.3":	"सुजातसुत्त ",
"sn21.5:1.1":	"सावत्थियं विहरति। ",
"sn21.5:1.2":	"अथ खो आयस्मा सुजातो येन भगवा तेनुपसङ्कमि। ",
"sn21.5:1.3":	"अद्दसा खो भगवा आयस्मन्तं सुजातं दूरतोव आगच्छन्तं। ",
"sn21.5:1.4":	"दिस्वान भिक्खू आमन्तेसि: ",
"sn21.5:1.5":	"“उभयेनेवायं, भिक्खवे, कुलपुत्तो सोभति—",
"sn21.5:1.6":	"यञ्च अभिरूपो दस्सनीयो पासादिको परमाय वण्णपोक्खरताय समन्नागतो, यस्स चत्थाय कुलपुत्ता सम्मदेव अगारस्मा अनगारियं पब्बजन्ति तदनुत्तरं ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहरती”ति। ",
"sn21.5:1.7":	"इदमवोच भगवा …पे… ",
"sn21.5:1.8":	"सत्था: ",
"sn21.5:2.1":	"“सोभति वतायं भिक्खु, ",
"sn21.5:2.2":	"उजुभूतेन चेतसा; ",
"sn21.5:2.3":	"विप्पयुत्तो विसंयुत्तो, ",
"sn21.5:2.4":	"अनुपादाय निब्बुतो; ",
"sn21.5:2.5":	"धारेति अन्तिमं देहं, ",
"sn21.5:2.6":	"जेत्वा मारं सवाहिनिन्”ति। ",
"sn21.5:2.7":	"पञ्चमं। "
}	
