{	
"sn12.53:0.1":	"संयुत्त निकाय १२।५३ ",
"sn12.53:0.2":	"६। दुक्खवग्ग ",
"sn12.53:0.3":	"संयोजनसुत्त ",
"sn12.53:1.1":	"सावत्थियं विहरति। ",
"sn12.53:1.2":	"“संयोजनियेसु, भिक्खवे, धम्मेसु अस्सादानुपस्सिनो विहरतो तण्हा पवड्ढति। ",
"sn12.53:1.3":	"तण्हापच्चया उपादानं; ",
"sn12.53:1.4":	"उपादानपच्चया भवो; ",
"sn12.53:1.5":	"भवपच्चया जाति; ",
"sn12.53:1.6":	"जातिपच्चया जरामरणं सोकपरिदेवदुक्खदोमनस्सुपायासा सम्भवन्ति। ",
"sn12.53:1.7":	"एवमेतस्स केवलस्स दुक्खक्खन्धस्स समुदयो होति। ",
"sn12.53:2.1":	"सेय्यथापि, भिक्खवे, तेलञ्च पटिच्च वट्टिञ्च पटिच्च तेलप्पदीपो झायेय्य। ",
"sn12.53:2.2":	"तत्र पुरिसो कालेन कालं तेलं आसिञ्चेय्य वट्टिं उपसंहरेय्य। ",
"sn12.53:2.3":	"एवञ्हि सो, भिक्खवे, तेलप्पदीपो तदाहारो तदुपादानो चिरं दीघमद्धानं जलेय्य। ",
"sn12.53:2.4":	"एवमेव खो, भिक्खवे, संयोजनियेसु धम्मेसु अस्सादानुपस्सिनो विहरतो तण्हा पवड्ढति। ",
"sn12.53:2.5":	"तण्हापच्चया उपादानं; ",
"sn12.53:2.6":	"उपादानपच्चया भवो; ",
"sn12.53:2.7":	"भवपच्चया जाति; ",
"sn12.53:2.8":	"जातिपच्चया जरामरणं सोकपरिदेवदुक्खदोमनस्सुपायासा सम्भवन्ति। ",
"sn12.53:2.9":	"एवमेतस्स केवलस्स दुक्खक्खन्धस्स समुदयो होति। ",
"sn12.53:3.1":	"संयोजनियेसु, भिक्खवे, धम्मेसु आदीनवानुपस्सिनो विहरतो तण्हा निरुज्झति। ",
"sn12.53:3.2":	"तण्हानिरोधा उपादाननिरोधो; ",
"sn12.53:3.3":	"उपादाननिरोधा भवनिरोधो; ",
"sn12.53:3.4":	"भवनिरोधा जातिनिरोधो; ",
"sn12.53:3.5":	"जातिनिरोधा जरामरणं सोकपरिदेवदुक्खदोमनस्सुपायासा निरुज्झन्ति। ",
"sn12.53:3.6":	"एवमेतस्स केवलस्स दुक्खक्खन्धस्स निरोधो होति। ",
"sn12.53:4.1":	"सेय्यथापि, भिक्खवे, तेलञ्च पटिच्च वट्टिञ्च पटिच्च तेलप्पदीपो झायेय्य। ",
"sn12.53:4.2":	"तत्र पुरिसो न कालेन कालं तेलं आसिञ्चेय्य न वट्टिं उपसंहरेय्य। ",
"sn12.53:4.3":	"एवञ्हि सो, भिक्खवे, तेलप्पदीपो पुरिमस्स च उपादानस्स परियादाना अञ्ञस्स च अनुपहारा अनाहारो निब्बायेय्य। ",
"sn12.53:4.4":	"एवमेव खो, भिक्खवे, संयोजनियेसु धम्मेसु आदीनवानुपस्सिनो विहरतो तण्हा निरुज्झति। ",
"sn12.53:4.5":	"तण्हानिरोधा उपादाननिरोधो …पे… ",
"sn12.53:4.6":	"एवमेतस्स केवलस्स दुक्खक्खन्धस्स निरोधो होती”ति। ",
"sn12.53:4.7":	"ततियं। "
}	
