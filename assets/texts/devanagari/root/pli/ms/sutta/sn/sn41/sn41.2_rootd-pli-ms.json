{	
"sn41.2:0.1":	"संयुत्त निकाय ४१।२ ",
"sn41.2:0.2":	"१। चित्तवग्ग ",
"sn41.2:0.3":	"पठमैसिदत्तसुत्त ",
"sn41.2:1.1":	"एकं समयं सम्बहुला थेरा भिक्खू मच्छिकासण्डे विहरन्ति अम्बाटकवने। ",
"sn41.2:1.2":	"अथ खो चित्तो गहपति येन थेरा भिक्खू तेनुपसङ्कमि; उपसङ्कमित्वा थेरे भिक्खू अभिवादेत्वा एकमन्तं निसीदि। एकमन्तं निसिन्नो खो चित्तो गहपति थेरे भिक्खू एतदवोच: ",
"sn41.2:1.3":	"“अधिवासेन्तु मे, भन्ते, थेरा स्वातनाय भत्तन्”ति। ",
"sn41.2:1.4":	"अधिवासेसुं खो थेरा भिक्खू तुण्हीभावेन। ",
"sn41.2:1.5":	"अथ खो चित्तो गहपति थेरानं भिक्खूनं अधिवासनं विदित्वा उट्ठायासना थेरे भिक्खू अभिवादेत्वा पदक्खिणं कत्वा पक्कामि। ",
"sn41.2:1.6":	"अथ खो थेरा भिक्खू तस्सा रत्तिया अच्चयेन पुब्बण्हसमयं निवासेत्वा पत्तचीवरमादाय येन चित्तस्स गहपतिस्स निवेसनं तेनुपसङ्कमिंसु; उपसङ्कमित्वा पञ्ञत्ते आसने निसीदिंसु। ",
"sn41.2:2.1":	"अथ खो चित्तो गहपति येन थेरा भिक्खू तेनुपसङ्कमि; उपसङ्कमित्वा थेरे भिक्खू अभिवादेत्वा एकमन्तं निसीदि। एकमन्तं निसिन्नो खो चित्तो गहपति आयस्मन्तं थेरं एतदवोच: ",
"sn41.2:2.2":	"“‘धातुनानत्तं, धातुनानत्तन्’ति, भन्ते थेर, वुच्चति। ",
"sn41.2:2.3":	"कित्तावता नु खो, भन्ते, धातुनानत्तं वुत्तं भगवता”ति? ",
"sn41.2:2.4":	"एवं वुत्ते, आयस्मा थेरो तुण्ही अहोसि। ",
"sn41.2:2.5":	"दुतियम्पि खो चित्तो गहपति आयस्मन्तं थेरं एतदवोच: ",
"sn41.2:2.6":	"“‘धातुनानत्तं, धातुनानत्तन्’ति, भन्ते थेर, वुच्चति। ",
"sn41.2:2.7":	"कित्तावता नु खो, भन्ते, धातुनानत्तं वुत्तं भगवता”ति? ",
"sn41.2:2.8":	"दुतियम्पि खो आयस्मा थेरो तुण्ही अहोसि। ",
"sn41.2:2.9":	"ततियम्पि खो चित्तो गहपति आयस्मन्तं थेरं एतदवोच: ",
"sn41.2:2.10":	"“‘धातुनानत्तं, धातुनानत्तन्’ति, भन्ते थेर, वुच्चति। ",
"sn41.2:2.11":	"कित्तावता नु खो, भन्ते, धातुनानत्तं वुत्तं भगवता”ति? ",
"sn41.2:2.12":	"ततियम्पि खो आयस्मा थेरो तुण्ही अहोसि। ",
"sn41.2:3.1":	"तेन खो पन समयेन आयस्मा इसिदत्तो तस्मिं भिक्खुसङ्घे सब्बनवको होति। ",
"sn41.2:3.2":	"अथ खो आयस्मा इसिदत्तो आयस्मन्तं थेरं एतदवोच: ",
"sn41.2:3.3":	"“ब्याकरोमहं, भन्ते थेर, चित्तस्स गहपतिनो एतं पञ्हन्”ति? ",
"sn41.2:3.4":	"“ब्याकरोहि त्वं, आवुसो इसिदत्त, चित्तस्स गहपतिनो एतं पञ्हन्”ति। ",
"sn41.2:3.5":	"“एवञ्हि त्वं, गहपति, पुच्छसि: ",
"sn41.2:3.6":	"‘धातुनानत्तं, धातुनानत्तन्ति, भन्ते थेर, वुच्चति। ",
"sn41.2:3.7":	"कित्तावता नु खो, भन्ते, धातुनानत्तं, वुत्तं भगवता’”ति? ",
"sn41.2:3.8":	"“एवं, भन्ते”। ",
"sn41.2:3.9":	"“इदं खो, गहपति, धातुनानत्तं वुत्तं भगवता—",
"sn41.2:3.10":	"चक्खुधातु, रूपधातु, चक्खुविञ्ञाणधातु …पे… ",
"sn41.2:3.11":	"मनोधातु, धम्मधातु, मनोविञ्ञाणधातु। ",
"sn41.2:3.12":	"एत्तावता खो, गहपति, धातुनानत्तं वुत्तं भगवता”ति। ",
"sn41.2:4.1":	"अथ खो चित्तो गहपति आयस्मतो इसिदत्तस्स भासितं अभिनन्दित्वा अनुमोदित्वा थेरे भिक्खू पणीतेन खादनीयेन भोजनीयेन सहत्था सन्तप्पेसि सम्पवारेसि। ",
"sn41.2:4.2":	"अथ खो थेरा भिक्खू भुत्ताविनो ओनीतपत्तपाणिनो उट्ठायासना पक्कमिंसु। ",
"sn41.2:4.3":	"अथ खो आयस्मा थेरो आयस्मन्तं इसिदत्तं एतदवोच: ",
"sn41.2:4.4":	"“साधु खो तं, आवुसो इसिदत्त, एसो पञ्हो पटिभासि, नेसो पञ्हो मं पटिभासि। ",
"sn41.2:4.5":	"तेनहावुसो इसिदत्त, यदा अञ्ञथापि एवरूपो पञ्हो आगच्छेय्य, तञ्ञेवेत्थ पटिभासेय्या”ति। ",
"sn41.2:4.6":	"दुतियं। "
}	
