{	
"sn35.52:0.1":	"संयुत्त निकाय ३५।५२ ",
"sn35.52:0.2":	"५। सब्बअनिच्चवग्ग ",
"sn35.52:0.3":	"उपस्सट्ठसुत्त ",
"sn35.52:1.1":	"“सब्बं, भिक्खवे, उपस्सट्ठं। ",
"sn35.52:1.2":	"किञ्च, भिक्खवे, सब्बं उपस्सट्ठं? ",
"sn35.52:1.3":	"चक्खु, भिक्खवे, उपस्सट्ठं, रूपा उपस्सट्ठा, चक्खुविञ्ञाणं उपस्सट्ठं, चक्खुसम्फस्सो उपस्सट्ठो। ",
"sn35.52:1.4":	"यम्पिदं चक्खुसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि उपस्सट्ठं …पे… ",
"sn35.52:1.5":	"जिव्हा उपस्सट्ठा, रसा उपस्सट्ठा, जिव्हाविञ्ञाणं उपस्सट्ठं, जिव्हासम्फस्सो उपस्सट्ठो। ",
"sn35.52:1.6":	"यम्पिदं जिव्हासम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि उपस्सट्ठं। ",
"sn35.52:1.7":	"कायो उपस्सट्ठो … ",
"sn35.52:1.8":	"मनो उपस्सट्ठो, धम्मा उपस्सट्ठा, मनोविञ्ञाणं उपस्सट्ठं, मनोसम्फस्सो उपस्सट्ठो। ",
"sn35.52:1.9":	"यम्पिदं मनोसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि उपस्सट्ठं। ",
"sn35.52:1.10":	"एवं पस्सं, भिक्खवे, सुतवा अरियसावको चक्खुस्मिम्पि निब्बिन्दति, रूपेसुपि निब्बिन्दति, चक्खुविञ्ञाणेपि निब्बिन्दति, चक्खुसम्फस्सेपि निब्बिन्दति। ",
"sn35.52:1.11":	"यम्पिदं चक्खुसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तस्मिम्पि निब्बिन्दति …पे… ",
"sn35.52:1.12":	"मनस्मिम्पि निब्बिन्दति, धम्मेसुपि निब्बिन्दति, मनोविञ्ञाणेपि निब्बिन्दति, मनोसम्फस्सेपि निब्बिन्दति। ",
"sn35.52:1.13":	"यम्पिदं मनोसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तस्मिम्पि निब्बिन्दति। ",
"sn35.52:1.14":	"निब्बिन्दं विरज्जति; विरागा विमुच्चति; विमुत्तस्मिं विमुत्तमिति ञाणं होति। ",
"sn35.52:1.15":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाती”ति। ",
"sn35.52:1.16":	"दसमं। ",
"sn35.52:1.17":	"सब्बअनिच्चवग्गो पञ्चमो। ",
"sn35.52:2.0":	"तस्सुद्दानं ",
"sn35.52:2.1":	"अनिच्चं दुक्खं अनत्ता, ",
"sn35.52:2.2":	"अभिञ्ञेय्यं परिञ्ञेय्यं; ",
"sn35.52:2.3":	"पहातब्बं सच्छिकातब्बं, ",
"sn35.52:2.4":	"अभिञ्ञेय्यपरिञ्ञेय्यं; ",
"sn35.52:2.5":	"उपद्दुतं उपस्सट्ठं, ",
"sn35.52:2.6":	"वग्गो तेन पवुच्चतीति। ",
"sn35.52:2.7":	"सळायतनवग्गे पठमपण्णासको समत्तो। ",
"sn35.52:3.0":	"तस्स वग्गुद्दानं ",
"sn35.52:3.1":	"अनिच्चवग्गं यमकं, ",
"sn35.52:3.2":	"सब्बं वग्गं जातिधम्मं; ",
"sn35.52:3.3":	"अनिच्चवग्गेन पञ्ञासं, ",
"sn35.52:3.4":	"पञ्चमो तेन पवुच्चतीति। "
}	
