{	
"sn48.49:0.1":	"संयुत्त निकाय ४८।४९ ",
"sn48.49:0.2":	"५। जरावग्ग ",
"sn48.49:0.3":	"पिण्डोलभारद्वाजसुत्त ",
"sn48.49:1.1":	"एवं मे सुतं—",
"sn48.49:1.2":	"एकं समयं भगवा कोसम्बियं विहरति घोसितारामे। ",
"sn48.49:1.3":	"तेन खो पन समयेन आयस्मता पिण्डोलभारद्वाजेन अञ्ञा ब्याकता होति: ",
"sn48.49:1.4":	"“खीणा जाति, वुसितं ब्रह्मचरियं, कतं करणीयं, नापरं इत्थत्तायाति पजानामी”ति। ",
"sn48.49:1.5":	"अथ खो सम्बहुला भिक्खू येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो ते भिक्खू भगवन्तं एतदवोचुं: ",
"sn48.49:2.1":	"“आयस्मता, भन्ते, पिण्डोलभारद्वाजेन अञ्ञा ब्याकता: ",
"sn48.49:2.2":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानामीति। ",
"sn48.49:2.3":	"किं नु खो, भन्ते, अत्थवसं सम्पस्समानेन आयस्मता पिण्डोलभारद्वाजेन अञ्ञा ब्याकता: ",
"sn48.49:2.4":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानामी”ति? ",
"sn48.49:3.1":	"“तिण्णन्नं खो, भिक्खवे, इन्द्रियानं भावितत्ता बहुलीकतत्ता पिण्डोलभारद्वाजेन भिक्खुना अञ्ञा ब्याकता: ",
"sn48.49:3.2":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानामीति। ",
"sn48.49:3.3":	"कतमेसं तिण्णन्नं? ",
"sn48.49:3.4":	"सतिन्द्रियस्स, समाधिन्द्रियस्स, पञ्ञिन्द्रियस्स—",
"sn48.49:3.5":	"इमेसं खो, भिक्खवे, तिण्णन्नं इन्द्रियानं भावितत्ता बहुलीकतत्ता पिण्डोलभारद्वाजेन भिक्खुना अञ्ञा ब्याकता: ",
"sn48.49:3.6":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानामीति। ",
"sn48.49:3.7":	"इमानि च, भिक्खवे, तीणिन्द्रियानि किमन्तानि? ",
"sn48.49:3.8":	"खयन्तानि। ",
"sn48.49:3.9":	"किस्स खयन्तानि? ",
"sn48.49:3.10":	"जातिजरामरणस्स। ",
"sn48.49:3.11":	"‘जातिजरामरणं खयन्’ति खो, भिक्खवे, सम्पस्समानेन पिण्डोलभारद्वाजेन भिक्खुना अञ्ञा ब्याकता: ",
"sn48.49:3.12":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानामी”ति। ",
"sn48.49:3.13":	"नवमं। "
}	
