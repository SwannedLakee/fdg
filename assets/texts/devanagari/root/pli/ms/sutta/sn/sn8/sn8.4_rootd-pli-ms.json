{	
"sn8.4:0.1":	"संयुत्त निकाय ८।४ ",
"sn8.4:0.2":	"१। वङ्गीसवग्ग ",
"sn8.4:0.3":	"आनन्दसुत्त ",
"sn8.4:1.1":	"एकं समयं आयस्मा आनन्दो सावत्थियं विहरति जेतवने अनाथपिण्डिकस्स आरामे। ",
"sn8.4:1.2":	"अथ खो आयस्मा आनन्दो पुब्बण्हसमयं निवासेत्वा पत्तचीवरमादाय सावत्थिं पिण्डाय पाविसि आयस्मता वङ्गीसेन पच्छासमणेन। ",
"sn8.4:1.3":	"तेन खो पन समयेन आयस्मतो वङ्गीसस्स अनभिरति उप्पन्ना होति, रागो चित्तं अनुद्धंसेति। ",
"sn8.4:1.4":	"अथ खो आयस्मा वङ्गीसो आयस्मन्तं आनन्दं गाथाय अज्झभासि: ",
"sn8.4:2.1":	"“कामरागेन डय्हामि, ",
"sn8.4:2.2":	"चित्तं मे परिडय्हति; ",
"sn8.4:2.3":	"साधु निब्बापनं ब्रूहि, ",
"sn8.4:2.4":	"अनुकम्पाय गोतमा”ति। ",
"sn8.4:3.1":	"“सञ्ञाय विपरियेसा, ",
"sn8.4:3.2":	"चित्तं ते परिडय्हति; ",
"sn8.4:3.3":	"निमित्तं परिवज्जेहि, ",
"sn8.4:3.4":	"सुभं रागूपसंहितं। ",
"sn8.4:4.1":	"सङ्खारे परतो पस्स, ",
"sn8.4:4.2":	"दुक्खतो मा च अत्ततो; ",
"sn8.4:4.3":	"निब्बापेहि महारागं, ",
"sn8.4:4.4":	"मा डय्हित्थो पुनप्पुनं। ",
"sn8.4:5.1":	"असुभाय चित्तं भावेहि, ",
"sn8.4:5.2":	"एकग्गं सुसमाहितं; ",
"sn8.4:5.3":	"सति कायगता त्यत्थु, ",
"sn8.4:5.4":	"निब्बिदाबहुलो भव। ",
"sn8.4:6.1":	"अनिमित्तञ्च भावेहि, ",
"sn8.4:6.2":	"मानानुसयमुज्जह; ",
"sn8.4:6.3":	"ततो मानाभिसमया, ",
"sn8.4:6.4":	"उपसन्तो चरिस्ससी”ति। "
}	
