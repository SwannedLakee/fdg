{	
"sn12.12:0.1":	"संयुत्त निकाय १२।१२ ",
"sn12.12:0.2":	"२। आहारवग्ग ",
"sn12.12:0.3":	"मोळियफग्गुनसुत्त ",
"sn12.12:1.1":	"सावत्थियं विहरति। ",
"sn12.12:1.2":	"“चत्तारोमे, भिक्खवे, आहारा भूतानं वा सत्तानं ठितिया सम्भवेसीनं वा अनुग्गहाय। ",
"sn12.12:1.3":	"कतमे चत्तारो? ",
"sn12.12:1.4":	"कबळीकारो आहारो ओळारिको वा सुखुमो वा, फस्सो दुतियो, मनोसञ्चेतना ततिया, विञ्ञाणं चतुत्थं। ",
"sn12.12:1.5":	"इमे खो, भिक्खवे, चत्तारो आहारा भूतानं वा सत्तानं ठितिया सम्भवेसीनं वा अनुग्गहाया”ति। ",
"sn12.12:2.1":	"एवं वुत्ते, आयस्मा मोळियफग्गुनो भगवन्तं एतदवोच: ",
"sn12.12:2.2":	"“को नु खो, भन्ते, विञ्ञाणाहारं आहारेती”ति? ",
"sn12.12:2.3":	"“नो कल्लो पञ्हो”ति भगवा अवोच: ",
"sn12.12:2.4":	"“‘आहारेती’ति अहं न वदामि। ",
"sn12.12:2.5":	"‘आहारेती’ति चाहं वदेय्यं, तत्रस्स कल्लो पञ्हो: ",
"sn12.12:2.6":	"‘को नु खो, भन्ते, आहारेती’ति? ",
"sn12.12:2.7":	"एवञ्चाहं न वदामि। ",
"sn12.12:2.8":	"एवं मं अवदन्तं यो एवं पुच्छेय्य: ",
"sn12.12:2.9":	"‘किस्स नु खो, भन्ते, विञ्ञाणाहारो’ति, एस कल्लो पञ्हो। ",
"sn12.12:2.10":	"तत्र कल्लं वेय्याकरणं: ",
"sn12.12:2.11":	"‘विञ्ञाणाहारो आयतिं पुनब्भवाभिनिब्बत्तिया पच्चयो, तस्मिं भूते सति सळायतनं, सळायतनपच्चया फस्सो’”ति। ",
"sn12.12:3.1":	"“को नु खो, भन्ते, फुसती”ति? ",
"sn12.12:3.2":	"“नो कल्लो पञ्हो”ति भगवा अवोच: ",
"sn12.12:3.3":	"“‘फुसती’ति अहं न वदामि। ",
"sn12.12:3.4":	"‘फुसती’ति चाहं वदेय्यं, तत्रस्स कल्लो पञ्हो: ",
"sn12.12:3.5":	"‘को नु खो, भन्ते, फुसती’ति? ",
"sn12.12:3.6":	"एवञ्चाहं न वदामि। ",
"sn12.12:3.7":	"एवं मं अवदन्तं यो एवं पुच्छेय्य: ",
"sn12.12:3.8":	"‘किंपच्चया नु खो, भन्ते, फस्सो’ति, एस कल्लो पञ्हो। ",
"sn12.12:3.9":	"तत्र कल्लं वेय्याकरणं: ",
"sn12.12:3.10":	"‘सळायतनपच्चया फस्सो, फस्सपच्चया वेदना’”ति। ",
"sn12.12:4.1":	"“को नु खो, भन्ते, वेदयती”ति? ",
"sn12.12:4.2":	"“नो कल्लो पञ्हो”ति भगवा अवोच: ",
"sn12.12:4.3":	"“‘वेदयती’ति अहं न वदामि। ",
"sn12.12:4.4":	"‘वेदयती’ति चाहं वदेय्यं, तत्रस्स कल्लो पञ्हो: ",
"sn12.12:4.5":	"‘को नु खो, भन्ते, वेदयती’ति? ",
"sn12.12:4.6":	"एवञ्चाहं न वदामि। ",
"sn12.12:4.7":	"एवं मं अवदन्तं यो एवं पुच्छेय्य: ",
"sn12.12:4.8":	"‘किंपच्चया नु खो, भन्ते, वेदना’ति, एस कल्लो पञ्हो। ",
"sn12.12:4.9":	"तत्र कल्लं वेय्याकरणं: ",
"sn12.12:4.10":	"‘फस्सपच्चया वेदना, वेदनापच्चया तण्हा’”ति। ",
"sn12.12:5.1":	"“को नु खो, भन्ते, तसती”ति? ",
"sn12.12:5.2":	"“नो कल्लो पञ्हो”ति भगवा अवोच: ",
"sn12.12:5.3":	"“‘तसती’ति अहं न वदामि। ",
"sn12.12:5.4":	"‘तसती’ति चाहं वदेय्यं, तत्रस्स कल्लो पञ्हो: ",
"sn12.12:5.5":	"‘को नु खो, भन्ते, तसती’ति? ",
"sn12.12:5.6":	"एवञ्चाहं न वदामि। ",
"sn12.12:5.7":	"एवं मं अवदन्तं यो एवं पुच्छेय्य: ",
"sn12.12:5.8":	"‘किंपच्चया नु खो, भन्ते, तण्हा’ति, एस कल्लो पञ्हो। ",
"sn12.12:5.9":	"तत्र कल्लं वेय्याकरणं: ",
"sn12.12:5.10":	"‘वेदनापच्चया तण्हा, तण्हापच्चया उपादानन्’”ति। ",
"sn12.12:6.1":	"“को नु खो, भन्ते, उपादियती”ति? ",
"sn12.12:6.2":	"“नो कल्लो पञ्हो”ति भगवा अवोच: ",
"sn12.12:6.3":	"“‘उपादियती’ति अहं न वदामि। ",
"sn12.12:6.4":	"‘उपादियती’ति चाहं वदेय्यं, तत्रस्स कल्लो पञ्हो: ",
"sn12.12:6.5":	"‘को नु खो, भन्ते, उपादियती’ति? ",
"sn12.12:6.6":	"एवञ्चाहं न वदामि। ",
"sn12.12:6.7":	"एवं मं अवदन्तं यो एवं पुच्छेय्य: ",
"sn12.12:6.8":	"‘किंपच्चया नु खो, भन्ते, उपादानन्’ति, एस कल्लो पञ्हो। ",
"sn12.12:6.9":	"तत्र कल्लं वेय्याकरणं: ",
"sn12.12:6.10":	"‘तण्हापच्चया उपादानं; ",
"sn12.12:6.11":	"उपादानपच्चया भवो’ति …पे… ",
"sn12.12:6.12":	"एवमेतस्स केवलस्स दुक्खक्खन्धस्स समुदयो होति। ",
"sn12.12:7.1":	"छन्नं त्वेव, फग्गुन, फस्सायतनानं असेसविरागनिरोधा फस्सनिरोधो; ",
"sn12.12:7.2":	"फस्सनिरोधा वेदनानिरोधो; ",
"sn12.12:7.3":	"वेदनानिरोधा तण्हानिरोधो; ",
"sn12.12:7.4":	"तण्हानिरोधा उपादाननिरोधो; ",
"sn12.12:7.5":	"उपादाननिरोधा भवनिरोधो; ",
"sn12.12:7.6":	"भवनिरोधा जातिनिरोधो; ",
"sn12.12:7.7":	"जातिनिरोधा जरामरणं सोकपरिदेवदुक्खदोमनस्सुपायासा निरुज्झन्ति। ",
"sn12.12:7.8":	"एवमेतस्स केवलस्स दुक्खक्खन्धस्स निरोधो होती”ति। ",
"sn12.12:7.9":	"दुतियं। "
}	
