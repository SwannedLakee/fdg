{	
"sn3.6:0.1":	"संयुत्त निकाय ३।६ ",
"sn3.6:0.2":	"१। पठमवग्ग ",
"sn3.6:0.3":	"अप्पकसुत्त ",
"sn3.6:1.1":	"सावत्थिनिदानं। ",
"sn3.6:1.2":	"एकमन्तं निसिन्नो खो राजा पसेनदि कोसलो भगवन्तं एतदवोच: ",
"sn3.6:1.3":	"“इध मय्हं, भन्ते, रहोगतस्स पटिसल्लीनस्स एवं चेतसो परिवितक्को उदपादि: ",
"sn3.6:1.4":	"‘अप्पका ते सत्ता लोकस्मिं ये उळारे उळारे भोगे लभित्वा न चेव मज्जन्ति, न च पमज्जन्ति, न च कामेसु गेधं आपज्जन्ति, न च सत्तेसु विप्पटिपज्जन्ति। ",
"sn3.6:1.5":	"अथ खो एतेव बहुतरा सत्ता लोकस्मिं ये उळारे उळारे भोगे लभित्वा मज्जन्ति चेव पमज्जन्ति च कामेसु च गेधं आपज्जन्ति, सत्तेसु च विप्पटिपज्जन्ती’”ति। ",
"sn3.6:2.1":	"“एवमेतं, महाराज, एवमेतं, महाराज। ",
"sn3.6:2.2":	"अप्पका ते, महाराज, सत्ता लोकस्मिं, ये उळारे उळारे भोगे लभित्वा न चेव मज्जन्ति, न च पमज्जन्ति, न च कामेसु गेधं आपज्जन्ति, न च सत्तेसु विप्पटिपज्जन्ति। ",
"sn3.6:2.3":	"अथ खो एतेव बहुतरा सत्ता लोकस्मिं, ये उळारे उळारे भोगे लभित्वा मज्जन्ति चेव पमज्जन्ति च कामेसु च गेधं आपज्जन्ति, सत्तेसु च विप्पटिपज्जन्ती”ति। ",
"sn3.6:2.4":	"इदमवोच …पे… ",
"sn3.6:3.1":	"“सारत्ता कामभोगेसु, ",
"sn3.6:3.2":	"गिद्धा कामेसु मुच्छिता; ",
"sn3.6:3.3":	"अतिसारं न बुज्झन्ति, ",
"sn3.6:3.4":	"मिगा कूटंव ओड्डितं; ",
"sn3.6:3.5":	"पच्छासं कटुकं होति, ",
"sn3.6:3.6":	"विपाको हिस्स पापको”ति। "
}	
