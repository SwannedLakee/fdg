{	
"sn22.35:0.1":	"संयुत्त निकाय २२।३५ ",
"sn22.35:0.2":	"४। नतुम्हाकवग्ग ",
"sn22.35:0.3":	"अञ्ञतरभिक्खुसुत्त ",
"sn22.35:1.1":	"सावत्थिनिदानं। ",
"sn22.35:1.2":	"अथ खो अञ्ञतरो भिक्खु येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो सो भिक्खु भगवन्तं एतदवोच: ",
"sn22.35:1.3":	"“साधु मे, भन्ते, भगवा सङ्खित्तेन धम्मं देसेतु; ",
"sn22.35:1.4":	"यमहं भगवतो धम्मं सुत्वा एको वूपकट्ठो, अप्पमत्तो आतापी पहितत्तो विहरेय्यन्”ति। ",
"sn22.35:1.5":	"“यं खो, भिक्खु, अनुसेति, तेन सङ्खं गच्छति; ",
"sn22.35:1.6":	"यं नानुसेति, न तेन सङ्खं गच्छती”ति। ",
"sn22.35:1.7":	"“अञ्ञातं, भगवा, अञ्ञातं, सुगता”ति। ",
"sn22.35:2.1":	"“यथा कथं पन त्वं, भिक्खु, मया सङ्खित्तेन भासितस्स वित्थारेन अत्थं आजानासी”ति? ",
"sn22.35:2.2":	"“रूपञ्चे, भन्ते, अनुसेति तेन सङ्खं गच्छति। ",
"sn22.35:2.3":	"वेदनञ्चे अनुसेति तेन सङ्खं गच्छति। ",
"sn22.35:2.4":	"सञ्ञञ्चे अनुसेति तेन सङ्खं गच्छति। ",
"sn22.35:2.5":	"सङ्खारे चे अनुसेति तेन सङ्खं गच्छति। ",
"sn22.35:2.6":	"विञ्ञाणञ्चे अनुसेति तेन सङ्खं गच्छति। ",
"sn22.35:2.7":	"रूपञ्चे, भन्ते, नानुसेति न तेन सङ्खं गच्छति। ",
"sn22.35:2.8":	"वेदनञ्चे … ",
"sn22.35:2.9":	"सञ्ञञ्चे … ",
"sn22.35:2.10":	"सङ्खारे चे … ",
"sn22.35:2.11":	"विञ्ञाणञ्चे नानुसेति न तेन सङ्खं गच्छति। ",
"sn22.35:2.12":	"इमस्स ख्वाहं, भन्ते, भगवता सङ्खित्तेन भासितस्स एवं वित्थारेन अत्थं आजानामी”ति। ",
"sn22.35:3.1":	"“साधु साधु, भिक्खु। ",
"sn22.35:3.2":	"साधु खो त्वं, भिक्खु, मया सङ्खित्तेन भासितस्स वित्थारेन अत्थं आजानासि। ",
"sn22.35:3.3":	"रूपञ्चे, भिक्खु, अनुसेति तेन सङ्खं गच्छति। ",
"sn22.35:3.4":	"वेदनञ्चे … ",
"sn22.35:3.5":	"सञ्ञञ्चे … ",
"sn22.35:3.6":	"सङ्खारे चे … ",
"sn22.35:3.7":	"विञ्ञाणञ्चे अनुसेति तेन सङ्खं गच्छति। ",
"sn22.35:3.8":	"रूपञ्चे, भिक्खु, नानुसेति न तेन सङ्खं गच्छति। ",
"sn22.35:3.9":	"वेदनञ्चे … ",
"sn22.35:3.10":	"सञ्ञञ्चे … ",
"sn22.35:3.11":	"सङ्खारे चे … ",
"sn22.35:3.12":	"विञ्ञाणञ्चे नानुसेति न तेन सङ्खं गच्छति। ",
"sn22.35:3.13":	"इमस्स खो, भिक्खु, मया सङ्खित्तेन, भासितस्स एवं वित्थारेन अत्थो दट्ठब्बो”ति। ",
"sn22.35:4.1":	"अथ खो सो भिक्खु भगवतो भासितं अभिनन्दित्वा अनुमोदित्वा उट्ठायासना भगवन्तं अभिवादेत्वा पदक्खिणं कत्वा पक्कामि। ",
"sn22.35:5.1":	"अथ खो सो भिक्खु एको वूपकट्ठो अप्पमत्तो आतापी पहितत्तो विहरन्तो नचिरस्सेव—यस्सत्थाय कुलपुत्ता सम्मदेव अगारस्मा अनगारियं पब्बजन्ति, तदनुत्तरं—ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहासि। ",
"sn22.35:5.2":	"“खीणा जाति, वुसितं ब्रह्मचरियं, कतं करणीयं, नापरं इत्थत्ताया”ति अब्भञ्ञासि। ",
"sn22.35:5.3":	"अञ्ञतरो च पन सो भिक्खु अरहतं अहोसीति। ",
"sn22.35:5.4":	"ततियं। "
}	
