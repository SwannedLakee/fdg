{	
"sn6.4:0.1":	"संयुत्त निकाय ६।४ ",
"sn6.4:0.2":	"१। पठमवग्ग ",
"sn6.4:0.3":	"बकब्रह्मसुत्त ",
"sn6.4:1.1":	"एवं मे सुतं—",
"sn6.4:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"sn6.4:1.3":	"तेन खो पन समयेन बकस्स ब्रह्मुनो एवरूपं पापकं दिट्ठिगतं उप्पन्नं होति: ",
"sn6.4:1.4":	"“इदं निच्चं, इदं धुवं, इदं सस्सतं, इदं केवलं, इदं अचवनधम्मं, इदञ्हि न जायति न जीयति न मीयति न चवति न उपपज्जति, इतो च पनञ्ञं उत्तरि निस्सरणं नत्थी”ति। ",
"sn6.4:2.1":	"अथ खो भगवा बकस्स ब्रह्मुनो चेतसा चेतोपरिवितक्कमञ्ञाय—सेय्यथापि नाम बलवा पुरिसो समिञ्जितं वा बाहं पसारेय्य, पसारितं वा बाहं समिञ्जेय्य; एवमेव—जेतवने अन्तरहितो तस्मिं ब्रह्मलोके पातुरहोसि। ",
"sn6.4:2.2":	"अद्दसा खो बको ब्रह्मा भगवन्तं दूरतोव आगच्छन्तं। ",
"sn6.4:2.3":	"दिस्वान भगवन्तं एतदवोच: ",
"sn6.4:2.4":	"“एहि खो, मारिस, स्वागतं ते, मारिस। ",
"sn6.4:2.5":	"चिरस्सं खो, मारिस, इमं परियायमकासि यदिदं इधागमनाय। ",
"sn6.4:2.6":	"इदञ्हि, मारिस, निच्चं, इदं धुवं, इदं सस्सतं, इदं केवलं, इदं अचवनधम्मं, इदञ्हि न जायति न जीयति न मीयति न चवति न उपपज्जति। इतो च पनञ्ञं उत्तरि निस्सरणं नत्थी”ति। ",
"sn6.4:3.1":	"एवं वुत्ते, भगवा बकं ब्रह्मानं एतदवोच: ",
"sn6.4:3.2":	"“अविज्जागतो वत भो बको ब्रह्मा, अविज्जागतो वत भो बको ब्रह्मा। ",
"sn6.4:3.3":	"यत्र हि नाम अनिच्चंयेव समानं निच्चन्ति वक्खति, अधुवंयेव समानं धुवन्ति वक्खति, असस्सतंयेव समानं सस्सतन्ति वक्खति, अकेवलंयेव समानं केवलन्ति वक्खति, चवनधम्मंयेव समानं अचवनधम्मन्ति वक्खति। ",
"sn6.4:3.4":	"यत्थ च पन जायति च जीयति च मीयति च चवति च उपपज्जति च, तञ्च तथा वक्खति: ",
"sn6.4:3.5":	"‘इदञ्हि न जायति न जीयति न मीयति न चवति न उपपज्जति’। ",
"sn6.4:3.6":	"सन्तञ्च पनञ्ञं उत्तरि निस्सरणं, ‘नत्थञ्ञं उत्तरि निस्सरणन्’ति वक्खती”ति। ",
"sn6.4:4.1":	"“द्वासत्तति गोतम पुञ्ञकम्मा, ",
"sn6.4:4.2":	"वसवत्तिनो जातिजरं अतीता; ",
"sn6.4:4.3":	"अयमन्तिमा वेदगू ब्रह्मुपपत्ति, ",
"sn6.4:4.4":	"अस्माभिजप्पन्ति जना अनेका”ति। ",
"sn6.4:5.1":	"“अप्पञ्हि एतं न हि दीघमायु, ",
"sn6.4:5.2":	"यं त्वं बक मञ्ञसि दीघमायुं; ",
"sn6.4:5.3":	"सतं सहस्सानं निरब्बुदानं, ",
"sn6.4:5.4":	"आयुं पजानामि तवाहं ब्रह्मे”ति। ",
"sn6.4:6.1":	"“अनन्तदस्सी भगवाहमस्मि, ",
"sn6.4:6.2":	"जातिजरं सोकमुपातिवत्तो; ",
"sn6.4:6.3":	"किं मे पुराणं वतसीलवत्तं, ",
"sn6.4:6.4":	"आचिक्ख मे तं यमहं विजञ्ञा”ति। ",
"sn6.4:7.1":	"“यं त्वं अपायेसि बहू मनुस्से, ",
"sn6.4:7.2":	"पिपासिते घम्मनि सम्परेते; ",
"sn6.4:7.3":	"तं ते पुराणं वतसीलवत्तं, ",
"sn6.4:7.4":	"सुत्तप्पबुद्धोव अनुस्सरामि। ",
"sn6.4:8.1":	"यं एणिकूलस्मिं जनं गहीतं, ",
"sn6.4:8.2":	"अमोचयी गय्हकं नीयमानं; ",
"sn6.4:8.3":	"तं ते पुराणं वतसीलवत्तं, ",
"sn6.4:8.4":	"सुत्तप्पबुद्धोव अनुस्सरामि। ",
"sn6.4:9.1":	"गङ्गाय सोतस्मिं गहीतनावं, ",
"sn6.4:9.2":	"लुद्देन नागेन मनुस्सकम्या; ",
"sn6.4:9.3":	"पमोचयित्थ बलसा पसय्ह, ",
"sn6.4:9.4":	"तं ते पुराणं वतसीलवत्तं; ",
"sn6.4:9.5":	"सुत्तप्पबुद्धोव अनुस्सरामि। ",
"sn6.4:10.1":	"कप्पो च ते बद्धचरो अहोसिं, ",
"sn6.4:10.2":	"सम्बुद्धिमन्तं वतिनं अमञ्ञि; ",
"sn6.4:10.3":	"तं ते पुराणं वतसीलवत्तं, ",
"sn6.4:10.4":	"सुत्तप्पबुद्धोव अनुस्सरामी”ति। ",
"sn6.4:11.1":	"“अद्धा पजानासि ममेतमायुं, ",
"sn6.4:11.2":	"अञ्ञेपि जानासि तथा हि बुद्धो; ",
"sn6.4:11.3":	"तथा हि त्यायं जलितानुभावो, ",
"sn6.4:11.4":	"ओभासयं तिट्ठति ब्रह्मलोकन्”ति। "
}	
