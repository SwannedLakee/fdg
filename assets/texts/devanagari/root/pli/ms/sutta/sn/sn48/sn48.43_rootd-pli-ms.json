{	
"sn48.43:0.1":	"संयुत्त निकाय ४८।४३ ",
"sn48.43:0.2":	"५। जरावग्ग ",
"sn48.43:0.3":	"साकेतसुत्त ",
"sn48.43:1.1":	"एवं मे सुतं—",
"sn48.43:1.2":	"एकं समयं भगवा साकेते विहरति अञ्जनवने मिगदाये। ",
"sn48.43:1.3":	"तत्र खो भगवा भिक्खू आमन्तेसि: ",
"sn48.43:1.4":	"“अत्थि नु खो, भिक्खवे, परियायो यं परियायं आगम्म यानि पञ्चिन्द्रियानि तानि पञ्च बलानि होन्ति, यानि पञ्च बलानि तानि पञ्चिन्द्रियानि होन्ती”ति? ",
"sn48.43:2.1":	"“भगवंमूलका नो, भन्ते, धम्मा भगवंनेत्तिका भगवंपटिसरणा। साधु वत, भन्ते, भगवन्तंयेव पटिभातु एतस्स भासितस्स अत्थो। भगवतो सुत्वा भिक्खू धारेस्सन्ती”ति …पे… ",
"sn48.43:3.1":	"“अत्थि, भिक्खवे, परियायो यं परियायं आगम्म यानि पञ्चिन्द्रियानि तानि पञ्च बलानि होन्ति, यानि पञ्च बलानि तानि पञ्चिन्द्रियानि होन्ति। ",
"sn48.43:4.1":	"कतमो च, भिक्खवे, परियायो यं परियायं आगम्म यानि पञ्चिन्द्रियानि तानि पञ्च बलानि होन्ति, यानि पञ्च बलानि तानि पञ्चिन्द्रियानि होन्ति? ",
"sn48.43:4.2":	"यं, भिक्खवे, सद्धिन्द्रियं तं सद्धाबलं, यं सद्धाबलं तं सद्धिन्द्रियं; ",
"sn48.43:4.3":	"यं वीरियिन्द्रियं तं वीरियबलं, यं वीरियबलं तं वीरियिन्द्रियं; ",
"sn48.43:4.4":	"यं सतिन्द्रियं तं सतिबलं, यं सतिबलं तं सतिन्द्रियं; ",
"sn48.43:4.5":	"यं समाधिन्द्रियं तं समाधिबलं, यं समाधिबलं तं समाधिन्द्रियं; ",
"sn48.43:4.6":	"यं पञ्ञिन्द्रियं तं पञ्ञाबलं, यं पञ्ञाबलं तं पञ्ञिन्द्रियं। ",
"sn48.43:4.7":	"सेय्यथापि, भिक्खवे, नदी पाचीननिन्ना पाचीनपोणा पाचीनपब्भारा, तस्स मज्झे दीपो। ",
"sn48.43:4.8":	"अत्थि, भिक्खवे, परियायो यं परियायं आगम्म तस्सा नदिया एको सोतोत्वेव सङ्ख्यं गच्छति। ",
"sn48.43:4.9":	"अत्थि पन, भिक्खवे, परियायो यं परियायं आगम्म तस्सा नदिया द्वे सोतानित्वेव सङ्ख्यं गच्छन्ति। ",
"sn48.43:5.1":	"कतमो च, भिक्खवे, परियायो यं परियायं आगम्म तस्सा नदिया एको सोतोत्वेव सङ्ख्यं गच्छति? ",
"sn48.43:5.2":	"यञ्च, भिक्खवे, तस्स दीपस्स पुरिमन्ते उदकं, यञ्च पच्छिमन्ते उदकं—",
"sn48.43:5.3":	"अयं खो, भिक्खवे, परियायो यं परियायं आगम्म तस्सा नदिया एको सोतोत्वेव सङ्ख्यं गच्छति। ",
"sn48.43:6.1":	"कतमो च, भिक्खवे, परियायो यं परियायं आगम्म तस्सा नदिया द्वे सोतानित्वेव सङ्ख्यं गच्छन्ति? ",
"sn48.43:6.2":	"यञ्च, भिक्खवे, तस्स दीपस्स उत्तरन्ते उदकं, यञ्च दक्खिणन्ते उदकं—",
"sn48.43:6.3":	"अयं खो, भिक्खवे, परियायो यं परियायं आगम्म तस्सा नदिया द्वे सोतानित्वेव सङ्ख्यं गच्छन्ति। ",
"sn48.43:6.4":	"एवमेव खो, भिक्खवे, यं सद्धिन्द्रियं तं सद्धाबलं, यं सद्धाबलं तं सद्धिन्द्रियं; ",
"sn48.43:6.5":	"यं वीरियिन्द्रियं तं वीरियबलं, यं वीरियबलं तं वीरियिन्द्रियं; ",
"sn48.43:6.6":	"यं सतिन्द्रियं तं सतिबलं, यं सतिबलं तं सतिन्द्रियं; ",
"sn48.43:6.7":	"यं समाधिन्द्रियं तं समाधिबलं, यं समाधिबलं तं समाधिन्द्रियं; ",
"sn48.43:6.8":	"यं पञ्ञिन्द्रियं तं पञ्ञाबलं, यं पञ्ञाबलं तं पञ्ञिन्द्रियं। ",
"sn48.43:6.9":	"पञ्चन्नं, भिक्खवे, इन्द्रियानं भावितत्ता बहुलीकतत्ता भिक्खु आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरती”ति। ",
"sn48.43:6.10":	"ततियं। "
}	
