{	
"sn35.9:0.1":	"संयुत्त निकाय ३५।९ ",
"sn35.9:0.2":	"१। अनिच्चवग्ग ",
"sn35.9:0.3":	"अज्झत्तानत्तातीतानागतसुत्त ",
"sn35.9:1.1":	"“चक्खुं, भिक्खवे, अनत्ता अतीतानागतं; ",
"sn35.9:1.2":	"को पन वादो पच्चुप्पन्नस्स। ",
"sn35.9:1.3":	"एवं पस्सं, भिक्खवे, सुतवा अरियसावको अतीतस्मिं चक्खुस्मिं अनपेक्खो होति; ",
"sn35.9:1.4":	"अनागतं चक्खुं नाभिनन्दति; ",
"sn35.9:1.5":	"पच्चुप्पन्नस्स चक्खुस्स निब्बिदाय विरागाय निरोधाय पटिपन्नो होति। ",
"sn35.9:1.6":	"सोतं अनत्ता …पे… ",
"sn35.9:1.7":	"घानं अनत्ता …पे… ",
"sn35.9:1.8":	"जिव्हा अनत्ता अतीतानागता; ",
"sn35.9:1.9":	"को पन वादो पच्चुप्पन्नाय। ",
"sn35.9:1.10":	"एवं पस्सं, भिक्खवे, सुतवा अरियसावको अतीताय जिव्हाय अनपेक्खो होति; ",
"sn35.9:1.11":	"अनागतं जिव्हं नाभिनन्दति; ",
"sn35.9:1.12":	"पच्चुप्पन्नाय जिव्हाय निब्बिदाय विरागाय निरोधाय पटिपन्नो होति। ",
"sn35.9:1.13":	"कायो अनत्ता …पे… ",
"sn35.9:1.14":	"मनो अनत्ता अतीतानागतो; ",
"sn35.9:1.15":	"को पन वादो पच्चुप्पन्नस्स। ",
"sn35.9:1.16":	"एवं पस्सं, भिक्खवे, सुतवा अरियसावको अतीतस्मिं मनस्मिं अनपेक्खो होति; ",
"sn35.9:1.17":	"अनागतं मनं नाभिनन्दति; ",
"sn35.9:1.18":	"पच्चुप्पन्नस्स मनस्स निब्बिदाय विरागाय निरोधाय पटिपन्नो होती”ति। ",
"sn35.9:1.19":	"नवमं। "
}	
