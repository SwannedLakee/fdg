{	
"sn35.121:0.1":	"संयुत्त निकाय ३५।१२१ ",
"sn35.121:0.2":	"१२। लोककामगुणवग्ग ",
"sn35.121:0.3":	"राहुलोवादसुत्त ",
"sn35.121:1.1":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"sn35.121:1.2":	"अथ खो भगवतो रहोगतस्स पटिसल्लीनस्स एवं चेतसो परिवितक्को उदपादि: ",
"sn35.121:1.3":	"“परिपक्का खो राहुलस्स विमुत्तिपरिपाचनिया धम्मा; ",
"sn35.121:1.4":	"यन्नूनाहं राहुलं उत्तरिं आसवानं खये विनेय्यन्”ति। ",
"sn35.121:1.5":	"अथ खो भगवा पुब्बण्हसमयं निवासेत्वा पत्तचीवरमादाय सावत्थियं पिण्डाय चरित्वा ",
"sn35.121:1.6":	"पच्छाभत्तं पिण्डपातपटिक्कन्तो आयस्मन्तं राहुलं आमन्तेसि: ",
"sn35.121:1.7":	"“गण्हाहि, राहुल, निसीदनं। ",
"sn35.121:1.8":	"येन अन्धवनं तेनुपसङ्कमिस्साम दिवाविहाराया”ति। ",
"sn35.121:1.9":	"“एवं, भन्ते”ति खो आयस्मा राहुलो भगवतो पटिस्सुत्वा निसीदनं आदाय भगवन्तं पिट्ठितो पिट्ठितो अनुबन्धि। ",
"sn35.121:2.1":	"तेन खो पन समयेन अनेकानि देवतासहस्सानि भगवन्तं अनुबन्धानि होन्ति: ",
"sn35.121:2.2":	"“अज्ज भगवा आयस्मन्तं राहुलं उत्तरिं आसवानं खये विनेस्सती”ति। ",
"sn35.121:2.3":	"अथ खो भगवा अन्धवनं अज्झोगाहेत्वा अञ्ञतरस्मिं रुक्खमूले पञ्ञत्ते आसने निसीदि। ",
"sn35.121:2.4":	"आयस्मापि खो राहुलो भगवन्तं अभिवादेत्वा एकमन्तं निसीदि। ",
"sn35.121:2.5":	"एकमन्तं निसिन्नं खो आयस्मन्तं राहुलं भगवा एतदवोच: ",
"sn35.121:3.1":	"“तं किं मञ्ञसि, राहुल, ",
"sn35.121:3.2":	"चक्खु निच्चं वा अनिच्चं वा”ति? ",
"sn35.121:4.1":	"“अनिच्चं, भन्ते”। ",
"sn35.121:5.1":	"“यं पनानिच्चं दुक्खं वा तं सुखं वा”ति? ",
"sn35.121:6.1":	"“दुक्खं, भन्ते”। ",
"sn35.121:7.1":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"sn35.121:7.2":	"‘एतं मम, एसोहमस्मि, एसो मे अत्ता’”ति? ",
"sn35.121:8.1":	"“नो हेतं, भन्ते”। (…) ",
"sn35.121:9.1":	"“रूपा निच्चा वा अनिच्चा वा”ति? ",
"sn35.121:10.1":	"“अनिच्चा, भन्ते” …पे…। ",
"sn35.121:11.1":	"“चक्खुविञ्ञाणं निच्चं वा अनिच्चं वा”ति? ",
"sn35.121:12.1":	"“अनिच्चं, भन्ते” …पे…। ",
"sn35.121:13.1":	"“चक्खुसम्फस्सो निच्चो वा अनिच्चो वा”ति? ",
"sn35.121:14.1":	"“अनिच्चो, भन्ते” …पे…। ",
"sn35.121:15.1":	"“यम्पिदं चक्खुसम्फस्सपच्चया उप्पज्जति वेदनागतं, सञ्ञागतं, सङ्खारगतं, विञ्ञाणगतं, तम्पि निच्चं वा अनिच्चं वा”ति? ",
"sn35.121:16.1":	"“अनिच्चं, भन्ते”। ",
"sn35.121:17.1":	"“यं पनानिच्चं दुक्खं वा तं सुखं वा”ति? ",
"sn35.121:18.1":	"“दुक्खं, भन्ते”। ",
"sn35.121:19.1":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"sn35.121:19.2":	"‘एतं मम, एसोहमस्मि, एसो मे अत्ता’”ति? ",
"sn35.121:20.1":	"“नो हेतं, भन्ते” …पे…। ",
"sn35.121:21.1":	"“जिव्हा निच्चा वा अनिच्चा वा”ति? ",
"sn35.121:22.1":	"“अनिच्चा, भन्ते” …पे…। ",
"sn35.121:23.1":	"“जिव्हाविञ्ञाणं निच्चं वा अनिच्चं वा”ति? ",
"sn35.121:24.1":	"“अनिच्चं, भन्ते” …पे…। ",
"sn35.121:25.1":	"“जिव्हासम्फस्सो निच्चो वा अनिच्चो वा”ति? ",
"sn35.121:26.1":	"“अनिच्चो, भन्ते” …पे…। ",
"sn35.121:27.1":	"“यम्पिदं जिव्हासम्फस्सपच्चया उप्पज्जति वेदनागतं, सञ्ञागतं, सङ्खारगतं, विञ्ञाणगतं, तम्पि निच्चं वा अनिच्चं वा”ति? ",
"sn35.121:28.1":	"“अनिच्चं, भन्ते”। ",
"sn35.121:29.1":	"“यं पनानिच्चं दुक्खं वा तं सुखं वा”ति? ",
"sn35.121:30.1":	"“दुक्खं, भन्ते”। ",
"sn35.121:31.1":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"sn35.121:31.2":	"‘एतं मम, एसोहमस्मि, एसो मे अत्ता’”ति? ",
"sn35.121:32.1":	"“नो हेतं, भन्ते” …पे…। ",
"sn35.121:33.1":	"“मनो निच्चो वा अनिच्चो वा”ति? ",
"sn35.121:34.1":	"“अनिच्चो, भन्ते”। ",
"sn35.121:35.1":	"“यं पनानिच्चं दुक्खं वा तं सुखं वा”ति? ",
"sn35.121:36.1":	"“दुक्खं, भन्ते”। ",
"sn35.121:37.1":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं ",
"sn35.121:37.2":	"‘एतं मम, एसोहमस्मि, एसो मे अत्ता’”ति? ",
"sn35.121:38.1":	"“नो हेतं, भन्ते”। ",
"sn35.121:39.1":	"“धम्मा निच्चा वा अनिच्चा वा”ति? ",
"sn35.121:40.1":	"“अनिच्चा, भन्ते” …पे…। ",
"sn35.121:41.1":	"“मनोविञ्ञाणं निच्चं वा अनिच्चं वा”ति? ",
"sn35.121:42.1":	"“अनिच्चं, भन्ते” …पे…। ",
"sn35.121:43.1":	"“मनोसम्फस्सो निच्चो वा अनिच्चो वा”ति? ",
"sn35.121:44.1":	"“अनिच्चो, भन्ते” …पे…। ",
"sn35.121:45.1":	"“यम्पिदं मनोसम्फस्सपच्चया उप्पज्जति वेदनागतं, सञ्ञागतं, सङ्खारगतं, विञ्ञाणगतं, तम्पि निच्चं वा अनिच्चं वा”ति? ",
"sn35.121:46.1":	"“अनिच्चं, भन्ते”। ",
"sn35.121:47.1":	"“यं पनानिच्चं दुक्खं वा तं सुखं वा”ति? ",
"sn35.121:48.1":	"“दुक्खं, भन्ते”। ",
"sn35.121:49.1":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"sn35.121:49.2":	"‘एतं मम, एसोहमस्मि, एसो मे अत्ता’”ति? ",
"sn35.121:50.1":	"“नो हेतं, भन्ते”। ",
"sn35.121:51.1":	"“एवं पस्सं, राहुल, सुतवा अरियसावको चक्खुस्मिम्पि निब्बिन्दति, रूपेसुपि निब्बिन्दति, चक्खुविञ्ञाणेपि निब्बिन्दति, चक्खुसम्फस्सेपि निब्बिन्दति, यम्पिदं चक्खुसम्फस्सपच्चया उप्पज्जति वेदनागतं सञ्ञागतं सङ्खारगतं विञ्ञाणगतं तस्मिम्पि निब्बिन्दति …पे… ",
"sn35.121:51.2":	"जिव्हायपि निब्बिन्दति, रसेसुपि निब्बिन्दति, जिव्हाविञ्ञाणेपि निब्बिन्दति, जिव्हासम्फस्सेपि निब्बिन्दति, यम्पिदं जिव्हासम्फस्सपच्चया उप्पज्जति वेदनागतं सञ्ञागतं सङ्खारगतं विञ्ञाणगतं तस्मिम्पि निब्बिन्दति …पे…। ",
"sn35.121:52.1":	"मनस्मिम्पि निब्बिन्दति, धम्मेसुपि निब्बिन्दति, मनोविञ्ञाणेपि निब्बिन्दति, मनोसम्फस्सेपि निब्बिन्दति, यम्पिदं मनोसम्फस्सपच्चया उप्पज्जति वेदनागतं सञ्ञागतं सङ्खारगतं विञ्ञाणगतं तस्मिम्पि निब्बिन्दति। ",
"sn35.121:52.2":	"निब्बिन्दं विरज्जति; विरागा विमुच्चति; विमुत्तस्मिं विमुत्तमिति ञाणं होति। ",
"sn35.121:52.3":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाती”ति। ",
"sn35.121:53.1":	"इदमवोच भगवा। ",
"sn35.121:53.2":	"अत्तमनो आयस्मा राहुलो भगवतो भासितं अभिनन्दि। ",
"sn35.121:53.3":	"इमस्मिञ्च पन वेय्याकरणस्मिं भञ्ञमाने आयस्मतो राहुलस्स अनुपादाय आसवेहि चित्तं विमुच्चि। ",
"sn35.121:53.4":	"अनेकानञ्च देवतासहस्सानं विरजं वीतमलं धम्मचक्खुं उदपादि: ",
"sn35.121:53.5":	"“यं किञ्चि समुदयधम्मं सब्बं तं निरोधधम्मन्”ति। ",
"sn35.121:53.6":	"अट्ठमं। "
}	
