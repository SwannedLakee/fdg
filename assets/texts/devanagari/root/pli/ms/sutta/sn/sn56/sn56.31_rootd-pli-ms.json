{	
"sn56.31:0.1":	"संयुत्त निकाय ५६।३१ ",
"sn56.31:0.2":	"४। सीसपावनवग्ग ",
"sn56.31:0.3":	"सीसपावनसुत्त ",
"sn56.31:1.1":	"एकं समयं भगवा कोसम्बियं विहरति सीसपावने। ",
"sn56.31:1.2":	"अथ खो भगवा परित्तानि सीसपापण्णानि पाणिना गहेत्वा भिक्खू आमन्तेसि: ",
"sn56.31:1.3":	"“तं किं मञ्ञथ, भिक्खवे, ",
"sn56.31:1.4":	"कतमं नु खो बहुतरं—",
"sn56.31:1.5":	"यानि वा मया परित्तानि सीसपापण्णानि पाणिना गहितानि यदिदं उपरि सीसपावने”ति? ",
"sn56.31:1.6":	"“अप्पमत्तकानि, भन्ते, भगवता परित्तानि सीसपापण्णानि पाणिना गहितानि; ",
"sn56.31:1.7":	"अथ खो एतानेव बहुतरानि यदिदं उपरि सीसपावने”ति। ",
"sn56.31:1.8":	"“एवमेव खो, भिक्खवे, एतदेव बहुतरं यं वो मया अभिञ्ञाय अनक्खातं। ",
"sn56.31:1.9":	"कस्मा चेतं, भिक्खवे, मया अनक्खातं? ",
"sn56.31:1.10":	"न हेतं, भिक्खवे, अत्थसंहितं नादिब्रह्मचरियकं न निब्बिदाय न विरागाय न निरोधाय न उपसमाय न अभिञ्ञाय न सम्बोधाय न निब्बानाय संवत्तति; ",
"sn56.31:1.11":	"तस्मा तं मया अनक्खातं। ",
"sn56.31:2.1":	"किञ्च, भिक्खवे, मया अक्खातं? ",
"sn56.31:2.2":	"‘इदं दुक्खन्’ति, भिक्खवे, मया अक्खातं, ‘अयं दुक्खसमुदयो’ति मया अक्खातं, ‘अयं दुक्खनिरोधो’ति मया अक्खातं, ‘अयं दुक्खनिरोधगामिनी पटिपदा’ति मया अक्खातं। ",
"sn56.31:3.1":	"कस्मा चेतं, भिक्खवे, मया अक्खातं? ",
"sn56.31:3.2":	"एतञ्हि, भिक्खवे, अत्थसंहितं एतं आदिब्रह्मचरियकं एतं निब्बिदाय विरागाय निरोधाय उपसमाय अभिञ्ञाय सम्बोधाय निब्बानाय संवत्तति; ",
"sn56.31:3.3":	"तस्मा तं मया अक्खातं। ",
"sn56.31:4.1":	"तस्मातिह, भिक्खवे, ‘इदं दुक्खन्’ति योगो करणीयो …पे… ‘अयं दुक्खनिरोधगामिनी पटिपदा’ति योगो करणीयो”ति। ",
"sn56.31:4.2":	"पठमं। "
}	
