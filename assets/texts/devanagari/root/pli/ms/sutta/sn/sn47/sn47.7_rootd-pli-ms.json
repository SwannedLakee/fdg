{	
"sn47.7:0.1":	"संयुत्त निकाय ४७।७ ",
"sn47.7:0.2":	"१। अम्बपालिवग्ग ",
"sn47.7:0.3":	"मक्कटसुत्त ",
"sn47.7:1.1":	"“अत्थि, भिक्खवे, हिमवतो पब्बतराजस्स दुग्गा विसमा देसा, यत्थ नेव मक्कटानं चारी न मनुस्सानं। ",
"sn47.7:1.2":	"अत्थि, भिक्खवे, हिमवतो पब्बतराजस्स दुग्गा विसमा देसा, यत्थ मक्कटानञ्हि खो चारी, न मनुस्सानं। ",
"sn47.7:1.3":	"अत्थि, भिक्खवे, हिमवतो पब्बतराजस्स समा भूमिभागा रमणीया, यत्थ मक्कटानञ्चेव चारी मनुस्सानञ्च। ",
"sn47.7:1.4":	"तत्र, भिक्खवे, लुद्दा मक्कटवीथीसु लेपं ओड्डेन्ति मक्कटानं बाधनाय। ",
"sn47.7:2.1":	"तत्र, भिक्खवे, ये ते मक्कटा अबालजातिका अलोलजातिका, ते तं लेपं दिस्वा आरका परिवज्जन्ति। ",
"sn47.7:2.2":	"यो पन सो होति मक्कटो बालजातिको लोलजातिको, सो तं लेपं उपसङ्कमित्वा हत्थेन गण्हाति। ",
"sn47.7:2.3":	"सो तत्थ बज्झति। ",
"sn47.7:2.4":	"‘हत्थं मोचेस्सामी’ति दुतियेन हत्थेन गण्हाति। ",
"sn47.7:2.5":	"सो तत्थ बज्झति। ",
"sn47.7:2.6":	"‘उभो हत्थे मोचेस्सामी’ति पादेन गण्हाति। ",
"sn47.7:2.7":	"सो तत्थ बज्झति। ",
"sn47.7:2.8":	"‘उभो हत्थे मोचेस्सामि पादञ्चा’ति दुतियेन पादेन गण्हाति। ",
"sn47.7:2.9":	"सो तत्थ बज्झति। ",
"sn47.7:2.10":	"‘उभो हत्थे मोचेस्सामि पादे चा’ति तुण्डेन गण्हाति। ",
"sn47.7:2.11":	"सो तत्थ बज्झति। ",
"sn47.7:2.12":	"एवञ्हि सो, भिक्खवे, मक्कटो पञ्चोड्डितो थुनं सेति अनयं आपन्नो ब्यसनं आपन्नो यथाकामकरणीयो लुद्दस्स। ",
"sn47.7:2.13":	"तमेनं, भिक्खवे, लुद्दो विज्झित्वा तस्मिंयेव कट्ठकतङ्गारे अवस्सज्जेत्वा येन कामं पक्कमति। ",
"sn47.7:2.14":	"एवं सो तं, भिक्खवे, होति यो अगोचरे चरति परविसये। ",
"sn47.7:3.1":	"तस्मातिह, भिक्खवे, मा अगोचरे चरित्थ परविसये। ",
"sn47.7:3.2":	"अगोचरे, भिक्खवे, चरतं परविसये लच्छति मारो ओतारं, लच्छति मारो आरम्मणं। ",
"sn47.7:3.3":	"को च, भिक्खवे, भिक्खुनो अगोचरो परविसयो? ",
"sn47.7:3.4":	"यदिदं—",
"sn47.7:3.5":	"पञ्च कामगुणा। ",
"sn47.7:3.6":	"कतमे पञ्च? ",
"sn47.7:3.7":	"चक्खुविञ्ञेय्या रूपा इट्ठा कन्ता मनापा पियरूपा कामूपसंहिता रजनीया, ",
"sn47.7:3.8":	"सोतविञ्ञेय्या सद्दा …पे… ",
"sn47.7:3.9":	"घानविञ्ञेय्या गन्धा …पे… ",
"sn47.7:3.10":	"जिव्हाविञ्ञेय्या रसा …पे… ",
"sn47.7:3.11":	"कायविञ्ञेय्या फोट्ठब्बा इट्ठा कन्ता मनापा पियरूपा कामूपसंहिता रजनीया। ",
"sn47.7:3.12":	"अयं, भिक्खवे, भिक्खुनो अगोचरो परविसयो। ",
"sn47.7:4.1":	"गोचरे, भिक्खवे, चरथ सके पेत्तिके विसये। ",
"sn47.7:4.2":	"गोचरे, भिक्खवे, चरतं सके पेत्तिके विसये न लच्छति मारो ओतारं, न लच्छति मारो आरम्मणं। ",
"sn47.7:4.3":	"को च, भिक्खवे, भिक्खुनो गोचरो सको पेत्तिको विसयो? ",
"sn47.7:4.4":	"यदिदं—",
"sn47.7:4.5":	"चत्तारो सतिपट्ठाना। ",
"sn47.7:4.6":	"कतमे चत्तारो? ",
"sn47.7:4.7":	"इध, भिक्खवे, भिक्खु काये कायानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं; ",
"sn47.7:4.8":	"वेदनासु …पे… ",
"sn47.7:4.9":	"चित्ते …पे… ",
"sn47.7:4.10":	"धम्मेसु धम्मानुपस्सी विहरति आतापी सम्पजानो सतिमा, विनेय्य लोके अभिज्झादोमनस्सं। ",
"sn47.7:4.11":	"अयं, भिक्खवे, भिक्खुनो गोचरो सको पेत्तिको विसयो”ति। ",
"sn47.7:4.12":	"सत्तमं। "
}	
