{	
"sn9.1:0.1":	"संयुत्त निकाय ९।१ ",
"sn9.1:0.2":	"१। वनवग्ग ",
"sn9.1:0.3":	"विवेकसुत्त ",
"sn9.1:1.1":	"एवं मे सुतं—",
"sn9.1:1.2":	"एकं समयं अञ्ञतरो भिक्खु कोसलेसु विहरति अञ्ञतरस्मिं वनसण्डे। ",
"sn9.1:1.3":	"तेन खो पन समयेन सो भिक्खु दिवाविहारगतो पापके अकुसले वितक्के वितक्केति गेहनिस्सिते। ",
"sn9.1:1.4":	"अथ खो या तस्मिं वनसण्डे अधिवत्था देवता तस्स भिक्खुनो अनुकम्पिका अत्थकामा तं भिक्खुं संवेजेतुकामा येन सो भिक्खु तेनुपसङ्कमि; उपसङ्कमित्वा तं भिक्खुं गाथाहि अज्झभासि: ",
"sn9.1:2.1":	"“विवेककामोसि वनं पविट्ठो, ",
"sn9.1:2.2":	"अथ ते मनो निच्छरती बहिद्धा; ",
"sn9.1:2.3":	"जनो जनस्मिं विनयस्सु छन्दं, ",
"sn9.1:2.4":	"ततो सुखी होहिसि वीतरागो। ",
"sn9.1:3.1":	"अरतिं पजहासि सतो, ",
"sn9.1:3.2":	"भवासि सतं तं सारयामसे; ",
"sn9.1:3.3":	"पातालरजो हि दुत्तरो, ",
"sn9.1:3.4":	"मा तं कामरजो अवाहरि। ",
"sn9.1:4.1":	"सकुणो यथा पंसुकुन्थितो, ",
"sn9.1:4.2":	"विधुनं पातयति सितं रजं; ",
"sn9.1:4.3":	"एवं भिक्खु पधानवा सतिमा, ",
"sn9.1:4.4":	"विधुनं पातयति सितं रजन्”ति। ",
"sn9.1:5.1":	"अथ खो सो भिक्खु ताय देवताय संवेजितो संवेगमापादीति। "
}	
