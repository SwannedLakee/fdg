{	
"sn56.46:0.1":	"संयुत्त निकाय ५६।४६ ",
"sn56.46:0.2":	"५। पपातवग्ग ",
"sn56.46:0.3":	"अन्धकारसुत्त ",
"sn56.46:1.1":	"“अत्थि, भिक्खवे, लोकन्तरिका अघा असंवुता अन्धकारा अन्धकारतिमिसा, यत्थमिमेसं चन्दिमसूरियानं एवंमहिद्धिकानं एवं महानुभावानं आभाय नानुभोन्ती”ति। ",
"sn56.46:2.1":	"एवं वुत्ते, अञ्ञतरो भिक्खु भगवन्तं एतदवोच: ",
"sn56.46:2.2":	"“महा वत सो, भन्ते, अन्धकारो, सुमहा वत सो, भन्ते, अन्धकारो। ",
"sn56.46:2.3":	"अत्थि नु खो, भन्ते, एतम्हा अन्धकारा अञ्ञो अन्धकारो महन्ततरो च भयानकतरो चा”ति? ",
"sn56.46:2.4":	"“अत्थि खो, भिक्खु, एतम्हा अन्धकारा अञ्ञो अन्धकारो महन्ततरो च भयानकतरो चा”ति। ",
"sn56.46:3.1":	"“कतमो पन, भन्ते, एतम्हा अन्धकारा अञ्ञो अन्धकारो महन्ततरो च भयानकतरो चा”ति? ",
"sn56.46:3.2":	"“ये हि केचि, भिक्खु, समणा वा ब्राह्मणा वा ‘इदं दुक्खन्’ति यथाभूतं नप्पजानन्ति …पे… ‘अयं दुक्खनिरोधगामिनी पटिपदा’ति यथाभूतं नप्पजानन्ति, ",
"sn56.46:3.3":	"ते जातिसंवत्तनिकेसु सङ्खारेसु अभिरमन्ति …पे… ",
"sn56.46:3.4":	"अभिरता …पे… अभिसङ्खरोन्ति …पे… ",
"sn56.46:3.5":	"अभिसङ्खरित्वा जातन्धकारम्पि पपतन्ति, जरन्धकारम्पि पपतन्ति, मरणन्धकारम्पि पपतन्ति, सोकपरिदेवदुक्खदोमनस्सुपायासन्धकारम्पि पपतन्ति। ",
"sn56.46:3.6":	"ते न परिमुच्चन्ति जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि। ",
"sn56.46:3.7":	"‘न परिमुच्चन्ति दुक्खस्मा’ति वदामि। ",
"sn56.46:4.1":	"ये च खो केचि, भिक्खु, समणा वा ब्राह्मणा वा ‘इदं दुक्खन्’ति यथाभूतं पजानन्ति …पे… ‘अयं दुक्खनिरोधगामिनी पटिपदा’ति यथाभूतं पजानन्ति, ",
"sn56.46:4.2":	"ते जातिसंवत्तनिकेसु सङ्खारेसु नाभिरमन्ति …पे… ",
"sn56.46:4.3":	"अनभिरता …पे… नाभिसङ्खरोन्ति …पे… ",
"sn56.46:4.4":	"अनभिसङ्खरित्वा जातन्धकारम्पि नप्पपतन्ति, जरन्धकारम्पि नप्पपतन्ति, मरणन्धकारम्पि नप्पपतन्ति, सोकपरिदेवदुक्खदोमनस्सुपायासन्धकारम्पि नप्पपतन्ति। ",
"sn56.46:4.5":	"ते परिमुच्चन्ति जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि। ",
"sn56.46:4.6":	"‘परिमुच्चन्ति दुक्खस्मा’ति वदामि। ",
"sn56.46:5.1":	"तस्मातिह, भिक्खवे, ‘इदं दुक्खन्’ति योगो करणीयो …पे… ‘अयं दुक्खनिरोधगामिनी पटिपदा’ति योगो करणीयो”ति। ",
"sn56.46:5.2":	"छट्ठं। "
}	
