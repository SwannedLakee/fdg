{	
"sn7.8:0.1":	"संयुत्त निकाय ७।८ ",
"sn7.8:0.2":	"१। अरहन्तवग्ग ",
"sn7.8:0.3":	"अग्गिकसुत्त ",
"sn7.8:1.1":	"एकं समयं भगवा राजगहे विहरति वेळुवने कलन्दकनिवापे। ",
"sn7.8:1.2":	"तेन खो पन समयेन अग्गिकभारद्वाजस्स ब्राह्मणस्स सप्पिना पायसो सन्निहितो होति: ",
"sn7.8:1.3":	"“अग्गिं जुहिस्सामि, अग्गिहुत्तं परिचरिस्सामी”ति। ",
"sn7.8:2.1":	"अथ खो भगवा पुब्बण्हसमयं निवासेत्वा पत्तचीवरमादाय राजगहं पिण्डाय पाविसि। ",
"sn7.8:2.2":	"राजगहे सपदानं पिण्डाय चरमानो येन अग्गिकभारद्वाजस्स ब्राह्मणस्स निवेसनं तेनुपसङ्कमि; उपसङ्कमित्वा एकमन्तं अट्ठासि। ",
"sn7.8:2.3":	"अद्दसा खो अग्गिकभारद्वाजो ब्राह्मणो भगवन्तं पिण्डाय ठितं। ",
"sn7.8:2.4":	"दिस्वान भगवन्तं गाथाय अज्झभासि: ",
"sn7.8:3.1":	"“तीहि विज्जाहि सम्पन्नो, ",
"sn7.8:3.2":	"जातिमा सुतवा बहू; ",
"sn7.8:3.3":	"विज्जाचरणसम्पन्नो, ",
"sn7.8:3.4":	"सोमं भुञ्जेय्य पायसन्”ति। ",
"sn7.8:4.1":	"“बहुम्पि पलपं जप्पं, ",
"sn7.8:4.2":	"न जच्चा होति ब्राह्मणो; ",
"sn7.8:4.3":	"अन्तोकसम्बु सङ्किलिट्ठो, ",
"sn7.8:4.4":	"कुहनापरिवारितो। ",
"sn7.8:5.1":	"पुब्बेनिवासं यो वेदी, ",
"sn7.8:5.2":	"सग्गापायञ्च पस्सति; ",
"sn7.8:5.3":	"अथो जातिक्खयं पत्तो, ",
"sn7.8:5.4":	"अभिञ्ञावोसितो मुनि। ",
"sn7.8:6.1":	"एताहि तीहि विज्जाहि, ",
"sn7.8:6.2":	"तेविज्जो होति ब्राह्मणो; ",
"sn7.8:6.3":	"विज्जाचरणसम्पन्नो, ",
"sn7.8:6.4":	"सोमं भुञ्जेय्य पायसन्”ति। ",
"sn7.8:7.1":	"“भुञ्जतु भवं गोतमो। ",
"sn7.8:7.2":	"ब्राह्मणो भवन्”ति। ",
"sn7.8:8.1":	"“गाथाभिगीतं मे अभोजनेय्यं, ",
"sn7.8:8.2":	"सम्पस्सतं ब्राह्मण नेस धम्मो; ",
"sn7.8:8.3":	"गाथाभिगीतं पनुदन्ति बुद्धा, ",
"sn7.8:8.4":	"धम्मे सति ब्राह्मण वुत्तिरेसा। ",
"sn7.8:9.1":	"अञ्ञेन च केवलिनं महेसिं, ",
"sn7.8:9.2":	"खीणासवं कुक्कुच्चवूपसन्तं; ",
"sn7.8:9.3":	"अन्नेन पानेन उपट्ठहस्सु, ",
"sn7.8:9.4":	"खेत्तञ्हि तं पुञ्ञपेक्खस्स होती”ति। ",
"sn7.8:10.1":	"एवं वुत्ते, अग्गिकभारद्वाजो ब्राह्मणो भगवन्तं एतदवोच: ",
"sn7.8:10.2":	"“अभिक्कन्तं, भो गोतम …पे… ",
"sn7.8:10.3":	"अञ्ञतरो च पनायस्मा अग्गिकभारद्वाजो अरहतं अहोसीति। "
}	
