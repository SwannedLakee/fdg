{	
"sn8.8:0.1":	"संयुत्त निकाय ८।८ ",
"sn8.8:0.2":	"१। वङ्गीसवग्ग ",
"sn8.8:0.3":	"परोसहस्ससुत्त ",
"sn8.8:1.1":	"एकं समयं भगवा सावत्थियं विहरति जेतवने अनाथपिण्डिकस्स आरामे महता भिक्खुसङ्घेन सद्धिं अड्ढतेलसेहि भिक्खुसतेहि। ",
"sn8.8:1.2":	"तेन खो पन समयेन भगवा भिक्खू निब्बानपटिसंयुत्ताय धम्मिया कथाय सन्दस्सेति समादपेति समुत्तेजेति सम्पहंसेति। ",
"sn8.8:1.3":	"ते च भिक्खू अट्ठिं कत्वा मनसि कत्वा सब्बचेतसा समन्नाहरित्वा ओहितसोता धम्मं सुणन्ति। ",
"sn8.8:1.4":	"अथ खो आयस्मतो वङ्गीसस्स एतदहोसि: ",
"sn8.8:1.5":	"“अयं खो भगवा भिक्खू निब्बानपटिसंयुत्ताय धम्मिया कथाय सन्दस्सेति समादपेति समुत्तेजेति सम्पहंसेति। ",
"sn8.8:1.6":	"ते च भिक्खू अट्ठिं कत्वा मनसि कत्वा सब्बचेतसा समन्नाहरित्वा ओहितसोता धम्मं सुणन्ति। ",
"sn8.8:1.7":	"यन्नूनाहं भगवन्तं सम्मुखा सारुप्पाहि गाथाहि अभित्थवेय्यन्”ति। ",
"sn8.8:2.1":	"अथ खो आयस्मा वङ्गीसो उट्ठायासना एकंसं उत्तरासङ्गं करित्वा येन भगवा तेनञ्जलिं पणामेत्वा भगवन्तं एतदवोच: ",
"sn8.8:2.2":	"“पटिभाति मं, भगवा, पटिभाति मं, सुगता”ति। ",
"sn8.8:2.3":	"“पटिभातु तं, वङ्गीसा”ति भगवा अवोच। ",
"sn8.8:2.4":	"अथ खो आयस्मा वङ्गीसो भगवन्तं सम्मुखा सारुप्पाहि गाथाहि अभित्थवि: ",
"sn8.8:3.1":	"“परोसहस्सं भिक्खूनं, ",
"sn8.8:3.2":	"सुगतं पयिरुपासति; ",
"sn8.8:3.3":	"देसेन्तं विरजं धम्मं, ",
"sn8.8:3.4":	"निब्बानं अकुतोभयं। ",
"sn8.8:4.1":	"सुणन्ति धम्मं विमलं, ",
"sn8.8:4.2":	"सम्मासम्बुद्धदेसितं; ",
"sn8.8:4.3":	"सोभति वत सम्बुद्धो, ",
"sn8.8:4.4":	"भिक्खुसङ्घपुरक्खतो। ",
"sn8.8:5.1":	"नागनामोसि भगवा, ",
"sn8.8:5.2":	"इसीनं इसिसत्तमो; ",
"sn8.8:5.3":	"महामेघोव हुत्वान, ",
"sn8.8:5.4":	"सावके अभिवस्सति। ",
"sn8.8:6.1":	"दिवाविहारा निक्खम्म, ",
"sn8.8:6.2":	"सत्थुदस्सनकम्यता; ",
"sn8.8:6.3":	"सावको ते महावीर, ",
"sn8.8:6.4":	"पादे वन्दति वङ्गिसो”ति। ",
"sn8.8:7.1":	"“किं नु ते, वङ्गीस, इमा गाथायो पुब्बे परिवितक्किता, उदाहु ठानसोव तं पटिभन्ती”ति? ",
"sn8.8:7.2":	"“न खो मे, भन्ते, इमा गाथायो पुब्बे परिवितक्किता, अथ खो ठानसोव मं पटिभन्ती”ति। ",
"sn8.8:7.3":	"“तेन हि तं, वङ्गीस, भिय्योसो मत्ताय पुब्बे अपरिवितक्किता गाथायो पटिभन्तू”ति। ",
"sn8.8:7.4":	"“एवं, भन्ते”ति खो आयस्मा वङ्गीसो भगवतो पटिस्सुत्वा भिय्योसो मत्ताय भगवन्तं पुब्बे अपरिवितक्किताहि गाथाहि अभित्थवि: ",
"sn8.8:8.1":	"“उम्मग्गपथं मारस्स अभिभुय्य, ",
"sn8.8:8.2":	"चरसि पभिज्ज खिलानि; ",
"sn8.8:8.3":	"तं पस्सथ बन्धपमुञ्चकरं, ",
"sn8.8:8.4":	"असितं भागसो पविभजं। ",
"sn8.8:9.1":	"ओघस्स नित्थरणत्थं, ",
"sn8.8:9.2":	"अनेकविहितं मग्गं अक्खासि; ",
"sn8.8:9.3":	"तस्मिञ्चे अमते अक्खाते, ",
"sn8.8:9.4":	"धम्मद्दसा ठिता असंहीरा। ",
"sn8.8:10.1":	"पज्जोतकरो अतिविज्झ, ",
"sn8.8:10.2":	"सब्बट्ठितीनं अतिक्कममद्दस; ",
"sn8.8:10.3":	"ञत्वा च सच्छिकत्वा च, ",
"sn8.8:10.4":	"अग्गं सो देसयि दसद्धानं। ",
"sn8.8:11.1":	"एवं सुदेसिते धम्मे, ",
"sn8.8:11.2":	"को पमादो विजानतं धम्मं; ",
"sn8.8:11.3":	"तस्मा हि तस्स भगवतो सासने, ",
"sn8.8:11.4":	"अप्पमत्तो सदा नमस्समनुसिक्खे”ति। "
}	
