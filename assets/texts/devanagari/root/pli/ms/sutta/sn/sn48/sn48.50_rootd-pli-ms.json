{	
"sn48.50:0.1":	"संयुत्त निकाय ४८।५० ",
"sn48.50:0.2":	"५। जरावग्ग ",
"sn48.50:0.3":	"आपणसुत्त ",
"sn48.50:1.1":	"एवं मे सुतं—",
"sn48.50:1.2":	"एकं समयं भगवा अङ्गेसु विहरति आपणं नाम अङ्गानं निगमो। ",
"sn48.50:1.3":	"तत्र खो भगवा आयस्मन्तं सारिपुत्तं आमन्तेसि: ",
"sn48.50:1.4":	"“यो सो, सारिपुत्त, अरियसावको तथागते एकन्तगतो अभिप्पसन्नो, न सो तथागते वा तथागतसासने वा कङ्खेय्य वा विचिकिच्छेय्य वा”ति? ",
"sn48.50:2.1":	"“यो सो, भन्ते, अरियसावको तथागते एकन्तगतो अभिप्पसन्नो, न सो तथागते वा तथागतसासने वा कङ्खेय्य वा विचिकिच्छेय्य वा। ",
"sn48.50:2.2":	"सद्धस्स हि, भन्ते, अरियसावकस्स एतं पाटिकङ्खं यं आरद्धवीरियो विहरिस्सति—अकुसलानं धम्मानं पहानाय, कुसलानं धम्मानं उपसम्पदाय, थामवा दळ्हपरक्कमो अनिक्खित्तधुरो कुसलेसु धम्मेसु। ",
"sn48.50:2.3":	"यं हिस्स, भन्ते, वीरियं तदस्स वीरियिन्द्रियं। ",
"sn48.50:3.1":	"सद्धस्स हि, भन्ते, अरियसावकस्स आरद्धवीरियस्स एतं पाटिकङ्खं यं सतिमा भविस्सति, परमेन सतिनेपक्केन समन्नागतो, चिरकतम्पि चिरभासितम्पि सरिता अनुस्सरिता। ",
"sn48.50:3.2":	"या हिस्स, भन्ते, सति तदस्स सतिन्द्रियं। ",
"sn48.50:4.1":	"सद्धस्स हि, भन्ते, अरियसावकस्स आरद्धवीरियस्स उपट्ठितस्सतिनो एतं पाटिकङ्खं यं वोस्सग्गारम्मणं करित्वा लभिस्सति समाधिं, लभिस्सति चित्तस्स एकग्गतं। ",
"sn48.50:4.2":	"यो हिस्स, भन्ते, समाधि तदस्स समाधिन्द्रियं। ",
"sn48.50:5.1":	"सद्धस्स हि, भन्ते, अरियसावकस्स आरद्धवीरियस्स उपट्ठितस्सतिनो समाहितचित्तस्स एतं पाटिकङ्खं यं एवं पजानिस्सति—",
"sn48.50:5.2":	"अनमतग्गो खो संसारो। ",
"sn48.50:5.3":	"पुब्बकोटि न पञ्ञायति अविज्जानीवरणानं सत्तानं तण्हासंयोजनानं सन्धावतं संसरतं। ",
"sn48.50:5.4":	"अविज्जाय त्वेव तमोकायस्स असेसविरागनिरोधो सन्तमेतं पदं पणीतमेतं पदं, यदिदं—",
"sn48.50:5.5":	"सब्बसङ्खारसमथो सब्बूपधिपटिनिस्सग्गो तण्हाक्खयो विरागो निरोधो निब्बानं। ",
"sn48.50:5.6":	"या हिस्स, भन्ते, पञ्ञा तदस्स पञ्ञिन्द्रियं। ",
"sn48.50:6.1":	"सद्धो सो, भन्ते, अरियसावको एवं पदहित्वा पदहित्वा एवं सरित्वा सरित्वा एवं समादहित्वा समादहित्वा एवं पजानित्वा पजानित्वा एवं अभिसद्दहति: ",
"sn48.50:6.2":	"‘इमे खो ते धम्मा ये मे पुब्बे सुतवा अहेसुं। ",
"sn48.50:6.3":	"तेनाहं एतरहि कायेन च फुसित्वा विहरामि, पञ्ञाय च अतिविज्झ पस्सामी’ति। ",
"sn48.50:6.4":	"या हिस्स, भन्ते, सद्धा तदस्स सद्धिन्द्रियन्”ति। ",
"sn48.50:7.1":	"“साधु साधु, सारिपुत्त। ",
"sn48.50:7.2":	"यो सो, सारिपुत्त, अरियसावको तथागते एकन्तगतो अभिप्पसन्नो, न सो तथागते वा तथागतसासने वा कङ्खेय्य वा विचिकिच्छेय्य वा। ",
"sn48.50:7.3":	"सद्धस्स हि, सारिपुत्त, अरियसावकस्स एतं पाटिकङ्खं यं आरद्धवीरियो विहरिस्सति—",
"sn48.50:7.4":	"अकुसलानं धम्मानं पहानाय, कुसलानं धम्मानं उपसम्पदाय, थामवा दळ्हपरक्कमो अनिक्खित्तधुरो कुसलेसु धम्मेसु। ",
"sn48.50:7.5":	"यं हिस्स, सारिपुत्त, वीरियं तदस्स वीरियिन्द्रियं। ",
"sn48.50:8.1":	"सद्धस्स हि, सारिपुत्त, अरियसावकस्स आरद्धवीरियस्स एतं पाटिकङ्खं यं सतिमा भविस्सति, परमेन सतिनेपक्केन समन्नागतो, चिरकतम्पि चिरभासितम्पि सरिता अनुस्सरिता। ",
"sn48.50:8.2":	"या हिस्स, सारिपुत्त, सति तदस्स सतिन्द्रियं। ",
"sn48.50:9.1":	"सद्धस्स हि, सारिपुत्त, अरियसावकस्स आरद्धवीरियस्स उपट्ठितस्सतिनो एतं पाटिकङ्खं यं वोस्सग्गारम्मणं करित्वा लभिस्सति समाधिं, लभिस्सति चित्तस्स एकग्गतं। ",
"sn48.50:9.2":	"यो हिस्स, सारिपुत्त, समाधि तदस्स समाधिन्द्रियं। ",
"sn48.50:10.1":	"सद्धस्स हि, सारिपुत्त, अरियसावकस्स आरद्धवीरियस्स उपट्ठितस्सतिनो समाहितचित्तस्स एतं पाटिकङ्खं यं एवं पजानिस्सति—",
"sn48.50:10.2":	"अनमतग्गो खो संसारो। ",
"sn48.50:10.3":	"पुब्बकोटि न पञ्ञायति अविज्जानीवरणानं सत्तानं तण्हासंयोजनानं सन्धावतं संसरतं। ",
"sn48.50:10.4":	"अविज्जाय त्वेव तमोकायस्स असेसविरागनिरोधो सन्तमेतं पदं पणीतमेतं पदं, यदिदं—",
"sn48.50:10.5":	"सब्बसङ्खारसमथो सब्बूपधिपटिनिस्सग्गो तण्हाक्खयो विरागो निरोधो निब्बानं। ",
"sn48.50:10.6":	"या हिस्स, सारिपुत्त, पञ्ञा तदस्स पञ्ञिन्द्रियं। ",
"sn48.50:11.1":	"सद्धो सो, सारिपुत्त, अरियसावको एवं पदहित्वा पदहित्वा एवं सरित्वा सरित्वा एवं समादहित्वा समादहित्वा एवं पजानित्वा पजानित्वा एवं अभिसद्दहति: ",
"sn48.50:11.2":	"‘इमे खो ते धम्मा ये मे पुब्बे सुतवा अहेसुं। ",
"sn48.50:11.3":	"तेनाहं एतरहि कायेन च फुसित्वा विहरामि, पञ्ञाय च अतिविज्झ पस्सामी’ति। ",
"sn48.50:11.4":	"या हिस्स, सारिपुत्त, सद्धा तदस्स सद्धिन्द्रियन्”ति। ",
"sn48.50:11.5":	"दसमं। ",
"sn48.50:11.6":	"जरावग्गो पञ्चमो। ",
"sn48.50:12.0":	"तस्सुद्दानं ",
"sn48.50:12.1":	"जरा उण्णाभो ब्राह्मणो, ",
"sn48.50:12.2":	"साकेतो पुब्बकोट्ठको; ",
"sn48.50:12.3":	"पुब्बारामे च चत्तारि, ",
"sn48.50:12.4":	"पिण्डोलो आपणेन चाति। "
}	
