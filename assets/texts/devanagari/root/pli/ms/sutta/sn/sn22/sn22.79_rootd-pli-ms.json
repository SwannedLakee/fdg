{	
"sn22.79:0.1":	"संयुत्त निकाय २२।७९ ",
"sn22.79:0.2":	"८। खज्जनीयवग्ग ",
"sn22.79:0.3":	"खज्जनीयसुत्त ",
"sn22.79:1.1":	"सावत्थिनिदानं। ",
"sn22.79:1.2":	"“ये हि केचि, भिक्खवे, समणा वा ब्राह्मणा वा अनेकविहितं पुब्बेनिवासं अनुस्सरमाना अनुस्सरन्ति सब्बेते पञ्चुपादानक्खन्धे अनुस्सरन्ति एतेसं वा अञ्ञतरं। ",
"sn22.79:1.3":	"कतमे पञ्च? ",
"sn22.79:1.4":	"‘एवंरूपो अहोसिं अतीतमद्धानन्’ति—",
"sn22.79:1.5":	"इति वा हि, भिक्खवे, अनुस्सरमानो रूपंयेव अनुस्सरति। ",
"sn22.79:1.6":	"‘एवंवेदनो अहोसिं अतीतमद्धानन्’ति—",
"sn22.79:1.7":	"इति वा हि, भिक्खवे, अनुस्सरमानो वेदनंयेव अनुस्सरति। ",
"sn22.79:1.8":	"‘एवंसञ्ञो अहोसिं अतीतमद्धानन्’ति … ",
"sn22.79:1.9":	"‘एवंसङ्खारो अहोसिं अतीतमद्धानन्’ति … ",
"sn22.79:1.10":	"‘एवंविञ्ञाणो अहोसिं अतीतमद्धानन्’ति—",
"sn22.79:1.11":	"इति वा हि, भिक्खवे, अनुस्सरमानो विञ्ञाणमेव अनुस्सरति। ",
"sn22.79:2.1":	"किञ्च, भिक्खवे, रूपं वदेथ? ",
"sn22.79:2.2":	"रुप्पतीति खो, भिक्खवे, तस्मा ‘रूपन्’ति वुच्चति। ",
"sn22.79:2.3":	"केन रुप्पति? ",
"sn22.79:2.4":	"सीतेनपि रुप्पति, उण्हेनपि रुप्पति, जिघच्छायपि रुप्पति, पिपासायपि रुप्पति, डंसमकसवातातपसरीसपसम्फस्सेनपि रुप्पति। ",
"sn22.79:2.5":	"रुप्पतीति खो, भिक्खवे, तस्मा ‘रूपन्’ति वुच्चति। ",
"sn22.79:3.1":	"किञ्च, भिक्खवे, वेदनं वदेथ? ",
"sn22.79:3.2":	"वेदयतीति खो, भिक्खवे, तस्मा ‘वेदना’ति वुच्चति। ",
"sn22.79:3.3":	"किञ्च वेदयति? ",
"sn22.79:3.4":	"सुखम्पि वेदयति, दुक्खम्पि वेदयति, अदुक्खमसुखम्पि वेदयति। ",
"sn22.79:3.5":	"वेदयतीति खो, भिक्खवे, तस्मा ‘वेदना’ति वुच्चति। ",
"sn22.79:4.1":	"किञ्च, भिक्खवे, सञ्ञं वदेथ? ",
"sn22.79:4.2":	"सञ्जानातीति खो, भिक्खवे, तस्मा ‘सञ्ञा’ति वुच्चति। ",
"sn22.79:4.3":	"किञ्च सञ्जानाति? ",
"sn22.79:4.4":	"नीलम्पि सञ्जानाति, पीतकम्पि सञ्जानाति, लोहितकम्पि सञ्जानाति, ओदातम्पि सञ्जानाति। ",
"sn22.79:4.5":	"सञ्जानातीति खो, भिक्खवे, तस्मा ‘सञ्ञा’ति वुच्चति। ",
"sn22.79:5.1":	"किञ्च, भिक्खवे, सङ्खारे वदेथ? ",
"sn22.79:5.2":	"सङ्खतमभिसङ्खरोन्तीति खो, भिक्खवे, तस्मा ‘सङ्खारा’ति वुच्चति। ",
"sn22.79:5.3":	"किञ्च सङ्खतमभिसङ्खरोन्ति? ",
"sn22.79:5.4":	"रूपं रूपत्ताय सङ्खतमभिसङ्खरोन्ति, वेदनं वेदनत्ताय सङ्खतमभिसङ्खरोन्ति, सञ्ञं सञ्ञत्ताय सङ्खतमभिसङ्खरोन्ति, सङ्खारे सङ्खारत्ताय सङ्खतमभिसङ्खरोन्ति, विञ्ञाणं विञ्ञाणत्ताय सङ्खतमभिसङ्खरोन्ति। ",
"sn22.79:5.5":	"सङ्खतमभिसङ्खरोन्तीति खो, भिक्खवे, तस्मा ‘सङ्खारा’ति वुच्चति। ",
"sn22.79:6.1":	"किञ्च, भिक्खवे, विञ्ञाणं वदेथ? ",
"sn22.79:6.2":	"विजानातीति खो, भिक्खवे, तस्मा ‘विञ्ञाणन्’ति वुच्चति। ",
"sn22.79:6.3":	"किञ्च विजानाति? ",
"sn22.79:6.4":	"अम्बिलम्पि विजानाति, तित्तकम्पि विजानाति, कटुकम्पि विजानाति, मधुरम्पि विजानाति, खारिकम्पि विजानाति, अखारिकम्पि विजानाति, लोणिकम्पि विजानाति, अलोणिकम्पि विजानाति। ",
"sn22.79:6.5":	"विजानातीति खो, भिक्खवे, तस्मा ‘विञ्ञाणन्’ति वुच्चति। ",
"sn22.79:7.1":	"तत्र, भिक्खवे, सुतवा अरियसावको इति पटिसञ्चिक्खति: ",
"sn22.79:7.2":	"‘अहं खो एतरहि रूपेन खज्जामि। ",
"sn22.79:7.3":	"अतीतम्पाहं अद्धानं एवमेव रूपेन खज्जिं, सेय्यथापि एतरहि पच्चुप्पन्नेन रूपेन खज्जामि। ",
"sn22.79:7.4":	"अहञ्चेव खो पन अनागतं रूपं अभिनन्देय्यं, अनागतम्पाहं अद्धानं एवमेव रूपेन खज्जेय्यं, सेय्यथापि एतरहि पच्चुप्पन्नेन रूपेन खज्जामी’ति। ",
"sn22.79:7.5":	"सो इति पटिसङ्खाय अतीतस्मिं रूपस्मिं अनपेक्खो होति; ",
"sn22.79:7.6":	"अनागतं रूपं नाभिनन्दति; ",
"sn22.79:7.7":	"पच्चुप्पन्नस्स रूपस्स निब्बिदाय विरागाय निरोधाय पटिपन्नो होति। ",
"sn22.79:8.1":	"‘अहं खो एतरहि वेदनाय खज्जामि। ",
"sn22.79:8.2":	"अतीतम्पाहं अद्धानं एवमेव वेदनाय खज्जिं, सेय्यथापि एतरहि पच्चुप्पन्नाय वेदनाय खज्जामि। ",
"sn22.79:8.3":	"अहञ्चेव खो पन अनागतं वेदनं अभिनन्देय्यं; ",
"sn22.79:8.4":	"अनागतम्पाहं अद्धानं एवमेव वेदनाय खज्जेय्यं, सेय्यथापि एतरहि पच्चुप्पन्नाय वेदनाय खज्जामी’ति। ",
"sn22.79:8.5":	"सो इति पटिसङ्खाय अतीताय वेदनाय अनपेक्खो होति; ",
"sn22.79:8.6":	"अनागतं वेदनं नाभिनन्दति; ",
"sn22.79:8.7":	"पच्चुप्पन्नाय वेदनाय निब्बिदाय विरागाय निरोधाय पटिपन्नो होति। ",
"sn22.79:9.1":	"‘अहं खो एतरहि सञ्ञाय खज्जामि …पे… ",
"sn22.79:9.2":	"अहं खो एतरहि सङ्खारेहि खज्जामि। ",
"sn22.79:9.3":	"अतीतम्पाहं अद्धानं एवमेव सङ्खारेहि खज्जिं, सेय्यथापि एतरहि पच्चुप्पन्नेहि सङ्खारेहि खज्जामीति। ",
"sn22.79:9.4":	"अहञ्चेव खो पन अनागते सङ्खारे अभिनन्देय्यं; ",
"sn22.79:9.5":	"अनागतम्पाहं अद्धानं एवमेव सङ्खारेहि खज्जेय्यं, सेय्यथापि एतरहि पच्चुप्पन्नेहि सङ्खारेहि खज्जामी’ति। ",
"sn22.79:9.6":	"सो इति पटिसङ्खाय अतीतेसु सङ्खारेसु अनपेक्खो होति; ",
"sn22.79:9.7":	"अनागते सङ्खारे नाभिनन्दति; ",
"sn22.79:9.8":	"पच्चुप्पन्नानं सङ्खारानं निब्बिदाय विरागाय निरोधाय पटिपन्नो होति। ",
"sn22.79:10.1":	"‘अहं खो एतरहि विञ्ञाणेन खज्जामि। ",
"sn22.79:10.2":	"अतीतम्पि अद्धानं एवमेव विञ्ञाणेन खज्जिं, सेय्यथापि एतरहि पच्चुप्पन्नेन विञ्ञाणेन खज्जामि। ",
"sn22.79:10.3":	"अहञ्चेव खो पन अनागतं विञ्ञाणं अभिनन्देय्यं; ",
"sn22.79:10.4":	"अनागतम्पाहं अद्धानं एवमेव विञ्ञाणेन खज्जेय्यं, सेय्यथापि एतरहि पच्चुप्पन्नेन विञ्ञाणेन खज्जामी’ति। ",
"sn22.79:10.5":	"सो इति पटिसङ्खाय अतीतस्मिं विञ्ञाणस्मिं अनपेक्खो होति; ",
"sn22.79:10.6":	"अनागतं विञ्ञाणं नाभिनन्दति; ",
"sn22.79:10.7":	"पच्चुप्पन्नस्स विञ्ञाणस्स निब्बिदाय विरागाय निरोधाय पटिपन्नो होति। ",
"sn22.79:11.1":	"तं किं मञ्ञथ, भिक्खवे, ",
"sn22.79:11.2":	"रूपं निच्चं वा अनिच्चं वा”ति? ",
"sn22.79:11.3":	"“अनिच्चं, भन्ते”। ",
"sn22.79:11.4":	"“यं पनानिच्चं दुक्खं वा तं सुखं वा”ति? ",
"sn22.79:11.5":	"“दुक्खं, भन्ते”। ",
"sn22.79:11.6":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"sn22.79:11.7":	"‘एतं मम, एसोहमस्मि, एसो मे अत्ता’”ति? ",
"sn22.79:11.8":	"“नो हेतं, भन्ते”। ",
"sn22.79:11.9":	"“वेदना … ",
"sn22.79:11.10":	"सञ्ञा … ",
"sn22.79:11.11":	"सङ्खारा … ",
"sn22.79:11.12":	"विञ्ञाणं निच्चं वा अनिच्चं वा”ति? ",
"sn22.79:11.13":	"“अनिच्चं, भन्ते”। ",
"sn22.79:11.14":	"“यं पनानिच्चं दुक्खं वा तं सुखं वा”ति? ",
"sn22.79:11.15":	"“दुक्खं, भन्ते”। ",
"sn22.79:11.16":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"sn22.79:11.17":	"‘एतं मम, एसोहमस्मि, एसो मे अत्ता’”ति? ",
"sn22.79:11.18":	"“नो हेतं, भन्ते”। ",
"sn22.79:11.19":	"“तस्मातिह, भिक्खवे, यं किञ्चि रूपं अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा, सब्बं रूपं: ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बं। ",
"sn22.79:11.20":	"या काचि वेदना … ",
"sn22.79:11.21":	"या काचि सञ्ञा … ",
"sn22.79:11.22":	"ये केचि सङ्खारा … ",
"sn22.79:11.23":	"यं किञ्चि विञ्ञाणं अतीतानागतपच्चुप्पन्नं …पे… यं दूरे सन्तिके वा, सब्बं विञ्ञाणं: ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बं। ",
"sn22.79:12.1":	"अयं वुच्चति, भिक्खवे, अरियसावको अपचिनाति, नो आचिनाति; ",
"sn22.79:12.2":	"पजहति, न उपादियति; ",
"sn22.79:12.3":	"विसिनेति, न उस्सिनेति; ",
"sn22.79:12.4":	"विधूपेति, न सन्धूपेति। ",
"sn22.79:12.5":	"किञ्च अपचिनाति, नो आचिनाति? ",
"sn22.79:12.6":	"रूपं अपचिनाति, नो आचिनाति; ",
"sn22.79:12.7":	"वेदनं … ",
"sn22.79:12.8":	"सञ्ञं … ",
"sn22.79:12.9":	"सङ्खारे … ",
"sn22.79:12.10":	"विञ्ञाणं अपचिनाति, नो आचिनाति। ",
"sn22.79:12.11":	"किञ्च पजहति, न उपादियति? ",
"sn22.79:12.12":	"रूपं पजहति, न उपादियति; ",
"sn22.79:12.13":	"वेदनं … ",
"sn22.79:12.14":	"सञ्ञं … ",
"sn22.79:12.15":	"सङ्खारे … ",
"sn22.79:12.16":	"विञ्ञाणं पजहति, न उपादियति। ",
"sn22.79:12.17":	"किञ्च विसिनेति, न उस्सिनेति? ",
"sn22.79:12.18":	"रूपं विसिनेति, न उस्सिनेति; ",
"sn22.79:12.19":	"वेदनं … ",
"sn22.79:12.20":	"सञ्ञं … ",
"sn22.79:12.21":	"सङ्खारे … ",
"sn22.79:12.22":	"विञ्ञाणं विसिनेति, न उस्सिनेति। ",
"sn22.79:12.23":	"किञ्च विधूपेति, न सन्धूपेति? ",
"sn22.79:12.24":	"रूपं विधूपेति, न सन्धूपेति; ",
"sn22.79:12.25":	"वेदनं … ",
"sn22.79:12.26":	"सञ्ञं … ",
"sn22.79:12.27":	"सङ्खारे … ",
"sn22.79:12.28":	"विञ्ञाणं विधूपेति, न सन्धूपेति। ",
"sn22.79:13.1":	"एवं पस्सं, भिक्खवे, सुतवा अरियसावको रूपस्मिम्पि निब्बिन्दति, वेदनायपि … सञ्ञायपि … सङ्खारेसुपि … विञ्ञाणस्मिम्पि निब्बिन्दति। ",
"sn22.79:13.2":	"निब्बिन्दं विरज्जति; विरागा विमुच्चति। विमुत्तस्मिं विमुत्तमिति ञाणं होति। ",
"sn22.79:13.3":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाति। ",
"sn22.79:14.1":	"अयं वुच्चति, भिक्खवे, भिक्खु नेवाचिनाति न अपचिनाति, अपचिनित्वा ठितो; नेव पजहति न उपादियति, पजहित्वा ठितो; नेव विसिनेति न उस्सिनेति, विसिनेत्वा ठितो; नेव विधूपेति न सन्धूपेति विधूपेत्वा ठितो ",
"sn22.79:14.2":	"किञ्च नेवाचिनाति न अपचिनाति, अपचिनित्वा ठितो? ",
"sn22.79:14.3":	"रूपं नेवाचिनाति न अपचिनाति, अपचिनित्वा ठितो; ",
"sn22.79:14.4":	"वेदनं … ",
"sn22.79:14.5":	"सञ्ञं … ",
"sn22.79:14.6":	"सङ्खारे … ",
"sn22.79:14.7":	"विञ्ञाणं नेवाचिनाति न अपचिनाति, अपचिनित्वा ठितो। ",
"sn22.79:14.8":	"किञ्च नेव पजहति न उपादियति, पजहित्वा ठितो? ",
"sn22.79:14.9":	"रूपं नेव पजहति न उपादियति, पजहित्वा ठितो; ",
"sn22.79:14.10":	"वेदनं … ",
"sn22.79:14.11":	"सञ्ञं … ",
"sn22.79:14.12":	"सङ्खारे … ",
"sn22.79:14.13":	"विञ्ञाणं नेव पजहति न उपादियति, पजहित्वा ठितो। ",
"sn22.79:14.14":	"किञ्च नेव विसिनेति न उस्सिनेति, विसिनेत्वा ठितो? ",
"sn22.79:14.15":	"रूपं नेव विसिनेति न उस्सिनेति, विसिनेत्वा ठितो; ",
"sn22.79:14.16":	"वेदनं … ",
"sn22.79:14.17":	"सञ्ञं … ",
"sn22.79:14.18":	"सङ्खारे … ",
"sn22.79:14.19":	"विञ्ञाणं नेव विसिनेति न उस्सिनेति, विसिनेत्वा ठितो। ",
"sn22.79:14.20":	"किञ्च नेव विधूपेति न सन्धूपेति, विधूपेत्वा ठितो? ",
"sn22.79:14.21":	"रूपं नेव विधूपेति न सन्धूपेति, विधूपेत्वा ठितो; ",
"sn22.79:14.22":	"वेदनं … ",
"sn22.79:14.23":	"सञ्ञं … ",
"sn22.79:14.24":	"सङ्खारे … ",
"sn22.79:14.25":	"विञ्ञाणं नेव विधूपेति न सन्धूपेति, विधूपेत्वा ठितो। ",
"sn22.79:14.26":	"एवंविमुत्तचित्तं खो, भिक्खवे, भिक्खुं सैन्दा देवा सब्रह्मका सपजापतिका आरकाव नमस्सन्ति: ",
"sn22.79:15.1":	"‘नमो ते पुरिसाजञ्ञ, ",
"sn22.79:15.2":	"नमो ते पुरिसुत्तम; ",
"sn22.79:15.3":	"यस्स ते नाभिजानाम, ",
"sn22.79:15.4":	"यम्पि निस्साय झायसी’”ति। ",
"sn22.79:15.5":	"सत्तमं। "
}	
