{	
"sn51.12:0.1":	"संयुत्त निकाय ५१।१२ ",
"sn51.12:0.2":	"२। पासादकम्पनवग्ग ",
"sn51.12:0.3":	"महप्फलसुत्त ",
"sn51.12:1.1":	"“चत्तारोमे, भिक्खवे, इद्धिपादा भाविता बहुलीकता महप्फला होन्ति महानिसंसा। ",
"sn51.12:1.2":	"कथं भाविता च, भिक्खवे, चत्तारो इद्धिपादा कथं बहुलीकता महप्फला होन्ति महानिसंसा? ",
"sn51.12:1.3":	"इध, भिक्खवे, भिक्खु छन्दसमाधिप्पधानसङ्खारसमन्नागतं इद्धिपादं भावेति—",
"sn51.12:1.4":	"इति मे छन्दो न च अतिलीनो भविस्सति, न च अतिप्पग्गहितो भविस्सति, न च अज्झत्तं सङ्खित्तो भविस्सति, न च बहिद्धा विक्खित्तो भविस्सति। ",
"sn51.12:1.5":	"पच्छापुरेसञ्ञी च विहरति—",
"sn51.12:1.6":	"यथा पुरे तथा पच्छा, यथा पच्छा तथा पुरे; ",
"sn51.12:1.7":	"यथा अधो तथा उद्धं, यथा उद्धं तथा अधो; ",
"sn51.12:1.8":	"यथा दिवा तथा रत्तिं, यथा रत्तिं तथा दिवा। ",
"sn51.12:1.9":	"इति विवटेन चेतसा अपरियोनद्धेन सप्पभासं चित्तं भावेति। ",
"sn51.12:2.1":	"वीरियसमाधि …पे… ",
"sn51.12:2.2":	"चित्तसमाधि … ",
"sn51.12:2.3":	"वीमंसासमाधिप्पधानसङ्खारसमन्नागतं इद्धिपादं भावेति—",
"sn51.12:2.4":	"इति मे वीमंसा न च अतिलीना भविस्सति, न च अतिप्पग्गहिता भविस्सति, न च अज्झत्तं सङ्खित्ता भविस्सति, न च बहिद्धा विक्खित्ता भविस्सति। ",
"sn51.12:2.5":	"पच्छापुरेसञ्ञी च विहरति—",
"sn51.12:2.6":	"यथा पुरे तथा पच्छा, यथा पच्छा तथा पुरे; ",
"sn51.12:2.7":	"यथा अधो तथा उद्धं, यथा उद्धं तथा अधो; ",
"sn51.12:2.8":	"यथा दिवा तथा रत्तिं, यथा रत्तिं तथा दिवा। ",
"sn51.12:2.9":	"इति विवटेन चेतसा अपरियोनद्धेन सप्पभासं चित्तं भावेति। ",
"sn51.12:2.10":	"एवं भाविता खो, भिक्खवे, चत्तारो इद्धिपादा एवं बहुलीकता महप्फला होन्ति महानिसंसा। ",
"sn51.12:3.1":	"एवं भावितेसु खो, भिक्खवे, भिक्खु चतूसु इद्धिपादेसु एवं बहुलीकतेसु अनेकविहितं इद्धिविधं पच्चनुभोति—एकोपि हुत्वा बहुधा होति …पे… याव ब्रह्मलोकापि कायेन वसं वत्तेति …पे…। ",
"sn51.12:4.1":	"एवं भावितेसु खो, भिक्खवे, भिक्खु चतूसु इद्धिपादेसु एवं बहुलीकतेसु, आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरती”ति। ",
"sn51.12:4.2":	"दुतियं। "
}	
