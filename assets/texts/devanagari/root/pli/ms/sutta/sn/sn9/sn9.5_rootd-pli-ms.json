{	
"sn9.5:0.1":	"संयुत्त निकाय ९।५ ",
"sn9.5:0.2":	"१। वनवग्ग ",
"sn9.5:0.3":	"आनन्दसुत्त ",
"sn9.5:1.1":	"एकं समयं आयस्मा आनन्दो कोसलेसु विहरति अञ्ञतरस्मिं वनसण्डे। ",
"sn9.5:1.2":	"तेन खो पन समयेन आयस्मा आनन्दो अतिवेलं गिहिसञ्ञत्तिबहुलो विहरति। ",
"sn9.5:1.3":	"अथ खो या तस्मिं वनसण्डे अधिवत्था देवता आयस्मतो आनन्दस्स अनुकम्पिका अत्थकामा आयस्मन्तं आनन्दं संवेजेतुकामा येनायस्मा आनन्दो तेनुपसङ्कमि; उपसङ्कमित्वा आयस्मन्तं आनन्दं गाथाय अज्झभासि: ",
"sn9.5:2.1":	"“रुक्खमूलगहनं पसक्किय, ",
"sn9.5:2.2":	"निब्बानं हदयस्मिं ओपिय; ",
"sn9.5:2.3":	"झाय गोतम मा पमादो, ",
"sn9.5:2.4":	"किं ते बिळिबिळिका करिस्सती”ति। ",
"sn9.5:3.1":	"अथ खो आयस्मा आनन्दो ताय देवताय संवेजितो संवेगमापादीति। "
}	
