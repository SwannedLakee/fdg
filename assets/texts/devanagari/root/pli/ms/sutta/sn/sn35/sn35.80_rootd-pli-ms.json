{	
"sn35.80:0.1":	"संयुत्त निकाय ३५।८० ",
"sn35.80:0.2":	"८। गिलानवग्ग ",
"sn35.80:0.3":	"दुतियअविज्जापहानसुत्त ",
"sn35.80:1.1":	"अथ खो अञ्ञतरो भिक्खु …पे… एतदवोच: ",
"sn35.80:1.2":	"“अत्थि नु खो, भन्ते, एको धम्मो यस्स पहाना भिक्खुनो अविज्जा पहीयति, विज्जा उप्पज्जती”ति? ",
"sn35.80:2.1":	"“अत्थि खो, भिक्खु, एको धम्मो यस्स पहाना भिक्खुनो अविज्जा पहीयति, विज्जा उप्पज्जती”ति। ",
"sn35.80:3.1":	"“कतमो पन, भन्ते, एको धम्मो यस्स पहाना भिक्खुनो अविज्जा पहीयति, विज्जा उप्पज्जती”ति? ",
"sn35.80:4.1":	"“अविज्जा खो, भिक्खु, एको धम्मो यस्स पहाना भिक्खुनो अविज्जा पहीयति, विज्जा उप्पज्जती”ति। ",
"sn35.80:5.1":	"“कथं पन, भन्ते, जानतो, कथं पस्सतो अविज्जा पहीयति, विज्जा उप्पज्जती”ति? ",
"sn35.80:6.1":	"“इध, भिक्खु, भिक्खुनो सुतं होति: ",
"sn35.80:6.2":	"‘सब्बे धम्मा नालं अभिनिवेसाया’ति। ",
"sn35.80:6.3":	"एवञ्चेतं, भिक्खु, भिक्खुनो सुतं होति: ",
"sn35.80:6.4":	"‘सब्बे धम्मा नालं अभिनिवेसाया’ति। ",
"sn35.80:6.5":	"सो सब्बं धम्मं अभिजानाति, सब्बं धम्मं अभिञ्ञाय सब्बं धम्मं परिजानाति, सब्बं धम्मं परिञ्ञाय सब्बनिमित्तानि अञ्ञतो पस्सति, चक्खुं अञ्ञतो पस्सति, रूपे … ",
"sn35.80:6.6":	"चक्खुविञ्ञाणं … ",
"sn35.80:6.7":	"चक्खुसम्फस्सं … ",
"sn35.80:6.8":	"यम्पिदं चक्खुसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि अञ्ञतो पस्सति …पे… ",
"sn35.80:6.9":	"मनं अञ्ञतो पस्सति, धम्मे … ",
"sn35.80:6.10":	"मनोविञ्ञाणं … ",
"sn35.80:6.11":	"मनोसम्फस्सं … ",
"sn35.80:6.12":	"यम्पिदं मनोसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि अञ्ञतो पस्सति। ",
"sn35.80:6.13":	"एवं खो, भिक्खु, जानतो एवं पस्सतो भिक्खुनो अविज्जा पहीयति, विज्जा उप्पज्जती”ति। ",
"sn35.80:6.14":	"सत्तमं। "
}	
