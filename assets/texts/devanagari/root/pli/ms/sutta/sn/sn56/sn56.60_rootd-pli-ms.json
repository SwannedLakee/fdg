{	
"sn56.60:0.1":	"संयुत्त निकाय ५६।६० ",
"sn56.60:0.2":	"६। अभिसमयवग्ग ",
"sn56.60:0.3":	"दुतियपब्बतूपमसुत्त ",
"sn56.60:1.1":	"“सेय्यथापि, भिक्खवे, हिमवा पब्बतराजा परिक्खयं परियादानं गच्छेय्य, ठपेत्वा सत्त सासपमत्तियो पासाणसक्खरा। ",
"sn56.60:1.2":	"तं किं मञ्ञथ, भिक्खवे, ",
"sn56.60:1.3":	"कतमं नु खो बहुतरं—यं वा हिमवतो पब्बतराजस्स परिक्खीणं परियादिन्नं, या वा सत्त सासपमत्तियो पासाणसक्खरा अवसिट्ठा”ति? ",
"sn56.60:1.4":	"“एतदेव, भन्ते, बहुतरं हिमवतो पब्बतराजस्स यदिदं परिक्खीणं परियादिन्नं; अप्पमत्तिका सत्त सासपमत्तियो पासाणसक्खरा अवसिट्ठा। ",
"sn56.60:1.5":	"सङ्खम्पि न उपेन्ति, उपनिधम्पि न उपेन्ति, कलभागम्पि न उपेन्ति हिमवतो पब्बतराजस्स परिक्खीणं परियादिन्नं उपनिधाय सत्त सासपमत्तियो पासाणसक्खरा अवसिट्ठा”ति। ",
"sn56.60:1.6":	"“एवमेव खो, भिक्खवे, अरियसावकस्स दिट्ठिसम्पन्नस्स पुग्गलस्स अभिसमेताविनो एतदेव बहुतरं दुक्खं यदिदं परिक्खीणं परियादिन्नं; अप्पमत्तकं अवसिट्ठं। ",
"sn56.60:1.7":	"सङ्खम्पि न उपेति, उपनिधम्पि न उपेति, कलभागम्पि न उपेति, पुरिमं दुक्खक्खन्धं परिक्खीणं परियादिन्नं उपनिधाय यदिदं सत्तक्खत्तुपरमता; ",
"sn56.60:1.8":	"यो ‘इदं दुक्खन्’ति यथाभूतं पजानाति …पे… ‘अयं दुक्खनिरोधगामिनी पटिपदा’ति यथाभूतं पजानाति। ",
"sn56.60:2.1":	"तस्मातिह, भिक्खवे, ‘इदं दुक्खन्’ति योगो करणीयो …पे… ‘अयं दुक्खनिरोधगामिनी पटिपदा’ति योगो करणीयो”ति। ",
"sn56.60:2.2":	"दसमं। ",
"sn56.60:2.3":	"अभिसमयवग्गो छट्ठो। ",
"sn56.60:3.0":	"तस्सुद्दानं ",
"sn56.60:3.1":	"नखसिखा पोक्खरणी, ",
"sn56.60:3.2":	"सम्भेज्ज अपरे दुवे; ",
"sn56.60:3.3":	"पथवी द्वे समुद्दा द्वे, ",
"sn56.60:3.4":	"द्वेमा च पब्बतूपमाति। "
}	
