{	
"sn35.98:0.1":	"संयुत्त निकाय ३५।९८ ",
"sn35.98:0.2":	"१०। सळवग्ग ",
"sn35.98:0.3":	"संवरसुत्त ",
"sn35.98:1.1":	"“संवरञ्च वो, भिक्खवे, देसेस्सामि, असंवरञ्च। ",
"sn35.98:1.2":	"तं सुणाथ। ",
"sn35.98:1.3":	"कथञ्च, भिक्खवे, असंवरो होति? ",
"sn35.98:1.4":	"सन्ति, भिक्खवे, चक्खुविञ्ञेय्या रूपा इट्ठा कन्ता मनापा पियरूपा कामूपसंहिता रजनीया। ",
"sn35.98:1.5":	"तञ्चे भिक्खु अभिनन्दति अभिवदति अज्झोसाय तिट्ठति, वेदितब्बमेतं, भिक्खवे, भिक्खुना: ",
"sn35.98:1.6":	"‘परिहायामि कुसलेहि धम्मेहि। ",
"sn35.98:1.7":	"परिहानञ्हेतं वुत्तं भगवता’ति …पे… ",
"sn35.98:1.8":	"सन्ति, भिक्खवे, जिव्हाविञ्ञेय्या रसा …पे… ",
"sn35.98:1.9":	"सन्ति, भिक्खवे, मनोविञ्ञेय्या धम्मा इट्ठा कन्ता मनापा पियरूपा कामूपसंहिता रजनीया। ",
"sn35.98:1.10":	"तञ्चे भिक्खु अभिनन्दति अभिवदति अज्झोसाय तिट्ठति, वेदितब्बमेतं, भिक्खवे, भिक्खुना: ",
"sn35.98:1.11":	"‘परिहायामि कुसलेहि धम्मेहि। ",
"sn35.98:1.12":	"परिहानञ्हेतं वुत्तं भगवता’ति। ",
"sn35.98:1.13":	"एवं खो, भिक्खवे, असंवरो होति। ",
"sn35.98:2.1":	"कथञ्च, भिक्खवे, संवरो होति? ",
"sn35.98:2.2":	"सन्ति, भिक्खवे, चक्खुविञ्ञेय्या रूपा इट्ठा कन्ता मनापा पियरूपा कामूपसंहिता रजनीया। ",
"sn35.98:2.3":	"तञ्चे भिक्खु नाभिनन्दति नाभिवदति नाज्झोसाय तिट्ठति, वेदितब्बमेतं, भिक्खवे, भिक्खुना: ",
"sn35.98:2.4":	"‘न परिहायामि कुसलेहि धम्मेहि। ",
"sn35.98:2.5":	"अपरिहानञ्हेतं वुत्तं भगवता’ति …पे… ",
"sn35.98:2.6":	"सन्ति, भिक्खवे, जिव्हाविञ्ञेय्या रसा …पे… ",
"sn35.98:2.7":	"सन्ति, भिक्खवे, मनोविञ्ञेय्या धम्मा इट्ठा कन्ता मनापा पियरूपा कामूपसंहिता रजनीया। ",
"sn35.98:2.8":	"तञ्चे भिक्खु नाभिनन्दति नाभिवदति नाज्झोसाय तिट्ठति, वेदितब्बमेतं भिक्खुना: ",
"sn35.98:2.9":	"‘न परिहायामि कुसलेहि धम्मेहि। ",
"sn35.98:2.10":	"अपरिहानञ्हेतं वुत्तं भगवता’ति। ",
"sn35.98:2.11":	"एवं खो, भिक्खवे, संवरो होती”ति। ",
"sn35.98:2.12":	"पञ्चमं। "
}	
