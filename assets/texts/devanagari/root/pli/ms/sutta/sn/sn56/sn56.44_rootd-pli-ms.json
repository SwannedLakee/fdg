{	
"sn56.44:0.1":	"संयुत्त निकाय ५६।४४ ",
"sn56.44:0.2":	"५। पपातवग्ग ",
"sn56.44:0.3":	"कूटागारसुत्त ",
"sn56.44:1.1":	"“यो हि, भिक्खवे, एवं वदेय्य: ",
"sn56.44:1.2":	"‘अहं दुक्खं अरियसच्चं यथाभूतं अनभिसमेच्च …पे… दुक्खनिरोधगामिनिं पटिपदं अरियसच्चं यथाभूतं अनभिसमेच्च सम्मा दुक्खस्सन्तं करिस्सामी’ति—",
"sn56.44:1.3":	"नेतं ठानं विज्जति। ",
"sn56.44:2.1":	"सेय्यथापि, भिक्खवे, यो एवं वदेय्य: ",
"sn56.44:2.2":	"‘अहं कूटागारस्स हेट्ठिमं घरं अकरित्वा उपरिमं घरं आरोपेस्सामी’ति—",
"sn56.44:2.3":	"नेतं ठानं विज्जति; ",
"sn56.44:2.4":	"एवमेव खो, भिक्खवे, यो एवं वदेय्य: ",
"sn56.44:2.5":	"‘अहं दुक्खं अरियसच्चं यथाभूतं अनभिसमेच्च …पे… दुक्खनिरोधगामिनिं पटिपदं अरियसच्चं यथाभूतं अनभिसमेच्च सम्मा दुक्खस्सन्तं करिस्सामी’ति—",
"sn56.44:2.6":	"नेतं ठानं विज्जति। ",
"sn56.44:3.1":	"यो च खो, भिक्खवे, एवं वदेय्य: ",
"sn56.44:3.2":	"‘अहं दुक्खं अरियसच्चं यथाभूतं अभिसमेच्च …पे… दुक्खनिरोधगामिनिं पटिपदं अरियसच्चं यथाभूतं अभिसमेच्च सम्मा दुक्खस्सन्तं करिस्सामी’ति—",
"sn56.44:3.3":	"ठानमेतं विज्जति। ",
"sn56.44:4.1":	"सेय्यथापि, भिक्खवे, यो एवं वदेय्य: ",
"sn56.44:4.2":	"‘अहं कूटागारस्स हेट्ठिमं घरं करित्वा उपरिमं घरं आरोपेस्सामी’ति—",
"sn56.44:4.3":	"ठानमेतं विज्जति; ",
"sn56.44:4.4":	"एवमेव खो, भिक्खवे, यो एवं वदेय्य: ",
"sn56.44:4.5":	"‘अहं दुक्खं अरियसच्चं यथाभूतं अभिसमेच्च …पे… दुक्खनिरोधगामिनिं पटिपदं अरियसच्चं यथाभूतं अभिसमेच्च सम्मा दुक्खस्सन्तं करिस्सामी’ति—",
"sn56.44:4.6":	"ठानमेतं विज्जति। ",
"sn56.44:5.1":	"तस्मातिह, भिक्खवे, ‘इदं दुक्खन्’ति योगो करणीयो …पे… ‘अयं दुक्खनिरोधगामिनी पटिपदा’ति योगो करणीयो”ति। ",
"sn56.44:5.2":	"चतुत्थं। "
}	
