{	
"sn35.239:0.1":	"संयुत्त निकाय ३५।२३९ ",
"sn35.239:0.2":	"१९। आसीविसवग्ग ",
"sn35.239:0.3":	"रथोपमसुत्त ",
"sn35.239:1.1":	"“तीहि, भिक्खवे, धम्मेहि समन्नागतो भिक्खु दिट्ठेव धम्मे सुखसोमनस्सबहुलो विहरति, योनि चस्स आरद्धा होति आसवानं खयाय। ",
"sn35.239:1.2":	"कतमेहि तीहि? ",
"sn35.239:1.3":	"इन्द्रियेसु गुत्तद्वारो होति, भोजने मत्तञ्ञू, जागरियं अनुयुत्तो। ",
"sn35.239:2.1":	"कथञ्च, भिक्खवे, भिक्खु इन्द्रियेसु गुत्तद्वारो होति? ",
"sn35.239:2.2":	"इध, भिक्खवे, भिक्खु चक्खुना रूपं दिस्वा न निमित्तग्गाही होति, नानुब्यञ्जनग्गाही; ",
"sn35.239:2.3":	"यत्वाधिकरणमेनं चक्खुन्द्रियं असंवुतं विहरन्तं अभिज्झादोमनस्सा पापका अकुसला धम्मा अन्वास्सवेय्युं। तस्स संवराय पटिपज्जति; रक्खति चक्खुन्द्रियं; चक्खुन्द्रिये संवरं आपज्जति। ",
"sn35.239:2.4":	"सोतेन सद्दं सुत्वा … ",
"sn35.239:2.5":	"घानेन गन्धं घायित्वा … ",
"sn35.239:2.6":	"जिव्हाय रसं सायित्वा … ",
"sn35.239:2.7":	"कायेन फोट्ठब्बं फुसित्वा … ",
"sn35.239:2.8":	"मनसा धम्मं विञ्ञाय न निमित्तग्गाही होति नानुब्यञ्जनग्गाही; ",
"sn35.239:2.9":	"यत्वाधिकरणमेनं मनिन्द्रियं असंवुतं विहरन्तं अभिज्झादोमनस्सा पापका अकुसला धम्मा अन्वास्सवेय्युं, तस्स संवराय पटिपज्जति; रक्खति मनिन्द्रियं; मनिन्द्रिये संवरं आपज्जति। ",
"sn35.239:2.10":	"सेय्यथापि, भिक्खवे, सुभूमियं चातुमहापथे आजञ्ञरथो युत्तो अस्स ठितो ओधस्तपतोदो। तमेनं दक्खो योग्गाचरियो अस्सदम्मसारथि अभिरुहित्वा वामेन हत्थेन रस्मियो गहेत्वा, दक्खिणेन हत्थेन पतोदं गहेत्वा, येनिच्छकं यदिच्छकं सारेय्यपि पच्चासारेय्यपि। ",
"sn35.239:2.11":	"एवमेव खो, भिक्खवे, भिक्खु इमेसं छन्नं इन्द्रियानं आरक्खाय सिक्खति, संयमाय सिक्खति, दमाय सिक्खति, उपसमाय सिक्खति। ",
"sn35.239:2.12":	"एवं खो, भिक्खवे, भिक्खु इन्द्रियेसु गुत्तद्वारो होति। ",
"sn35.239:3.1":	"कथञ्च, भिक्खवे, भिक्खु भोजने मत्तञ्ञू होति? ",
"sn35.239:3.2":	"इध, भिक्खवे, भिक्खु पटिसङ्खा योनिसो आहारं आहारेति: ",
"sn35.239:3.3":	"‘नेव दवाय, न मदाय, न मण्डनाय, न विभूसनाय, यावदेव इमस्स कायस्स ठितिया, यापनाय, विहिंसूपरतिया, ब्रह्मचरियानुग्गहाय, इति पुराणञ्च वेदनं पटिहङ्खामि, नवञ्च वेदनं न उप्पादेस्सामि, यात्रा च मे भविस्सति, अनवज्जता च फासुविहारो चा’ति। ",
"sn35.239:3.4":	"सेय्यथापि, भिक्खवे, पुरिसो वणं आलिम्पेय्य यावदेव रोहनत्थाय, सेय्यथा वा पन अक्खं अब्भञ्जेय्य यावदेव भारस्स नित्थरणत्थाय; ",
"sn35.239:3.5":	"एवं खो, भिक्खवे, भिक्खु पटिसङ्खा योनिसो आहारं आहारेति: ",
"sn35.239:3.6":	"‘नेव दवाय, न मदाय, न मण्डनाय, न विभूसनाय, यावदेव इमस्स कायस्स ठितिया, यापनाय, विहिंसूपरतिया, ब्रह्मचरियानुग्गहाय, इति पुराणञ्च वेदनं पटिहङ्खामि, नवञ्च वेदनं न उप्पादेस्सामि, यात्रा च मे भविस्सति, अनवज्जता च फासुविहारो चा’ति। ",
"sn35.239:3.7":	"एवं खो, भिक्खवे, भिक्खु भोजने मत्तञ्ञू होति। ",
"sn35.239:4.1":	"कथञ्च, भिक्खवे, भिक्खु जागरियं अनुयुत्तो होति? ",
"sn35.239:4.2":	"इध, भिक्खवे, भिक्खु दिवसं चङ्कमेन निसज्जाय आवरणीयेहि धम्मेहि चित्तं परिसोधेति। ",
"sn35.239:4.3":	"रत्तिया पठमं यामं चङ्कमेन निसज्जाय आवरणीयेहि धम्मेहि चित्तं परिसोधेति। ",
"sn35.239:4.4":	"रत्तिया मज्झिमं यामं दक्खिणेन पस्सेन सीहसेय्यं कप्पेति पादे पादं अच्चाधाय सतो सम्पजानो उट्ठानसञ्ञं मनसि करित्वा। ",
"sn35.239:4.5":	"रत्तिया पच्छिमं यामं पच्चुट्ठाय चङ्कमेन निसज्जाय आवरणीयेहि धम्मेहि चित्तं परिसोधेति। ",
"sn35.239:4.6":	"एवं खो, भिक्खवे, भिक्खु जागरियं अनुयुत्तो होति। ",
"sn35.239:4.7":	"इमेहि खो, भिक्खवे, तीहि धम्मेहि समन्नागतो भिक्खु दिट्ठेव धम्मे सुखसोमनस्सबहुलो विहरति, योनि चस्स आरद्धा होति आसवानं खयाया”ति। ",
"sn35.239:4.8":	"दुतियं। "
}	
