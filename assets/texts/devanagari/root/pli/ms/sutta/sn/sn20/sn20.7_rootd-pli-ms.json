{	
"sn20.7:0.1":	"संयुत्त निकाय २०।७ ",
"sn20.7:0.2":	"१। ओपम्मवग्ग ",
"sn20.7:0.3":	"आणिसुत्त ",
"sn20.7:1.1":	"सावत्थियं विहरति। ",
"sn20.7:1.2":	"“भूतपुब्बं, भिक्खवे, दसारहानं आनको नाम मुदिङ्गो अहोसि। ",
"sn20.7:1.3":	"तस्स दसारहा आनके घटिते अञ्ञं आणिं ओदहिंसु। ",
"sn20.7:1.4":	"अहु खो सो, भिक्खवे, समयो यं आनकस्स मुदिङ्गस्स पोराणं पोक्खरफलकं अन्तरधायि। ",
"sn20.7:1.5":	"आणिसङ्घाटोव अवसिस्सि। ",
"sn20.7:1.6":	"एवमेव खो, भिक्खवे, भविस्सन्ति भिक्खू अनागतमद्धानं, ये ते सुत्तन्ता तथागतभासिता गम्भीरा गम्भीरत्था लोकुत्तरा सुञ्ञतप्पटिसंयुत्ता, तेसु भञ्ञमानेसु न सुस्सूसिस्सन्ति न सोतं ओदहिस्सन्ति न अञ्ञा चित्तं उपट्ठापेस्सन्ति न च ते धम्मे उग्गहेतब्बं परियापुणितब्बं मञ्ञिस्सन्ति। ",
"sn20.7:2.1":	"ये पन ते सुत्तन्ता कविकता कावेय्या चित्तक्खरा चित्तब्यञ्जना बाहिरका सावकभासिता, तेसु भञ्ञमानेसु सुस्सूसिस्सन्ति, सोतं ओदहिस्सन्ति, अञ्ञा चित्तं उपट्ठापेस्सन्ति, ते च धम्मे उग्गहेतब्बं परियापुणितब्बं मञ्ञिस्सन्ति। ",
"sn20.7:2.2":	"एवमेतेसं, भिक्खवे, सुत्तन्तानं तथागतभासितानं गम्भीरानं गम्भीरत्थानं लोकुत्तरानं सुञ्ञतप्पटिसंयुत्तानं अन्तरधानं भविस्सति। ",
"sn20.7:2.3":	"तस्मातिह, भिक्खवे, एवं सिक्खितब्बं: ",
"sn20.7:2.4":	"‘ये ते सुत्तन्ता तथागतभासिता गम्भीरा गम्भीरत्था लोकुत्तरा सुञ्ञतप्पटिसंयुत्ता, तेसु भञ्ञमानेसु सुस्सूसिस्साम, सोतं ओदहिस्साम, अञ्ञा चित्तं उपट्ठापेस्साम, ते च धम्मे उग्गहेतब्बं परियापुणितब्बं मञ्ञिस्सामा’ति। ",
"sn20.7:2.5":	"एवञ्हि वो, भिक्खवे, सिक्खितब्बन्”ति। ",
"sn20.7:2.6":	"सत्तमं। "
}	
