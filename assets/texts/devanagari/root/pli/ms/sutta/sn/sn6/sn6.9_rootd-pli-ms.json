{	
"sn6.9:0.1":	"संयुत्त निकाय ६।९ ",
"sn6.9:0.2":	"१। पठमवग्ग ",
"sn6.9:0.3":	"तुरूब्रह्मसुत्त ",
"sn6.9:1.1":	"सावत्थिनिदानं। ",
"sn6.9:1.2":	"तेन खो पन समयेन कोकालिको भिक्खु आबाधिको होति दुक्खितो बाळ्हगिलानो। ",
"sn6.9:1.3":	"अथ खो तुरू पच्चेकब्रह्मा अभिक्कन्ताय रत्तिया अभिक्कन्तवण्णो केवलकप्पं जेतवनं ओभासेत्वा येन कोकालिको भिक्खु तेनुपसङ्कमि; उपसङ्कमित्वा वेहासं ठितो कोकालिकं भिक्खुं एतदवोच: ",
"sn6.9:1.4":	"“पसादेहि, कोकालिक, सारिपुत्तमोग्गल्लानेसु चित्तं। ",
"sn6.9:1.5":	"पेसला सारिपुत्तमोग्गल्लाना”ति। ",
"sn6.9:1.6":	"“कोसि त्वं, आवुसो”ति? ",
"sn6.9:1.7":	"“अहं तुरू पच्चेकब्रह्मा”ति। ",
"sn6.9:1.8":	"“ननु त्वं, आवुसो, भगवता अनागामी ब्याकतो, अथ किञ्चरहि इधागतो? ",
"sn6.9:1.9":	"पस्स, यावञ्च ते इदं अपरद्धन्”ति। ",
"sn6.9:2.1":	"“पुरिसस्स हि जातस्स, ",
"sn6.9:2.2":	"कुठारी जायते मुखे; ",
"sn6.9:2.3":	"याय छिन्दति अत्तानं, ",
"sn6.9:2.4":	"बालो दुब्भासितं भणं। ",
"sn6.9:3.1":	"यो निन्दियं पसंसति, ",
"sn6.9:3.2":	"तं वा निन्दति यो पसंसियो; ",
"sn6.9:3.3":	"विचिनाति मुखेन सो कलिं, ",
"sn6.9:3.4":	"कलिना तेन सुखं न विन्दति। ",
"sn6.9:4.1":	"अप्पमत्तको अयं कलि, ",
"sn6.9:4.2":	"यो अक्खेसु धनपराजयो; ",
"sn6.9:4.3":	"सब्बस्सापि सहापि अत्तना, ",
"sn6.9:4.4":	"अयमेव महन्ततरो कलि; ",
"sn6.9:4.5":	"यो सुगतेसु मनं पदोसये। ",
"sn6.9:5.1":	"सतं सहस्सानं निरब्बुदानं, ",
"sn6.9:5.2":	"छत्तिंसति पञ्च च अब्बुदानि; ",
"sn6.9:5.3":	"यमरियगरही निरयं उपेति, ",
"sn6.9:5.4":	"वाचं मनञ्च पणिधाय पापकन्”ति। "
}	
