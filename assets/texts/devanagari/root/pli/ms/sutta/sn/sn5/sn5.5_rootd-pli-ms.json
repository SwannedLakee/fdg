{	
"sn5.5:0.1":	"संयुत्त निकाय ५।५ ",
"sn5.5:0.2":	"१। भिक्खुनीवग्ग ",
"sn5.5:0.3":	"उप्पलवण्णासुत्त ",
"sn5.5:1.1":	"सावत्थिनिदानं। ",
"sn5.5:1.2":	"अथ खो उप्पलवण्णा भिक्खुनी पुब्बण्हसमयं निवासेत्वा …पे… ",
"sn5.5:1.3":	"अञ्ञतरस्मिं सुपुप्फितसालरुक्खमूले अट्ठासि। ",
"sn5.5:1.4":	"अथ खो मारो पापिमा उप्पलवण्णाय भिक्खुनिया भयं छम्भितत्तं लोमहंसं उप्पादेतुकामो समाधिम्हा चावेतुकामो येन उप्पलवण्णा भिक्खुनी तेनुपसङ्कमि; उपसङ्कमित्वा उप्पलवण्णं भिक्खुनिं गाथाय अज्झभासि: ",
"sn5.5:2.1":	"“सुपुप्फितग्गं उपगम्म भिक्खुनि, ",
"sn5.5:2.2":	"एका तुवं तिट्ठसि सालमूले; ",
"sn5.5:2.3":	"न चत्थि ते दुतिया वण्णधातु, ",
"sn5.5:2.4":	"बाले न त्वं भायसि धुत्तकानन्”ति। ",
"sn5.5:3.1":	"अथ खो उप्पलवण्णाय भिक्खुनिया एतदहोसि: ",
"sn5.5:3.2":	"“को नु ख्वायं मनुस्सो वा अमनुस्सो वा गाथं भासती”ति? ",
"sn5.5:3.3":	"अथ खो उप्पलवण्णाय भिक्खुनिया एतदहोसि: ",
"sn5.5:3.4":	"“मारो खो अयं पापिमा मम भयं छम्भितत्तं लोमहंसं उप्पादेतुकामो समाधिम्हा चावेतुकामो गाथं भासती”ति। ",
"sn5.5:3.5":	"अथ खो उप्पलवण्णा भिक्खुनी “मारो अयं पापिमा” इति विदित्वा मारं पापिमन्तं गाथाहि पच्चभासि: ",
"sn5.5:4.1":	"“सतं सहस्सानिपि धुत्तकानं, ",
"sn5.5:4.2":	"इधागता तादिसका भवेय्युं; ",
"sn5.5:4.3":	"लोमं न इञ्जामि न सन्तसामि, ",
"sn5.5:4.4":	"न मार भायामि तमेकिकापि। ",
"sn5.5:5.1":	"एसा अन्तरधायामि, ",
"sn5.5:5.2":	"कुच्छिं वा पविसामि ते; ",
"sn5.5:5.3":	"पखुमन्तरिकायम्पि, ",
"sn5.5:5.4":	"तिट्ठन्तिं मं न दक्खसि। ",
"sn5.5:6.1":	"चित्तस्मिं वसीभूताम्हि, ",
"sn5.5:6.2":	"इद्धिपादा सुभाविता; ",
"sn5.5:6.3":	"सब्बबन्धनमुत्ताम्हि, ",
"sn5.5:6.4":	"न तं भायामि आवुसो”ति। ",
"sn5.5:7.1":	"अथ खो मारो पापिमा “जानाति मं उप्पलवण्णा भिक्खुनी”ति दुक्खी दुम्मनो तत्थेवन्तरधायीति। "
}	
