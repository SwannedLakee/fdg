{	
"sn12.65:0.1":	"संयुत्त निकाय १२।६५ ",
"sn12.65:0.2":	"७। महावग्ग ",
"sn12.65:0.3":	"नगरसुत्त ",
"sn12.65:1.1":	"सावत्थियं विहरति। ",
"sn12.65:1.2":	"“पुब्बे मे, भिक्खवे, सम्बोधा अनभिसम्बुद्धस्स बोधिसत्तस्सेव सतो एतदहोसि: ",
"sn12.65:1.3":	"‘किच्छा वतायं लोको आपन्नो जायति च जीयति च मीयति च चवति च उपपज्जति च। ",
"sn12.65:1.4":	"अथ च पनिमस्स दुक्खस्स निस्सरणं नप्पजानाति जरामरणस्स। ",
"sn12.65:1.5":	"कुदास्सु नाम इमस्स दुक्खस्स निस्सरणं पञ्ञायिस्सति जरामरणस्सा’ति? ",
"sn12.65:1.6":	"तस्स मय्हं, भिक्खवे, एतदहोसि: ",
"sn12.65:1.7":	"‘किम्हि नु खो सति जरामरणं होति, किंपच्चया जरामरणन्’ति? ",
"sn12.65:1.8":	"तस्स मय्हं, भिक्खवे, योनिसो मनसिकारा अहु पञ्ञाय अभिसमयो: ",
"sn12.65:1.9":	"‘जातिया खो सति जरामरणं होति, जातिपच्चया जरामरणन्’ति। ",
"sn12.65:2.1":	"तस्स मय्हं, भिक्खवे, एतदहोसि: ",
"sn12.65:2.2":	"‘किम्हि नु खो सति जाति होति …पे… ",
"sn12.65:2.3":	"भवो होति … ",
"sn12.65:2.4":	"उपादानं होति … ",
"sn12.65:2.5":	"तण्हा होति … ",
"sn12.65:2.6":	"वेदना होति … ",
"sn12.65:2.7":	"फस्सो होति … ",
"sn12.65:2.8":	"सळायतनं होति … ",
"sn12.65:2.9":	"नामरूपं होति … ",
"sn12.65:2.10":	"किंपच्चया नामरूपन्’ति? ",
"sn12.65:2.11":	"तस्स मय्हं, भिक्खवे, योनिसो मनसिकारा अहु पञ्ञाय अभिसमयो: ",
"sn12.65:2.12":	"‘विञ्ञाणे खो सति नामरूपं होति, विञ्ञाणपच्चया नामरूपन्’ति। ",
"sn12.65:2.13":	"तस्स मय्हं, भिक्खवे, एतदहोसि: ",
"sn12.65:2.14":	"‘किम्हि नु खो सति विञ्ञाणं होति, किंपच्चया विञ्ञाणन्’ति? ",
"sn12.65:2.15":	"तस्स मय्हं, भिक्खवे, योनिसो मनसिकारा अहु पञ्ञाय अभिसमयो: ",
"sn12.65:2.16":	"‘नामरूपे खो सति विञ्ञाणं होति, नामरूपपच्चया विञ्ञाणन्’ति। ",
"sn12.65:3.1":	"तस्स मय्हं, भिक्खवे, एतदहोसि—",
"sn12.65:3.2":	"पच्चुदावत्तति खो इदं विञ्ञाणं नामरूपम्हा न परं गच्छति। ",
"sn12.65:3.3":	"एत्तावता जायेथ वा जीयेथ वा मीयेथ वा चवेथ वा उपपज्जेथ वा, यदिदं नामरूपपच्चया विञ्ञाणं; ",
"sn12.65:3.4":	"विञ्ञाणपच्चया नामरूपं; ",
"sn12.65:3.5":	"नामरूपपच्चया सळायतनं; ",
"sn12.65:3.6":	"सळायतनपच्चया फस्सो …पे… ",
"sn12.65:3.7":	"एवमेतस्स केवलस्स दुक्खक्खन्धस्स समुदयो होति। ",
"sn12.65:3.8":	"‘समुदयो, समुदयो’ति खो मे, भिक्खवे, पुब्बे अननुस्सुतेसु धम्मेसु चक्खुं उदपादि ञाणं उदपादि पञ्ञा उदपादि विज्जा उदपादि आलोको उदपादि। ",
"sn12.65:4.1":	"तस्स मय्हं, भिक्खवे, एतदहोसि: ",
"sn12.65:4.2":	"‘किम्हि नु खो असति, जरामरणं न होति; ",
"sn12.65:4.3":	"किस्स निरोधा जरामरणनिरोधो’ति? ",
"sn12.65:4.4":	"तस्स मय्हं, भिक्खवे, योनिसो मनसिकारा अहु पञ्ञाय अभिसमयो: ",
"sn12.65:4.5":	"‘जातिया खो असति, जरामरणं न होति; ",
"sn12.65:4.6":	"जातिनिरोधा जरामरणनिरोधो’ति। ",
"sn12.65:4.7":	"तस्स मय्हं, भिक्खवे, एतदहोसि: ",
"sn12.65:4.8":	"‘किम्हि नु खो असति जाति न होति …पे… ",
"sn12.65:4.9":	"भवो न होति … ",
"sn12.65:4.10":	"उपादानं न होति … ",
"sn12.65:4.11":	"तण्हा न होति … ",
"sn12.65:4.12":	"वेदना न होति … ",
"sn12.65:4.13":	"फस्सो न होति … ",
"sn12.65:4.14":	"सळायतनं न होति … ",
"sn12.65:4.15":	"नामरूपं न होति। ",
"sn12.65:4.16":	"किस्स निरोधा नामरूपनिरोधो’ति? ",
"sn12.65:4.17":	"तस्स मय्हं, भिक्खवे, योनिसो मनसिकारा अहु पञ्ञाय अभिसमयो: ",
"sn12.65:4.18":	"‘विञ्ञाणे खो असति, नामरूपं न होति; ",
"sn12.65:4.19":	"विञ्ञाणनिरोधा नामरूपनिरोधो’ति। ",
"sn12.65:5.1":	"तस्स मय्हं, भिक्खवे, एतदहोसि: ",
"sn12.65:5.2":	"‘किम्हि नु खो असति विञ्ञाणं न होति; ",
"sn12.65:5.3":	"किस्स निरोधा विञ्ञाणनिरोधो’ति? ",
"sn12.65:5.4":	"तस्स मय्हं, भिक्खवे, योनिसो मनसिकारा अहु पञ्ञाय अभिसमयो: ",
"sn12.65:5.5":	"‘नामरूपे खो असति, विञ्ञाणं न होति; ",
"sn12.65:5.6":	"नामरूपनिरोधा विञ्ञाणनिरोधो’ति। ",
"sn12.65:6.1":	"तस्स मय्हं, भिक्खवे, एतदहोसि—",
"sn12.65:6.2":	"अधिगतो खो म्यायं मग्गो बोधाय यदिदं—",
"sn12.65:6.3":	"नामरूपनिरोधा विञ्ञाणनिरोधो; ",
"sn12.65:6.4":	"विञ्ञाणनिरोधा नामरूपनिरोधो; ",
"sn12.65:6.5":	"नामरूपनिरोधा सळायतननिरोधो; ",
"sn12.65:6.6":	"सळायतननिरोधा फस्सनिरोधो …पे… ",
"sn12.65:6.7":	"एवमेतस्स केवलस्स दुक्खक्खन्धस्स निरोधो होति। ",
"sn12.65:6.8":	"‘निरोधो, निरोधो’ति खो मे, भिक्खवे, पुब्बे अननुस्सुतेसु धम्मेसु चक्खुं उदपादि ञाणं उदपादि पञ्ञा उदपादि विज्जा उदपादि आलोको उदपादि। ",
"sn12.65:7.1":	"सेय्यथापि, भिक्खवे, पुरिसो अरञ्ञे पवने चरमानो पस्सेय्य पुराणं मग्गं पुराणञ्जसं पुब्बकेहि मनुस्सेहि अनुयातं। ",
"sn12.65:7.2":	"सो तमनुगच्छेय्य। ",
"sn12.65:7.3":	"तमनुगच्छन्तो पस्सेय्य पुराणं नगरं पुराणं राजधानिं पुब्बकेहि मनुस्सेहि अज्झावुट्ठं आरामसम्पन्नं वनसम्पन्नं पोक्खरणीसम्पन्नं उद्धापवन्तं रमणीयं। ",
"sn12.65:7.4":	"अथ खो सो, भिक्खवे, पुरिसो रञ्ञो वा राजमहामत्तस्स वा आरोचेय्य: ",
"sn12.65:7.5":	"‘यग्घे, भन्ते, जानेय्यासि—अहं अद्दसं अरञ्ञे पवने चरमानो पुराणं मग्गं पुराणञ्जसं पुब्बकेहि मनुस्सेहि अनुयातं तमनुगच्छिं। ",
"sn12.65:7.6":	"तमनुगच्छन्तो अद्दसं पुराणं नगरं पुराणं राजधानिं पुब्बकेहि मनुस्सेहि अज्झावुट्ठं आरामसम्पन्नं वनसम्पन्नं पोक्खरणीसम्पन्नं उद्धापवन्तं रमणीयं। ",
"sn12.65:7.7":	"तं, भन्ते, नगरं मापेही’ति। ",
"sn12.65:7.8":	"अथ खो सो, भिक्खवे, राजा वा राजमहामत्तो वा तं नगरं मापेय्य। ",
"sn12.65:7.9":	"तदस्स नगरं अपरेन समयेन इद्धञ्चेव फीतञ्च बाहुजञ्ञं आकिण्णमनुस्सं वुद्धिवेपुल्लप्पत्तं। ",
"sn12.65:7.10":	"एवमेव ख्वाहं, भिक्खवे, अद्दसं पुराणं मग्गं पुराणञ्जसं पुब्बकेहि सम्मासम्बुद्धेहि अनुयातं। ",
"sn12.65:8.1":	"कतमो च सो, भिक्खवे, पुराणमग्गो पुराणञ्जसो पुब्बकेहि सम्मासम्बुद्धेहि अनुयातो? ",
"sn12.65:8.2":	"अयमेव अरियो अट्ठङ्गिको मग्गो, सेय्यथिदं—",
"sn12.65:8.3":	"सम्मादिट्ठि …पे… सम्मासमाधि। ",
"sn12.65:8.4":	"अयं खो सो, भिक्खवे, पुराणमग्गो पुराणञ्जसो पुब्बकेहि सम्मासम्बुद्धेहि अनुयातो, तमनुगच्छिं; ",
"sn12.65:8.5":	"तमनुगच्छन्तो जरामरणं अब्भञ्ञासिं; ",
"sn12.65:8.6":	"जरामरणसमुदयं अब्भञ्ञासिं; ",
"sn12.65:8.7":	"जरामरणनिरोधं अब्भञ्ञासिं; ",
"sn12.65:8.8":	"जरामरणनिरोधगामिनिं पटिपदं अब्भञ्ञासिं। ",
"sn12.65:8.9":	"तमनुगच्छिं; ",
"sn12.65:8.10":	"तमनुगच्छन्तो जातिं अब्भञ्ञासिं …पे… ",
"sn12.65:8.11":	"भवं अब्भञ्ञासिं … ",
"sn12.65:8.12":	"उपादानं अब्भञ्ञासिं … ",
"sn12.65:8.13":	"तण्हं अब्भञ्ञासिं … ",
"sn12.65:8.14":	"वेदनं अब्भञ्ञासिं … ",
"sn12.65:8.15":	"फस्सं अब्भञ्ञासिं … ",
"sn12.65:8.16":	"सळायतनं अब्भञ्ञासिं … ",
"sn12.65:8.17":	"नामरूपं अब्भञ्ञासिं … ",
"sn12.65:8.18":	"विञ्ञाणं अब्भञ्ञासिं। ",
"sn12.65:8.19":	"तमनुगच्छिं; ",
"sn12.65:8.20":	"तमनुगच्छन्तो सङ्खारे अब्भञ्ञासिं; ",
"sn12.65:8.21":	"सङ्खारसमुदयं अब्भञ्ञासिं; ",
"sn12.65:8.22":	"सङ्खारनिरोधं अब्भञ्ञासिं; ",
"sn12.65:8.23":	"सङ्खारनिरोधगामिनिं पटिपदं अब्भञ्ञासिं। ",
"sn12.65:8.24":	"तदभिञ्ञाय आचिक्खिं भिक्खूनं भिक्खुनीनं उपासकानं उपासिकानं। ",
"sn12.65:8.25":	"तयिदं, भिक्खवे, ब्रह्मचरियं इद्धञ्चेव फीतञ्च वित्थारिकं बाहुजञ्ञं पुथुभूतं याव देवमनुस्सेहि सुप्पकासितन्”ति। ",
"sn12.65:8.26":	"पञ्चमं। "
}	
