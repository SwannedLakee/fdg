{	
"sn4.13:0.1":	"संयुत्त निकाय ४।१३ ",
"sn4.13:0.2":	"२। दुतियवग्ग ",
"sn4.13:0.3":	"सकलिकसुत्त ",
"sn4.13:1.1":	"एवं मे सुतं—",
"sn4.13:1.2":	"एकं समयं भगवा राजगहे विहरति मद्दकुच्छिस्मिं मिगदाये। ",
"sn4.13:1.3":	"तेन खो पन समयेन भगवतो पादो सकलिकाय खतो होति, ",
"sn4.13:1.4":	"भुसा सुदं भगवतो वेदना वत्तन्ति सारीरिका दुक्खा तिब्बा खरा कटुका असाता अमनापा। ",
"sn4.13:1.5":	"ता सुदं भगवा सतो सम्पजानो अधिवासेति अविहञ्ञमानो। ",
"sn4.13:1.6":	"अथ खो भगवा चतुग्गुणं सङ्घाटिं पञ्ञपेत्वा दक्खिणेन पस्सेन सीहसेय्यं कप्पेसि पादे पादं अच्चाधाय सतो सम्पजानो। ",
"sn4.13:1.7":	"अथ खो मारो पापिमा येन भगवा तेनुपसङ्कमि; उपसङ्कमित्वा भगवन्तं गाथाय अज्झभासि: ",
"sn4.13:2.1":	"“मन्दिया नु खो सेसि उदाहु कावेय्यमत्तो, ",
"sn4.13:2.2":	"अत्था नु ते सम्पचुरा न सन्ति; ",
"sn4.13:2.3":	"एको विवित्ते सयनासनम्हि, ",
"sn4.13:2.4":	"निद्दामुखो किमिदं सोप्पसे वा”ति। ",
"sn4.13:3.1":	"“न मन्दिया सयामि नापि कावेय्यमत्तो, ",
"sn4.13:3.2":	"अत्थं समेच्चाहमपेतसोको; ",
"sn4.13:3.3":	"एको विवित्ते सयनासनम्हि, ",
"sn4.13:3.4":	"सयामहं सब्बभूतानुकम्पी। ",
"sn4.13:4.1":	"येसम्पि सल्लं उरसि पविट्ठं, ",
"sn4.13:4.2":	"मुहुं मुहुं हदयं वेधमानं; ",
"sn4.13:4.3":	"तेपीध सोप्पं लभरे ससल्ला, ",
"sn4.13:4.4":	"तस्मा अहं न सुपे वीतसल्लो। ",
"sn4.13:5.1":	"जग्गं न सङ्के नपि भेमि सोत्तुं, ",
"sn4.13:5.2":	"रत्तिन्दिवा नानुतपन्ति मामं; ",
"sn4.13:5.3":	"हानिं न पस्सामि कुहिञ्चि लोके, ",
"sn4.13:5.4":	"तस्मा सुपे सब्बभूतानुकम्पी”ति। ",
"sn4.13:6.1":	"अथ खो मारो पापिमा “जानाति मं भगवा, जानाति मं सुगतो”ति दुक्खी दुम्मनो तत्थेवन्तरधायीति। "
}	
