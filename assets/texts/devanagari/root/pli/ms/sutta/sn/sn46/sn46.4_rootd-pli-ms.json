{	
"sn46.4:0.1":	"संयुत्त निकाय ४६।४ ",
"sn46.4:0.2":	"१। पब्बतवग्ग ",
"sn46.4:0.3":	"वत्थसुत्त ",
"sn46.4:1.1":	"एकं समयं आयस्मा सारिपुत्तो सावत्थियं विहरति जेतवने अनाथपिण्डिकस्स आरामे। ",
"sn46.4:1.2":	"तत्र खो आयस्मा सारिपुत्तो भिक्खू आमन्तेसि: ",
"sn46.4:1.3":	"“आवुसो भिक्खवो”ति। ",
"sn46.4:1.4":	"“आवुसो”ति खो ते भिक्खू आयस्मतो सारिपुत्तस्स पच्चस्सोसुं। ",
"sn46.4:1.5":	"आयस्मा सारिपुत्तो एतदवोच: ",
"sn46.4:2.1":	"“सत्तिमे, आवुसो, बोज्झङ्गा। ",
"sn46.4:2.2":	"कतमे सत्त? ",
"sn46.4:2.3":	"सतिसम्बोज्झङ्गो, धम्मविचयसम्बोज्झङ्गो, वीरियसम्बोज्झङ्गो, पीतिसम्बोज्झङ्गो, पस्सद्धिसम्बोज्झङ्गो, समाधिसम्बोज्झङ्गो, उपेक्खासम्बोज्झङ्गो—",
"sn46.4:2.4":	"इमे खो, आवुसो, सत्त बोज्झङ्गा। ",
"sn46.4:2.5":	"इमेसं ख्वाहं, आवुसो, सत्तन्नं बोज्झङ्गानं येन येन बोज्झङ्गेन आकङ्खामि पुब्बण्हसमयं विहरितुं, तेन तेन बोज्झङ्गेन पुब्बण्हसमयं विहरामि; ",
"sn46.4:2.6":	"येन येन बोज्झङ्गेन आकङ्खामि मज्झन्हिकं समयं विहरितुं, तेन तेन बोज्झङ्गेन मज्झन्हिकं समयं विहरामि; ",
"sn46.4:2.7":	"येन येन बोज्झङ्गेन आकङ्खामि सायन्हसमयं विहरितुं, तेन तेन बोज्झङ्गेन सायन्हसमयं विहरामि। ",
"sn46.4:2.8":	"सतिसम्बोज्झङ्गो इति चे मे, आवुसो, होति, ‘अप्पमाणो’ति मे होति, ‘सुसमारद्धो’ति मे होति, तिट्ठन्तञ्च नं ‘तिट्ठती’ति पजानामि। ",
"sn46.4:2.9":	"सचेपि मे चवति, ‘इदप्पच्चया मे चवती’ति पजानामि …पे… ",
"sn46.4:2.10":	"उपेक्खासम्बोज्झङ्गो इति चे मे, आवुसो, होति, ‘अप्पमाणो’ति मे होति, ‘सुसमारद्धो’ति मे होति, तिट्ठन्तञ्च नं ‘तिट्ठती’ति पजानामि। ",
"sn46.4:2.11":	"सचेपि मे चवति, ‘इदप्पच्चया मे चवती’ति पजानामि। ",
"sn46.4:3.1":	"सेय्यथापि, आवुसो, रञ्ञो वा राजमहामत्तस्स वा नानारत्तानं दुस्सानं दुस्सकरण्डको पूरो अस्स। ",
"sn46.4:3.2":	"सो यञ्ञदेव दुस्सयुगं आकङ्खेय्य पुब्बण्हसमयं पारुपितुं, तं तदेव दुस्सयुगं पुब्बण्हसमयं पारुपेय्य; ",
"sn46.4:3.3":	"यञ्ञदेव दुस्सयुगं आकङ्खेय्य मज्झन्हिकं समयं पारुपितुं, तं तदेव दुस्सयुगं मज्झन्हिकं समयं पारुपेय्य; ",
"sn46.4:3.4":	"यञ्ञदेव दुस्सयुगं आकङ्खेय्य सायन्हसमयं पारुपितुं, तं तदेव दुस्सयुगं सायन्हसमयं पारुपेय्य। ",
"sn46.4:3.5":	"एवमेव ख्वाहं, आवुसो, इमेसं सत्तन्नं बोज्झङ्गानं येन येन बोज्झङ्गेन आकङ्खामि पुब्बण्हसमयं विहरितुं, तेन तेन बोज्झङ्गेन पुब्बण्हसमयं विहरामि; ",
"sn46.4:3.6":	"येन येन बोज्झङ्गेन आकङ्खामि मज्झन्हिकं समयं विहरितुं, तेन तेन बोज्झङ्गेन मज्झन्हिकं समयं विहरामि; ",
"sn46.4:3.7":	"येन येन बोज्झङ्गेन आकङ्खामि सायन्हसमयं विहरितुं, तेन तेन बोज्झङ्गेन सायन्हसमयं विहरामि। ",
"sn46.4:3.8":	"सतिसम्बोज्झङ्गो इति चे मे, आवुसो, होति, ‘अप्पमाणो’ति मे होति, ‘सुसमारद्धो’ति मे होति, तिट्ठन्तञ्च नं ‘तिट्ठती’ति पजानामि। ",
"sn46.4:3.9":	"सचेपि मे चवति, ‘इदप्पच्चया मे चवती’ति पजानामि …पे… ",
"sn46.4:3.10":	"उपेक्खासम्बोज्झङ्गो इति चे मे, आवुसो, होति, ‘अप्पमाणो’ति मे होति, ‘सुसमारद्धो’ति मे होति, तिट्ठन्तञ्च नं ‘तिट्ठती’ति पजानामि। ",
"sn46.4:3.11":	"सचेपि मे चवति, ‘इदप्पच्चया मे चवती’ति पजानामी”ति। ",
"sn46.4:3.12":	"चतुत्थं। "
}	
