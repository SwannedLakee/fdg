{	
"sn51.21:0.1":	"संयुत्त निकाय ५१।२१ ",
"sn51.21:0.2":	"३। अयोगुळवग्ग ",
"sn51.21:0.3":	"मग्गसुत्त ",
"sn51.21:1.1":	"सावत्थिनिदानं। ",
"sn51.21:1.2":	"“पुब्बेव मे, भिक्खवे, सम्बोधा अनभिसम्बुद्धस्स बोधिसत्तस्सेव सतो एतदहोसि: ",
"sn51.21:1.3":	"‘को नु खो मग्गो, का पटिपदा इद्धिपादभावनाया’ति? ",
"sn51.21:1.4":	"तस्स मय्हं, भिक्खवे, एतदहोसि: ",
"sn51.21:1.5":	"‘इध भिक्खु छन्दसमाधिप्पधानसङ्खारसमन्नागतं इद्धिपादं भावेति—",
"sn51.21:1.6":	"इति मे छन्दो न च अतिलीनो भविस्सति, न च अतिप्पग्गहितो भविस्सति, न च अज्झत्तं सङ्खित्तो भविस्सति, न च बहिद्धा विक्खित्तो भविस्सति। ",
"sn51.21:1.7":	"पच्छापुरेसञ्ञी च विहरति—",
"sn51.21:1.8":	"यथा पुरे तथा पच्छा, यथा पच्छा तथा पुरे; ",
"sn51.21:1.9":	"यथा अधो तथा उद्धं, यथा उद्धं तथा अधो; ",
"sn51.21:1.10":	"यथा दिवा तथा रत्तिं, यथा रत्तिं तथा दिवा। ",
"sn51.21:1.11":	"इति विवटेन चेतसा अपरियोनद्धेन सप्पभासं चित्तं भावेति। ",
"sn51.21:1.12":	"वीरियसमाधि …पे… ",
"sn51.21:1.13":	"चित्तसमाधि … ",
"sn51.21:1.14":	"वीमंसासमाधिप्पधानसङ्खारसमन्नागतं इद्धिपादं भावेति—",
"sn51.21:1.15":	"इति मे वीमंसा न च अतिलीना भविस्सति, न च अतिप्पग्गहिता भविस्सति, न च अज्झत्तं सङ्खित्ता भविस्सति, न च बहिद्धा विक्खित्ता भविस्सति। ",
"sn51.21:1.16":	"पच्छापुरेसञ्ञी च विहरति—",
"sn51.21:1.17":	"यथा पुरे तथा पच्छा, यथा पच्छा तथा पुरे; ",
"sn51.21:1.18":	"यथा अधो तथा उद्धं, यथा उद्धं तथा अधो; ",
"sn51.21:1.19":	"यथा दिवा तथा रत्तिं यथा रत्तिं तथा दिवा’—",
"sn51.21:1.20":	"इति विवटेन चेतसा अपरियोनद्धेन सप्पभासं चित्तं भावेति। ",
"sn51.21:2.1":	"एवं भावितेसु खो, भिक्खवे, भिक्खु चतूसु इद्धिपादेसु एवं बहुलीकतेसु अनेकविहितं इद्धिविधं पच्चनुभोति—एकोपि हुत्वा बहुधा होति, बहुधापि हुत्वा एको होति …पे… याव ब्रह्मलोकापि कायेन वसं वत्तेति। ",
"sn51.21:2.2":	"एवं भावितेसु खो, भिक्खवे, भिक्खु चतूसु इद्धिपादेसु एवं बहुलीकतेसु, आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरती”ति। ",
"sn51.21:2.3":	"पठमं। ",
"sn51.21:2.4":	"(छपि अभिञ्ञायो वित्थारेतब्बा।) "
}	
