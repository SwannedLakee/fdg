{	
"sn2.4:0.1":	"संयुत्त निकाय २।४ ",
"sn2.4:0.2":	"१। पठमवग्ग ",
"sn2.4:0.3":	"मागधसुत्त ",
"sn2.4:1.1":	"सावत्थिनिदानं। ",
"sn2.4:1.2":	"एकमन्तं ठितो खो मागधो देवपुत्तो भगवन्तं गाथाय अज्झभासि: ",
"sn2.4:2.1":	"“कति लोकस्मिं पज्जोता, ",
"sn2.4:2.2":	"येहि लोको पकासति; ",
"sn2.4:2.3":	"भवन्तं पुट्ठुमागम्म, ",
"sn2.4:2.4":	"कथं जानेमु तं मयन्”ति। ",
"sn2.4:3.1":	"“चत्तारो लोके पज्जोता, ",
"sn2.4:3.2":	"पञ्चमेत्थ न विज्जति; ",
"sn2.4:3.3":	"दिवा तपति आदिच्चो, ",
"sn2.4:3.4":	"रत्तिमाभाति चन्दिमा। ",
"sn2.4:4.1":	"अथ अग्गि दिवारत्तिं, ",
"sn2.4:4.2":	"तत्थ तत्थ पकासति; ",
"sn2.4:4.3":	"सम्बुद्धो तपतं सेट्ठो, ",
"sn2.4:4.4":	"एसा आभा अनुत्तरा”ति। "
}	
