{	
"sn46.30:0.1":	"संयुत्त निकाय ४६।३० ",
"sn46.30:0.2":	"३। उदायिवग्ग ",
"sn46.30:0.3":	"उदायिसुत्त ",
"sn46.30:1.1":	"एकं समयं भगवा सुम्भेसु विहरति सेतकं नाम सुम्भानं निगमो। ",
"sn46.30:1.2":	"अथ खो आयस्मा उदायी येन भगवा तेनुपसङ्कमि …पे… एकमन्तं निसिन्नो खो आयस्मा उदायी भगवन्तं एतदवोच: ",
"sn46.30:2.1":	"“अच्छरियं, भन्ते, अब्भुतं, भन्ते। ",
"sn46.30:2.2":	"याव बहुकतञ्च मे, भन्ते, भगवति पेमञ्च गारवो च हिरी च ओत्तप्पञ्च। ",
"sn46.30:2.3":	"अहञ्हि, भन्ते, पुब्बे अगारिकभूतो समानो अबहुकतो अहोसिं धम्मेन अबहुकतो सङ्घेन। ",
"sn46.30:2.4":	"सो ख्वाहं भगवति पेमञ्च गारवञ्च हिरिञ्च ओत्तप्पञ्च सम्पस्समानो अगारस्मा अनगारियं पब्बजितो। ",
"sn46.30:2.5":	"तस्स मे भगवा धम्मं देसेसि: ",
"sn46.30:2.6":	"‘इति रूपं, इति रूपस्स समुदयो, इति रूपस्स अत्थङ्गमो; ",
"sn46.30:2.7":	"इति वेदना …पे… ",
"sn46.30:2.8":	"इति सञ्ञा … ",
"sn46.30:2.9":	"इति सङ्खारा … ",
"sn46.30:2.10":	"इति विञ्ञाणं, इति विञ्ञाणस्स समुदयो, इति विञ्ञाणस्स अत्थङ्गमो’ति। ",
"sn46.30:3.1":	"सो ख्वाहं, भन्ते, सुञ्ञागारगतो इमेसं पञ्चुपादानक्खन्धानं उक्कुज्जावकुज्जं सम्परिवत्तेन्तो ‘इदं दुक्खन्’ति यथाभूतं अब्भञ्ञासिं, ‘अयं दुक्खसमुदयो’ति यथाभूतं अब्भञ्ञासिं, ‘अयं दुक्खनिरोधो’ति यथाभूतं अब्भञ्ञासिं, ‘अयं दुक्खनिरोधगामिनी पटिपदा’ति यथाभूतं अब्भञ्ञासिं। ",
"sn46.30:3.2":	"धम्मो च मे, भन्ते, अभिसमितो, मग्गो च मे पटिलद्धो; ",
"sn46.30:3.3":	"यो मे भावितो बहुलीकतो तथा तथा विहरन्तं तथत्ताय उपनेस्सति यथाहं: ",
"sn46.30:3.4":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानिस्सामि। ",
"sn46.30:4.1":	"सतिसम्बोज्झङ्गो मे, भन्ते, पटिलद्धो, यो मे भावितो बहुलीकतो तथा तथा विहरन्तं तथत्ताय उपनेस्सति यथाहं: ",
"sn46.30:4.2":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानिस्सामि …पे… ",
"sn46.30:4.3":	"उपेक्खासम्बोज्झङ्गो मे, भन्ते, पटिलद्धो, यो मे भावितो बहुलीकतो तथा तथा विहरन्तं तथत्ताय उपनेस्सति यथाहं: ",
"sn46.30:4.4":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानिस्सामि। ",
"sn46.30:4.5":	"अयं खो मे, भन्ते, मग्गो पटिलद्धो, यो मे भावितो बहुलीकतो तथा तथा विहरन्तं तथत्ताय उपनेस्सति यथाहं: ",
"sn46.30:4.6":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानिस्सामी”ति। ",
"sn46.30:5.1":	"“साधु साधु, उदायि। ",
"sn46.30:5.2":	"एसो हि ते, उदायि, मग्गो पटिलद्धो, यो ते भावितो बहुलीकतो तथा तथा विहरन्तं तथत्ताय उपनेस्सति यथा त्वं: ",
"sn46.30:5.3":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानिस्ससी”ति। ",
"sn46.30:5.4":	"दसमं। ",
"sn46.30:5.5":	"उदायिवग्गो ततियो। ",
"sn46.30:6.0":	"तस्सुद्दानं ",
"sn46.30:6.1":	"बोधाय देसना ठाना, ",
"sn46.30:6.2":	"अयोनिसो चापरिहानी; ",
"sn46.30:6.3":	"खयो निरोधो निब्बेधो, ",
"sn46.30:6.4":	"एकधम्मो उदायिनाति। "
}	
