{	
"sn45.1:0.1":	"संयुत्त निकाय ४५।१ ",
"sn45.1:0.2":	"१। अविज्जावग्ग ",
"sn45.1:0.3":	"अविज्जासुत्त ",
"sn45.1:1.1":	"एवं मे सुतं—",
"sn45.1:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"sn45.1:1.3":	"तत्र खो भगवा भिक्खू आमन्तेसि: ",
"sn45.1:1.4":	"“भिक्खवो”ति। ",
"sn45.1:1.5":	"“भदन्ते”ति ते भिक्खू भगवतो पच्चस्सोसुं। ",
"sn45.1:1.6":	"भगवा एतदवोच: ",
"sn45.1:2.1":	"“अविज्जा, भिक्खवे, पुब्बङ्गमा अकुसलानं धम्मानं समापत्तिया, अन्वदेव अहिरिकं अनोत्तप्पं। ",
"sn45.1:2.2":	"अविज्जागतस्स, भिक्खवे, अविद्दसुनो मिच्छादिट्ठि पहोति; ",
"sn45.1:2.3":	"मिच्छादिट्ठिस्स मिच्छासङ्कप्पो पहोति; ",
"sn45.1:2.4":	"मिच्छासङ्कप्पस्स मिच्छावाचा पहोति; ",
"sn45.1:2.5":	"मिच्छावाचस्स मिच्छाकम्मन्तो पहोति; ",
"sn45.1:2.6":	"मिच्छाकम्मन्तस्स मिच्छाआजीवो पहोति; ",
"sn45.1:2.7":	"मिच्छाआजीवस्स मिच्छावायामो पहोति; ",
"sn45.1:2.8":	"मिच्छावायामस्स मिच्छासति पहोति; ",
"sn45.1:2.9":	"मिच्छासतिस्स मिच्छासमाधि पहोति। ",
"sn45.1:3.1":	"विज्जा च खो, भिक्खवे, पुब्बङ्गमा कुसलानं धम्मानं समापत्तिया, अन्वदेव हिरोत्तप्पं। ",
"sn45.1:3.2":	"विज्जागतस्स, भिक्खवे, विद्दसुनो सम्मादिट्ठि पहोति; ",
"sn45.1:3.3":	"सम्मादिट्ठिस्स सम्मासङ्कप्पो पहोति; ",
"sn45.1:3.4":	"सम्मासङ्कप्पस्स सम्मावाचा पहोति; ",
"sn45.1:3.5":	"सम्मावाचस्स सम्माकम्मन्तो पहोति; ",
"sn45.1:3.6":	"सम्माकम्मन्तस्स सम्माआजीवो पहोति; ",
"sn45.1:3.7":	"सम्माआजीवस्स सम्मावायामो पहोति; ",
"sn45.1:3.8":	"सम्मावायामस्स सम्मासति पहोति; ",
"sn45.1:3.9":	"सम्मासतिस्स सम्मासमाधि पहोती”ति। ",
"sn45.1:3.10":	"पठमं। "
}	
