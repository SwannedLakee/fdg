{	
"sn3.21:0.1":	"संयुत्त निकाय ३।२१ ",
"sn3.21:0.2":	"३। ततियवग्ग ",
"sn3.21:0.3":	"पुग्गलसुत्त ",
"sn3.21:1.1":	"सावत्थिनिदानं। ",
"sn3.21:1.2":	"अथ खो राजा पसेनदि कोसलो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो राजानं पसेनदिं कोसलं भगवा एतदवोच: ",
"sn3.21:1.3":	"“चत्तारोमे, महाराज पुग्गला सन्तो संविज्जमाना लोकस्मिं। ",
"sn3.21:1.4":	"कतमे चत्तारो? ",
"sn3.21:1.5":	"तमोतमपरायनो, ",
"sn3.21:1.6":	"तमोजोतिपरायनो, ",
"sn3.21:1.7":	"जोतितमपरायनो, ",
"sn3.21:1.8":	"जोतिजोतिपरायनो। ",
"sn3.21:2.1":	"कथञ्च, महाराज पुग्गलो तमोतमपरायनो होति? ",
"sn3.21:2.2":	"इध, महाराज, एकच्चो पुग्गलो नीचे कुले पच्चाजातो होति, चण्डालकुले वा वेनकुले वा नेसादकुले वा रथकारकुले वा पुक्कुसकुले वा दलिद्दे अप्पन्नपानभोजने कसिरवुत्तिके, यत्थ कसिरेन घासच्छादो लब्भति। ",
"sn3.21:2.3":	"सो च होति दुब्बण्णो दुद्दसिको ओकोटिमको बव्हाबाधो काणो वा कुणी वा खञ्जो वा पक्खहतो वा, न लाभी अन्नस्स पानस्स वत्थस्स यानस्स मालागन्धविलेपनस्स सेय्यावसथपदीपेय्यस्स। ",
"sn3.21:2.4":	"सो कायेन दुच्चरितं चरति, वाचाय दुच्चरितं चरति, मनसा दुच्चरितं चरति। ",
"sn3.21:2.5":	"सो कायेन दुच्चरितं चरित्वा वाचाय दुच्चरितं चरित्वा मनसा दुच्चरितं चरित्वा, कायस्स भेदा परं मरणा अपायं दुग्गतिं विनिपातं निरयं उपपज्जति। ",
"sn3.21:3.1":	"सेय्यथापि, महाराज, पुरिसो अन्धकारा वा अन्धकारं गच्छेय्य, तमा वा तमं गच्छेय्य, लोहितमला वा लोहितमलं गच्छेय्य। ",
"sn3.21:3.2":	"तथूपमाहं, महाराज, इमं पुग्गलं वदामि। ",
"sn3.21:3.3":	"एवं खो, महाराज, पुग्गलो तमोतमपरायनो होति। ",
"sn3.21:4.1":	"कथञ्च, महाराज, पुग्गलो तमोजोतिपरायनो होति? ",
"sn3.21:4.2":	"इध, महाराज, एकच्चो पुग्गलो नीचे कुले पच्चाजातो होति, चण्डालकुले वा वेनकुले वा नेसादकुले वा रथकारकुले वा पुक्कुसकुले वा दलिद्दे अप्पन्नपानभोजने कसिरवुत्तिके, यत्थ कसिरेन घासच्छादो लब्भति। ",
"sn3.21:4.3":	"सो च खो होति दुब्बण्णो दुद्दसिको ओकोटिमको बव्हाबाधो, काणो वा कुणी वा खञ्जो वा पक्खहतो वा, न लाभी अन्नस्स पानस्स वत्थस्स यानस्स मालागन्धविलेपनस्स सेय्यावसथपदीपेय्यस्स। ",
"sn3.21:4.4":	"सो कायेन सुचरितं चरति, वाचाय सुचरितं चरति, मनसा सुचरितं चरति। ",
"sn3.21:4.5":	"सो कायेन सुचरितं चरित्वा वाचाय सुचरितं चरित्वा मनसा सुचरितं चरित्वा, कायस्स भेदा परं मरणा सुगतिं सग्गं लोकं उपपज्जति। ",
"sn3.21:5.1":	"सेय्यथापि, महाराज, पुरिसो पथविया वा पल्लङ्कं आरोहेय्य, पल्लङ्का वा अस्सपिट्ठिं आरोहेय्य, अस्सपिट्ठिया वा हत्थिक्खन्धं आरोहेय्य, हत्थिक्खन्धा वा पासादं आरोहेय्य। ",
"sn3.21:5.2":	"तथूपमाहं, महाराज, इमं पुग्गलं वदामि। ",
"sn3.21:5.3":	"एवं खो, महाराज, पुग्गलो तमोजोतिपरायनो होति। ",
"sn3.21:6.1":	"कथञ्च, महाराज, पुग्गलो जोतितमपरायनो होति? ",
"sn3.21:6.2":	"इध, महाराज, एकच्चो पुग्गलो उच्चे कुले पच्चाजातो होति, खत्तियमहासालकुले वा ब्राह्मणमहासालकुले वा गहपतिमहासालकुले वा, अड्ढे महद्धने महाभोगे पहूतजातरूपरजते पहूतवित्तूपकरणे पहूतधनधञ्ञे। ",
"sn3.21:6.3":	"सो च होति अभिरूपो दस्सनीयो पासादिको, परमाय वण्णपोक्खरताय समन्नागतो, लाभी अन्नस्स पानस्स वत्थस्स यानस्स मालागन्धविलेपनस्स सेय्यावसथपदीपेय्यस्स। ",
"sn3.21:6.4":	"सो कायेन दुच्चरितं चरति, वाचाय दुच्चरितं चरति, मनसा दुच्चरितं चरति। ",
"sn3.21:6.5":	"सो कायेन दुच्चरितं चरित्वा वाचाय दुच्चरितं चरित्वा मनसा दुच्चरितं चरित्वा, कायस्स भेदा परं मरणा अपायं दुग्गतिं विनिपातं निरयं उपपज्जति। ",
"sn3.21:7.1":	"सेय्यथापि, महाराज, पुरिसो पासादा वा हत्थिक्खन्धं ओरोहेय्य, हत्थिक्खन्धा वा अस्सपिट्ठिं ओरोहेय्य, अस्सपिट्ठिया वा पल्लङ्कं ओरोहेय्य, पल्लङ्का वा पथविं ओरोहेय्य, पथविया वा अन्धकारं पविसेय्य। ",
"sn3.21:7.2":	"तथूपमाहं, महाराज, इमं पुग्गलं वदामि। ",
"sn3.21:7.3":	"एवं खो, महाराज, पुग्गलो जोतितमपरायनो होति। ",
"sn3.21:8.1":	"कथञ्च, महाराज, पुग्गलो जोतिजोतिपरायनो होति? ",
"sn3.21:8.2":	"इध, महाराज, एकच्चो पुग्गलो उच्चे कुले पच्चाजातो होति, खत्तियमहासालकुले वा ब्राह्मणमहासालकुले वा गहपतिमहासालकुले वा, अड्ढे महद्धने महाभोगे पहूतजातरूपरजते पहूतवित्तूपकरणे पहूतधनधञ्ञे। ",
"sn3.21:8.3":	"सो च होति अभिरूपो दस्सनीयो पासादिको, परमाय वण्णपोक्खरताय समन्नागतो, लाभी अन्नस्स पानस्स वत्थस्स यानस्स मालागन्धविलेपनस्स सेय्यावसथपदीपेय्यस्स। ",
"sn3.21:8.4":	"सो कायेन सुचरितं चरति, वाचाय सुचरितं चरति, मनसा सुचरितं चरति। ",
"sn3.21:8.5":	"सो कायेन सुचरितं चरित्वा वाचाय सुचरितं चरित्वा मनसा सुचरितं चरित्वा, कायस्स भेदा परं मरणा सुगतिं सग्गं लोकं उपपज्जति। ",
"sn3.21:9.1":	"सेय्यथापि, महाराज, पुरिसो पल्लङ्का वा पल्लङ्कं सङ्कमेय्य, अस्सपिट्ठिया वा अस्सपिट्ठिं सङ्कमेय्य, हत्थिक्खन्धा वा हत्थिक्खन्धं सङ्कमेय्य, पासादा वा पासादं सङ्कमेय्य। ",
"sn3.21:9.2":	"तथूपमाहं, महाराज, इमं पुग्गलं वदामि। ",
"sn3.21:9.3":	"एवं खो, महाराज, पुग्गलो जोतिजोतिपरायनो होति। ",
"sn3.21:9.4":	"इमे खो, महाराज, चत्तारो पुग्गला सन्तो संविज्जमाना लोकस्मिन्”ति। ",
"sn3.21:9.5":	"इदमवोच …पे… ",
"sn3.21:10.1":	"“दलिद्दो पुरिसो राज, ",
"sn3.21:10.2":	"अस्सद्धो होति मच्छरी; ",
"sn3.21:10.3":	"कदरियो पापसङ्कप्पो, ",
"sn3.21:10.4":	"मिच्छादिट्ठि अनादरो। ",
"sn3.21:11.1":	"समणे ब्राह्मणे वापि, ",
"sn3.21:11.2":	"अञ्ञे वापि वनिब्बके; ",
"sn3.21:11.3":	"अक्कोसति परिभासति, ",
"sn3.21:11.4":	"नत्थिको होति रोसको। ",
"sn3.21:12.1":	"ददमानं निवारेति, ",
"sn3.21:12.2":	"याचमानान भोजनं; ",
"sn3.21:12.3":	"तादिसो पुरिसो राज, ",
"sn3.21:12.4":	"मीयमानो जनाधिप; ",
"sn3.21:12.5":	"उपेति निरयं घोरं, ",
"sn3.21:12.6":	"तमोतमपरायनो। ",
"sn3.21:13.1":	"दलिद्दो पुरिसो राज, ",
"sn3.21:13.2":	"सद्धो होति अमच्छरी; ",
"sn3.21:13.3":	"ददाति सेट्ठसङ्कप्पो, ",
"sn3.21:13.4":	"अब्यग्गमनसो नरो। ",
"sn3.21:14.1":	"समणे ब्राह्मणे वापि, ",
"sn3.21:14.2":	"अञ्ञे वापि वनिब्बके; ",
"sn3.21:14.3":	"उट्ठाय अभिवादेति, ",
"sn3.21:14.4":	"समचरियाय सिक्खति। ",
"sn3.21:15.1":	"ददमानं न वारेति, ",
"sn3.21:15.2":	"याचमानान भोजनं; ",
"sn3.21:15.3":	"तादिसो पुरिसो राज, ",
"sn3.21:15.4":	"मीयमानो जनाधिप; ",
"sn3.21:15.5":	"उपेति तिदिवं ठानं, ",
"sn3.21:15.6":	"तमोजोतिपरायनो। ",
"sn3.21:16.1":	"अड्ढो चे पुरिसो राज, ",
"sn3.21:16.2":	"अस्सद्धो होति मच्छरी; ",
"sn3.21:16.3":	"कदरियो पापसङ्कप्पो, ",
"sn3.21:16.4":	"मिच्छादिट्ठि अनादरो। ",
"sn3.21:17.1":	"समणे ब्राह्मणे वापि, ",
"sn3.21:17.2":	"अञ्ञे वापि वनिब्बके; ",
"sn3.21:17.3":	"अक्कोसति परिभासति, ",
"sn3.21:17.4":	"नत्थिको होति रोसको। ",
"sn3.21:18.1":	"ददमानं निवारेति, ",
"sn3.21:18.2":	"याचमानान भोजनं; ",
"sn3.21:18.3":	"तादिसो पुरिसो राज, ",
"sn3.21:18.4":	"मीयमानो जनाधिप; ",
"sn3.21:18.5":	"उपेति निरयं घोरं, ",
"sn3.21:18.6":	"जोतितमपरायनो। ",
"sn3.21:19.1":	"अड्ढो चे पुरिसो राज, ",
"sn3.21:19.2":	"सद्धो होति अमच्छरी; ",
"sn3.21:19.3":	"ददाति सेट्ठसङ्कप्पो, ",
"sn3.21:19.4":	"अब्यग्गमनसो नरो। ",
"sn3.21:20.1":	"समणे ब्राह्मणे वापि, ",
"sn3.21:20.2":	"अञ्ञे वापि वनिब्बके; ",
"sn3.21:20.3":	"उट्ठाय अभिवादेति, ",
"sn3.21:20.4":	"समचरियाय सिक्खति। ",
"sn3.21:21.1":	"ददमानं न वारेति, ",
"sn3.21:21.2":	"याचमानान भोजनं; ",
"sn3.21:21.3":	"तादिसो पुरिसो राज, ",
"sn3.21:21.4":	"मीयमानो जनाधिप; ",
"sn3.21:21.5":	"उपेति तिदिवं ठानं, ",
"sn3.21:21.6":	"जोतिजोतिपरायनो”ति। "
}	
