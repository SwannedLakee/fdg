{	
"sn55.23:0.1":	"संयुत्त निकाय ५५।२३ ",
"sn55.23:0.2":	"३। सरणानिवग्ग ",
"sn55.23:0.3":	"गोधसक्कसुत्त ",
"sn55.23:1.1":	"कपिलवत्थुनिदानं। ",
"sn55.23:1.2":	"अथ खो महानामो सक्को येन गोधा सक्को तेनुपसङ्कमि; उपसङ्कमित्वा गोधं सक्कं एतदवोच: ",
"sn55.23:1.3":	"“कतिहि त्वं, गोधे, धम्मेहि समन्नागतं सोतापन्नपुग्गलं आजानासि अविनिपातधम्मं नियतं सम्बोधिपरायणन्”ति? ",
"sn55.23:2.1":	"“तीहि ख्वाहं, महानाम, धम्मेहि समन्नागतं सोतापन्नपुग्गलं आजानामि अविनिपातधम्मं नियतं सम्बोधिपरायणं। ",
"sn55.23:2.2":	"कतमेहि तीहि? ",
"sn55.23:2.3":	"इध, महानाम, अरियसावको बुद्धे अवेच्चप्पसादेन समन्नागतो होति—",
"sn55.23:2.4":	"इतिपि सो भगवा …पे… सत्था देवमनुस्सानं बुद्धो भगवाति। ",
"sn55.23:2.5":	"धम्मे …पे… ",
"sn55.23:2.6":	"सङ्घे अवेच्चप्पसादेन समन्नागतो होति—",
"sn55.23:2.7":	"सुप्पटिपन्नो भगवतो सावकसङ्घो …पे… अनुत्तरं पुञ्ञक्खेत्तं लोकस्साति। ",
"sn55.23:2.8":	"इमेहि ख्वाहं, महानाम, तीहि धम्मेहि समन्नागतं सोतापन्नपुग्गलं आजानामि अविनिपातधम्मं नियतं सम्बोधिपरायणं। ",
"sn55.23:3.1":	"त्वं पन, महानाम, कतिहि धम्मेहि समन्नागतं सोतापन्नपुग्गलं आजानासि अविनिपातधम्मं नियतं सम्बोधिपरायणन्”ति? ",
"sn55.23:3.2":	"“चतूहि ख्वाहं, गोधे, धम्मेहि समन्नागतं सोतापन्नपुग्गलं आजानामि अविनिपातधम्मं नियतं सम्बोधिपरायणं। ",
"sn55.23:3.3":	"कतमेहि चतूहि? ",
"sn55.23:3.4":	"इध, गोधे, अरियसावको बुद्धे अवेच्चप्पसादेन समन्नागतो होति—",
"sn55.23:3.5":	"इतिपि सो भगवा …पे… सत्था देवमनुस्सानं बुद्धो भगवाति। ",
"sn55.23:3.6":	"धम्मे …पे… ",
"sn55.23:3.7":	"सङ्घे …पे… ",
"sn55.23:3.8":	"अरियकन्तेहि सीलेहि समन्नागतो होति अखण्डेहि …पे… समाधिसंवत्तनिकेहि। ",
"sn55.23:3.9":	"इमेहि ख्वाहं, गोधे, चतूहि धम्मेहि समन्नागतं सोतापन्नपुग्गलं आजानामि अविनिपातधम्मं नियतं सम्बोधिपरायणन्”ति। ",
"sn55.23:4.1":	"“आगमेहि त्वं, महानाम, आगमेहि त्वं, महानाम। ",
"sn55.23:4.2":	"भगवाव एतं जानेय्य एतेहि धम्मेहि समन्नागतं वा असमन्नागतं वा”ति। ",
"sn55.23:4.3":	"“आयाम, गोधे, येन भगवा तेनुपसङ्कमेय्याम; उपसङ्कमित्वा भगवतो एतमत्थं आरोचेस्सामा”ति। ",
"sn55.23:4.4":	"अथ खो महानामो सक्को गोधा च सक्को येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्नो खो महानामो सक्को भगवन्तं एतदवोच: ",
"sn55.23:5.1":	"“इधाहं, भन्ते, येन गोधा सक्को तेनुपसङ्कमिं; उपसङ्कमित्वा गोधं सक्कं एतदवोचं: ",
"sn55.23:5.2":	"‘कतिहि त्वं, गोधे, धम्मेहि समन्नागतं सोतापन्नपुग्गलं आजानासि अविनिपातधम्मं नियतं सम्बोधिपरायणं’? ",
"sn55.23:5.3":	"एवं वुत्ते, भन्ते, गोधा सक्को मं एतदवोच—",
"sn55.23:6.1":	"तीहि ख्वाहं, महानाम, धम्मेहि समन्नागतं सोतापन्नपुग्गलं आजानामि अविनिपातधम्मं नियतं सम्बोधिपरायणं। ",
"sn55.23:6.2":	"कतमेहि तीहि? ",
"sn55.23:6.3":	"इध, महानाम, अरियसावको बुद्धे अवेच्चप्पसादेन समन्नागतो होति—",
"sn55.23:6.4":	"इतिपि सो भगवा …पे… सत्था देवमनुस्सानं बुद्धो भगवाति। ",
"sn55.23:6.5":	"धम्मे …पे… ",
"sn55.23:6.6":	"सङ्घे अवेच्चप्पसादेन समन्नागतो होति—",
"sn55.23:6.7":	"सुप्पटिपन्नो भगवतो सावकसङ्घो …पे… अनुत्तरं पुञ्ञक्खेत्तं लोकस्साति। ",
"sn55.23:6.8":	"इमेहि ख्वाहं, महानाम, तीहि धम्मेहि समन्नागतं सोतापन्नपुग्गलं आजानामि अविनिपातधम्मं नियतं सम्बोधिपरायणं। ",
"sn55.23:6.9":	"त्वं पन, महानाम, कतमेहि धम्मेहि समन्नागतं सोतापन्नपुग्गलं आजानासि अविनिपातधम्मं नियतं सम्बोधिपरायणन्’ति? ",
"sn55.23:7.1":	"एवं वुत्ताहं, भन्ते, गोधं सक्कं एतदवोचं: ",
"sn55.23:7.2":	"‘चतूहि ख्वाहं, गोधे, धम्मेहि समन्नागतं सोतापन्नपुग्गलं आजानामि अविनिपातधम्मं नियतं सम्बोधिपरायणं। ",
"sn55.23:7.3":	"कतमेहि चतूहि? ",
"sn55.23:7.4":	"इध, गोधे, अरियसावको बुद्धे अवेच्चप्पसादेन समन्नागतो होति—",
"sn55.23:7.5":	"इतिपि सो भगवा …पे… सत्था देवमनुस्सानं बुद्धो भगवाति। ",
"sn55.23:7.6":	"धम्मे …पे… ",
"sn55.23:7.7":	"सङ्घे …पे… ",
"sn55.23:7.8":	"अरियकन्तेहि सीलेहि समन्नागतो होति अखण्डेहि …पे… समाधिसंवत्तनिकेहि। ",
"sn55.23:7.9":	"इमेहि ख्वाहं, गोधे, चतूहि धम्मेहि समन्नागतं सोतापन्नपुग्गलं आजानामि अविनिपातधम्मं नियतं सम्बोधिपरायणन्’ति। ",
"sn55.23:8.1":	"एवं वुत्ते, भन्ते, गोधा सक्को मं एतदवोच: ",
"sn55.23:8.2":	"‘आगमेहि त्वं, महानाम, आगमेहि त्वं, महानाम। ",
"sn55.23:8.3":	"भगवाव एतं जानेय्य एतेहि धम्मेहि समन्नागतं वा असमन्नागतं वा’ति। ",
"sn55.23:8.4":	"इध, भन्ते, कोचिदेव धम्मो समुप्पादो उप्पज्जेय्य, एकतो अस्स भगवा एकतो भिक्खुसङ्घो च। ",
"sn55.23:8.5":	"येनेव भगवा तेनेवाहं अस्सं। ",
"sn55.23:8.6":	"एवं पसन्नं मं, भन्ते, भगवा धारेतु। ",
"sn55.23:8.7":	"इध, भन्ते, कोचिदेव धम्मो समुप्पादो उप्पज्जेय्य, एकतो अस्स भगवा एकतो भिक्खुसङ्घो भिक्खुनिसङ्घो च। ",
"sn55.23:8.8":	"येनेव भगवा तेनेवाहं अस्सं। ",
"sn55.23:8.9":	"एवं पसन्नं मं, भन्ते, भगवा धारेतु। ",
"sn55.23:8.10":	"इध, भन्ते, कोचिदेव धम्मो समुप्पादो उप्पज्जेय्य, एकतो अस्स भगवा एकतो भिक्खुसङ्घो भिक्खुनिसङ्घो च उपासका च। ",
"sn55.23:8.11":	"येनेव भगवा तेनेवाहं अस्सं। ",
"sn55.23:8.12":	"एवं पसन्नं मं, भन्ते, भगवा धारेतु। ",
"sn55.23:8.13":	"इध, भन्ते, कोचिदेव धम्मो समुप्पादो उप्पज्जेय्य, एकतो अस्स भगवा एकतो भिक्खुसङ्घो भिक्खुनिसङ्घो उपासका उपासिकायो च। ",
"sn55.23:8.14":	"येनेव भगवा तेनेवाहं अस्सं। ",
"sn55.23:8.15":	"एवं पसन्नं मं, भन्ते, भगवा धारेतु। ",
"sn55.23:8.16":	"इध, भन्ते, कोचिदेव धम्मो समुप्पादो उप्पज्जेय्य, एकतो अस्स भगवा एकतो भिक्खुसङ्घो भिक्खुनिसङ्घो उपासका उपासिकायो सदेवको च लोको समारको सब्रह्मको सस्समणब्राह्मणी पजा सदेवमनुस्सा। ",
"sn55.23:8.17":	"येनेव भगवा तेनेवाहं अस्सं। ",
"sn55.23:8.18":	"एवं पसन्नं मं, भन्ते, भगवा धारेतू”ति। ",
"sn55.23:8.19":	"“एवंवादी त्वं, गोधे, महानामं सक्कं किं वदेसी”ति? ",
"sn55.23:8.20":	"“एवंवादाहं, भन्ते, महानामं सक्कं न किञ्चि वदामि, अञ्ञत्र कल्याणा अञ्ञत्र कुसला”ति। ",
"sn55.23:8.21":	"ततियं। "
}	
