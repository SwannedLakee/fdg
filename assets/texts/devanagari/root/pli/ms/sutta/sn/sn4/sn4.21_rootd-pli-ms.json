{	
"sn4.21:0.1":	"संयुत्त निकाय ४।२१ ",
"sn4.21:0.2":	"३। ततियवग्ग ",
"sn4.21:0.3":	"सम्बहुलसुत्त ",
"sn4.21:1.1":	"एवं मे सुतं—",
"sn4.21:1.2":	"एकं समयं भगवा सक्केसु विहरति सिलावतियं। ",
"sn4.21:1.3":	"तेन खो पन समयेन सम्बहुला भिक्खू भगवतो अविदूरे अप्पमत्ता आतापिनो पहितत्ता विहरन्ति। ",
"sn4.21:1.4":	"अथ खो मारो पापिमा ब्राह्मणवण्णं अभिनिम्मिनित्वा महन्तेन जटण्डुवेन अजिनक्खिपनिवत्थो जिण्णो गोपानसिवङ्को घुरुघुरुपस्सासी उदुम्बरदण्डं गहेत्वा येन ते भिक्खू तेनुपसङ्कमि; उपसङ्कमित्वा ते भिक्खू एतदवोच: ",
"sn4.21:1.5":	"“दहरा भवन्तो पब्बजिता सुसू काळकेसा भद्रेन योब्बनेन समन्नागता पठमेन वयसा अनिक्कीळिताविनो कामेसु। ",
"sn4.21:1.6":	"भुञ्जन्तु भवन्तो मानुसके कामे। ",
"sn4.21:1.7":	"मा सन्दिट्ठिकं हित्वा कालिकं अनुधावित्था”ति। ",
"sn4.21:1.8":	"“न खो मयं, ब्राह्मण, सन्दिट्ठिकं हित्वा कालिकं अनुधावाम। ",
"sn4.21:1.9":	"कालिकञ्च खो मयं, ब्राह्मण, हित्वा सन्दिट्ठिकं अनुधावाम। ",
"sn4.21:1.10":	"कालिका हि, ब्राह्मण, कामा वुत्ता भगवता बहुदुक्खा बहुपायासा, आदीनवो एत्थ भिय्यो। ",
"sn4.21:1.11":	"सन्दिट्ठिको अयं धम्मो अकालिको एहिपस्सिको ओपनेय्यिको पच्चत्तं वेदितब्बो विञ्ञूही”ति। ",
"sn4.21:1.12":	"एवं वुत्ते, मारो पापिमा सीसं ओकम्पेत्वा जिव्हं निल्लालेत्वा तिविसाखं नलाटे नलाटिकं वुट्ठापेत्वा दण्डमोलुब्भ पक्कामि। ",
"sn4.21:2.1":	"अथ खो ते भिक्खू येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो ते भिक्खू भगवन्तं एतदवोचुं: ",
"sn4.21:2.2":	"“इध मयं, भन्ते, भगवतो अविदूरे अप्पमत्ता आतापिनो पहितत्ता विहराम। ",
"sn4.21:2.3":	"अथ खो, भन्ते, अञ्ञतरो ब्राह्मणो महन्तेन जटण्डुवेन अजिनक्खिपनिवत्थो जिण्णो गोपानसिवङ्को घुरुघुरुपस्सासी उदुम्बरदण्डं गहेत्वा येन मयं तेनुपसङ्कमि; उपसङ्कमित्वा अम्हे एतदवोच: ",
"sn4.21:2.4":	"‘दहरा भवन्तो पब्बजिता सुसू काळकेसा भद्रेन योब्बनेन समन्नागता पठमेन वयसा अनिक्कीळिताविनो कामेसु। ",
"sn4.21:2.5":	"भुञ्जन्तु भवन्तो मानुसके कामे। ",
"sn4.21:2.6":	"मा सन्दिट्ठिकं हित्वा कालिकं अनुधावित्था’ति। ",
"sn4.21:2.7":	"एवं वुत्ते, मयं, भन्ते, तं ब्राह्मणं एतदवोचुम्ह: ",
"sn4.21:2.8":	"‘न खो मयं, ब्राह्मण, सन्दिट्ठिकं हित्वा कालिकं अनुधावाम। ",
"sn4.21:2.9":	"कालिकञ्च खो मयं, ब्राह्मण, हित्वा सन्दिट्ठिकं अनुधावाम। ",
"sn4.21:2.10":	"कालिका हि, ब्राह्मण, कामा वुत्ता भगवता बहुदुक्खा बहुपायासा, आदीनवो एत्थ भिय्यो। ",
"sn4.21:2.11":	"सन्दिट्ठिको अयं धम्मो अकालिको एहिपस्सिको ओपनेय्यिको पच्चत्तं वेदितब्बो विञ्ञूही’ति। ",
"sn4.21:2.12":	"एवं वुत्ते, भन्ते, सो ब्राह्मणो सीसं ओकम्पेत्वा जिव्हं निल्लालेत्वा तिविसाखं नलाटे नलाटिकं वुट्ठापेत्वा दण्डमोलुब्भ पक्कन्तो”ति। ",
"sn4.21:3.1":	"“नेसो, भिक्खवे, ब्राह्मणो। ",
"sn4.21:3.2":	"मारो एसो पापिमा तुम्हाकं विचक्खुकम्माय आगतो”ति। ",
"sn4.21:3.3":	"अथ खो भगवा एतमत्थं विदित्वा तायं वेलायं इमं गाथं अभासि: ",
"sn4.21:4.1":	"“यो दुक्खमद्दक्खि यतोनिदानं, ",
"sn4.21:4.2":	"कामेसु सो जन्तु कथं नमेय्य; ",
"sn4.21:4.3":	"उपधिं विदित्वा सङ्गोति लोके, ",
"sn4.21:4.4":	"तस्सेव जन्तु विनयाय सिक्खे”ति। "
}	
