{	
"sn3.20:0.1":	"संयुत्त निकाय ३।२० ",
"sn3.20:0.2":	"२। दुतियवग्ग ",
"sn3.20:0.3":	"दुतियअपुत्तकसुत्त ",
"sn3.20:1.1":	"अथ खो राजा पसेनदि कोसलो दिवा दिवस्स येन भगवा तेनुपसङ्कमि; उपसङ्कमित्वा एकमन्तं निसिन्नं खो राजानं पसेनदिं कोसलं भगवा एतदवोच: ",
"sn3.20:1.2":	"“हन्द कुतो नु त्वं, महाराज, आगच्छसि दिवा दिवस्सा”ति? ",
"sn3.20:2.1":	"“इध, भन्ते, सावत्थियं सेट्ठि गहपति कालङ्कतो। ",
"sn3.20:2.2":	"तमहं अपुत्तकं सापतेय्यं राजन्तेपुरं अतिहरित्वा आगच्छामि। ",
"sn3.20:2.3":	"सतं, भन्ते, सतसहस्सानि हिरञ्ञस्सेव, को पन वादो रूपियस्स। ",
"sn3.20:2.4":	"तस्स खो पन, भन्ते, सेट्ठिस्स गहपतिस्स एवरूपो भत्तभोगो अहोसि—",
"sn3.20:2.5":	"कणाजकं भुञ्जति बिलङ्गदुतियं। ",
"sn3.20:2.6":	"एवरूपो वत्थभोगो अहोसि—",
"sn3.20:2.7":	"साणं धारेति तिपक्खवसनं। ",
"sn3.20:2.8":	"एवरूपो यानभोगो अहोसि—",
"sn3.20:2.9":	"जज्जररथकेन याति पण्णछत्तकेन धारियमानेना”ति। ",
"sn3.20:3.1":	"“एवमेतं, महाराज, एवमेतं, महाराज। ",
"sn3.20:3.2":	"भूतपुब्बं सो, महाराज, सेट्ठि गहपति तग्गरसिखिं नाम पच्चेकसम्बुद्धं पिण्डपातेन पटिपादेसि। ",
"sn3.20:3.3":	"‘देथ समणस्स पिण्डन्’ति वत्वा उट्ठायासना पक्कामि। ",
"sn3.20:3.4":	"दत्वा च पन पच्छा विप्पटिसारी अहोसि: ",
"sn3.20:3.5":	"‘वरमेतं पिण्डपातं दासा वा कम्मकरा वा भुञ्जेय्युन्’ति। ",
"sn3.20:3.6":	"भातु च पन एकपुत्तकं सापतेय्यस्स कारणा जीविता वोरोपेसि। ",
"sn3.20:4.1":	"यं खो सो, महाराज, सेट्ठि गहपति तग्गरसिखिं पच्चेकसम्बुद्धं पिण्डपातेन पटिपादेसि, तस्स कम्मस्स विपाकेन सत्तक्खत्तुं सुगतिं सग्गं लोकं उपपज्जि। ",
"sn3.20:4.2":	"तस्सेव कम्मस्स विपाकावसेसेन इमिस्सायेव सावत्थिया सत्तक्खत्तुं सेट्ठित्तं कारेसि। ",
"sn3.20:4.3":	"यं खो सो, महाराज, सेट्ठि गहपति दत्वा पच्छा विप्पटिसारी अहोसि: ",
"sn3.20:4.4":	"‘वरमेतं पिण्डपातं दासा वा कम्मकरा वा भुञ्जेय्युन्’ति, तस्स कम्मस्स विपाकेन नास्सुळाराय भत्तभोगाय चित्तं नमति, नास्सुळाराय वत्थभोगाय चित्तं नमति, नास्सुळाराय यानभोगाय चित्तं नमति, नास्सुळारानं पञ्चन्नं कामगुणानं भोगाय चित्तं नमति। ",
"sn3.20:4.5":	"यं खो सो, महाराज, सेट्ठि गहपति भातु च पन एकपुत्तकं सापतेय्यस्स कारणा जीविता वोरोपेसि, तस्स कम्मस्स विपाकेन बहूनि वस्सानि बहूनि वस्ससतानि बहूनि वस्ससहस्सानि बहूनि वस्ससतसहस्सानि निरये पच्चित्थ। ",
"sn3.20:4.6":	"तस्सेव कम्मस्स विपाकावसेसेन इदं सत्तमं अपुत्तकं सापतेय्यं राजकोसं पवेसेति। ",
"sn3.20:4.7":	"तस्स खो, महाराज, सेट्ठिस्स गहपतिस्स पुराणञ्च पुञ्ञं परिक्खीणं, नवञ्च पुञ्ञं अनुपचितं। ",
"sn3.20:4.8":	"अज्ज पन, महाराज, सेट्ठि गहपति महारोरुवे निरये पच्चती”ति। ",
"sn3.20:4.9":	"“एवं, भन्ते, सेट्ठि गहपति महारोरुवं निरयं उपपन्नो”ति। ",
"sn3.20:4.10":	"“एवं, महाराज, सेट्ठि गहपति महारोरुवं निरयं उपपन्नो”ति। ",
"sn3.20:4.11":	"इदमवोच …पे…। ",
"sn3.20:5.1":	"“धञ्ञं धनं रजतं जातरूपं, ",
"sn3.20:5.2":	"परिग्गहं वापि यदत्थि किञ्चि; ",
"sn3.20:5.3":	"दासा कम्मकरा पेस्सा, ",
"sn3.20:5.4":	"ये चस्स अनुजीविनो। ",
"sn3.20:6.1":	"सब्बं नादाय गन्तब्बं, ",
"sn3.20:6.2":	"सब्बं निक्खिप्पगामिनं; ",
"sn3.20:6.3":	"यञ्च करोति कायेन, ",
"sn3.20:6.4":	"वाचाय उद चेतसा। ",
"sn3.20:7.1":	"तञ्हि तस्स सकं होति, ",
"sn3.20:7.2":	"तंव आदाय गच्छति; ",
"sn3.20:7.3":	"तंवस्स अनुगं होति, ",
"sn3.20:7.4":	"छायाव अनपायिनी। ",
"sn3.20:8.1":	"तस्मा करेय्य कल्याणं, ",
"sn3.20:8.2":	"निचयं सम्परायिकं; ",
"sn3.20:8.3":	"पुञ्ञानि परलोकस्मिं, ",
"sn3.20:8.4":	"पतिट्ठा होन्ति पाणिनन्”ति। ",
"sn3.20:8.5":	"दुतियो वग्गो। ",
"sn3.20:9.0":	"तस्सुद्दानं ",
"sn3.20:9.1":	"जटिला पञ्च राजानो, ",
"sn3.20:9.2":	"दोणपाककुरेन च; ",
"sn3.20:9.3":	"सङ्गामेन द्वे वुत्तानि, ",
"sn3.20:9.4":	"मल्लिका द्वे अप्पमादेन च; ",
"sn3.20:9.5":	"अपुत्तकेन द्वे वुत्ता, ",
"sn3.20:9.6":	"वग्गो तेन पवुच्चतीति। "
}	
