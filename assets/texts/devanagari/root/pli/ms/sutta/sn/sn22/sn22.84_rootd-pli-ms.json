{	
"sn22.84:0.1":	"संयुत्त निकाय २२।८४ ",
"sn22.84:0.2":	"९। थेरवग्ग ",
"sn22.84:0.3":	"तिस्ससुत्त ",
"sn22.84:1.1":	"सावत्थिनिदानं। ",
"sn22.84:1.2":	"तेन खो पन समयेन आयस्मा तिस्सो भगवतो पितुच्छापुत्तो सम्बहुलानं भिक्खूनं एवमारोचेति: ",
"sn22.84:1.3":	"“अपि मे, आवुसो, मधुरकजातो विय कायो; दिसापि मे न पक्खायन्ति; धम्मापि मं न पटिभन्ति; थिनमिद्धञ्च मे चित्तं परियादाय तिट्ठति; अनभिरतो च ब्रह्मचरियं चरामि; होति च मे धम्मेसु विचिकिच्छा”ति। ",
"sn22.84:2.1":	"अथ खो सम्बहुला भिक्खू येन भगवा तेनुपसङ्कमिंसु; उपसङ्कमित्वा भगवन्तं अभिवादेत्वा एकमन्तं निसीदिंसु। एकमन्तं निसिन्ना खो ते भिक्खू भगवन्तं एतदवोचुं: ",
"sn22.84:2.2":	"“आयस्मा, भन्ते, तिस्सो भगवतो पितुच्छापुत्तो सम्बहुलानं भिक्खूनं एवमारोचेति: ",
"sn22.84:2.3":	"‘अपि मे, आवुसो, मधुरकजातो विय कायो; दिसापि मे न पक्खायन्ति; धम्मापि मं न पटिभन्ति; थिनमिद्धञ्च मे चित्तं परियादाय तिट्ठति; अनभिरतो च ब्रह्मचरियं चरामि; होति च मे धम्मेसु विचिकिच्छा’”ति। ",
"sn22.84:3.1":	"अथ खो भगवा अञ्ञतरं भिक्खुं आमन्तेसि: ",
"sn22.84:3.2":	"“एहि त्वं, भिक्खु, मम वचनेन तिस्सं भिक्खुं आमन्तेही”ति। ",
"sn22.84:3.3":	"“एवं, भन्ते”ति खो सो भिक्खु भगवतो पटिस्सुत्वा येनायस्मा तिस्सो तेनुपसङ्कमि; उपसङ्कमित्वा आयस्मन्तं तिस्सं एतदवोच: ",
"sn22.84:3.4":	"“सत्था तं, आवुसो तिस्स, आमन्तेती”ति। ",
"sn22.84:3.5":	"“एवमावुसो”ति खो आयस्मा तिस्सो तस्स भिक्खुनो पटिस्सुत्वा येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो आयस्मन्तं तिस्सं भगवा एतदवोच: ",
"sn22.84:3.6":	"“सच्चं किर त्वं, तिस्स, सम्बहुलानं भिक्खूनं एवमारोचेसि: ",
"sn22.84:3.7":	"‘अपि मे, आवुसो, मधुरकजातो विय कायो …पे… होति च मे धम्मेसु विचिकिच्छा’”ति? ",
"sn22.84:3.8":	"“एवं, भन्ते”। ",
"sn22.84:3.9":	"“तं किं मञ्ञसि, तिस्स, ",
"sn22.84:3.10":	"रूपे अविगतरागस्स अविगतच्छन्दस्स अविगतपेमस्स अविगतपिपासस्स अविगतपरिळाहस्स अविगततण्हस्स, तस्स रूपस्स विपरिणामञ्ञथाभावा उप्पज्जन्ति सोकपरिदेवदुक्खदोमनस्सुपायासा”ति? ",
"sn22.84:3.11":	"“एवं, भन्ते”। ",
"sn22.84:4.1":	"“साधु साधु, तिस्स। ",
"sn22.84:4.2":	"एवञ्हेतं, तिस्स, होति। ",
"sn22.84:4.3":	"यथा तं रूपे अविगतरागस्स … ",
"sn22.84:4.4":	"वेदनाय … ",
"sn22.84:4.5":	"सञ्ञाय … ",
"sn22.84:4.6":	"सङ्खारेसु अविगतरागस्स …पे… ",
"sn22.84:4.7":	"तेसं सङ्खारानं विपरिणामञ्ञथाभावा उप्पज्जन्ति सोकपरिदेवदुक्खदोमनस्सुपायासा”ति? ",
"sn22.84:4.8":	"“एवं, भन्ते”। ",
"sn22.84:5.1":	"“साधु साधु, तिस्स। ",
"sn22.84:5.2":	"एवञ्हेतं, तिस्स, होति। ",
"sn22.84:5.3":	"यथा तं सङ्खारेसु अनिगतरागस्स, विञ्ञाणे अविगतरागस्स अविगतच्छन्दस्स अविगतपेमस्स अविगतपिपासस्स अविगतपरिळाहस्स अविगततण्हस्स, तस्स विञ्ञाणस्स विपरिणामञ्ञथाभावा उप्पज्जन्ति सोकपरिदेवदुक्खदोमनस्सुपायासा”ति? ",
"sn22.84:5.4":	"“एवं, भन्ते”। ",
"sn22.84:6.1":	"“साधु साधु, तिस्स। ",
"sn22.84:6.2":	"एवञ्हेतं, तिस्स, होति। ",
"sn22.84:6.3":	"यथा तं विञ्ञाणे अविगतरागस्स। ",
"sn22.84:6.4":	"तं किं मञ्ञसि, तिस्स, ",
"sn22.84:6.5":	"रूपे विगतरागस्स विगतच्छन्दस्स विगतपेमस्स विगतपिपासस्स विगतपरिळाहस्स विगततण्हस्स, तस्स रूपस्स विपरिणामञ्ञथाभावा उप्पज्जन्ति सोकपरिदेवदुक्खदोमनस्सुपायासा”ति? ",
"sn22.84:6.6":	"“नो हेतं, भन्ते”। ",
"sn22.84:7.1":	"“साधु साधु, तिस्स। ",
"sn22.84:7.2":	"एवञ्हेतं, तिस्स, होति। ",
"sn22.84:7.3":	"यथा तं रूपे विगतरागस्स … ",
"sn22.84:7.4":	"वेदनाय … ",
"sn22.84:7.5":	"सञ्ञाय … ",
"sn22.84:7.6":	"सङ्खारेसु विगतरागस्स … ",
"sn22.84:7.7":	"विञ्ञाणे विगतरागस्स विगतच्छन्दस्स विगतपेमस्स विगतपिपासस्स विगतपरिळाहस्स विगततण्हस्स तस्स विञ्ञाणस्स विपरिणामञ्ञथाभावा उप्पज्जन्ति सोकपरिदेवदुक्खदोमनस्सुपायासा”ति? ",
"sn22.84:7.8":	"“नो हेतं, भन्ते”। ",
"sn22.84:8.1":	"“साधु साधु, तिस्स। ",
"sn22.84:8.2":	"एवञ्हेतं, तिस्स, होति। ",
"sn22.84:8.3":	"यथा तं विञ्ञाणे विगतरागस्स। ",
"sn22.84:8.4":	"तं किं मञ्ञसि, तिस्स, ",
"sn22.84:8.5":	"रूपं निच्चं वा अनिच्चं वा”ति? ",
"sn22.84:8.6":	"“अनिच्चं, भन्ते”। ",
"sn22.84:8.7":	"“वेदना … ",
"sn22.84:8.8":	"सञ्ञा … ",
"sn22.84:8.9":	"सङ्खारा … ",
"sn22.84:8.10":	"विञ्ञाणं निच्चं वा अनिच्चं वा”ति? ",
"sn22.84:8.11":	"“अनिच्चं, भन्ते”। ",
"sn22.84:8.12":	"“तस्मातिह …पे… ",
"sn22.84:8.13":	"एवं पस्सं …पे… ",
"sn22.84:8.14":	"नापरं इत्थत्तायाति पजानाति। ",
"sn22.84:9.1":	"सेय्यथापि, तिस्स, द्वे पुरिसा—",
"sn22.84:9.2":	"एको पुरिसो अमग्गकुसलो, एको पुरिसो मग्गकुसलो। ",
"sn22.84:9.3":	"तमेनं सो अमग्गकुसलो पुरिसो अमुं मग्गकुसलं पुरिसं मग्गं पुच्छेय्य। ",
"sn22.84:9.4":	"सो एवं वदेय्य: ",
"sn22.84:9.5":	"‘एहि, भो पुरिस, अयं मग्गो। ",
"sn22.84:9.6":	"तेन मुहुत्तं गच्छ। ",
"sn22.84:9.7":	"तेन मुहुत्तं गन्त्वा दक्खिस्ससि द्वेधापथं, तत्थ वामं मुञ्चित्वा दक्खिणं गण्हाहि। ",
"sn22.84:9.8":	"तेन मुहुत्तं गच्छ। ",
"sn22.84:9.9":	"तेन मुहुत्तं गन्त्वा दक्खिस्ससि तिब्बं वनसण्डं। ",
"sn22.84:9.10":	"तेन मुहुत्तं गच्छ। ",
"sn22.84:9.11":	"तेन मुहुत्तं गन्त्वा दक्खिस्ससि महन्तं निन्नं पल्ललं। ",
"sn22.84:9.12":	"तेन मुहुत्तं गच्छ। ",
"sn22.84:9.13":	"तेन मुहुत्तं गन्त्वा दक्खिस्ससि सोब्भं पपातं। ",
"sn22.84:9.14":	"तेन मुहुत्तं गच्छ। ",
"sn22.84:9.15":	"तेन मुहुत्तं गन्त्वा दक्खिस्ससि समं भूमिभागं रमणीयन्’ति। ",
"sn22.84:10.1":	"उपमा खो म्यायं, तिस्स, कता अत्थस्स विञ्ञापनाय। ",
"sn22.84:10.2":	"अयं चेवेत्थ अत्थो: ",
"sn22.84:10.3":	"‘पुरिसो अमग्गकुसलो’ति खो, तिस्स, पुथुज्जनस्सेतं अधिवचनं। ",
"sn22.84:10.4":	"‘पुरिसो मग्गकुसलो’ति खो, तिस्स, तथागतस्सेतं अधिवचनं अरहतो सम्मासम्बुद्धस्स। ",
"sn22.84:10.5":	"‘द्वेधापथो’ति खो, तिस्स, विचिकिच्छायेतं अधिवचनं। ",
"sn22.84:10.6":	"‘वामो मग्गो’ति खो, तिस्स, अट्ठङ्गिकस्सेतं मिच्छामग्गस्स अधिवचनं, सेय्यथिदं—",
"sn22.84:10.7":	"मिच्छादिट्ठिया …पे… मिच्छासमाधिस्स। ",
"sn22.84:10.8":	"‘दक्खिणो मग्गो’ति खो, तिस्स, अरियस्सेतं अट्ठङ्गिकस्स मग्गस्स अधिवचनं, सेय्यथिदं—",
"sn22.84:10.9":	"सम्मादिट्ठिया …पे… सम्मासमाधिस्स। ",
"sn22.84:10.10":	"‘तिब्बो वनसण्डो’ति खो, तिस्स, अविज्जायेतं अधिवचनं। ",
"sn22.84:10.11":	"‘महन्तं निन्नं पल्ललन्’ति खो, तिस्स, कामानमेतं अधिवचनं। ",
"sn22.84:10.12":	"‘सोब्भो पपातो’ति खो, तिस्स, कोधूपायासस्सेतं अधिवचनं। ",
"sn22.84:10.13":	"‘समो भूमिभागो रमणीयो’ति खो, तिस्स, निब्बानस्सेतं अधिवचनं। ",
"sn22.84:10.14":	"अभिरम, तिस्स, अभिरम, तिस्स। ",
"sn22.84:10.15":	"अहमोवादेन अहमनुग्गहेन अहमनुसासनिया”ति। ",
"sn22.84:11.1":	"इदमवोच भगवा। ",
"sn22.84:11.2":	"अत्तमनो आयस्मा तिस्सो भगवतो भासितं अभिनन्दीति। ",
"sn22.84:11.3":	"दुतियं। "
}	
