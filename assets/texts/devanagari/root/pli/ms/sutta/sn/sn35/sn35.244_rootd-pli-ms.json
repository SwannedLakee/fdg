{	
"sn35.244:0.1":	"संयुत्त निकाय ३५।२४४ ",
"sn35.244:0.2":	"१९। आसीविसवग्ग ",
"sn35.244:0.3":	"दुक्खधम्मसुत्त ",
"sn35.244:1.1":	"“यतो खो, भिक्खवे, भिक्खु सब्बेसंयेव दुक्खधम्मानं समुदयञ्च अत्थङ्गमञ्च यथाभूतं पजानाति। ",
"sn35.244:1.2":	"तथा खो पनस्स कामा दिट्ठा होन्ति, यथास्स कामे पस्सतो, यो कामेसु कामच्छन्दो कामस्नेहो काममुच्छा कामपरिळाहो, सो नानुसेति। ",
"sn35.244:1.3":	"तथा खो पनस्स चारो च विहारो च अनुबुद्धो होति, यथा चरन्तं विहरन्तं अभिज्झादोमनस्सा पापका अकुसला धम्मा नानुसेन्ति। ",
"sn35.244:2.1":	"कथञ्च, भिक्खवे, सब्बेसंयेव दुक्खधम्मानं समुदयञ्च अत्थङ्गमञ्च यथाभूतं पजानाति? ",
"sn35.244:2.2":	"‘इति रूपं, इति रूपस्स समुदयो, इति रूपस्स अत्थङ्गमो; ",
"sn35.244:2.3":	"इति वेदना … ",
"sn35.244:2.4":	"इति सञ्ञा … ",
"sn35.244:2.5":	"इति सङ्खारा … ",
"sn35.244:2.6":	"इति विञ्ञाणं, इति विञ्ञाणस्स समुदयो, इति विञ्ञाणस्स अत्थङ्गमो’ति—",
"sn35.244:2.7":	"एवं खो, भिक्खवे, भिक्खु सब्बेसंयेव दुक्खधम्मानं समुदयञ्च अत्थङ्गमञ्च यथाभूतं पजानाति। ",
"sn35.244:3.1":	"कथञ्च, भिक्खवे, भिक्खुनो कामा दिट्ठा होन्ति? यथास्स कामे पस्सतो, यो कामेसु कामच्छन्दो कामस्नेहो काममुच्छा कामपरिळाहो, सो नानुसेति। ",
"sn35.244:3.2":	"सेय्यथापि, भिक्खवे, अङ्गारकासु साधिकपोरिसा पुण्णा अङ्गारानं वीतच्चिकानं वीतधूमानं। अथ पुरिसो आगच्छेय्य जीवितुकामो अमरितुकामो सुखकामो दुक्खपटिकूलो। तमेनं द्वे बलवन्तो पुरिसा नानाबाहासु गहेत्वा, तं अङ्गारकासुं उपकड्ढेय्युं। सो इतिचीतिचेव कायं सन्नामेय्य। ",
"sn35.244:3.3":	"तं किस्स हेतु? ",
"sn35.244:3.4":	"ञातञ्हि, भिक्खवे, तस्स पुरिसस्स इमञ्चाहं अङ्गारकासुं पपतिस्सामि, ततोनिदानं मरणं वा निगच्छिस्सामि मरणमत्तं वा दुक्खन्ति। ",
"sn35.244:3.5":	"एवमेव खो, भिक्खवे, भिक्खुनो अङ्गारकासूपमा कामा दिट्ठा होन्ति, यथास्स कामे पस्सतो, यो कामेसु कामच्छन्दो कामस्नेहो काममुच्छा कामपरिळाहो, सो नानुसेति। ",
"sn35.244:4.1":	"कथञ्च, भिक्खवे, भिक्खुनो चारो च विहारो च अनुबुद्धो होति, यथा चरन्तं विहरन्तं अभिज्झादोमनस्सा पापका अकुसला धम्मा नानुस्सवन्ति? ",
"sn35.244:4.2":	"सेय्यथापि, भिक्खवे, पुरिसो बहुकण्टकं दायं पविसेय्य। तस्स पुरतोपि कण्टको, पच्छतोपि कण्टको, उत्तरतोपि कण्टको, दक्खिणतोपि कण्टको, हेट्ठतोपि कण्टको, उपरितोपि कण्टको। सो सतोव अभिक्कमेय्य, सतोव पटिक्कमेय्य: ‘मा मं कण्टको’ति। ",
"sn35.244:4.3":	"एवमेव खो, भिक्खवे, यं लोके पियरूपं सातरूपं, अयं वुच्चति अरियस्स विनये कण्टको”ति। ",
"sn35.244:4.4":	"इति विदित्वा संवरो च असंवरो च वेदितब्बो। ",
"sn35.244:5.1":	"कथञ्च, भिक्खवे, असंवरो होति? ",
"sn35.244:5.2":	"इध, भिक्खवे, भिक्खु चक्खुना रूपं दिस्वा पियरूपे रूपे अधिमुच्चति, अप्पियरूपे रूपे ब्यापज्जति, अनुपट्ठितकायस्सति च विहरति परित्तचेतसो, ",
"sn35.244:5.3":	"तञ्च चेतोविमुत्तिं पञ्ञाविमुत्तिं यथाभूतं नप्पजानाति, यत्थस्स ते उप्पन्ना पापका अकुसला धम्मा अपरिसेसा निरुज्झन्ति …पे… ",
"sn35.244:5.4":	"जिव्हाय रसं सायित्वा …पे… ",
"sn35.244:5.5":	"मनसा धम्मं विञ्ञाय पियरूपे धम्मे अधिमुच्चति, अप्पियरूपे धम्मे ब्यापज्जति, अनुपट्ठितकायस्सति च विहरति परित्तचेतसो, ",
"sn35.244:5.6":	"तञ्च चेतोविमुत्तिं पञ्ञाविमुत्तिं यथाभूतं नप्पजानाति यत्थस्स ते उप्पन्ना पापका अकुसला धम्मा अपरिसेसा निरुज्झन्ति। ",
"sn35.244:5.7":	"एवं खो, भिक्खवे, असंवरो होति। ",
"sn35.244:6.1":	"कथञ्च, भिक्खवे, संवरो होति? ",
"sn35.244:6.2":	"इध, भिक्खवे, भिक्खु चक्खुना रूपं दिस्वा पियरूपे रूपे नाधिमुच्चति, अप्पियरूपे रूपे न ब्यापज्जति, उपट्ठितकायस्सति च विहरति अप्पमाणचेतसो, ",
"sn35.244:6.3":	"तञ्च चेतोविमुत्तिं पञ्ञाविमुत्तिं यथाभूतं पजानाति, यत्थस्स ते उप्पन्ना पापका अकुसला धम्मा अपरिसेसा निरुज्झन्ति …पे… ",
"sn35.244:6.4":	"जिव्हाय रसं सायित्वा …पे… ",
"sn35.244:6.5":	"मनसा धम्मं विञ्ञाय पियरूपे धम्मे नाधिमुच्चति, अप्पियरूपे धम्मे न ब्यापज्जति, उपट्ठितकायस्सति च विहरति अप्पमाणचेतसो, ",
"sn35.244:6.6":	"तञ्च चेतोविमुत्तिं पञ्ञाविमुत्तिं यथाभूतं पजानाति, यत्थस्स ते उप्पन्ना पापका अकुसला धम्मा अपरिसेसा निरुज्झन्ति। ",
"sn35.244:6.7":	"एवं खो, भिक्खवे, संवरो होति। ",
"sn35.244:7.1":	"तस्स चे, भिक्खवे, भिक्खुनो एवं चरतो एवं विहरतो कदाचि करहचि सतिसम्मोसा उप्पज्जन्ति, पापका अकुसला सरसङ्कप्पा संयोजनिया, दन्धो, भिक्खवे, सतुप्पादो। अथ खो नं खिप्पमेव पजहति विनोदेति ब्यन्तीकरोति अनभावं गमेति। ",
"sn35.244:8.1":	"सेय्यथापि, भिक्खवे, पुरिसो दिवसंसन्तत्ते अयोकटाहे द्वे वा तीणि वा उदकफुसितानि निपातेय्य। दन्धो, भिक्खवे, उदकफुसितानं निपातो, अथ खो नं खिप्पमेव परिक्खयं परियादानं गच्छेय्य। ",
"sn35.244:8.2":	"एवमेव खो, भिक्खवे, तस्स चे भिक्खुनो एवं चरतो, एवं विहरतो कदाचि करहचि सतिसम्मोसा उप्पज्जन्ति पापका अकुसला सरसङ्कप्पा संयोजनिया, दन्धो, भिक्खवे, सतुप्पादो। अथ खो नं खिप्पमेव पजहति विनोदेति ब्यन्तीकरोति अनभावं गमेति। ",
"sn35.244:8.3":	"एवं खो, भिक्खवे, भिक्खुनो चारो च विहारो च अनुबुद्धो होति; यथा चरन्तं विहरन्तं अभिज्झादोमनस्सा पापका अकुसला धम्मा नानुस्सवन्ति। ",
"sn35.244:8.4":	"तञ्चे, भिक्खवे, भिक्खुं एवं चरन्तं एवं विहरन्तं राजानो वा राजमहामत्ता वा मित्ता वा अमच्चा वा ञाती वा सालोहिता वा, भोगेहि अभिहट्ठुं पवारेय्युं: ",
"sn35.244:8.5":	"‘एहि, भो पुरिस, किं ते इमे कासावा अनुदहन्ति, ",
"sn35.244:8.6":	"किं मुण्डो कपालमनुचरसि, ",
"sn35.244:8.7":	"एहि हीनायावत्तित्वा भोगे च भुञ्जस्सु, पुञ्ञानि च करोही’ति। ",
"sn35.244:8.8":	"सो वत, भिक्खवे, भिक्खु एवं चरन्तो एवं विहरन्तो सिक्खं पच्चक्खाय हीनायावत्तिस्सतीति नेतं ठानं विज्जति। ",
"sn35.244:9.1":	"सेय्यथापि, भिक्खवे, गङ्गा नदी पाचीननिन्ना पाचीनपोणा पाचीनपब्भारा। अथ महाजनकायो आगच्छेय्य कुद्दालपिटकं आदाय: ‘मयं इमं गङ्गं नदिं पच्छानिन्नं करिस्साम पच्छापोणं पच्छापब्भारन्’ति। ",
"sn35.244:9.2":	"तं किं मञ्ञथ, भिक्खवे, ",
"sn35.244:9.3":	"अपि नु खो सो महाजनकायो गङ्गं नदिं पच्छानिन्नं करेय्य पच्छापोणं पच्छापब्भारन्”ति? ",
"sn35.244:9.4":	"“नो हेतं, भन्ते”। ",
"sn35.244:9.5":	"“तं किस्स हेतु”? ",
"sn35.244:9.6":	"“गङ्गा, भन्ते, नदी पाचीननिन्ना पाचीनपोणा पाचीनपब्भारा; ",
"sn35.244:9.7":	"सा न सुकरा पच्छानिन्ना कातुं पच्छापोणा पच्छापब्भारा। ",
"sn35.244:9.8":	"यावदेव च पन सो महाजनकायो किलमथस्स विघातस्स भागी अस्सा”ति। ",
"sn35.244:9.9":	"“एवमेव खो, भिक्खवे, तञ्चे भिक्खुं एवं चरन्तं एवं विहरन्तं राजानो वा राजमहामत्ता वा मित्ता वा अमच्चा वा ञाती वा सालोहिता वा भोगेहि अभिहट्ठुं पवारेय्युं: ",
"sn35.244:9.10":	"‘एहि, भो पुरिस, किं ते इमे कासावा अनुदहन्ति, ",
"sn35.244:9.11":	"किं मुण्डो कपालमनुचरसि, ",
"sn35.244:9.12":	"एहि हीनायावत्तित्वा भोगे च भुञ्जस्सु, पुञ्ञानि च करोही’ति। ",
"sn35.244:9.13":	"सो वत, भिक्खवे, भिक्खु एवं चरन्तो एवं विहरन्तो सिक्खं पच्चक्खाय हीनायावत्तिस्सतीति नेतं ठानं विज्जति। ",
"sn35.244:9.14":	"तं किस्स हेतु? ",
"sn35.244:9.15":	"यञ्हि तं, भिक्खवे, चित्तं दीघरत्तं विवेकनिन्नं विवेकपोणं विवेकपब्भारं, तथा हीनायावत्तिस्सतीति नेतं ठानं विज्जती”ति। ",
"sn35.244:9.16":	"सत्तमं। "
}	
