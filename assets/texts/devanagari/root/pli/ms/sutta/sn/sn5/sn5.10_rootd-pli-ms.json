{	
"sn5.10:0.1":	"संयुत्त निकाय ५।१० ",
"sn5.10:0.2":	"१। भिक्खुनीवग्ग ",
"sn5.10:0.3":	"वजिरासुत्त ",
"sn5.10:1.1":	"सावत्थिनिदानं। ",
"sn5.10:1.2":	"अथ खो वजिरा भिक्खुनी पुब्बण्हसमयं निवासेत्वा पत्तचीवरमादाय सावत्थिं पिण्डाय पाविसि। ",
"sn5.10:1.3":	"सावत्थियं पिण्डाय चरित्वा पच्छाभत्तं पिण्डपातपटिक्कन्ता येन अन्धवनं तेनुपसङ्कमि दिवाविहाराय। ",
"sn5.10:1.4":	"अन्धवनं अज्झोगाहेत्वा अञ्ञतरस्मिं रुक्खमूले दिवाविहारं निसीदि। ",
"sn5.10:1.5":	"अथ खो मारो पापिमा वजिराय भिक्खुनिया भयं छम्भितत्तं लोमहंसं उप्पादेतुकामो समाधिम्हा चावेतुकामो येन वजिरा भिक्खुनी तेनुपसङ्कमि; उपसङ्कमित्वा वजिरं भिक्खुनिं गाथाय अज्झभासि: ",
"sn5.10:2.1":	"“केनायं पकतो सत्तो, ",
"sn5.10:2.2":	"कुवं सत्तस्स कारको; ",
"sn5.10:2.3":	"कुवं सत्तो समुप्पन्नो, ",
"sn5.10:2.4":	"कुवं सत्तो निरुज्झती”ति। ",
"sn5.10:3.1":	"अथ खो वजिराय भिक्खुनिया एतदहोसि: ",
"sn5.10:3.2":	"“को नु ख्वायं मनुस्सो वा अमनुस्सो वा गाथं भासती”ति? ",
"sn5.10:3.3":	"अथ खो वजिराय भिक्खुनिया एतदहोसि: ",
"sn5.10:3.4":	"“मारो खो अयं पापिमा मम भयं छम्भितत्तं लोमहंसं उप्पादेतुकामो समाधिम्हा चावेतुकामो गाथं भासती”ति। ",
"sn5.10:3.5":	"अथ खो वजिरा भिक्खुनी “मारो अयं पापिमा” इति विदित्वा, मारं पापिमन्तं गाथाहि पच्चभासि: ",
"sn5.10:4.1":	"“किं नु सत्तोति पच्चेसि, ",
"sn5.10:4.2":	"मार दिट्ठिगतं नु ते; ",
"sn5.10:4.3":	"सुद्धसङ्खारपुञ्जोयं, ",
"sn5.10:4.4":	"नयिध सत्तुपलब्भति। ",
"sn5.10:5.1":	"यथा हि अङ्गसम्भारा, ",
"sn5.10:5.2":	"होति सद्दो रथो इति; ",
"sn5.10:5.3":	"एवं खन्धेसु सन्तेसु, ",
"sn5.10:5.4":	"होति सत्तोति सम्मुति। ",
"sn5.10:6.1":	"दुक्खमेव हि सम्भोति, ",
"sn5.10:6.2":	"दुक्खं तिट्ठति वेति च; ",
"sn5.10:6.3":	"नाञ्ञत्र दुक्खा सम्भोति, ",
"sn5.10:6.4":	"नाञ्ञं दुक्खा निरुज्झती”ति। ",
"sn5.10:7.1":	"अथ खो मारो पापिमा “जानाति मं वजिरा भिक्खुनी”ति दुक्खी दुम्मनो तत्थेवन्तरधायीति। ",
"sn5.10:7.2":	"भिक्खुनीवग्गो पठमो। ",
"sn5.10:8.0":	"तस्सुद्दानं ",
"sn5.10:8.1":	"आळविका च सोमा च, ",
"sn5.10:8.2":	"गोतमी विजया सह; ",
"sn5.10:8.3":	"उप्पलवण्णा च चाला, ",
"sn5.10:8.4":	"उपचाला सीसुपचाला च; ",
"sn5.10:8.5":	"सेला वजिराय ते दसाति। ",
"sn5.10:8.6":	"भिक्खुनीसंयुत्तं समत्तं। "
}	
