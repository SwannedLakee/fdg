{	
"sn16.9:0.1":	"संयुत्त निकाय १६।९ ",
"sn16.9:0.2":	"१। कस्सपवग्ग ",
"sn16.9:0.3":	"झानाभिञ्ञसुत्त ",
"sn16.9:1.1":	"सावत्थियं विहरति। ",
"sn16.9:1.2":	"“अहं, भिक्खवे, यावदे आकङ्खामि विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरामि। ",
"sn16.9:1.3":	"कस्सपोपि, भिक्खवे, यावदे आकङ्खति विविच्चेव कामेहि विविच्च अकुसलेहि धम्मेहि सवितक्कं सविचारं विवेकजं पीतिसुखं पठमं झानं उपसम्पज्ज विहरति। ",
"sn16.9:2.1":	"अहं, भिक्खवे, यावदे आकङ्खामि वितक्कविचारानं वूपसमा अज्झत्तं सम्पसादनं चेतसो एकोदिभावं अवितक्कं अविचारं समाधिजं पीतिसुखं दुतियं झानं उपसम्पज्ज विहरामि। ",
"sn16.9:2.2":	"कस्सपोपि, भिक्खवे, यावदे आकङ्खति वितक्कविचारानं वूपसमा …पे… दुतियं झानं उपसम्पज्ज विहरति। ",
"sn16.9:3.1":	"अहं, भिक्खवे, यावदे आकङ्खामि पीतिया च विरागा उपेक्खको च विहरामि सतो च सम्पजानो सुखञ्च कायेन पटिसंवेदेमि, यं तं अरिया आचिक्खन्ति: ‘उपेक्खको सतिमा सुखविहारी’ति ततियं झानं उपसम्पज्ज विहरामि। ",
"sn16.9:3.2":	"कस्सपोपि, भिक्खवे, यावदे आकङ्खति पीतिया च विरागा उपेक्खको च विहरति सतो च सम्पजानो, सुखञ्च कायेन पटिसंवेदेति, यं तं अरिया आचिक्खन्ति: ‘उपेक्खको सतिमा सुखविहारी’ति ततियं झानं उपसम्पज्ज विहरति। ",
"sn16.9:4.1":	"अहं, भिक्खवे, यावदे आकङ्खामि सुखस्स च पहाना दुक्खस्स च पहाना पुब्बेव सोमनस्सदोमनस्सानं अत्थङ्गमा अदुक्खमसुखं उपेक्खासतिपारिसुद्धिं चतुत्थं झानं उपसम्पज्ज विहरामि। ",
"sn16.9:4.2":	"कस्सपोपि, भिक्खवे, यावदे आकङ्खति सुखस्स च पहाना …पे… चतुत्थं झानं उपसम्पज्ज विहरति। ",
"sn16.9:5.1":	"अहं, भिक्खवे, यावदे आकङ्खामि सब्बसो रूपसञ्ञानं समतिक्कमा पटिघसञ्ञानं अत्थङ्गमा नानत्तसञ्ञानं अमनसिकारा अनन्तो आकासोति आकासानञ्चायतनं उपसम्पज्ज विहरामि। ",
"sn16.9:5.2":	"कस्सपोपि, भिक्खवे, यावदे आकङ्खति सब्बसो रूपसञ्ञानं समतिक्कमा …पे… आकासानञ्चायतनं उपसम्पज्ज विहरति। ",
"sn16.9:6.1":	"अहं, भिक्खवे, यावदे आकङ्खामि सब्बसो आकासानञ्चायतनं समतिक्कम्म अनन्तं विञ्ञाणन्ति विञ्ञाणञ्चायतनं उपसम्पज्ज विहरामि। ",
"sn16.9:6.2":	"कस्सपोपि, भिक्खवे, यावदे आकङ्खति सब्बसो आकासानञ्चायतनं समतिक्कम्म अनन्तं विञ्ञाणन्ति विञ्ञाणञ्चायतनं उपसम्पज्ज विहरति। ",
"sn16.9:7.1":	"अहं, भिक्खवे, यावदे आकङ्खामि सब्बसो विञ्ञाणञ्चायतनं समतिक्कम्म ‘नत्थि किञ्ची’ति आकिञ्चञ्ञायतनं उपसम्पज्ज विहरामि। ",
"sn16.9:7.2":	"कस्सपोपि, भिक्खवे, यावदे आकङ्खति …पे… आकिञ्चञ्ञायतनं उपसम्पज्ज विहरति। ",
"sn16.9:8.1":	"अहं, भिक्खवे, यावदे आकङ्खामि सब्बसो आकिञ्चञ्ञायतनं समतिक्कम्म नेवसञ्ञानासञ्ञायतनं उपसम्पज्ज विहरामि। ",
"sn16.9:8.2":	"कस्सपोपि, भिक्खवे, यावदे आकङ्खति …पे… नेवसञ्ञानासञ्ञायतनं उपसम्पज्ज विहरति। ",
"sn16.9:9.1":	"अहं, भिक्खवे, यावदे आकङ्खामि सब्बसो नेवसञ्ञानासञ्ञायतनं समतिक्कम्म सञ्ञावेदयितनिरोधं उपसम्पज्ज विहरामि। ",
"sn16.9:9.2":	"कस्सपोपि, भिक्खवे …पे… सञ्ञावेदयितनिरोधं उपसम्पज्ज विहरति। ",
"sn16.9:10.1":	"अहं, भिक्खवे, यावदे आकङ्खामि अनेकविहितं इद्धिविधं पच्चनुभोमि—एकोपि हुत्वा बहुधा होमि, बहुधापि हुत्वा एको होमि; आविभावं, तिरोभावं, तिरोकुट्टं, तिरोपाकारं, तिरोपब्बतं, असज्जमानो गच्छामि, सेय्यथापि आकासे; पथवियापि उम्मुज्जनिमुज्जं करोमि, सेय्यथापि उदके; उदकेपि अभिज्जमाने गच्छामि, सेय्यथापि पथवियं; आकासेपि पल्लङ्केन कमामि, सेय्यथापि पक्खी सकुणो; इमेपि चन्दिमसूरिये एवंमहिद्धिके एवंमहानुभावे पाणिना परिमसामि परिमज्जामि; याव ब्रह्मलोकापि कायेन वसं वत्तेमि। ",
"sn16.9:10.2":	"कस्सपोपि, भिक्खवे, यावदे आकङ्खति अनेकविहितं इद्धिविधं पच्चनुभोति …पे… याव ब्रह्मलोकापि कायेन वसं वत्तेति। ",
"sn16.9:11.1":	"अहं, भिक्खवे, यावदे आकङ्खामि दिब्बाय सोतधातुया विसुद्धाय अतिक्कन्तमानुसिकाय उभो सद्दे सुणामि, दिब्बे च मानुसे च, ये दूरे सन्तिके च। ",
"sn16.9:11.2":	"कस्सपोपि, भिक्खवे, यावदे आकङ्खति दिब्बाय सोतधातुया …पे… दूरे सन्तिके च। ",
"sn16.9:12.1":	"अहं, भिक्खवे, यावदे आकङ्खामि परसत्तानं परपुग्गलानं चेतसा चेतो परिच्च पजानामि—",
"sn16.9:12.2":	"सरागं वा चित्तं सरागं चित्तन्ति पजानामि, ",
"sn16.9:12.3":	"वीतरागं वा चित्तं वीतरागं चित्तन्ति पजानामि, ",
"sn16.9:12.4":	"सदोसं वा चित्तं …पे… ",
"sn16.9:12.5":	"वीतदोसं वा चित्तं … ",
"sn16.9:12.6":	"समोहं वा चित्तं … ",
"sn16.9:12.7":	"वीतमोहं वा चित्तं … ",
"sn16.9:12.8":	"सङ्खित्तं वा चित्तं … ",
"sn16.9:12.9":	"विक्खित्तं वा चित्तं … ",
"sn16.9:12.10":	"महग्गतं वा चित्तं … ",
"sn16.9:12.11":	"अमहग्गतं वा चित्तं … ",
"sn16.9:12.12":	"सौत्तरं वा चित्तं … ",
"sn16.9:12.13":	"अनुत्तरं वा चित्तं … ",
"sn16.9:12.14":	"समाहितं वा चित्तं … ",
"sn16.9:12.15":	"असमाहितं वा चित्तं … ",
"sn16.9:12.16":	"विमुत्तं वा चित्तं … ",
"sn16.9:12.17":	"अविमुत्तं वा चित्तं अविमुत्तं चित्तन्ति पजानामि। ",
"sn16.9:12.18":	"कस्सपोपि, भिक्खवे, यावदे आकङ्खति परसत्तानं परपुग्गलानं चेतसा चेतो परिच्च पजानाति—",
"sn16.9:12.19":	"सरागं वा चित्तं सरागं चित्तन्ति पजानाति …पे… ",
"sn16.9:12.20":	"अविमुत्तं वा चित्तं अविमुत्तं चित्तन्ति पजानाति। ",
"sn16.9:13.1":	"अहं, भिक्खवे, यावदे आकङ्खामि अनेकविहितं पुब्बेनिवासं अनुस्सरामि, सेय्यथिदं—एकम्पि जातिं द्वेपि जातियो तिस्सोपि जातियो चतस्सोपि जातियो पञ्चपि जातियो दसपि जातियो वीसम्पि जातियो तिंसम्पि जातियो चत्तालीसम्पि जातियो पञ्ञासम्पि जातियो जातिसतम्पि जातिसहस्सम्पि जातिसतसहस्सम्पि, अनेकेपि संवट्टकप्पे अनेकेपि विवट्टकप्पे अनेकेपि संवट्टविवट्टकप्पे: ‘अमुत्रासिं एवंनामो एवङ्गोत्तो एवंवण्णो एवमाहारो एवंसुखदुक्खप्पटिसंवेदी एवमायुपरियन्तो, सो ततो चुतो अमुत्र उदपादिं; तत्रापासिं एवंनामो एवङ्गोत्तो एवंवण्णो एवमाहारो एवंसुखदुक्खप्पटिसंवेदी एवमायुपरियन्तो, सो ततो चुतो इधूपपन्नो’ति। इति साकारं सौद्देसं अनेकविहितं पुब्बेनिवासं अनुस्सरामि। ",
"sn16.9:13.2":	"कस्सपोपि, भिक्खवे, यावदे आकङ्खति अनेकविहितं पुब्बेनिवासं अनुस्सरति, सेय्यथिदं—एकम्पि जातिं …पे… इति साकारं सौद्देसं अनेकविहितं पुब्बेनिवासं अनुस्सरति। ",
"sn16.9:14.1":	"अहं, भिक्खवे, यावदे आकङ्खामि दिब्बेन चक्खुना विसुद्धेन अतिक्कन्तमानुसकेन सत्ते पस्सामि चवमाने उपपज्जमाने हीने पणीते सुवण्णे दुब्बण्णे, सुगते दुग्गते यथाकम्मूपगे सत्ते पजानामि: ‘इमे वत, भोन्तो, सत्ता कायदुच्चरितेन समन्नागता वचीदुच्चरितेन समन्नागता मनोदुच्चरितेन समन्नागता अरियानं उपवादका मिच्छादिट्ठिका मिच्छादिट्ठिकम्मसमादाना; ते कायस्स भेदा परं मरणा अपायं दुग्गतिं विनिपातं निरयं उपपन्ना, इमे वा पन, भोन्तो, सत्ता कायसुचरितेन समन्नागता वचीसुचरितेन समन्नागता मनोसुचरितेन समन्नागता अरियानं अनुपवादका सम्मादिट्ठिका सम्मादिट्ठिकम्मसमादाना; ते कायस्स भेदा परं मरणा सुगतिं सग्गं लोकं उपपन्ना’ति। इति दिब्बेन चक्खुना विसुद्धेन अतिक्कन्तमानुसकेन सत्ते पस्सामि चवमाने उपपज्जमाने हीने पणीते सुवण्णे दुब्बण्णे, सुगते दुग्गते यथाकम्मूपगे सत्ते पजानामि। ",
"sn16.9:14.2":	"कस्सपोपि, भिक्खवे, यावदे आकङ्खति दिब्बेन चक्खुना विसुद्धेन अतिक्कन्तमानुसकेन सत्ते पस्सति चवमाने …पे… यथाकम्मूपगे सत्ते पजानाति। ",
"sn16.9:15.1":	"अहं, भिक्खवे, आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरामि। ",
"sn16.9:15.2":	"कस्सपोपि, भिक्खवे, आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरती”ति। ",
"sn16.9:15.3":	"नवमं। "
}	
