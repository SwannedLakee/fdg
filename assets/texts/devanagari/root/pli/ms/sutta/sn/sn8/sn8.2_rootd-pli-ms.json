{	
"sn8.2:0.1":	"संयुत्त निकाय ८।२ ",
"sn8.2:0.2":	"१। वङ्गीसवग्ग ",
"sn8.2:0.3":	"अरतीसुत्त ",
"sn8.2:1.1":	"एकं समयं …पे… आयस्मा वङ्गीसो आळवियं विहरति अग्गाळवे चेतिये आयस्मता निग्रोधकप्पेन उपज्झायेन सद्धिं। ",
"sn8.2:1.2":	"तेन खो पन समयेन आयस्मा निग्रोधकप्पो पच्छाभत्तं पिण्डपातपटिक्कन्तो विहारं पविसति, सायं वा निक्खमति अपरज्जु वा काले। ",
"sn8.2:1.3":	"तेन खो पन समयेन आयस्मतो वङ्गीसस्स अनभिरति उप्पन्ना होति, रागो चित्तं अनुद्धंसेति। ",
"sn8.2:1.4":	"अथ खो आयस्मतो वङ्गीसस्स एतदहोसि: ",
"sn8.2:1.5":	"“अलाभा वत मे, न वत मे लाभा; दुल्लद्धं वत मे, न वत मे सुलद्धं; ",
"sn8.2:1.6":	"यस्स मे अनभिरति उप्पन्ना, रागो चित्तं अनुद्धंसेति; तं कुतेत्थ लब्भा, यं मे परो अनभिरतिं विनोदेत्वा अभिरतिं उप्पादेय्य। ",
"sn8.2:1.7":	"यन्नूनाहं अत्तनाव अत्तनो अनभिरतिं विनोदेत्वा अभिरतिं उप्पादेय्यन्”ति। ",
"sn8.2:1.8":	"अथ खो आयस्मा वङ्गीसो अत्तनाव अत्तनो अनभिरतिं विनोदेत्वा अभिरतिं उप्पादेत्वा तायं वेलायं इमा गाथायो अभासि: ",
"sn8.2:2.1":	"“अरतिञ्च रतिञ्च पहाय, ",
"sn8.2:2.2":	"सब्बसो गेहसितञ्च वितक्कं; ",
"sn8.2:2.3":	"वनथं न करेय्य कुहिञ्चि, ",
"sn8.2:2.4":	"निब्बनथो अरतो स हि भिक्खु। ",
"sn8.2:3.1":	"यमिध पथविञ्च वेहासं, ",
"sn8.2:3.2":	"रूपगतञ्च जगतोगधं; ",
"sn8.2:3.3":	"किञ्चि परिजीयति सब्बमनिच्चं, ",
"sn8.2:3.4":	"एवं समेच्च चरन्ति मुतत्ता। ",
"sn8.2:4.1":	"उपधीसु जना गधितासे, ",
"sn8.2:4.2":	"दिट्ठसुते पटिघे च मुते च; ",
"sn8.2:4.3":	"एत्थ विनोदय छन्दमनेजो, ",
"sn8.2:4.4":	"यो एत्थ न लिम्पति तं मुनिमाहु। ",
"sn8.2:5.1":	"अथ सट्ठिनिस्सिता सवितक्का, ",
"sn8.2:5.2":	"पुथू जनताय अधम्मा निविट्ठा; ",
"sn8.2:5.3":	"न च वग्गगतस्स कुहिञ्चि, ",
"sn8.2:5.4":	"नो पन दुट्ठुल्लभाणी स भिक्खु। ",
"sn8.2:6.1":	"दब्बो चिररत्तसमाहितो, ",
"sn8.2:6.2":	"अकुहको निपको अपिहालु; ",
"sn8.2:6.3":	"सन्तं पदं अज्झगमा मुनि पटिच्च, ",
"sn8.2:6.4":	"परिनिब्बुतो कङ्खति कालन्”ति। "
}	
