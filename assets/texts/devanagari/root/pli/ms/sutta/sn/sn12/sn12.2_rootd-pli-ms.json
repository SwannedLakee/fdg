{	
"sn12.2:0.1":	"संयुत्त निकाय १२।२ ",
"sn12.2:0.2":	"१। बुद्धवग्ग ",
"sn12.2:0.3":	"विभङ्गसुत्त ",
"sn12.2:1.1":	"सावत्थियं विहरति। ",
"sn12.2:1.2":	"“पटिच्चसमुप्पादं वो, भिक्खवे, देसेस्सामि विभजिस्सामि। ",
"sn12.2:1.3":	"तं सुणाथ, साधुकं मनसि करोथ, भासिस्सामी”ति। ",
"sn12.2:1.4":	"“एवं, भन्ते”ति खो ते भिक्खू भगवतो पच्चस्सोसुं। ",
"sn12.2:1.5":	"भगवा एतदवोच: ",
"sn12.2:2.1":	"“कतमो च, भिक्खवे, पटिच्चसमुप्पादो? ",
"sn12.2:2.2":	"अविज्जापच्चया, भिक्खवे, सङ्खारा; ",
"sn12.2:2.3":	"सङ्खारपच्चया विञ्ञाणं; ",
"sn12.2:2.4":	"विञ्ञाणपच्चया नामरूपं; ",
"sn12.2:2.5":	"नामरूपपच्चया सळायतनं; ",
"sn12.2:2.6":	"सळायतनपच्चया फस्सो; ",
"sn12.2:2.7":	"फस्सपच्चया वेदना; ",
"sn12.2:2.8":	"वेदनापच्चया तण्हा; ",
"sn12.2:2.9":	"तण्हापच्चया उपादानं; ",
"sn12.2:2.10":	"उपादानपच्चया भवो; ",
"sn12.2:2.11":	"भवपच्चया जाति; ",
"sn12.2:2.12":	"जातिपच्चया जरामरणं सोकपरिदेवदुक्खदोमनस्सुपायासा सम्भवन्ति। ",
"sn12.2:2.13":	"एवमेतस्स केवलस्स दुक्खक्खन्धस्स समुदयो होति। ",
"sn12.2:3.1":	"कतमञ्च, भिक्खवे, जरामरणं? ",
"sn12.2:3.2":	"या तेसं तेसं सत्तानं तम्हि तम्हि सत्तनिकाये जरा जीरणता खण्डिच्चं पालिच्चं वलित्तचता आयुनो संहानि इन्द्रियानं परिपाको; ",
"sn12.2:3.3":	"अयं वुच्चति जरा। ",
"sn12.2:3.4":	"या तेसं तेसं सत्तानं तम्हा तम्हा सत्तनिकाया चुति चवनता भेदो अन्तरधानं मच्चु मरणं कालकिरिया खन्धानं भेदो कळेवरस्स निक्खेपो (…), ",
"sn12.2:3.5":	"इदं वुच्चति मरणं। ",
"sn12.2:3.6":	"इति अयञ्च जरा, इदञ्च मरणं। ",
"sn12.2:3.7":	"इदं वुच्चति, भिक्खवे, जरामरणं। ",
"sn12.2:4.1":	"कतमा च, भिक्खवे, जाति? ",
"sn12.2:4.2":	"या तेसं तेसं सत्तानं तम्हि तम्हि सत्तनिकाये जाति सञ्जाति ओक्कन्ति अभिनिब्बत्ति खन्धानं पातुभावो आयतनानं पटिलाभो। ",
"sn12.2:4.3":	"अयं वुच्चति, भिक्खवे, जाति। ",
"sn12.2:5.1":	"कतमो च, भिक्खवे, भवो? ",
"sn12.2:5.2":	"तयोमे, भिक्खवे, भवा—",
"sn12.2:5.3":	"कामभवो, रूपभवो, अरूपभवो। ",
"sn12.2:5.4":	"अयं वुच्चति, भिक्खवे, भवो। ",
"sn12.2:6.1":	"कतमञ्च, भिक्खवे, उपादानं? ",
"sn12.2:6.2":	"चत्तारिमानि, भिक्खवे, उपादानानि—",
"sn12.2:6.3":	"कामुपादानं, दिट्ठुपादानं, सीलब्बतुपादानं, अत्तवादुपादानं। ",
"sn12.2:6.4":	"इदं वुच्चति, भिक्खवे, उपादानं। ",
"sn12.2:7.1":	"कतमा च, भिक्खवे, तण्हा? ",
"sn12.2:7.2":	"छयिमे, भिक्खवे, तण्हाकाया—",
"sn12.2:7.3":	"रूपतण्हा, सद्दतण्हा, गन्धतण्हा, रसतण्हा, फोट्ठब्बतण्हा, धम्मतण्हा। ",
"sn12.2:7.4":	"अयं वुच्चति, भिक्खवे, तण्हा। ",
"sn12.2:8.1":	"कतमा च, भिक्खवे, वेदना? ",
"sn12.2:8.2":	"छयिमे, भिक्खवे, वेदनाकाया—",
"sn12.2:8.3":	"चक्खुसम्फस्सजा वेदना, सोतसम्फस्सजा वेदना, घानसम्फस्सजा वेदना, जिव्हासम्फस्सजा वेदना, कायसम्फस्सजा वेदना, मनोसम्फस्सजा वेदना। ",
"sn12.2:8.4":	"अयं वुच्चति, भिक्खवे, वेदना। ",
"sn12.2:9.1":	"कतमो च, भिक्खवे, फस्सो? ",
"sn12.2:9.2":	"छयिमे, भिक्खवे, फस्सकाया—",
"sn12.2:9.3":	"चक्खुसम्फस्सो, सोतसम्फस्सो, घानसम्फस्सो, जिव्हासम्फस्सो, कायसम्फस्सो, मनोसम्फस्सो। ",
"sn12.2:9.4":	"अयं वुच्चति, भिक्खवे, फस्सो। ",
"sn12.2:10.1":	"कतमञ्च, भिक्खवे, सळायतनं? ",
"sn12.2:10.2":	"चक्खायतनं, सोतायतनं, घानायतनं, जिव्हायतनं, कायायतनं, मनायतनं—",
"sn12.2:10.3":	"इदं वुच्चति, भिक्खवे, सळायतनं। ",
"sn12.2:11.1":	"कतमञ्च, भिक्खवे, नामरूपं? ",
"sn12.2:11.2":	"वेदना, सञ्ञा, चेतना, फस्सो, मनसिकारो—",
"sn12.2:11.3":	"इदं वुच्चति नामं। ",
"sn12.2:11.4":	"चत्तारो च महाभूता, चतुन्नञ्च महाभूतानं उपादायरूपं। ",
"sn12.2:11.5":	"इदं वुच्चति रूपं। ",
"sn12.2:11.6":	"इति इदञ्च नामं, इदञ्च रूपं। ",
"sn12.2:11.7":	"इदं वुच्चति, भिक्खवे, नामरूपं। ",
"sn12.2:12.1":	"कतमञ्च, भिक्खवे, विञ्ञाणं? ",
"sn12.2:12.2":	"छयिमे, भिक्खवे, विञ्ञाणकाया—",
"sn12.2:12.3":	"चक्खुविञ्ञाणं, सोतविञ्ञाणं, घानविञ्ञाणं, जिव्हाविञ्ञाणं, कायविञ्ञाणं, मनोविञ्ञाणं। ",
"sn12.2:12.4":	"इदं वुच्चति, भिक्खवे, विञ्ञाणं। ",
"sn12.2:13.1":	"कतमे च, भिक्खवे, सङ्खारा? ",
"sn12.2:13.2":	"तयोमे, भिक्खवे, सङ्खारा—",
"sn12.2:13.3":	"कायसङ्खारो, वचीसङ्खारो, चित्तसङ्खारो। ",
"sn12.2:13.4":	"इमे वुच्चन्ति, भिक्खवे, सङ्खारा। ",
"sn12.2:14.1":	"कतमा च, भिक्खवे, अविज्जा? ",
"sn12.2:14.2":	"यं खो, भिक्खवे, दुक्खे अञ्ञाणं, दुक्खसमुदये अञ्ञाणं, दुक्खनिरोधे अञ्ञाणं, दुक्खनिरोधगामिनिया पटिपदाय अञ्ञाणं। ",
"sn12.2:14.3":	"अयं वुच्चति, भिक्खवे, अविज्जा। ",
"sn12.2:15.1":	"इति खो, भिक्खवे, अविज्जापच्चया सङ्खारा; ",
"sn12.2:15.2":	"सङ्खारपच्चया विञ्ञाणं …पे… ",
"sn12.2:15.3":	"एवमेतस्स केवलस्स दुक्खक्खन्धस्स समुदयो होति। ",
"sn12.2:15.4":	"अविज्जाय त्वेव असेसविरागनिरोधा सङ्खारनिरोधो; ",
"sn12.2:15.5":	"सङ्खारनिरोधा विञ्ञाणनिरोधो …पे… ",
"sn12.2:15.6":	"एवमेतस्स केवलस्स दुक्खक्खन्धस्स निरोधो होती”ति। ",
"sn12.2:15.7":	"दुतियं। "
}	
