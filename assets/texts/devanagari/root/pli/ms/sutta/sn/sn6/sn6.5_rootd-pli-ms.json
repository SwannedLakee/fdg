{	
"sn6.5:0.1":	"संयुत्त निकाय ६।५ ",
"sn6.5:0.2":	"१। पठमवग्ग ",
"sn6.5:0.3":	"अञ्ञतरब्रह्मसुत्त ",
"sn6.5:1.1":	"सावत्थिनिदानं। ",
"sn6.5:1.2":	"तेन खो पन समयेन अञ्ञतरस्स ब्रह्मुनो एवरूपं पापकं दिट्ठिगतं उप्पन्नं होति: ",
"sn6.5:1.3":	"“नत्थि सो समणो वा ब्राह्मणो वा यो इध आगच्छेय्या”ति। ",
"sn6.5:1.4":	"अथ खो भगवा तस्स ब्रह्मुनो चेतसा चेतोपरिवितक्कमञ्ञाय—सेय्यथापि नाम बलवा पुरिसो …पे… तस्मिं ब्रह्मलोके पातुरहोसि। ",
"sn6.5:1.5":	"अथ खो भगवा तस्स ब्रह्मुनो उपरि वेहासं पल्लङ्केन निसीदि तेजोधातुं समापज्जित्वा। ",
"sn6.5:2.1":	"अथ खो आयस्मतो महामोग्गल्लानस्स एतदहोसि: ",
"sn6.5:2.2":	"“कहं नु खो भगवा एतरहि विहरती”ति? ",
"sn6.5:2.3":	"अद्दसा खो आयस्मा महामोग्गल्लानो भगवन्तं दिब्बेन चक्खुना विसुद्धेन अतिक्कन्तमानुसकेन तस्स ब्रह्मुनो उपरि वेहासं पल्लङ्केन निसिन्नं तेजोधातुं समापन्नं। ",
"sn6.5:2.4":	"दिस्वान—सेय्यथापि नाम बलवा पुरिसो समिञ्जितं वा बाहं पसारेय्य, पसारितं वा बाहं समिञ्जेय्य; एवमेव—जेतवने अन्तरहितो तस्मिं ब्रह्मलोके पातुरहोसि। ",
"sn6.5:2.5":	"अथ खो आयस्मा महामोग्गल्लानो पुरत्थिमं दिसं निस्साय तस्स ब्रह्मुनो उपरि वेहासं पल्लङ्केन निसीदि तेजोधातुं समापज्जित्वा नीचतरं भगवतो। ",
"sn6.5:3.1":	"अथ खो आयस्मतो महाकस्सपस्स एतदहोसि: ",
"sn6.5:3.2":	"“कहं नु खो भगवा एतरहि विहरती”ति? ",
"sn6.5:3.3":	"अद्दसा खो आयस्मा महाकस्सपो भगवन्तं दिब्बेन चक्खुना …पे… ",
"sn6.5:3.4":	"दिस्वान—सेय्यथापि नाम बलवा पुरिसो …पे… एवमेव—जेतवने अन्तरहितो तस्मिं ब्रह्मलोके पातुरहोसि। ",
"sn6.5:3.5":	"अथ खो आयस्मा महाकस्सपो दक्खिणं दिसं निस्साय तस्स ब्रह्मुनो उपरि वेहासं पल्लङ्केन निसीदि तेजोधातुं समापज्जित्वा नीचतरं भगवतो। ",
"sn6.5:4.1":	"अथ खो आयस्मतो महाकप्पिनस्स एतदहोसि: ",
"sn6.5:4.2":	"“कहं नु खो भगवा एतरहि विहरती”ति? ",
"sn6.5:4.3":	"अद्दसा खो आयस्मा महाकप्पिनो भगवन्तं दिब्बेन चक्खुना …पे… तेजोधातुं समापन्नं। ",
"sn6.5:4.4":	"दिस्वान—सेय्यथापि नाम बलवा पुरिसो …पे… ",
"sn6.5:4.5":	"एवमेव—जेतवने अन्तरहितो तस्मिं ब्रह्मलोके पातुरहोसि। ",
"sn6.5:4.6":	"अथ खो आयस्मा महाकप्पिनो पच्छिमं दिसं निस्साय तस्स ब्रह्मुनो उपरि वेहासं पल्लङ्केन निसीदि तेजोधातुं समापज्जित्वा नीचतरं भगवतो। ",
"sn6.5:5.1":	"अथ खो आयस्मतो अनुरुद्धस्स एतदहोसि: ",
"sn6.5:5.2":	"“कहं नु खो भगवा एतरहि विहरती”ति? ",
"sn6.5:5.3":	"अद्दसा खो आयस्मा अनुरुद्धो …पे… तेजोधातुं समापन्नं। ",
"sn6.5:5.4":	"दिस्वान—सेय्यथापि नाम बलवा पुरिसो …पे… तस्मिं ब्रह्मलोके पातुरहोसि। ",
"sn6.5:5.5":	"अथ खो आयस्मा अनुरुद्धो उत्तरं दिसं निस्साय तस्स ब्रह्मुनो उपरि वेहासं पल्लङ्केन निसीदि तेजोधातुं समापज्जित्वा नीचतरं भगवतो। ",
"sn6.5:6.1":	"अथ खो आयस्मा महामोग्गल्लानो तं ब्रह्मानं गाथाय अज्झभासि: ",
"sn6.5:7.1":	"“अज्जापि ते आवुसो सा दिट्ठि, ",
"sn6.5:7.2":	"या ते दिट्ठि पुरे अहु; ",
"sn6.5:7.3":	"पस्ससि वीतिवत्तन्तं, ",
"sn6.5:7.4":	"ब्रह्मलोके पभस्सरन्”ति। ",
"sn6.5:8.1":	"“न मे मारिस सा दिट्ठि, ",
"sn6.5:8.2":	"या मे दिट्ठि पुरे अहु; ",
"sn6.5:8.3":	"पस्सामि वीतिवत्तन्तं, ",
"sn6.5:8.4":	"ब्रह्मलोके पभस्सरं; ",
"sn6.5:8.5":	"स्वाहं अज्ज कथं वज्जं, ",
"sn6.5:8.6":	"अहं निच्चोम्हि सस्सतो”ति। ",
"sn6.5:9.1":	"अथ खो भगवा तं ब्रह्मानं संवेजेत्वा—सेय्यथापि नाम बलवा पुरिसो समिञ्जितं वा बाहं पसारेय्य, पसारितं वा बाहं समिञ्जेय्य; एवमेव—तस्मिं ब्रह्मलोके अन्तरहितो जेतवने पातुरहोसि। ",
"sn6.5:9.2":	"अथ खो सो ब्रह्मा अञ्ञतरं ब्रह्मपारिसज्जं आमन्तेसि: ",
"sn6.5:9.3":	"“एहि त्वं, मारिस, येनायस्मा महामोग्गल्लानो तेनुपसङ्कम; उपसङ्कमित्वा आयस्मन्तं महामोग्गल्लानं एवं वदेहि: ",
"sn6.5:9.4":	"‘अत्थि नु खो, मारिस मोग्गल्लान, अञ्ञेपि तस्स भगवतो सावका एवंमहिद्धिका एवंमहानुभावा; ",
"sn6.5:9.5":	"सेय्यथापि भवं मोग्गल्लानो कस्सपो कप्पिनो अनुरुद्धो’”ति? ",
"sn6.5:9.6":	"“एवं, मारिसा”ति खो सो ब्रह्मपारिसज्जो तस्स ब्रह्मुनो पटिस्सुत्वा येनायस्मा महामोग्गल्लानो तेनुपसङ्कमि; उपसङ्कमित्वा आयस्मन्तं महामोग्गल्लानं एतदवोच: ",
"sn6.5:9.7":	"“अत्थि नु खो, मारिस मोग्गल्लान, अञ्ञेपि तस्स भगवतो सावका एवंमहिद्धिका एवंमहानुभावा; ",
"sn6.5:9.8":	"सेय्यथापि भवं मोग्गल्लानो कस्सपो कप्पिनो अनुरुद्धो”ति? ",
"sn6.5:9.9":	"अथ खो आयस्मा महामोग्गल्लानो तं ब्रह्मपारिसज्जं गाथाय अज्झभासि: ",
"sn6.5:10.1":	"“तेविज्जा इद्धिपत्ता च, ",
"sn6.5:10.2":	"चेतोपरियायकोविदा; ",
"sn6.5:10.3":	"खीणासवा अरहन्तो, ",
"sn6.5:10.4":	"बहू बुद्धस्स सावका”ति। ",
"sn6.5:11.1":	"अथ खो सो ब्रह्मपारिसज्जो आयस्मतो महामोग्गल्लानस्स भासितं अभिनन्दित्वा अनुमोदित्वा येन सो ब्रह्मा तेनुपसङ्कमि; उपसङ्कमित्वा तं ब्रह्मानं एतदवोच: ",
"sn6.5:11.2":	"“आयस्मा, मारिस, महामोग्गल्लानो एवमाह: ",
"sn6.5:12.1":	"‘तेविज्जा इद्धिपत्ता च, ",
"sn6.5:12.2":	"चेतोपरियायकोविदा; ",
"sn6.5:12.3":	"खीणासवा अरहन्तो, ",
"sn6.5:12.4":	"बहू बुद्धस्स सावका’”ति। ",
"sn6.5:13.1":	"इदमवोच सो ब्रह्मपारिसज्जो। ",
"sn6.5:13.2":	"अत्तमनो च सो ब्रह्मा तस्स ब्रह्मपारिसज्जस्स भासितं अभिनन्दीति। "
}	
