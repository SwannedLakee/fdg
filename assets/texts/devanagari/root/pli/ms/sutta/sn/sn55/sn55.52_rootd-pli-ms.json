{	
"sn55.52:0.1":	"संयुत्त निकाय ५५।५२ ",
"sn55.52:0.2":	"६। सप्पञ्ञवग्ग ",
"sn55.52:0.3":	"वस्संवुत्थसुत्त ",
"sn55.52:1.1":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"sn55.52:1.2":	"तेन खो पन समयेन अञ्ञतरो भिक्खु सावत्थियं वस्संवुत्थो कपिलवत्थुं अनुप्पत्तो होति केनचिदेव करणीयेन। ",
"sn55.52:1.3":	"अस्सोसुं खो कापिलवत्थवा सक्या: “अञ्ञतरो किर भिक्खु सावत्थियं वस्संवुत्थो कपिलवत्थुं अनुप्पत्तो”ति। ",
"sn55.52:2.1":	"अथ खो कापिलवत्थवा सक्या येन सो भिक्खु तेनुपसङ्कमिंसु; उपसङ्कमित्वा तं भिक्खुं अभिवादेत्वा एकमन्तं निसीदिंसु। एकमन्तं निसिन्ना खो कापिलवत्थवा सक्या तं भिक्खुं एतदवोचुं: ",
"sn55.52:2.2":	"“कच्चि, भन्ते, भगवा अरोगो चेव बलवा चा”ति? ",
"sn55.52:2.3":	"“अरोगो चावुसो, भगवा बलवा चा”ति। ",
"sn55.52:3.1":	"“कच्चि पन, भन्ते, सारिपुत्तमोग्गल्लाना अरोगा चेव बलवन्तो चा”ति? ",
"sn55.52:3.2":	"“सारिपुत्तमोग्गल्लानापि खो, आवुसो, अरोगा चेव बलवन्तो चा”ति। ",
"sn55.52:4.1":	"“कच्चि पन, भन्ते, भिक्खुसङ्घो अरोगो च बलवा चा”ति। ",
"sn55.52:4.2":	"“भिक्खुसङ्घोपि खो, आवुसो, अरोगो च बलवा चा”ति। ",
"sn55.52:5.1":	"“अत्थि पन ते, भन्ते, किञ्चि इमिना अन्तरवस्सेन भगवतो सम्मुखा सुतं सम्मुखा पटिग्गहितन्”ति? ",
"sn55.52:5.2":	"“सम्मुखा मेतं, आवुसो, भगवतो सुतं सम्मुखा पटिग्गहितं: ",
"sn55.52:5.3":	"‘अप्पका ते, भिक्खवे, भिक्खू ये आसवानं खया अनासवं चेतोविमुत्तिं पञ्ञाविमुत्तिं दिट्ठेव धम्मे सयं अभिञ्ञा सच्छिकत्वा उपसम्पज्ज विहरन्ति। ",
"sn55.52:5.4":	"अथ खो एतेव बहुतरा भिक्खू ये पञ्चन्नं ओरम्भागियानं संयोजनानं परिक्खया ओपपातिका तत्थ परिनिब्बायिनो अनावत्तिधम्मा तस्मा लोका’ति। ",
"sn55.52:6.1":	"अपरम्पि खो मे, आवुसो, भगवतो सम्मुखा सुतं सम्मुखा पटिग्गहितं: ",
"sn55.52:6.2":	"‘अप्पका ते, भिक्खवे, भिक्खू ये पञ्चन्नं ओरम्भागियानं संयोजनानं परिक्खया ओपपातिका तत्थ परिनिब्बायिनो अनावत्तिधम्मा तस्मा लोका। ",
"sn55.52:6.3":	"अथ खो एतेव बहुतरा भिक्खू ये तिण्णं संयोजनानं परिक्खया रागदोसमोहानं तनुत्ता सकदागामिनो, सकिदेव इमं लोकं आगन्त्वा दुक्खस्सन्तं करिस्सन्ती’ति। ",
"sn55.52:7.1":	"अपरम्पि खो मे, आवुसो, भगवतो सम्मुखा सुतं सम्मुखा पटिग्गहितं: ",
"sn55.52:7.2":	"‘अप्पका ते, भिक्खवे, भिक्खू ये तिण्णं संयोजनानं परिक्खया रागदोसमोहानं तनुत्ता सकदागामिनो, सकिदेव इमं लोकं आगन्त्वा दुक्खस्सन्तं करिस्सन्ति। ",
"sn55.52:7.3":	"अथ खो एतेव बहुतरा भिक्खू ये तिण्णं संयोजनानं परिक्खया सोतापन्ना अविनिपातधम्मा नियता सम्बोधिपरायणा’”ति। ",
"sn55.52:7.4":	"दुतियं। "
}	
