{	
"sn35.28:0.1":	"संयुत्त निकाय ३५।२८ ",
"sn35.28:0.2":	"३। सब्बवग्ग ",
"sn35.28:0.3":	"आदित्तसुत्त ",
"sn35.28:1.1":	"एकं समयं भगवा गयायं विहरति गयासीसे सद्धिं भिक्खुसहस्सेन। ",
"sn35.28:1.2":	"तत्र खो भगवा भिक्खू आमन्तेसि: ",
"sn35.28:1.3":	"“सब्बं, भिक्खवे, आदित्तं। ",
"sn35.28:1.4":	"किञ्च, भिक्खवे, सब्बं आदित्तं? ",
"sn35.28:1.5":	"चक्खु, भिक्खवे, आदित्तं, रूपा आदित्ता, चक्खुविञ्ञाणं आदित्तं, चक्खुसम्फस्सो आदित्तो। यम्पिदं चक्खुसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि आदित्तं। ",
"sn35.28:1.6":	"केन आदित्तं? ",
"sn35.28:1.7":	"‘रागग्गिना, दोसग्गिना, मोहग्गिना आदित्तं, जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि आदित्तन्’ति वदामि …पे… ",
"sn35.28:1.8":	"जिव्हा आदित्ता, रसा आदित्ता, जिव्हाविञ्ञाणं आदित्तं, जिव्हासम्फस्सो आदित्तो। यम्पिदं जिव्हासम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि आदित्तं। ",
"sn35.28:1.9":	"केन आदित्तं? ",
"sn35.28:1.10":	"‘रागग्गिना, दोसग्गिना, मोहग्गिना आदित्तं, जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि आदित्तन्’ति वदामि …पे… ",
"sn35.28:1.11":	"मनो आदित्तो, धम्मा आदित्ता, मनोविञ्ञाणं आदित्तं, मनोसम्फस्सो आदित्तो। यम्पिदं मनोसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि आदित्तं। ",
"sn35.28:1.12":	"केन आदित्तं? ",
"sn35.28:1.13":	"‘रागग्गिना, दोसग्गिना, मोहग्गिना आदित्तं, जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि आदित्तन्’ति वदामि। ",
"sn35.28:1.14":	"एवं पस्सं, भिक्खवे, सुतवा अरियसावको चक्खुस्मिम्पि निब्बिन्दति, रूपेसुपि निब्बिन्दति, चक्खुविञ्ञाणेपि निब्बिन्दति, चक्खुसम्फस्सेपि निब्बिन्दति, यम्पिदं चक्खुसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तस्मिम्पि निब्बिन्दति …पे… ",
"sn35.28:1.15":	"यम्पिदं मनोसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तस्मिम्पि निब्बिन्दति। ",
"sn35.28:1.16":	"निब्बिन्दं विरज्जति; विरागा विमुच्चति; विमुत्तस्मिं विमुत्तमिति ञाणं होति। ",
"sn35.28:1.17":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाती”ति। ",
"sn35.28:2.1":	"इदमवोच भगवा। ",
"sn35.28:2.2":	"अत्तमना ते भिक्खू भगवतो भासितं अभिनन्दुं। ",
"sn35.28:2.3":	"इमस्मिञ्च पन वेय्याकरणस्मिं भञ्ञमाने तस्स भिक्खुसहस्सस्स अनुपादाय आसवेहि चित्तानि विमुच्चिंसूति। ",
"sn35.28:2.4":	"छट्ठं। "
}	
