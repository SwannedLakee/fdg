{	
"sn12.60:0.1":	"संयुत्त निकाय १२।६० ",
"sn12.60:0.2":	"६। दुक्खवग्ग ",
"sn12.60:0.3":	"निदानसुत्त ",
"sn12.60:1.1":	"एकं समयं भगवा कुरूसु विहरति कम्मासधम्मं नाम कुरूनं निगमो। ",
"sn12.60:1.2":	"अथ खो आयस्मा आनन्दो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा आनन्दो भगवन्तं एतदवोच: ",
"sn12.60:1.3":	"“अच्छरियं, भन्ते, अब्भुतं, भन्ते। ",
"sn12.60:1.4":	"याव गम्भीरो चायं, भन्ते, पटिच्चसमुप्पादो गम्भीरावभासो च, अथ च पन मे उत्तानकुत्तानको विय खायती”ति। ",
"sn12.60:2.1":	"“मा हेवं, आनन्द, मा हेवं, आनन्द। ",
"sn12.60:2.2":	"गम्भीरो चायं, आनन्द, पटिच्चसमुप्पादो गम्भीरावभासो च। ",
"sn12.60:2.3":	"एतस्स, आनन्द, धम्मस्स अननुबोधा अप्पटिवेधा एवमयं पजा तन्ताकुलकजाता कुलगण्ठिकजाता मुञ्जपब्बजभूता अपायं दुग्गतिं विनिपातं संसारं नातिवत्तति। ",
"sn12.60:3.1":	"उपादानियेसु, आनन्द, धम्मेसु अस्सादानुपस्सिनो विहरतो तण्हा पवड्ढति। ",
"sn12.60:3.2":	"तण्हापच्चया उपादानं; ",
"sn12.60:3.3":	"उपादानपच्चया भवो; ",
"sn12.60:3.4":	"भवपच्चया जाति; ",
"sn12.60:3.5":	"जातिपच्चया जरामरणं सोकपरिदेवदुक्खदोमनस्सुपायासा सम्भवन्ति। ",
"sn12.60:3.6":	"एवमेतस्स केवलस्स दुक्खक्खन्धस्स समुदयो होति। ",
"sn12.60:4.1":	"सेय्यथापि, आनन्द, महारुक्खो। ",
"sn12.60:4.2":	"तस्स यानि चेव मूलानि अधोगमानि, यानि च तिरियङ्गमानि, सब्बानि तानि उद्धं ओजं अभिहरन्ति। ",
"sn12.60:4.3":	"एवञ्हि सो, आनन्द, महारुक्खो तदाहारो तदुपादानो चिरं दीघमद्धानं तिट्ठेय्य। ",
"sn12.60:4.4":	"एवमेव खो, आनन्द, उपादानियेसु धम्मेसु अस्सादानुपस्सिनो विहरतो तण्हा पवड्ढति। ",
"sn12.60:4.5":	"तण्हापच्चया उपादानं; ",
"sn12.60:4.6":	"उपादानपच्चया भवो …पे… ",
"sn12.60:4.7":	"एवमेतस्स केवलस्स दुक्खक्खन्धस्स समुदयो होति। ",
"sn12.60:5.1":	"उपादानियेसु, आनन्द, धम्मेसु आदीनवानुपस्सिनो विहरतो तण्हा निरुज्झति। ",
"sn12.60:5.2":	"तण्हानिरोधा उपादाननिरोधो; ",
"sn12.60:5.3":	"उपादाननिरोधा भवनिरोधो …पे… ",
"sn12.60:5.4":	"एवमेतस्स केवलस्स दुक्खक्खन्धस्स निरोधो होति। ",
"sn12.60:6.1":	"सेय्यथापि, आनन्द, महारुक्खो। ",
"sn12.60:6.2":	"अथ पुरिसो आगच्छेय्य कुद्दालपिटकं आदाय। ",
"sn12.60:6.3":	"सो तं रुक्खं मूले छिन्देय्य, मूले छेत्वा पलिखणेय्य, पलिखणित्वा मूलानि उद्धरेय्य अन्तमसो उसीरनाळिमत्तानिपि। ",
"sn12.60:6.4":	"सो तं रुक्खं खण्डाखण्डिकं छिन्देय्य। ",
"sn12.60:6.5":	"खण्डाखण्डिकं छिन्दित्वा फालेय्य; ",
"sn12.60:6.6":	"फालेत्वा सकलिकं सकलिकं करेय्य, सकलिकं सकलिकं करित्वा वातातपे विसोसेय्य, वातातपे विसोसेत्वा अग्गिना डहेय्य, अग्गिना डहेत्वा मसिं करेय्य, मसिं करित्वा महावाते वा ओफुणेय्य, नदिया वा सीघसोताय पवाहेय्य। ",
"sn12.60:6.7":	"एवञ्हि सो, आनन्द, महारुक्खो उच्छिन्नमूलो अस्स तालावत्थुकतो अनभावङ्कतो आयतिं अनुप्पादधम्मो। ",
"sn12.60:6.8":	"एवमेव खो, आनन्द, उपादानियेसु धम्मेसु आदीनवानुपस्सिनो विहरतो तण्हा निरुज्झति। ",
"sn12.60:6.9":	"तण्हानिरोधा उपादाननिरोधो; ",
"sn12.60:6.10":	"उपादाननिरोधा भवनिरोधो; ",
"sn12.60:6.11":	"भवनिरोधा जातिनिरोधो; ",
"sn12.60:6.12":	"जातिनिरोधा जरामरणं सोकपरिदेवदुक्खदोमनस्सुपायासा निरुज्झन्ति। ",
"sn12.60:6.13":	"एवमेतस्स केवलस्स दुक्खक्खन्धस्स निरोधो होती”ति। ",
"sn12.60:6.14":	"दसमं। ",
"sn12.60:6.15":	"दुक्खवग्गो छट्ठो। ",
"sn12.60:7.0":	"तस्सुद्दानं ",
"sn12.60:7.1":	"परिवीमंसनुपादानं, ",
"sn12.60:7.2":	"द्वे च संयोजनानि च; ",
"sn12.60:7.3":	"महारुक्खेन द्वे वुत्ता, ",
"sn12.60:7.4":	"तरुणेन च सत्तमं; ",
"sn12.60:7.5":	"नामरूपञ्च विञ्ञाणं, ",
"sn12.60:7.6":	"निदानेन च ते दसाति। "
}	
