{	
"sn52.3:0.1":	"संयुत्त निकाय ५२।३ ",
"sn52.3:0.2":	"१। रहोगतवग्ग ",
"sn52.3:0.3":	"सुतनुसुत्त ",
"sn52.3:1.1":	"एकं समयं आयस्मा अनुरुद्धो सावत्थियं विहरति सुतनुतीरे। ",
"sn52.3:1.2":	"अथ खो सम्बहुला भिक्खू येनायस्मा अनुरुद्धो तेनुपसङ्कमिंसु; उपसङ्कमित्वा आयस्मता अनुरुद्धेन सद्धिं सम्मोदिंसु। ",
"sn52.3:1.3":	"सम्मोदनीयं कथं सारणीयं वीतिसारेत्वा एकमन्तं निसीदिंसु। एकमन्तं निसिन्ना खो ते भिक्खू आयस्मन्तं अनुरुद्धं एतदवोचुं: ",
"sn52.3:1.4":	"“कतमेसं आयस्मा अनुरुद्धो धम्मानं भावितत्ता बहुलीकतत्ता महाभिञ्ञतं पत्तो”ति? ",
"sn52.3:2.1":	"“चतुन्नं ख्वाहं, आवुसो, सतिपट्ठानानं भावितत्ता बहुलीकतत्ता महाभिञ्ञतं पत्तो। ",
"sn52.3:2.2":	"कतमेसं चतुन्नं? ",
"sn52.3:2.3":	"इधाहं, आवुसो, काये कायानुपस्सी विहरामि आतापी सम्पजानो सतिमा, विनेय्य लोके अभिज्झादोमनस्सं; ",
"sn52.3:2.4":	"वेदनासु …पे… ",
"sn52.3:2.5":	"चित्ते …पे… ",
"sn52.3:2.6":	"धम्मेसु धम्मानुपस्सी विहरामि आतापी सम्पजानो सतिमा, विनेय्य लोके अभिज्झादोमनस्सं—",
"sn52.3:2.7":	"इमेसं ख्वाहं, आवुसो, चतुन्नं सतिपट्ठानानं भावितत्ता बहुलीकतत्ता महाभिञ्ञतं पत्तो। ",
"sn52.3:2.8":	"इमेसञ्च पनाहं, आवुसो, चतुन्नं सतिपट्ठानानं भावितत्ता बहुलीकतत्ता हीनं धम्मं हीनतो अब्भञ्ञासिं, मज्झिमं धम्मं मज्झिमतो अब्भञ्ञासिं, पणीतं धम्मं पणीततो अब्भञ्ञासिन्”ति। ",
"sn52.3:2.9":	"ततियं। "
}	
