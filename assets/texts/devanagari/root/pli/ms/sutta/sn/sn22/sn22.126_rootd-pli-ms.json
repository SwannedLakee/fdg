{	
"sn22.126:0.1":	"संयुत्त निकाय २२।१२६ ",
"sn22.126:0.2":	"१३। अविज्जावग्ग ",
"sn22.126:0.3":	"समुदयधम्मसुत्त ",
"sn22.126:1.1":	"सावत्थिनिदानं। ",
"sn22.126:1.2":	"अथ खो अञ्ञतरो भिक्खु येन भगवा तेनुपसङ्कमि; उपसङ्कमित्वा …पे… एकमन्तं निसिन्नो खो सो भिक्खु भगवन्तं एतदवोच: ",
"sn22.126:1.3":	"“‘अविज्जा, अविज्जा’ति, भन्ते, वुच्चति। ",
"sn22.126:1.4":	"कतमा नु खो, भन्ते, अविज्जा; ",
"sn22.126:1.5":	"कित्तावता च अविज्जागतो होती”ति? ",
"sn22.126:2.1":	"“इध, भिक्खु, अस्सुतवा पुथुज्जनो समुदयधम्मं रूपं ‘समुदयधम्मं रूपन्’ति यथाभूतं नप्पजानाति; ",
"sn22.126:2.2":	"वयधम्मं रूपं ‘वयधम्मं रूपन्’ति यथाभूतं नप्पजानाति; ",
"sn22.126:2.3":	"समुदयवयधम्मं रूपं ‘समुदयवयधम्मं रूपन्’ति यथाभूतं नप्पजानाति। ",
"sn22.126:2.4":	"समुदयधम्मं वेदनं ‘समुदयधम्मा वेदना’ति यथाभूतं नप्पजानाति; ",
"sn22.126:2.5":	"वयधम्मं वेदनं ‘वयधम्मा वेदना’ति यथाभूतं नप्पजानाति; ",
"sn22.126:2.6":	"समुदयवयधम्मं वेदनं ‘समुदयवयधम्मा वेदना’ति यथाभूतं नप्पजानाति। ",
"sn22.126:2.7":	"समुदयधम्मं सञ्ञं …पे… ",
"sn22.126:2.8":	"समुदयधम्मे सङ्खारे ‘समुदयधम्मा सङ्खारा’ति यथाभूतं नप्पजानाति; ",
"sn22.126:2.9":	"वयधम्मे सङ्खारे ‘वयधम्मा सङ्खारा’ति यथाभूतं नप्पजानाति; ",
"sn22.126:2.10":	"समुदयवयधम्मे सङ्खारे ‘समुदयवयधम्मा सङ्खारा’ति यथाभूतं नप्पजानाति। ",
"sn22.126:2.11":	"समुदयधम्मं विञ्ञाणं ‘समुदयधम्मं विञ्ञाणन्’ति यथाभूतं नप्पजानाति; ",
"sn22.126:2.12":	"वयधम्मं विञ्ञाणं ‘वयधम्मं विञ्ञाणन्’ति यथाभूतं नप्पजानाति; ",
"sn22.126:2.13":	"समुदयवयधम्मं विञ्ञाणं ‘समुदयवयधम्मं विञ्ञाणन्’ति यथाभूतं नप्पजानाति। ",
"sn22.126:2.14":	"अयं वुच्चति, भिक्खु, अविज्जा; ",
"sn22.126:2.15":	"एत्तावता च अविज्जागतो होती”ति। ",
"sn22.126:3.1":	"एवं वुत्ते, सो भिक्खु भगवन्तं एतदवोच: ",
"sn22.126:3.2":	"“‘विज्जा, विज्जा’ति, भन्ते, वुच्चति। ",
"sn22.126:3.3":	"कतमा नु खो, भन्ते, विज्जा; ",
"sn22.126:3.4":	"कित्तावता च विज्जागतो होती”ति? ",
"sn22.126:4.1":	"“इध, भिक्खु, सुतवा अरियसावको समुदयधम्मं रूपं ‘समुदयधम्मं रूपन्’ति यथाभूतं पजानाति; ",
"sn22.126:4.2":	"वयधम्मं रूपं ‘वयधम्मं रूपन्’ति यथाभूतं पजानाति; ",
"sn22.126:4.3":	"समुदयवयधम्मं रूपं ‘समुदयवयधम्मं रूपन्’ति यथाभूतं पजानाति। ",
"sn22.126:4.4":	"समुदयधम्मं वेदनं ‘समुदयधम्मा वेदना’ति यथाभूतं पजानाति; ",
"sn22.126:4.5":	"वयधम्मं वेदनं ‘वयधम्मा वेदना’ति यथाभूतं पजानाति; ",
"sn22.126:4.6":	"समुदयवयधम्मं वेदनं ‘समुदयवयधम्मा वेदना’ति यथाभूतं पजानाति। ",
"sn22.126:4.7":	"समुदयधम्मं सञ्ञं … ",
"sn22.126:4.8":	"समुदयधम्मे सङ्खारे ‘समुदयधम्मा सङ्खारा’ति यथाभूतं पजानाति; ",
"sn22.126:4.9":	"वयधम्मे सङ्खारे ‘वयधम्मा सङ्खारा’ति यथाभूतं पजानाति; ",
"sn22.126:4.10":	"समुदयवयधम्मे सङ्खारे ‘समुदयवयधम्मा सङ्खारा’ति यथाभूतं पजानाति। ",
"sn22.126:4.11":	"समुदयधम्मं विञ्ञाणं ‘समुदयधम्मं विञ्ञाणन्’ति यथाभूतं पजानाति; ",
"sn22.126:4.12":	"वयधम्मं विञ्ञाणं ‘वयधम्मं विञ्ञाणन्’ति यथाभूतं पजानाति; ",
"sn22.126:4.13":	"समुदयवयधम्मं विञ्ञाणं ‘समुदयवयधम्मं विञ्ञाणन्’ति यथाभूतं पजानाति। ",
"sn22.126:4.14":	"अयं वुच्चति, भिक्खु, विज्जा; ",
"sn22.126:4.15":	"एत्तावता च विज्जागतो होती”ति। ",
"sn22.126:4.16":	"पठमं। "
}	
