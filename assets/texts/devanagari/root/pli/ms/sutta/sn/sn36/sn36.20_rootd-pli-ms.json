{	
"sn36.20:0.1":	"संयुत्त निकाय ३६।२० ",
"sn36.20:0.2":	"२। रहोगतवग्ग ",
"sn36.20:0.3":	"भिक्खुसुत्त ",
"sn36.20:1.1":	"“द्वेपि मया, भिक्खवे, वेदना वुत्ता परियायेन, तिस्सोपि मया वेदना वुत्ता परियायेन, पञ्चपि मया वेदना वुत्ता परियायेन, छपि मया वेदना वुत्ता परियायेन, अट्ठारसापि मया वेदना वुत्ता परियायेन, छत्तिंसापि मया वेदना वुत्ता परियायेन, अट्ठसतम्पि मया वेदना वुत्ता परियायेन। ",
"sn36.20:1.2":	"एवं परियायदेसितो, भिक्खवे, मया धम्मो। ",
"sn36.20:1.3":	"एवं परियायदेसिते खो, भिक्खवे, मया धम्मे ये अञ्ञमञ्ञस्स सुभासितं सुलपितं न समनुमञ्ञिस्सन्ति, न समनुजानिस्सन्ति, न समनुमोदिस्सन्ति, तेसं एतं पाटिकङ्खं—भण्डनजाता कलहजाता विवादापन्ना अञ्ञमञ्ञं मुखसत्तीहि वितुदन्ता विहरिस्सन्तीति। ",
"sn36.20:1.4":	"एवं परियायदेसितो, भिक्खवे, मया धम्मो। ",
"sn36.20:1.5":	"एवं परियायदेसिते खो, भिक्खवे, मया धम्मे ये अञ्ञमञ्ञस्स सुभासितं सुलपितं समनुमञ्ञिस्सन्ति समनुजानिस्सन्ति समनुमोदिस्सन्ति, तेसं एतं पाटिकङ्खं—समग्गा सम्मोदमाना अविवदमाना खीरोदकीभूता अञ्ञमञ्ञं पियचक्खूहि सम्पस्सन्ता विहरिस्सन्तीति। ",
"sn36.20:2.1":	"पञ्चिमे, भिक्खवे, कामगुणा …पे… ",
"sn36.20:2.2":	"ठानं खो पनेतं, भिक्खवे, विज्जति यं अञ्ञतित्थिया परिब्बाजका एवं वदेय्युं: ",
"sn36.20:2.3":	"‘सञ्ञावेदयितनिरोधं समणो गोतमो आह, तञ्च सुखस्मिं पञ्ञपेति। ",
"sn36.20:2.4":	"तयिदं किंसु, तयिदं कथंसू’ति? ",
"sn36.20:2.5":	"एवंवादिनो, भिक्खवे, अञ्ञतित्थिया परिब्बाजका एवमस्सु वचनीया: ",
"sn36.20:2.6":	"‘न खो, आवुसो, भगवा सुखञ्ञेव वेदनं सन्धाय सुखस्मिं पञ्ञपेति। ",
"sn36.20:2.7":	"यत्थ यत्थ, आवुसो, सुखं उपलब्भति यहिं यहिं, तं तं तथागतो सुखस्मिं पञ्ञपेती’”ति। ",
"sn36.20:2.8":	"दसमं। ",
"sn36.20:2.9":	"रहोगतवग्गो दुतियो। ",
"sn36.20:3.0":	"तस्सुद्दानं ",
"sn36.20:3.1":	"रहोगतं द्वे आकासं, ",
"sn36.20:3.2":	"अगारं द्वे च आनन्दा; ",
"sn36.20:3.3":	"सम्बहुला दुवे वुत्ता, ",
"sn36.20:3.4":	"पञ्चकङ्गो च भिक्खुनाति। "
}	
