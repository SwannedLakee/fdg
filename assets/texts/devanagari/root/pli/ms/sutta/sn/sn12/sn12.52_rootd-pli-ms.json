{	
"sn12.52:0.1":	"संयुत्त निकाय १२।५२ ",
"sn12.52:0.2":	"६। दुक्खवग्ग ",
"sn12.52:0.3":	"उपादानसुत्त ",
"sn12.52:1.1":	"सावत्थियं विहरति। ",
"sn12.52:1.2":	"“उपादानियेसु, भिक्खवे, धम्मेसु अस्सादानुपस्सिनो विहरतो तण्हा पवड्ढति। ",
"sn12.52:1.3":	"तण्हापच्चया उपादानं; ",
"sn12.52:1.4":	"उपादानपच्चया भवो; ",
"sn12.52:1.5":	"भवपच्चया जाति; ",
"sn12.52:1.6":	"जातिपच्चया जरामरणं सोकपरिदेवदुक्खदोमनस्सुपायासा सम्भवन्ति। ",
"sn12.52:1.7":	"एवमेतस्स केवलस्स दुक्खक्खन्धस्स समुदयो होति। ",
"sn12.52:2.1":	"सेय्यथापि, भिक्खवे, दसन्नं वा कट्ठवाहानं वीसाय वा कट्ठवाहानं तिंसाय वा कट्ठवाहानं चत्तारीसाय वा कट्ठवाहानं महाअग्गिक्खन्धो जलेय्य। ",
"sn12.52:2.2":	"तत्र पुरिसो कालेन कालं सुक्खानि चेव तिणानि पक्खिपेय्य, सुक्खानि च गोमयानि पक्खिपेय्य, सुक्खानि च कट्ठानि पक्खिपेय्य। ",
"sn12.52:2.3":	"एवञ्हि सो, भिक्खवे, महाअग्गिक्खन्धो तदाहारो तदुपादानो चिरं दीघमद्धानं जलेय्य। ",
"sn12.52:2.4":	"एवमेव खो, भिक्खवे, उपादानियेसु धम्मेसु अस्सादानुपस्सिनो विहरतो तण्हा पवड्ढति। ",
"sn12.52:2.5":	"तण्हापच्चया उपादानं …पे… ",
"sn12.52:2.6":	"एवमेतस्स केवलस्स दुक्खक्खन्धस्स समुदयो होति। ",
"sn12.52:3.1":	"उपादानियेसु, भिक्खवे, धम्मेसु आदीनवानुपस्सिनो विहरतो तण्हा निरुज्झति। ",
"sn12.52:3.2":	"तण्हानिरोधा उपादाननिरोधो; ",
"sn12.52:3.3":	"उपादाननिरोधा भवनिरोधो; ",
"sn12.52:3.4":	"भवनिरोधा जातिनिरोधो; ",
"sn12.52:3.5":	"जातिनिरोधा जरामरणं सोकपरिदेवदुक्खदोमनस्सुपायासा निरुज्झन्ति। ",
"sn12.52:3.6":	"एवमेतस्स केवलस्स दुक्खक्खन्धस्स निरोधो होति। ",
"sn12.52:4.1":	"सेय्यथापि, भिक्खवे, दसन्नं वा कट्ठवाहानं वीसाय वा तिंसाय वा चत्तारीसाय वा कट्ठवाहानं महाअग्गिक्खन्धो जलेय्य; ",
"sn12.52:4.2":	"तत्र पुरिसो न कालेन कालं सुक्खानि चेव तिणानि पक्खिपेय्य, न सुक्खानि च गोमयानि पक्खिपेय्य, न सुक्खानि च कट्ठानि पक्खिपेय्य। ",
"sn12.52:4.3":	"एवञ्हि सो, भिक्खवे, महाअग्गिक्खन्धो पुरिमस्स च उपादानस्स परियादाना अञ्ञस्स च अनुपहारा अनाहारो निब्बायेय्य। ",
"sn12.52:4.4":	"एवमेव खो, भिक्खवे, उपादानियेसु धम्मेसु आदीनवानुपस्सिनो विहरतो तण्हा निरुज्झति, ",
"sn12.52:4.5":	"तण्हानिरोधा उपादाननिरोधो …पे… ",
"sn12.52:4.6":	"एवमेतस्स केवलस्स दुक्खक्खन्धस्स निरोधो होती”ति। ",
"sn12.52:4.7":	"दुतियं। "
}	
