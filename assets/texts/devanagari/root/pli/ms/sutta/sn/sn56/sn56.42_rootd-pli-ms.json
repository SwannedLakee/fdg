{	
"sn56.42:0.1":	"संयुत्त निकाय ५६।४२ ",
"sn56.42:0.2":	"५। पपातवग्ग ",
"sn56.42:0.3":	"पपातसुत्त ",
"sn56.42:1.1":	"एकं समयं भगवा राजगहे विहरति गिज्झकूटे पब्बते। ",
"sn56.42:1.2":	"अथ खो भगवा भिक्खू आमन्तेसि: ",
"sn56.42:1.3":	"“आयाम, भिक्खवे, येन पटिभानकूटो तेनुपसङ्कमिस्साम दिवाविहाराया”ति। ",
"sn56.42:1.4":	"“एवं, भन्ते”ति खो ते भिक्खू भगवतो पच्चस्सोसुं। ",
"sn56.42:1.5":	"अथ खो भगवा सम्बहुलेहि भिक्खूहि सद्धिं येन पटिभानकूटो तेनुपसङ्कमि। ",
"sn56.42:1.6":	"अद्दसा खो अञ्ञतरो भिक्खु पटिभानकूटे महन्तं पपातं। ",
"sn56.42:1.7":	"दिस्वान भगवन्तं एतदवोच: ",
"sn56.42:1.8":	"“महा वतायं, भन्ते, पपातो सुभयानको, भन्ते, पपातो। ",
"sn56.42:1.9":	"अत्थि नु खो, भन्ते, इमम्हा पपाता अञ्ञो पपातो महन्ततरो च भयानकतरो चा”ति? ",
"sn56.42:1.10":	"“अत्थि खो, भिक्खु, इमम्हा पपाता अञ्ञो पपातो महन्ततरो च भयानकतरो चा”ति। ",
"sn56.42:2.1":	"“कतमो पन, भन्ते, इमम्हा पपाता अञ्ञो पपातो महन्ततरो च भयानकतरो चा”ति? ",
"sn56.42:2.2":	"“ये हि केचि, भिक्खवे, समणा वा ब्राह्मणा वा ‘इदं दुक्खन्’ति यथाभूतं नप्पजानन्ति, ‘अयं दुक्खसमुदयो’ति यथाभूतं नप्पजानन्ति, ‘अयं दुक्खनिरोधो’ति यथाभूतं नप्पजानन्ति, ‘अयं दुक्खनिरोधगामिनी पटिपदा’ति यथाभूतं नप्पजानन्ति, ",
"sn56.42:2.3":	"ते जातिसंवत्तनिकेसु सङ्खारेसु अभिरमन्ति, जरासंवत्तनिकेसु सङ्खारेसु अभिरमन्ति, मरणसंवत्तनिकेसु सङ्खारेसु अभिरमन्ति, सोकपरिदेवदुक्खदोमनस्सुपायाससंवत्तनिकेसु सङ्खारेसु अभिरमन्ति। ",
"sn56.42:2.4":	"ते जातिसंवत्तनिकेसु सङ्खारेसु अभिरता जरासंवत्तनिकेसु सङ्खारेसु अभिरता मरणसंवत्तनिकेसु सङ्खारेसु अभिरता सोकपरिदेवदुक्खदोमनस्सुपायाससंवत्तनिकेसु सङ्खारेसु अभिरता जातिसंवत्तनिकेपि सङ्खारे अभिसङ्खरोन्ति, जरासंवत्तनिकेपि सङ्खारे अभिसङ्खरोन्ति, मरणसंवत्तनिकेपि सङ्खारे अभिसङ्खरोन्ति, सोकपरिदेवदुक्खदोमनस्सुपायाससंवत्तनिकेपि सङ्खारे अभिसङ्खरोन्ति। ",
"sn56.42:2.5":	"ते जातिसंवत्तनिकेपि सङ्खारे अभिसङ्खरित्वा जरासंवत्तनिकेपि सङ्खारे अभिसङ्खरित्वा मरणसंवत्तनिकेपि सङ्खारे अभिसङ्खरित्वा सोकपरिदेवदुक्खदोमनस्सुपायाससंवत्तनिकेपि सङ्खारे अभिसङ्खरित्वा जातिपपातम्पि पपतन्ति, जरापपातम्पि पपतन्ति, मरणपपातम्पि पपतन्ति, सोकपरिदेवदुक्खदोमनस्सुपायासपपातम्पि पपतन्ति। ",
"sn56.42:2.6":	"ते न परिमुच्चन्ति जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि। ",
"sn56.42:2.7":	"‘न परिमुच्चन्ति दुक्खस्मा’ति वदामि। ",
"sn56.42:3.1":	"ये च खो केचि, भिक्खवे, समणा वा ब्राह्मणा वा ‘इदं दुक्खन्’ति यथाभूतं पजानन्ति …पे… ",
"sn56.42:3.2":	"‘अयं दुक्खनिरोधगामिनी पटिपदा’ति यथाभूतं पजानन्ति, ते जातिसंवत्तनिकेसु सङ्खारेसु नाभिरमन्ति, जरासंवत्तनिकेसु सङ्खारेसु नाभिरमन्ति, मरणसंवत्तनिकेसु सङ्खारेसु नाभिरमन्ति, सोकपरिदेवदुक्खदोमनस्सुपायाससंवत्तनिकेसु सङ्खारेसु नाभिरमन्ति। ",
"sn56.42:3.3":	"ते जातिसंवत्तनिकेसु सङ्खारेसु अनभिरता, जरासंवत्तनिकेसु सङ्खारेसु अनभिरता, मरणसंवत्तनिकेसु सङ्खारेसु अनभिरता, सोकपरिदेवदुक्खदोमनस्सुपायाससंवत्तनिकेसु सङ्खारेसु अनभिरता, जातिसंवत्तनिकेपि सङ्खारे नाभिसङ्खरोन्ति, जरासंवत्तनिकेपि सङ्खारे नाभिसङ्खरोन्ति, मरणसंवत्तनिकेपि सङ्खारे नाभिसङ्खरोन्ति, सोकपरिदेवदुक्खदोमनस्सुपायाससंवत्तनिकेपि सङ्खारे नाभिसङ्खरोन्ति। ",
"sn56.42:3.4":	"ते जातिसंवत्तनिकेपि सङ्खारे अनभिसङ्खरित्वा, जरासंवत्तनिकेपि सङ्खारे अनभिसङ्खरित्वा, मरणसंवत्तनिकेपि सङ्खारे अनभिसङ्खरित्वा, सोकपरिदेवदुक्खदोमनस्सुपायाससंवत्तनिकेपि सङ्खारे अनभिसङ्खरित्वा, जातिपपातम्पि नप्पपतन्ति, जरापपातम्पि नप्पपतन्ति, मरणपपातम्पि नप्पपतन्ति, सोकपरिदेवदुक्खदोमनस्सुपायासपपातम्पि नप्पपतन्ति। ",
"sn56.42:3.5":	"ते परिमुच्चन्ति जातिया जराय मरणेन सोकेहि परिदेवेहि दुक्खेहि दोमनस्सेहि उपायासेहि। ",
"sn56.42:3.6":	"‘परिमुच्चन्ति दुक्खस्मा’ति वदामि। ",
"sn56.42:4.1":	"तस्मातिह, भिक्खवे, ‘इदं दुक्खन्’ति योगो करणीयो …पे… ‘अयं दुक्खनिरोधगामिनी पटिपदा’ति योगो करणीयो”ति। ",
"sn56.42:4.2":	"दुतियं। "
}	
