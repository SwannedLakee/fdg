{	
"sn22.7:0.1":	"संयुत्त निकाय २२।७ ",
"sn22.7:0.2":	"१। नकुलपितुवग्ग ",
"sn22.7:0.3":	"उपादापरितस्सनासुत्त ",
"sn22.7:1.1":	"सावत्थिनिदानं। ",
"sn22.7:1.2":	"“उपादापरितस्सनञ्च वो, भिक्खवे, देसेस्सामि अनुपादाअपरितस्सनञ्च। ",
"sn22.7:1.3":	"तं सुणाथ, साधुकं मनसि करोथ, भासिस्सामी”ति। ",
"sn22.7:1.4":	"“एवं, भन्ते”ति, खो ते भिक्खू भगवतो पच्चस्सोसुं। ",
"sn22.7:1.5":	"भगवा एतदवोच: ",
"sn22.7:2.1":	"“कथञ्च, भिक्खवे, उपादापरितस्सना होति? ",
"sn22.7:2.2":	"इध, भिक्खवे, अस्सुतवा पुथुज्जनो अरियानं अदस्सावी अरियधम्मस्स अकोविदो अरियधम्मे अविनीतो, सप्पुरिसानं अदस्सावी सप्पुरिसधम्मस्स अकोविदो सप्पुरिसधम्मे अविनीतो ",
"sn22.7:2.3":	"रूपं अत्ततो समनुपस्सति, रूपवन्तं वा अत्तानं; अत्तनि वा रूपं, रूपस्मिं वा अत्तानं। ",
"sn22.7:2.4":	"तस्स तं रूपं विपरिणमति अञ्ञथा होति। ",
"sn22.7:2.5":	"तस्स रूपविपरिणामञ्ञथाभावा रूपविपरिणामानुपरिवत्ति विञ्ञाणं होति। ",
"sn22.7:2.6":	"तस्स रूपविपरिणामानुपरिवत्तिजा परितस्सना धम्मसमुप्पादा चित्तं परियादाय तिट्ठन्ति। ",
"sn22.7:2.7":	"चेतसो परियादाना उत्तासवा च होति विघातवा च अपेक्खवा च उपादाय च परितस्सति। ",
"sn22.7:3.1":	"वेदनं अत्ततो समनुपस्सति, वेदनावन्तं वा अत्तानं; अत्तनि वा वेदनं, वेदनाय वा अत्तानं। ",
"sn22.7:3.2":	"तस्स सा वेदना विपरिणमति अञ्ञथा होति। ",
"sn22.7:3.3":	"तस्स वेदनाविपरिणामञ्ञथाभावा वेदनाविपरिणामानुपरिवत्ति विञ्ञाणं होति। ",
"sn22.7:3.4":	"तस्स वेदनाविपरिणामानुपरिवत्तिजा परितस्सना धम्मसमुप्पादा चित्तं परियादाय तिट्ठन्ति। ",
"sn22.7:3.5":	"चेतसो परियादाना उत्तासवा च होति विघातवा च अपेक्खवा च उपादाय च परितस्सति। ",
"sn22.7:4.1":	"सञ्ञं अत्ततो समनुपस्सति …पे… ",
"sn22.7:4.2":	"सङ्खारे अत्ततो समनुपस्सति, सङ्खारवन्तं वा अत्तानं; अत्तनि वा सङ्खारे, सङ्खारेसु वा अत्तानं। ",
"sn22.7:4.3":	"तस्स ते सङ्खारा विपरिणमन्ति अञ्ञथा होन्ति। ",
"sn22.7:4.4":	"तस्स सङ्खारविपरिणामञ्ञथाभावा सङ्खारविपरिणामानुपरिवत्ति विञ्ञाणं होति। ",
"sn22.7:4.5":	"तस्स सङ्खारविपरिणामानुपरिवत्तिजा परितस्सना धम्मसमुप्पादा चित्तं परियादाय तिट्ठन्ति। ",
"sn22.7:4.6":	"चेतसो परियादाना उत्तासवा च होति विघातवा च अपेक्खवा च उपादाय च परितस्सति। ",
"sn22.7:5.1":	"विञ्ञाणं अत्ततो समनुपस्सति, विञ्ञाणवन्तं वा अत्तानं; अत्तनि वा विञ्ञाणं, विञ्ञाणस्मिं वा अत्तानं। ",
"sn22.7:5.2":	"तस्स तं विञ्ञाणं विपरिणमति अञ्ञथा होति। ",
"sn22.7:5.3":	"तस्स विञ्ञाणविपरिणामञ्ञथाभावा विञ्ञाणविपरिणामानुपरिवत्ति विञ्ञाणं होति। ",
"sn22.7:5.4":	"तस्स विञ्ञाणविपरिणामानुपरिवत्तिजा परितस्सना धम्मसमुप्पादा चित्तं परियादाय तिट्ठन्ति। ",
"sn22.7:5.5":	"चेतसो परियादाना उत्तासवा च होति विघातवा च अपेक्खवा च उपादाय च परितस्सति। ",
"sn22.7:5.6":	"एवं खो, भिक्खवे, उपादापरितस्सना होति। ",
"sn22.7:6.1":	"कथञ्च, भिक्खवे, अनुपादाअपरितस्सना होति? ",
"sn22.7:6.2":	"इध, भिक्खवे, सुतवा अरियसावको अरियानं दस्सावी अरियधम्मस्स कोविदो अरियधम्मे सुविनीतो, सप्पुरिसानं दस्सावी सप्पुरिसधम्मस्स कोविदो सप्पुरिसधम्मे सुविनीतो ",
"sn22.7:6.3":	"न रूपं अत्ततो समनुपस्सति, न रूपवन्तं वा अत्तानं; न अत्तनि वा रूपं, न रूपस्मिं वा अत्तानं। ",
"sn22.7:6.4":	"तस्स तं रूपं विपरिणमति अञ्ञथा होति। ",
"sn22.7:6.5":	"तस्स रूपविपरिणामञ्ञथाभावा न रूपविपरिणामानुपरिवत्ति विञ्ञाणं होति। ",
"sn22.7:6.6":	"तस्स न रूपविपरिणामानुपरिवत्तिजा परितस्सना धम्मसमुप्पादा चित्तं परियादाय तिट्ठन्ति। ",
"sn22.7:6.7":	"चेतसो अपरियादाना न चेवुत्तासवा होति न च विघातवा न च अपेक्खवा, अनुपादाय च न परितस्सति। ",
"sn22.7:7.1":	"न वेदनं अत्ततो समनुपस्सति, न वेदनावन्तं वा अत्तानं; न अत्तनि वा वेदनं, न वेदनाय वा अत्तानं। ",
"sn22.7:7.2":	"तस्स सा वेदना विपरिणमति अञ्ञथा होति। ",
"sn22.7:7.3":	"तस्स वेदनाविपरिणामञ्ञथाभावा न वेदनाविपरिणामानुपरिवत्ति विञ्ञाणं होति। ",
"sn22.7:7.4":	"तस्स न वेदनाविपरिणामानुपरिवत्तिजा परितस्सना धम्मसमुप्पादा चित्तं परियादाय तिट्ठन्ति। ",
"sn22.7:7.5":	"चेतसो अपरियादाना न चेवुत्तासवा होति न च विघातवा न च अपेक्खवा, अनुपादाय च न परितस्सति। ",
"sn22.7:8.1":	"न सञ्ञं …पे… न सङ्खारे अत्ततो समनुपस्सति, ",
"sn22.7:8.2":	"न अत्तनि वा सङ्खारे, न सङ्खारेसु वा अत्तानं। ",
"sn22.7:8.3":	"न सङ्खारवन्तं वा अत्तानं; ",
"sn22.7:8.4":	"तस्स ते सङ्खारा विपरिणमन्ति अञ्ञथा होन्ति। ",
"sn22.7:8.5":	"तस्स सङ्खारविपरिणामञ्ञथाभावा न सङ्खारविपरिणामानुपरिवत्ति विञ्ञाणं होति। ",
"sn22.7:8.6":	"तस्स न सङ्खारविपरिणामानुपरिवत्तिजा परितस्सना धम्मसमुप्पादा चित्तं परियादाय तिट्ठन्ति। ",
"sn22.7:8.7":	"चेतसो अपरियादाना न चेवुत्तासवा होति न च विघातवा न च अपेक्खवा, अनुपादाय च न परितस्सति। ",
"sn22.7:9.1":	"न विञ्ञाणं अत्ततो समनुपस्सति, न विञ्ञाणवन्तं वा अत्तानं …पे… ",
"sn22.7:9.2":	"तस्स तं विञ्ञाणं विपरिणमति अञ्ञथा होति। ",
"sn22.7:9.3":	"तस्स विञ्ञाणविपरिणामञ्ञथाभावा न विञ्ञाणविपरिणामानुपरिवत्ति विञ्ञाणं होति। ",
"sn22.7:9.4":	"तस्स न विञ्ञाणविपरिणामानुपरिवत्तिजा परितस्सना धम्मसमुप्पादा चित्तं परियादाय तिट्ठन्ति। ",
"sn22.7:9.5":	"चेतसो अपरियादाना न चेवुत्तासवा होति न च विघातवा न च अपेक्खवा, अनुपादाय च न परितस्सति। ",
"sn22.7:9.6":	"एवं खो, भिक्खवे, अनुपादा अपरितस्सनं होती”ति। ",
"sn22.7:9.7":	"सत्तमं। "
}	
