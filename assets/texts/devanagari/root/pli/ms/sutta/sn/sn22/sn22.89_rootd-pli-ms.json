{	
"sn22.89:0.1":	"संयुत्त निकाय २२।८९ ",
"sn22.89:0.2":	"९। थेरवग्ग ",
"sn22.89:0.3":	"खेमकसुत्त ",
"sn22.89:1.1":	"एकं समयं सम्बहुला थेरा भिक्खू कोसम्बियं विहरन्ति घोसितारामे। ",
"sn22.89:1.2":	"तेन खो पन समयेन आयस्मा खेमको बदरिकारामे विहरति आबाधिको दुक्खितो बाळ्हगिलानो। ",
"sn22.89:1.3":	"अथ खो थेरा भिक्खू सायन्हसमयं पटिसल्लाना वुट्ठिता आयस्मन्तं दासकं आमन्तेसुं: ",
"sn22.89:1.4":	"“एहि त्वं, आवुसो दासक, येन खेमको भिक्खु तेनुपसङ्कम; उपसङ्कमित्वा खेमकं भिक्खुं एवं वदेहि: ",
"sn22.89:1.5":	"‘थेरा तं, आवुसो खेमक, एवमाहंसु—",
"sn22.89:1.6":	"कच्चि ते, आवुसो, खमनीयं, कच्चि यापनीयं, कच्चि दुक्खा वेदना पटिक्कमन्ति नो अभिक्कमन्ति, पटिक्कमोसानं पञ्ञायति नो अभिक्कमो’”ति? ",
"sn22.89:1.7":	"“एवमावुसो”ति खो आयस्मा दासको थेरानं भिक्खूनं पटिस्सुत्वा येनायस्मा खेमको तेनुपसङ्कमि; उपसङ्कमित्वा आयस्मन्तं खेमकं एतदवोच: ",
"sn22.89:1.8":	"“थेरा तं, आवुसो खेमक, एवमाहंसु: ",
"sn22.89:1.9":	"‘कच्चि ते, आवुसो, खमनीयं …पे… नो अभिक्कमो’”ति? ",
"sn22.89:1.10":	"“न मे, आवुसो, खमनीयं न यापनीयं …पे… अभिक्कमोसानं पञ्ञायति नो पटिक्कमो”ति। ",
"sn22.89:2.1":	"अथ खो आयस्मा दासको येन थेरा भिक्खू तेनुपसङ्कमि; उपसङ्कमित्वा थेरे भिक्खू एतदवोच: ",
"sn22.89:2.2":	"“खेमको, आवुसो, भिक्खु एवमाह: ",
"sn22.89:2.3":	"‘न मे, आवुसो, खमनीयं …पे… अभिक्कमोसानं पञ्ञायति नो पटिक्कमो’”ति। ",
"sn22.89:2.4":	"“एहि त्वं, आवुसो दासक, येन खेमको भिक्खु तेनुपसङ्कम; उपसङ्कमित्वा खेमकं भिक्खुं एवं वदेहि: ",
"sn22.89:2.5":	"‘थेरा तं, आवुसो खेमक, एवमाहंसु—",
"sn22.89:2.6":	"पञ्चिमे, आवुसो, उपादानक्खन्धा वुत्ता भगवता, सेय्यथिदं—",
"sn22.89:2.7":	"रूपुपादानक्खन्धो, वेदनुपादानक्खन्धो, सञ्ञुपादानक्खन्धो, सङ्खारुपादानक्खन्धो, विञ्ञाणुपादानक्खन्धो। ",
"sn22.89:2.8":	"इमेसु आयस्मा खेमको पञ्चसु उपादानक्खन्धेसु किञ्चि अत्तं वा अत्तनियं वा समनुपस्सती’”ति? ",
"sn22.89:3.1":	"“एवमावुसो”ति खो आयस्मा दासको थेरानं भिक्खूनं पटिस्सुत्वा येनायस्मा खेमको तेनुपसङ्कमि; उपसङ्कमित्वा …पे… ",
"sn22.89:3.2":	"थेरा तं, आवुसो खेमक, एवमाहंसु: ",
"sn22.89:3.3":	"“पञ्चिमे, आवुसो, उपादानक्खन्धा वुत्ता भगवता, सेय्यथिदं—",
"sn22.89:3.4":	"रूपुपादानक्खन्धो …पे… विञ्ञाणुपादानक्खन्धो। ",
"sn22.89:3.5":	"इमेसु आयस्मा खेमको पञ्चसु उपादानक्खन्धेसु किञ्चि अत्तं वा अत्तनियं वा समनुपस्सती”ति? ",
"sn22.89:3.6":	"“पञ्चिमे, आवुसो, उपादानक्खन्धा वुत्ता भगवता, सेय्यथिदं—",
"sn22.89:3.7":	"रूपुपादानक्खन्धो …पे… विञ्ञाणुपादानक्खन्धो। ",
"sn22.89:3.8":	"इमेसु ख्वाहं, आवुसो, पञ्चसु उपादानक्खन्धेसु न किञ्चि अत्तं वा अत्तनियं वा समनुपस्सामी”ति। ",
"sn22.89:4.1":	"अथ खो आयस्मा दासको येन थेरा भिक्खू तेनुपसङ्कमि; उपसङ्कमित्वा थेरे भिक्खू एतदवोच: ",
"sn22.89:4.2":	"“खेमको, आवुसो, भिक्खु एवमाह: ",
"sn22.89:4.3":	"‘पञ्चिमे, आवुसो, उपादानक्खन्धा वुत्ता भगवता, सेय्यथिदं—",
"sn22.89:4.4":	"रूपुपादानक्खन्धो …पे… विञ्ञाणुपादानक्खन्धो। ",
"sn22.89:4.5":	"इमेसु ख्वाहं, आवुसो, पञ्चसु उपादानक्खन्धेसु न किञ्चि अत्तं वा अत्तनियं वा समनुपस्सामी’”ति। ",
"sn22.89:4.6":	"“एहि त्वं, आवुसो दासक, येन खेमको भिक्खु तेनुपसङ्कम; उपसङ्कमित्वा खेमकं भिक्खुं एवं वदेहि: ",
"sn22.89:4.7":	"‘थेरा तं, आवुसो खेमक, एवमाहंसु—",
"sn22.89:4.8":	"पञ्चिमे, आवुसो, उपादानक्खन्धा वुत्ता भगवता, सेय्यथिदं—",
"sn22.89:4.9":	"रूपुपादानक्खन्धो …पे… विञ्ञाणुपादानक्खन्धो। ",
"sn22.89:4.10":	"नो चे किरायस्मा खेमको इमेसु पञ्चसु उपादानक्खन्धेसु किञ्चि अत्तं वा अत्तनियं वा समनुपस्सति। ",
"sn22.89:4.11":	"तेनहायस्मा खेमको अरहं खीणासवो’”ति। ",
"sn22.89:5.1":	"“एवमावुसो”ति खो आयस्मा दासको थेरानं भिक्खूनं पटिस्सुत्वा येनायस्मा खेमको …पे… ",
"sn22.89:5.2":	"थेरा तं, आवुसो खेमक, एवमाहंसु: ",
"sn22.89:5.3":	"“पञ्चिमे, आवुसो, उपादानक्खन्धा वुत्ता भगवता, सेय्यथिदं—",
"sn22.89:5.4":	"रूपुपादानक्खन्धो …पे… विञ्ञाणुपादानक्खन्धो; ",
"sn22.89:5.5":	"नो चे किरायस्मा खेमको इमेसु पञ्चसु उपादानक्खन्धेसु किञ्चि अत्तं वा अत्तनियं वा समनुपस्सति, तेनहायस्मा खेमको अरहं खीणासवो”ति। ",
"sn22.89:5.6":	"“पञ्चिमे, आवुसो, उपादानक्खन्धा वुत्ता भगवता, सेय्यथिदं—",
"sn22.89:5.7":	"रूपुपादानक्खन्धो …पे… विञ्ञाणुपादानक्खन्धो। ",
"sn22.89:5.8":	"इमेसु ख्वाहं, आवुसो, पञ्चसु उपादानक्खन्धेसु न किञ्चि अत्तं वा अत्तनियं वा समनुपस्सामि, न चम्हि अरहं खीणासवो; ",
"sn22.89:5.9":	"अपि च मे, आवुसो, पञ्चसु उपादानक्खन्धेसु ‘अस्मी’ति अधिगतं, ‘अयमहमस्मी’ति न च समनुपस्सामी”ति। ",
"sn22.89:6.1":	"अथ खो आयस्मा दासको येन थेरा भिक्खू …पे… ",
"sn22.89:6.2":	"थेरे भिक्खू एतदवोच: ",
"sn22.89:6.3":	"“खेमको, आवुसो, भिक्खु एवमाह—",
"sn22.89:6.4":	"पञ्चिमे, आवुसो, उपादानक्खन्धा वुत्ता भगवता, सेय्यथिदं—",
"sn22.89:6.5":	"रूपुपादानक्खन्धो …पे… विञ्ञाणुपादानक्खन्धो। ",
"sn22.89:6.6":	"इमेसु ख्वाहं, आवुसो, पञ्चसु उपादानक्खन्धेसु न किञ्चि अत्तं वा अत्तनियं वा समनुपस्सामि, न चम्हि अरहं खीणासवो; ",
"sn22.89:6.7":	"अपि च मे, आवुसो, पञ्चसु उपादानक्खन्धेसु ‘अस्मी’ति अधिगतं, ‘अयमहमस्मी’ति न च समनुपस्सामी”ति। ",
"sn22.89:7.1":	"“एहि त्वं, आवुसो दासक, येन खेमको भिक्खु तेनुपसङ्कम; उपसङ्कमित्वा खेमकं भिक्खुं एवं वदेहि: ",
"sn22.89:7.2":	"‘थेरा तं, आवुसो खेमक, एवमाहंसु—",
"sn22.89:7.3":	"यमेतं, आवुसो खेमक, अस्मीति वदेसि, किमेतं अस्मीति वदेसि? ",
"sn22.89:7.4":	"रूपं अस्मीति वदेसि, अञ्ञत्र रूपा अस्मीति वदेसि, ",
"sn22.89:7.5":	"वेदनं … ",
"sn22.89:7.6":	"सञ्ञं … ",
"sn22.89:7.7":	"सङ्खारे … ",
"sn22.89:7.8":	"विञ्ञाणं अस्मीति वदेसि, अञ्ञत्र विञ्ञाणा अस्मीति वदेसि। ",
"sn22.89:7.9":	"यमेतं, आवुसो खेमक, अस्मीति वदेसि। किमेतं अस्मीति वदेसी’”ति? ",
"sn22.89:8.1":	"“एवमावुसो”ति खो आयस्मा दासको थेरानं भिक्खूनं पटिस्सुत्वा येनायस्मा खेमको तेनुपसङ्कमि; उपसङ्कमित्वा आयस्मन्तं खेमकं एतदवोच—",
"sn22.89:8.2":	"थेरा तं, आवुसो खेमक, एवमाहंसु: ",
"sn22.89:8.3":	"“यमेतं, आवुसो खेमक, ‘अस्मी’ति वदेसि, किमेतं ‘अस्मी’ति वदेसि? ",
"sn22.89:8.4":	"रूपं ‘अस्मी’ति वदेसि अञ्ञत्र रूपा ‘अस्मी’ति वदेसि? ",
"sn22.89:8.5":	"वेदनं … ",
"sn22.89:8.6":	"सञ्ञं … ",
"sn22.89:8.7":	"सङ्खारे … ",
"sn22.89:8.8":	"विञ्ञाणं ‘अस्मी’ति वदेसि अञ्ञत्र विञ्ञाणा ‘अस्मी’ति वदेसि? ",
"sn22.89:8.9":	"यमेतं, आवुसो खेमक, ‘अस्मी’ति वदेसि, किमेतं ‘अस्मी’ति वदेसी”ति? ",
"sn22.89:8.10":	"“अलं, आवुसो दासक, किं इमाय सन्धावनिकाय। ",
"sn22.89:8.11":	"आहरावुसो, दण्डं; ",
"sn22.89:8.12":	"अहमेव येन थेरा भिक्खू तेनुपसङ्कमिस्सामी”ति। ",
"sn22.89:9.1":	"अथ खो आयस्मा खेमको दण्डमोलुब्भ येन थेरा भिक्खू तेनुपसङ्कमि; उपसङ्कमित्वा थेरेहि भिक्खूहि सद्धिं सम्मोदि। ",
"sn22.89:9.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नं खो आयस्मन्तं खेमकं थेरा भिक्खू एतदवोचुं: ",
"sn22.89:9.3":	"“यमेतं, आवुसो खेमक, ‘अस्मी’ति वदेसि, किमेतं ‘अस्मी’ति वदेसि? ",
"sn22.89:9.4":	"रूपं ‘अस्मी’ति वदेसि, अञ्ञत्र रूपा ‘अस्मी’ति वदेसि? ",
"sn22.89:9.5":	"वेदनं … ",
"sn22.89:9.6":	"सञ्ञं … ",
"sn22.89:9.7":	"सङ्खारे … ",
"sn22.89:9.8":	"विञ्ञाणं ‘अस्मी’ति वदेसि, अञ्ञत्र विञ्ञाणा ‘अस्मी’ति वदेसि? ",
"sn22.89:9.9":	"यमेतं, आवुसो खेमक, ‘अस्मी’ति वदेसि, किमेतं ‘अस्मी’ति वदेसी”ति? ",
"sn22.89:9.10":	"“न ख्वाहं, आवुसो, रूपं ‘अस्मी’ति वदामि; नपि अञ्ञत्र रूपा ‘अस्मी’ति वदामि। ",
"sn22.89:9.11":	"न वेदनं … ",
"sn22.89:9.12":	"न सञ्ञं … ",
"sn22.89:9.13":	"न सङ्खारे … ",
"sn22.89:9.14":	"न विञ्ञाणं ‘अस्मी’ति वदामि; नपि अञ्ञत्र विञ्ञाणा ‘अस्मी’ति वदामि। ",
"sn22.89:9.15":	"अपि च मे, आवुसो, पञ्चसु उपादानक्खन्धेसु ‘अस्मी’ति अधिगतं ‘अयमहमस्मी’ति न च समनुपस्सामि। ",
"sn22.89:10.1":	"सेय्यथापि, आवुसो, उप्पलस्स वा पदुमस्स वा पुण्डरीकस्स वा गन्धो। ",
"sn22.89:10.2":	"यो नु खो एवं वदेय्य: ‘पत्तस्स गन्धो’ति वा ‘वण्णस्स गन्धो’ति वा ‘किञ्जक्खस्स गन्धो’ति वा सम्मा नु खो सो वदमानो वदेय्या”ति? ",
"sn22.89:10.3":	"“नो हेतं, आवुसो”। ",
"sn22.89:10.4":	"“यथा कथं, पनावुसो, सम्मा ब्याकरमानो ब्याकरेय्या”ति? ",
"sn22.89:10.5":	"“‘पुप्फस्स गन्धो’ति खो, आवुसो, सम्मा ब्याकरमानो ब्याकरेय्या”ति। ",
"sn22.89:10.6":	"“एवमेव ख्वाहं, आवुसो, न रूपं ‘अस्मी’ति वदामि, नपि अञ्ञत्र रूपा ‘अस्मी’ति वदामि। ",
"sn22.89:10.7":	"न वेदनं … ",
"sn22.89:10.8":	"न सञ्ञं … ",
"sn22.89:10.9":	"न सङ्खारे … ",
"sn22.89:10.10":	"न विञ्ञाणं ‘अस्मी’ति वदामि, नपि अञ्ञत्र विञ्ञाणा ‘अस्मी’ति वदामि। ",
"sn22.89:10.11":	"अपि च मे, आवुसो, पञ्चसु उपादानक्खन्धेसु ‘अस्मी’ति अधिगतं ‘अयमहमस्मी’ति न च समनुपस्सामि। ",
"sn22.89:11.1":	"किञ्चापि, आवुसो, अरियसावकस्स पञ्चोरम्भागियानि संयोजनानि पहीनानि भवन्ति, अथ ख्वस्स होति: ‘यो च पञ्चसु उपादानक्खन्धेसु अनुसहगतो अस्मीति मानो, अस्मीति छन्दो, अस्मीति अनुसयो असमूहतो। ",
"sn22.89:11.2":	"सो अपरेन समयेन पञ्चसु उपादानक्खन्धेसु उदयब्बयानुपस्सी विहरति—",
"sn22.89:11.3":	"इति रूपं, इति रूपस्स समुदयो, इति रूपस्स अत्थङ्गमो; ",
"sn22.89:11.4":	"इति वेदना … ",
"sn22.89:11.5":	"इति सञ्ञा … ",
"sn22.89:11.6":	"इति सङ्खारा … ",
"sn22.89:11.7":	"इति विञ्ञाणं, इति विञ्ञाणस्स समुदयो, इति विञ्ञाणस्स अत्थङ्गमो’ति। ",
"sn22.89:11.8":	"तस्सिमेसु पञ्चसु उपादानक्खन्धेसु उदयब्बयानुपस्सिनो विहरतो योपिस्स होति पञ्चसु उपादानक्खन्धेसु अनुसहगतो ‘अस्मी’ति, मानो ‘अस्मी’ति, छन्दो ‘अस्मी’ति अनुसयो असमूहतो, सोपि समुग्घातं गच्छति। ",
"sn22.89:12.1":	"सेय्यथापि, आवुसो, वत्थं सङ्किलिट्ठं मलग्गहितं। तमेनं सामिका रजकस्स अनुपदज्जुं। ",
"sn22.89:12.2":	"तमेनं रजको ऊसे वा खारे वा गोमये वा सम्मद्दित्वा अच्छे उदके विक्खालेति। ",
"sn22.89:12.3":	"किञ्चापि तं होति वत्थं परिसुद्धं परियोदातं, अथ ख्वस्स होति येव अनुसहगतो ऊसगन्धो वा खारगन्धो वा गोमयगन्धो वा असमूहतो। ",
"sn22.89:12.4":	"तमेनं रजको सामिकानं देति। तमेनं सामिका गन्धपरिभाविते करण्डके निक्खिपन्ति। ",
"sn22.89:12.5":	"योपिस्स होति अनुसहगतो ऊसगन्धो वा खारगन्धो वा गोमयगन्धो वा असमूहतो, सोपि समुग्घातं गच्छति। ",
"sn22.89:12.6":	"एवमेव खो, आवुसो, किञ्चापि अरियसावकस्स पञ्चोरम्भागियानि संयोजनानि पहीनानि भवन्ति, अथ ख्वस्स होति येव पञ्चसु उपादानक्खन्धेसु अनुसहगतो ‘अस्मी’ति, मानो ‘अस्मी’ति, छन्दो ‘अस्मी’ति अनुसयो असमूहतो। ",
"sn22.89:12.7":	"सो अपरेन समयेन पञ्चसु उपादानक्खन्धेसु उदयब्बयानुपस्सी विहरति। ",
"sn22.89:12.8":	"‘इति रूपं, इति रूपस्स समुदयो, इति रूपस्स अत्थङ्गमो; ",
"sn22.89:12.9":	"इति वेदना … ",
"sn22.89:12.10":	"इति सञ्ञा … ",
"sn22.89:12.11":	"इति सङ्खारा … ",
"sn22.89:12.12":	"इति विञ्ञाणं, इति विञ्ञाणस्स समुदयो, इति विञ्ञाणस्स अत्थङ्गमो’ति। ",
"sn22.89:12.13":	"तस्स इमेसु पञ्चसु उपादानक्खन्धेसु उदयब्बयानुपस्सिनो विहरतो योपिस्स होति पञ्चसु उपादानक्खन्धेसु अनुसहगतो ‘अस्मी’ति, मानो ‘अस्मी’ति, छन्दो ‘अस्मी’ति अनुसयो असमूहतो, सोपि समुग्घातं गच्छती”ति। ",
"sn22.89:13.1":	"एवं वुत्ते, थेरा भिक्खू आयस्मन्तं खेमकं एतदवोचुं: ",
"sn22.89:13.2":	"“न खो मयं आयस्मन्तं खेमकं विहेसापेखा पुच्छिम्ह, अपि चायस्मा खेमको पहोसि तस्स भगवतो सासनं वित्थारेन आचिक्खितुं देसेतुं पञ्ञापेतुं पट्ठपेतुं विवरितुं विभजितुं उत्तानीकातुं। ",
"sn22.89:13.3":	"तयिदं आयस्मता खेमकेन तस्स भगवतो सासनं वित्थारेन आचिक्खितं देसितं पञ्ञापितं पट्ठपितं विवरितं विभजितं उत्तानीकतन्”ति। ",
"sn22.89:14.1":	"इदमवोच आयस्मा खेमको। ",
"sn22.89:14.2":	"अत्तमना थेरा भिक्खू आयस्मतो खेमकस्स भासितं अभिनन्दुं। ",
"sn22.89:14.3":	"इमस्मिञ्च पन वेय्याकरणस्मिं भञ्ञमाने सट्ठिमत्तानं थेरानं भिक्खूनं अनुपादाय आसवेहि चित्तानि विमुच्चिंसु, आयस्मतो खेमकस्स चाति। ",
"sn22.89:14.4":	"सत्तमं। "
}	
