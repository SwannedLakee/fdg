{	
"sn22.43:0.1":	"संयुत्त निकाय २२।४३ ",
"sn22.43:0.2":	"५। अत्तदीपवग्ग ",
"sn22.43:0.3":	"अत्तदीपसुत्त ",
"sn22.43:1.1":	"सावत्थिनिदानं। ",
"sn22.43:1.2":	"“अत्तदीपा, भिक्खवे, विहरथ अत्तसरणा अनञ्ञसरणा, धम्मदीपा धम्मसरणा अनञ्ञसरणा। ",
"sn22.43:1.3":	"अत्तदीपानं, भिक्खवे, विहरतं अत्तसरणानं अनञ्ञसरणानं, धम्मदीपानं धम्मसरणानं अनञ्ञसरणानं योनि उपपरिक्खितब्बा ‘किंजातिका सोकपरिदेवदुक्खदोमनस्सुपायासा, किंपहोतिका’ति? ",
"sn22.43:2.1":	"किंजातिका च, भिक्खवे, सोकपरिदेवदुक्खदोमनस्सुपायासा, किंपहोतिका? ",
"sn22.43:2.2":	"इध, भिक्खवे, अस्सुतवा पुथुज्जनो अरियानं अदस्सावी अरियधम्मस्स अकोविदो अरियधम्मे अविनीतो, सप्पुरिसानं अदस्सावी सप्पुरिसधम्मस्स अकोविदो सप्पुरिसधम्मे अविनीतो, ",
"sn22.43:2.3":	"रूपं अत्ततो समनुपस्सति, रूपवन्तं वा अत्तानं; अत्तनि वा रूपं, रूपस्मिं वा अत्तानं। ",
"sn22.43:2.4":	"तस्स तं रूपं विपरिणमति, अञ्ञथा च होति। ",
"sn22.43:2.5":	"तस्स रूपविपरिणामञ्ञथाभावा उप्पज्जन्ति सोकपरिदेवदुक्खदोमनस्सुपायासा। ",
"sn22.43:2.6":	"वेदनं अत्ततो समनुपस्सति, वेदनावन्तं वा अत्तानं; अत्तनि वा वेदनं, वेदनाय वा अत्तानं। ",
"sn22.43:2.7":	"तस्स सा वेदना विपरिणमति, अञ्ञथा च होति। ",
"sn22.43:2.8":	"तस्स वेदनाविपरिणामञ्ञथाभावा उप्पज्जन्ति सोकपरिदेव …पे… पायासा। ",
"sn22.43:2.9":	"सञ्ञं अत्ततो समनुपस्सति … ",
"sn22.43:2.10":	"सङ्खारे अत्ततो समनुपस्सति … ",
"sn22.43:2.11":	"विञ्ञाणं अत्ततो समनुपस्सति, विञ्ञाणवन्तं वा अत्तानं; अत्तनि वा विञ्ञाणं, विञ्ञाणस्मिं वा अत्तानं। ",
"sn22.43:2.12":	"तस्स तं विञ्ञाणं विपरिणमति, अञ्ञथा च होति। ",
"sn22.43:2.13":	"तस्स विञ्ञाणविपरिणामञ्ञथाभावा उप्पज्जन्ति सोकपरिदेवदुक्खदोमनस्सुपायासा। ",
"sn22.43:3.1":	"रूपस्स त्वेव, भिक्खवे, अनिच्चतं विदित्वा विपरिणामं विरागं निरोधं, ‘पुब्बे चेव रूपं एतरहि च सब्बं रूपं अनिच्चं दुक्खं विपरिणामधम्मन्’ति, एवमेतं यथाभूतं सम्मप्पञ्ञाय पस्सतो ये सोकपरिदेवदुक्खदोमनस्सुपायासा ते पहीयन्ति। ",
"sn22.43:3.2":	"तेसं पहाना न परितस्सति, अपरितस्सं सुखं विहरति, सुखविहारी भिक्खु ‘तदङ्गनिब्बुतो’ति वुच्चति। ",
"sn22.43:3.3":	"वेदनाय त्वेव, भिक्खवे, अनिच्चतं विदित्वा विपरिणामं विरागं निरोधं, ‘पुब्बे चेव वेदना एतरहि च सब्बा वेदना अनिच्चा दुक्खा विपरिणामधम्मा’ति, एवमेतं यथाभूतं सम्मप्पञ्ञाय पस्सतो ये सोकपरिदेवदुक्खदोमनस्सुपायासा ते पहीयन्ति। ",
"sn22.43:3.4":	"तेसं पहाना न परितस्सति, अपरितस्सं सुखं विहरति, सुखविहारी भिक्खु ‘तदङ्गनिब्बुतो’ति वुच्चति। ",
"sn22.43:3.5":	"सञ्ञाय … ",
"sn22.43:3.6":	"सङ्खारानं त्वेव, भिक्खवे, अनिच्चतं विदित्वा विपरिणामं विरागं निरोधं, ‘पुब्बे चेव सङ्खारा एतरहि च सब्बे सङ्खारा अनिच्चा दुक्खा विपरिणामधम्मा’ति, एवमेतं यथाभूतं सम्मप्पञ्ञाय पस्सतो ये सोकपरिदेवदुक्खदोमनस्सुपायासा ते पहीयन्ति। ",
"sn22.43:3.7":	"तेसं पहाना न परितस्सति, अपरितस्सं सुखं विहरति, सुखविहारी भिक्खु ‘तदङ्गनिब्बुतो’ति वुच्चति। ",
"sn22.43:3.8":	"विञ्ञाणस्स त्वेव, भिक्खवे, अनिच्चतं विदित्वा विपरिणामं विरागं निरोधं, ‘पुब्बे चेव विञ्ञाणं एतरहि च सब्बं विञ्ञाणं अनिच्चं दुक्खं विपरिणामधम्मन्’ति, एवमेतं यथाभूतं सम्मप्पञ्ञाय पस्सतो ये सोकपरिदेवदुक्खदोमनस्सुपायासा ते पहीयन्ति। ",
"sn22.43:3.9":	"तेसं पहाना न परितस्सति, अपरितस्सं सुखं विहरति, सुखविहारी भिक्खु ‘तदङ्गनिब्बुतो’ति वुच्चती”ति। ",
"sn22.43:3.10":	"पठमं। "
}	
