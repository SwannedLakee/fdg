{	
"sn35.32:0.1":	"संयुत्त निकाय ३५।३२ ",
"sn35.32:0.2":	"३। सब्बवग्ग ",
"sn35.32:0.3":	"दुतियसमुग्घातसप्पायसुत्त ",
"sn35.32:1.1":	"“सब्बमञ्ञितसमुग्घातसप्पायं वो, भिक्खवे, पटिपदं देसेस्सामि। ",
"sn35.32:1.2":	"तं सुणाथ। ",
"sn35.32:1.3":	"कतमा च सा, भिक्खवे, सब्बमञ्ञितसमुग्घातसप्पाया पटिपदा? ",
"sn35.32:2.1":	"तं किं मञ्ञथ, भिक्खवे, ",
"sn35.32:2.2":	"चक्खु निच्चं वा अनिच्चं वा”ति? ",
"sn35.32:3.1":	"“अनिच्चं, भन्ते”। ",
"sn35.32:4.1":	"“यं पनानिच्चं दुक्खं वा तं सुखं वा”ति? ",
"sn35.32:5.1":	"“दुक्खं, भन्ते”। ",
"sn35.32:6.1":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"sn35.32:6.2":	"‘एतं मम, एसोहमस्मि, एसो मे अत्ता’”ति? ",
"sn35.32:7.1":	"“नो हेतं भन्ते”। ",
"sn35.32:8.1":	"“रूपा …पे… ",
"sn35.32:8.2":	"चक्खुविञ्ञाणं … ",
"sn35.32:8.3":	"चक्खुसम्फस्सो निच्चो वा अनिच्चो वा”ति? ",
"sn35.32:9.1":	"“अनिच्चो, भन्ते” …पे…। ",
"sn35.32:10.1":	"“यम्पिदं चक्खुसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि निच्चं वा अनिच्चं वा”ति? ",
"sn35.32:11.1":	"“अनिच्चं, भन्ते”। ",
"sn35.32:12.1":	"“यं पनानिच्चं दुक्खं वा तं सुखं वा”ति? ",
"sn35.32:13.1":	"“दुक्खं, भन्ते”। ",
"sn35.32:14.1":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"sn35.32:14.2":	"‘एतं मम, एसोहमस्मि, एसो मे अत्ता’”ति? ",
"sn35.32:15.1":	"“नो हेतं, भन्ते” …पे…। ",
"sn35.32:16.1":	"“जिव्हा निच्चा वा अनिच्चा वा”ति? ",
"sn35.32:17.1":	"“अनिच्चा, भन्ते” …पे…। ",
"sn35.32:18.1":	"“रसा … ",
"sn35.32:18.2":	"जिव्हाविञ्ञाणं … ",
"sn35.32:18.3":	"जिव्हासम्फस्सो …पे… ",
"sn35.32:18.4":	"यम्पिदं जिव्हासम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि निच्चं वा अनिच्चं वा”ति? ",
"sn35.32:19.1":	"“अनिच्चं, भन्ते” …पे… ",
"sn35.32:20.1":	"धम्मा … ",
"sn35.32:20.2":	"मनोविञ्ञाणं … ",
"sn35.32:20.3":	"मनोसम्फस्सो निच्चो वा अनिच्चो वा”ति? ",
"sn35.32:21.1":	"“अनिच्चो, भन्ते”। ",
"sn35.32:22.1":	"“यम्पिदं मनोसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तम्पि निच्चं वा अनिच्चं वा”ति? ",
"sn35.32:23.1":	"“अनिच्चं, भन्ते”। ",
"sn35.32:24.1":	"“यं पनानिच्चं दुक्खं वा तं सुखं वा”ति? ",
"sn35.32:25.1":	"“दुक्खं भन्ते”। ",
"sn35.32:26.1":	"“यं पनानिच्चं दुक्खं विपरिणामधम्मं, कल्लं नु तं समनुपस्सितुं: ",
"sn35.32:26.2":	"‘एतं मम, एसोहमस्मि, एसो मे अत्ता’”ति? ",
"sn35.32:27.1":	"“नो हेतं, भन्ते”। ",
"sn35.32:28.1":	"“एवं पस्सं, भिक्खवे, सुतवा अरियसावको चक्खुस्मिम्पि निब्बिन्दति, रूपेसुपि निब्बिन्दति, चक्खुविञ्ञाणेपि निब्बिन्दति, चक्खुसम्फस्सेपि निब्बिन्दति। ",
"sn35.32:28.2":	"यम्पिदं चक्खुसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तस्मिम्पि निब्बिन्दति …पे… ",
"sn35.32:28.3":	"जिव्हायपि निब्बिन्दति, रसेसुपि …पे… यम्पिदं जिव्हासम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तस्मिम्पि निब्बिन्दति …पे…। ",
"sn35.32:28.4":	"मनस्मिम्पि निब्बिन्दति, धम्मेसुपि निब्बिन्दति, मनोविञ्ञाणेपि निब्बिन्दति, मनोसम्फस्सेपि निब्बिन्दति। ",
"sn35.32:28.5":	"यम्पिदं मनोसम्फस्सपच्चया उप्पज्जति वेदयितं सुखं वा दुक्खं वा अदुक्खमसुखं वा तस्मिम्पि निब्बिन्दति। ",
"sn35.32:28.6":	"निब्बिन्दं विरज्जति; विरागा विमुच्चति; विमुत्तस्मिं विमुत्तमिति ञाणं होति। ",
"sn35.32:28.7":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाति। ",
"sn35.32:28.8":	"अयं खो सा, भिक्खवे, सब्बमञ्ञितसमुग्घातसप्पाया पटिपदा”ति। ",
"sn35.32:28.9":	"दसमं। ",
"sn35.32:28.10":	"सब्बवग्गो ततियो। ",
"sn35.32:29.0":	"तस्सुद्दानं ",
"sn35.32:29.1":	"सब्बञ्च द्वेपि पहाना, ",
"sn35.32:29.2":	"परिजानापरे दुवे; ",
"sn35.32:29.3":	"आदित्तं अद्धभूतञ्च, ",
"sn35.32:29.4":	"सारुप्पा द्वे च सप्पाया; ",
"sn35.32:29.5":	"वग्गो तेन पवुच्चतीति। "
}	
