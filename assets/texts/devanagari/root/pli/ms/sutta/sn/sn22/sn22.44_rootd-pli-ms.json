{	
"sn22.44:0.1":	"संयुत्त निकाय २२।४४ ",
"sn22.44:0.2":	"५। अत्तदीपवग्ग ",
"sn22.44:0.3":	"पटिपदासुत्त ",
"sn22.44:1.1":	"सावत्थिनिदानं। ",
"sn22.44:1.2":	"“सक्कायसमुदयगामिनिञ्च वो, भिक्खवे, पटिपदं देसेस्सामि, सक्कायनिरोधगामिनिञ्च पटिपदं। ",
"sn22.44:1.3":	"तं सुणाथ। ",
"sn22.44:1.4":	"कतमा च, भिक्खवे, सक्कायसमुदयगामिनी पटिपदा? ",
"sn22.44:1.5":	"इध, भिक्खवे, अस्सुतवा पुथुज्जनो अरियानं अदस्सावी अरियधम्मस्स अकोविदो अरियधम्मे अविनीतो, सप्पुरिसानं अदस्सावी सप्पुरिसधम्मस्स अकोविदो सप्पुरिसधम्मे अविनीतो, ",
"sn22.44:1.6":	"रूपं अत्ततो समनुपस्सति, रूपवन्तं वा अत्तानं; अत्तनि वा रूपं, रूपस्मिं वा अत्तानं। ",
"sn22.44:1.7":	"वेदनं अत्ततो … ",
"sn22.44:1.8":	"सञ्ञं … ",
"sn22.44:1.9":	"सङ्खारे … ",
"sn22.44:1.10":	"विञ्ञाणं अत्ततो समनुपस्सति, विञ्ञाणवन्तं वा अत्तानं; अत्तनि वा विञ्ञाणं, विञ्ञाणस्मिं वा अत्तानं। ",
"sn22.44:1.11":	"अयं वुच्चति, भिक्खवे, ‘सक्कायसमुदयगामिनी पटिपदा, सक्कायसमुदयगामिनी पटिपदा’ति। ",
"sn22.44:1.12":	"इति हिदं, भिक्खवे, वुच्चति ‘दुक्खसमुदयगामिनी समनुपस्सना’ति। ",
"sn22.44:1.13":	"अयमेवेत्थ अत्थो। ",
"sn22.44:2.1":	"कतमा च, भिक्खवे, सक्कायनिरोधगामिनी पटिपदा? ",
"sn22.44:2.2":	"इध, भिक्खवे, सुतवा अरियसावको अरियानं दस्सावी अरियधम्मस्स कोविदो अरियधम्मे सुविनीतो, सप्पुरिसानं दस्सावी सप्पुरिसधम्मस्स कोविदो सप्पुरिसधम्मे सुविनीतो, ",
"sn22.44:2.3":	"न रूपं अत्ततो समनुपस्सति, न रूपवन्तं वा अत्तानं; न अत्तनि वा रूपं, न रूपस्मिं वा अत्तानं। ",
"sn22.44:2.4":	"न वेदनं अत्ततो … ",
"sn22.44:2.5":	"न सञ्ञं … ",
"sn22.44:2.6":	"न सङ्खारे … ",
"sn22.44:2.7":	"न विञ्ञाणं अत्ततो समनुपस्सति, न विञ्ञाणवन्तं वा अत्तानं; न अत्तनि वा विञ्ञाणं, न विञ्ञाणस्मिं वा अत्तानं। ",
"sn22.44:2.8":	"अयं वुच्चति, भिक्खवे, ‘सक्कायनिरोधगामिनी पटिपदा, सक्कायनिरोधगामिनी पटिपदा’ति। ",
"sn22.44:2.9":	"इति हिदं, भिक्खवे, वुच्चति ‘दुक्खनिरोधगामिनी समनुपस्सना’ति। ",
"sn22.44:2.10":	"अयमेवेत्थ अत्थो”ति। ",
"sn22.44:2.11":	"दुतियं। "
}	
