{	
"sn22.81:0.1":	"संयुत्त निकाय २२।८१ ",
"sn22.81:0.2":	"८। खज्जनीयवग्ग ",
"sn22.81:0.3":	"पालिलेय्यसुत्त ",
"sn22.81:1.1":	"एकं समयं भगवा कोसम्बियं विहरति घोसितारामे। ",
"sn22.81:1.2":	"अथ खो भगवा पुब्बण्हसमयं निवासेत्वा पत्तचीवरमादाय कोसम्बिं पिण्डाय पाविसि। ",
"sn22.81:1.3":	"कोसम्बियं पिण्डाय चरित्वा पच्छाभत्तं पिण्डपातपटिक्कन्तो सामं सेनासनं संसामेत्वा पत्तचीवरमादाय अनामन्तेत्वा उपट्ठाके अनपलोकेत्वा भिक्खुसङ्घं एको अदुतियो चारिकं पक्कामि। ",
"sn22.81:2.1":	"अथ खो अञ्ञतरो भिक्खु अचिरपक्कन्तस्स भगवतो येनायस्मा आनन्दो तेनुपसङ्कमि; उपसङ्कमित्वा आयस्मन्तं आनन्दं एतदवोच: ",
"sn22.81:2.2":	"“एसावुसो आनन्द, भगवा सामं सेनासनं संसामेत्वा पत्तचीवरमादाय अनामन्तेत्वा उपट्ठाके अनपलोकेत्वा भिक्खुसङ्घं एको अदुतियो चारिकं पक्कन्तो”ति। ",
"sn22.81:2.3":	"“यस्मिं, आवुसो, समये भगवा सामं सेनासनं संसामेत्वा पत्तचीवरमादाय अनामन्तेत्वा उपट्ठाके अनपलोकेत्वा भिक्खुसङ्घं एको अदुतियो चारिकं पक्कमति, एकोव भगवा तस्मिं समये विहरितुकामो होति; ",
"sn22.81:2.4":	"न भगवा तस्मिं समये केनचि अनुबन्धितब्बो होती”ति। ",
"sn22.81:3.1":	"अथ खो भगवा अनुपुब्बेन चारिकं चरमानो येन पालिलेय्यकं तदवसरि। ",
"sn22.81:3.2":	"तत्र सुदं भगवा पालिलेय्यके विहरति भद्दसालमूले। ",
"sn22.81:3.3":	"अथ खो सम्बहुला भिक्खू येनायस्मा आनन्दो तेनुपसङ्कमिंसु; उपसङ्कमित्वा आयस्मता आनन्देन सद्धिं सम्मोदिंसु। ",
"sn22.81:3.4":	"सम्मोदनीयं कथं सारणीयं वीतिसारेत्वा एकमन्तं निसीदिंसु। एकमन्तं निसिन्ना खो ते भिक्खू आयस्मन्तं आनन्दं एतदवोचुं: ",
"sn22.81:3.5":	"“चिरस्सुता खो नो, आवुसो आनन्द, भगवतो सम्मुखा धम्मी कथा; ",
"sn22.81:3.6":	"इच्छाम मयं, आवुसो आनन्द, भगवतो सम्मुखा धम्मिं कथं सोतुन्”ति। ",
"sn22.81:4.1":	"अथ खो आयस्मा आनन्दो तेहि भिक्खूहि सद्धिं येन पालिलेय्यकं भद्दसालमूलं येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। ",
"sn22.81:4.2":	"एकमन्तं निसिन्ने खो ते भिक्खू भगवा धम्मिया कथाय सन्दस्सेसि समादपेसि समुत्तेजेसि सम्पहंसेसि। ",
"sn22.81:4.3":	"तेन खो पन समयेन अञ्ञतरस्स भिक्खुनो एवं चेतसो परिवितक्को उदपादि: ",
"sn22.81:4.4":	"“कथं नु खो जानतो कथं पस्सतो अनन्तरा आसवानं खयो होती”ति? ",
"sn22.81:4.5":	"अथ खो भगवा तस्स भिक्खुनो चेतसा चेतोपरिवितक्कमञ्ञाय भिक्खू आमन्तेसि: ",
"sn22.81:4.6":	"“विचयसो देसितो, भिक्खवे, मया धम्मो; ",
"sn22.81:4.7":	"विचयसो देसिता चत्तारो सतिपट्ठाना; ",
"sn22.81:4.8":	"विचयसो देसिता चत्तारो सम्मप्पधाना; ",
"sn22.81:4.9":	"विचयसो देसिता चत्तारो इद्धिपादा; ",
"sn22.81:4.10":	"विचयसो देसितानि पञ्चिन्द्रियानि; ",
"sn22.81:4.11":	"विचयसो देसितानि पञ्च बलानि; ",
"sn22.81:4.12":	"विचयसो देसिता सत्तबोज्झङ्गा; ",
"sn22.81:4.13":	"विचयसो देसितो अरियो अट्ठङ्गिको मग्गो। ",
"sn22.81:4.14":	"एवं विचयसो देसितो, भिक्खवे, मया धम्मो। ",
"sn22.81:4.15":	"एवं विचयसो देसिते खो, भिक्खवे, मया धम्मे अथ च पनिधेकच्चस्स भिक्खुनो एवं चेतसो परिवितक्को उदपादि: ",
"sn22.81:4.16":	"‘कथं नु खो जानतो कथं पस्सतो अनन्तरा आसवानं खयो होती’ति? ",
"sn22.81:5.1":	"कथञ्च, भिक्खवे, जानतो कथं पस्सतो अनन्तरा आसवानं खयो होति? ",
"sn22.81:5.2":	"इध भिक्खवे, अस्सुतवा पुथुज्जनो अरियानं अदस्सावी अरियधम्मस्स अकोविदो अरियधम्मे अविनीतो, सप्पुरिसानं अदस्सावी सप्पुरिसधम्मस्स अकोविदो सप्पुरिसधम्मे अविनीतो ",
"sn22.81:5.3":	"रूपं अत्ततो समनुपस्सति। ",
"sn22.81:5.4":	"या खो पन सा, भिक्खवे, समनुपस्सना सङ्खारो सो। ",
"sn22.81:5.5":	"सो पन सङ्खारो किंनिदानो किंसमुदयो किंजातिको किंपभवो? ",
"sn22.81:5.6":	"अविज्जासम्फस्सजेन, भिक्खवे, वेदयितेन फुट्ठस्स अस्सुतवतो पुथुज्जनस्स उप्पन्ना तण्हा; ",
"sn22.81:5.7":	"ततोजो सो सङ्खारो। ",
"sn22.81:5.8":	"इति खो, भिक्खवे, सोपि सङ्खारो अनिच्चो सङ्खतो पटिच्चसमुप्पन्नो। ",
"sn22.81:5.9":	"सापि तण्हा अनिच्चा सङ्खता पटिच्चसमुप्पन्ना। ",
"sn22.81:5.10":	"सापि वेदना, सोपि फस्सो अनिच्चो सङ्खतो पटिच्चसमुप्पन्नो। ",
"sn22.81:5.11":	"सापि अविज्जा अनिच्चा सङ्खता पटिच्चसमुप्पन्ना। ",
"sn22.81:5.12":	"एवम्पि खो, भिक्खवे, जानतो एवं पस्सतो अनन्तरा आसवानं खयो होति। ",
"sn22.81:6.1":	"न हेव खो रूपं अत्ततो समनुपस्सति; ",
"sn22.81:6.2":	"अपि च खो रूपवन्तं अत्तानं समनुपस्सति। ",
"sn22.81:6.3":	"या खो पन सा, भिक्खवे, समनुपस्सना सङ्खारो सो। ",
"sn22.81:6.4":	"सो पन सङ्खारो किंनिदानो किंसमुदयो किंजातिको किंपभवो? ",
"sn22.81:6.5":	"अविज्जासम्फस्सजेन, भिक्खवे, वेदयितेन फुट्ठस्स अस्सुतवतो पुथुज्जनस्स उप्पन्ना तण्हा; ",
"sn22.81:6.6":	"ततोजो सो सङ्खारो। ",
"sn22.81:6.7":	"इति खो, भिक्खवे, सोपि सङ्खारो अनिच्चो सङ्खतो पटिच्चसमुप्पन्नो। ",
"sn22.81:6.8":	"सापि तण्हा … ",
"sn22.81:6.9":	"सापि वेदना … ",
"sn22.81:6.10":	"सोपि फस्सो … ",
"sn22.81:6.11":	"सापि अविज्जा अनिच्चा सङ्खता पटिच्चसमुप्पन्ना। ",
"sn22.81:6.12":	"एवम्पि खो, भिक्खवे, जानतो एवं पस्सतो अनन्तरा आसवानं खयो होति। ",
"sn22.81:7.1":	"न हेव खो रूपं अत्ततो समनुपस्सति, न रूपवन्तं अत्तानं समनुपस्सति; ",
"sn22.81:7.2":	"अपि च खो अत्तनि रूपं समनुपस्सति। ",
"sn22.81:7.3":	"या खो पन सा, भिक्खवे, समनुपस्सना सङ्खारो सो। ",
"sn22.81:7.4":	"सो पन सङ्खारो किंनिदानो किंसमुदयो किंजातिको किंपभवो? ",
"sn22.81:7.5":	"अविज्जासम्फस्सजेन, भिक्खवे, वेदयितेन फुट्ठस्स अस्सुतवतो पुथुज्जनस्स उप्पन्ना तण्हा; ",
"sn22.81:7.6":	"ततोजो सो सङ्खारो। ",
"sn22.81:7.7":	"इति खो, भिक्खवे, सोपि सङ्खारो अनिच्चो सङ्खतो पटिच्चसमुप्पन्नो। ",
"sn22.81:7.8":	"सापि तण्हा … ",
"sn22.81:7.9":	"सापि वेदना … ",
"sn22.81:7.10":	"सोपि फस्सो … ",
"sn22.81:7.11":	"सापि अविज्जा अनिच्चा सङ्खता पटिच्चसमुप्पन्ना। ",
"sn22.81:7.12":	"एवम्पि खो, भिक्खवे, जानतो एवं पस्सतो अनन्तरा आसवानं खयो होति। ",
"sn22.81:8.1":	"न हेव खो रूपं अत्ततो समनुपस्सति, न रूपवन्तं अत्तानं समनुपस्सति, न अत्तनि रूपं समनुपस्सति; ",
"sn22.81:8.2":	"अपि च खो रूपस्मिं अत्तानं समनुपस्सति। ",
"sn22.81:8.3":	"या खो पन सा, भिक्खवे, समनुपस्सना सङ्खारो सो। ",
"sn22.81:8.4":	"सो पन सङ्खारो किंनिदानो किंसमुदयो किंजातिको किंपभवो? ",
"sn22.81:8.5":	"अविज्जासम्फस्सजेन, भिक्खवे, वेदयितेन फुट्ठस्स अस्सुतवतो पुथुज्जनस्स उप्पन्ना तण्हा; ",
"sn22.81:8.6":	"ततोजो सो सङ्खारो। ",
"sn22.81:8.7":	"इति खो, भिक्खवे, सोपि सङ्खारो अनिच्चो सङ्खतो पटिच्चसमुप्पन्नो। ",
"sn22.81:8.8":	"सापि तण्हा … ",
"sn22.81:8.9":	"सापि वेदना … ",
"sn22.81:8.10":	"सोपि फस्सो … ",
"sn22.81:8.11":	"सापि अविज्जा अनिच्चा सङ्खता पटिच्चसमुप्पन्ना। ",
"sn22.81:8.12":	"एवम्पि खो, भिक्खवे, जानतो …पे… आसवानं खयो होति। ",
"sn22.81:9.1":	"न हेव खो रूपं अत्ततो समनुपस्सति, न रूपवन्तं अत्तानं, न अत्तनि रूपं, न रूपस्मिं अत्तानं समनुपस्सति; ",
"sn22.81:9.2":	"अपि च खो वेदनं अत्ततो समनुपस्सति, अपि च खो वेदनावन्तं अत्तानं समनुपस्सति, अपि च खो अत्तनि वेदनं समनुपस्सति, अपि च खो वेदनाय अत्तानं समनुपस्सति; ",
"sn22.81:9.3":	"अपि च खो सञ्ञं … ",
"sn22.81:9.4":	"अपि च खो सङ्खारे अत्ततो समनुपस्सति, अपि च खो सङ्खारवन्तं अत्तानं समनुपस्सति, अपि च खो अत्तनि सङ्खारे समनुपस्सति, अपि च खो सङ्खारेसु अत्तानं समनुपस्सति; ",
"sn22.81:9.5":	"अपि च खो विञ्ञाणं अत्ततो समनुपस्सति, अपि च खो विञ्ञाणवन्तं अत्तानं, अपि च खो अत्तनि विञ्ञाणं, अपि च खो विञ्ञाणस्मिं अत्तानं समनुपस्सति। ",
"sn22.81:9.6":	"या खो पन सा, भिक्खवे, समनुपस्सना सङ्खारो सो। ",
"sn22.81:9.7":	"सो पन सङ्खारो किंनिदानो …पे… किंपभवो? ",
"sn22.81:9.8":	"अविज्जासम्फस्सजेन, भिक्खवे, वेदयितेन फुट्ठस्स अस्सुतवतो पुथुज्जनस्स उप्पन्ना तण्हा; ",
"sn22.81:9.9":	"ततोजो सो सङ्खारो। ",
"sn22.81:9.10":	"इति खो, भिक्खवे, सोपि सङ्खारो अनिच्चो सङ्खतो पटिच्चसमुप्पन्नो। ",
"sn22.81:9.11":	"सापि तण्हा … ",
"sn22.81:9.12":	"सापि वेदना … ",
"sn22.81:9.13":	"सोपि फस्सो … ",
"sn22.81:9.14":	"सापि अविज्जा अनिच्चा सङ्खता पटिच्चसमुप्पन्ना। ",
"sn22.81:9.15":	"एवं खो, भिक्खवे, जानतो एवं पस्सतो अनन्तरा आसवानं खयो होति। ",
"sn22.81:10.1":	"न हेव खो रूपं अत्ततो समनुपस्सति, ",
"sn22.81:10.2":	"न वेदनं अत्ततो समनुपस्सति, ",
"sn22.81:10.3":	"न सञ्ञं … ",
"sn22.81:10.4":	"न सङ्खारे … ",
"sn22.81:10.5":	"न विञ्ञाणं अत्ततो समनुपस्सति; ",
"sn22.81:10.6":	"अपि च खो एवंदिट्ठि होति: ",
"sn22.81:10.7":	"‘सो अत्ता सो लोको, सो पेच्च भविस्सामि निच्चो धुवो सस्सतो अविपरिणामधम्मो’ति। ",
"sn22.81:10.8":	"या खो पन सा, भिक्खवे, सस्सतदिट्ठि सङ्खारो सो। ",
"sn22.81:10.9":	"सो पन सङ्खारो किंनिदानो …पे… ",
"sn22.81:10.10":	"एवम्पि खो, भिक्खवे, जानतो एवं पस्सतो अनन्तरा आसवानं खयो होति। ",
"sn22.81:11.1":	"न हेव खो रूपं अत्ततो समनुपस्सति, ",
"sn22.81:11.2":	"न वेदनं … ",
"sn22.81:11.3":	"न सञ्ञं … ",
"sn22.81:11.4":	"न सङ्खारे … ",
"sn22.81:11.5":	"न विञ्ञाणं अत्ततो समनुपस्सति; ",
"sn22.81:11.6":	"नापि एवंदिट्ठि होति: ",
"sn22.81:11.7":	"‘सो अत्ता सो लोको, सो पेच्च भविस्सामि निच्चो धुवो सस्सतो अविपरिणामधम्मो’ति। ",
"sn22.81:11.8":	"अपि च खो एवंदिट्ठि होति: ",
"sn22.81:11.9":	"‘नो चस्सं नो च मे सिया नाभविस्सं न मे भविस्सती’ति। ",
"sn22.81:11.10":	"या खो पन सा, भिक्खवे, उच्छेददिट्ठि सङ्खारो सो। ",
"sn22.81:11.11":	"सो पन सङ्खारो किंनिदानो किंसमुदयो किंजातिको किंपभवो? ",
"sn22.81:11.12":	"अविज्जासम्फस्सजेन, भिक्खवे, वेदयितेन फुट्ठस्स अस्सुतवतो पुथुज्जनस्स उप्पन्ना तण्हा; ",
"sn22.81:11.13":	"ततोजो सो सङ्खारो। ",
"sn22.81:11.14":	"इति खो, भिक्खवे, सोपि सङ्खारो अनिच्चो …पे… ",
"sn22.81:11.15":	"एवम्पि खो, भिक्खवे, जानतो एवं पस्सतो अनन्तरा आसवानं खयो होति। ",
"sn22.81:12.1":	"न हेव खो रूपं अत्ततो समनुपस्सति, न वेदनं … ",
"sn22.81:12.2":	"न सञ्ञं … ",
"sn22.81:12.3":	"न सङ्खारे … ",
"sn22.81:12.4":	"न विञ्ञाणं अत्ततो समनुपस्सति …पे… ",
"sn22.81:12.5":	"न विञ्ञाणस्मिं अत्ततो समनुपस्सति, नापि एवंदिट्ठि होति: ",
"sn22.81:12.6":	"‘सो अत्ता सो लोको, सो पेच्च भविस्सामि निच्चो धुवो सस्सतो अविपरिणामधम्मो’ति; ",
"sn22.81:12.7":	"नापि एवंदिट्ठि होति: ",
"sn22.81:12.8":	"‘नो चस्सं नो च मे सिया नाभविस्सं न मे भविस्सती’ति; ",
"sn22.81:12.9":	"अपि च खो कङ्खी होति विचिकिच्छी अनिट्ठङ्गतो सद्धम्मे। ",
"sn22.81:12.10":	"या खो पन सा, भिक्खवे, कङ्खिता विचिकिच्छिता अनिट्ठङ्गतता सद्धम्मे सङ्खारो सो। ",
"sn22.81:12.11":	"सो पन सङ्खारो किंनिदानो किंसमुदयो किंजातिको किंपभवो? ",
"sn22.81:12.12":	"अविज्जासम्फस्सजेन, भिक्खवे, वेदयितेन फुट्ठस्स अस्सुतवतो पुथुज्जनस्स उप्पन्ना तण्हा; ",
"sn22.81:12.13":	"ततोजो सो सङ्खारो। ",
"sn22.81:12.14":	"इति खो, भिक्खवे, सोपि सङ्खारो अनिच्चो सङ्खतो पटिच्चसमुप्पन्नो। ",
"sn22.81:12.15":	"सापि तण्हा अनिच्चा सङ्खता पटिच्चसमुप्पन्ना। ",
"sn22.81:12.16":	"सापि वेदना अनिच्चा सङ्खता पटिच्चसमुप्पन्ना। ",
"sn22.81:12.17":	"सोपि फस्सो अनिच्चो सङ्खतो पटिच्चसमुप्पन्नो। ",
"sn22.81:12.18":	"सापि अविज्जा अनिच्चा सङ्खता पटिच्चसमुप्पन्ना। ",
"sn22.81:12.19":	"एवं खो, भिक्खवे, जानतो एवं पस्सतो अनन्तरा आसवानं खयो होती”ति। ",
"sn22.81:12.20":	"नवमं। "
}	
