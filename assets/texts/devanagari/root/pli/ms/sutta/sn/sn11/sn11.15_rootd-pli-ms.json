{	
"sn11.15:0.1":	"संयुत्त निकाय ११।१५ ",
"sn11.15:0.2":	"२। दुतियवग्ग ",
"sn11.15:0.3":	"रामणेय्यकसुत्त ",
"sn11.15:1.1":	"सावत्थियं जेतवने। ",
"sn11.15:1.2":	"अथ खो सक्को देवानमिन्दो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं अट्ठासि। एकमन्तं ठितो खो सक्को देवानमिन्दो भगवन्तं एतदवोच: ",
"sn11.15:1.3":	"“किं नु खो, भन्ते, भूमिरामणेय्यकन्”ति? ",
"sn11.15:2.1":	"“आरामचेत्या वनचेत्या, ",
"sn11.15:2.2":	"पोक्खरञ्ञो सुनिम्मिता; ",
"sn11.15:2.3":	"मनुस्सरामणेय्यस्स, ",
"sn11.15:2.4":	"कलं नाग्घन्ति सोळसिं। ",
"sn11.15:3.1":	"गामे वा यदि वारञ्ञे, ",
"sn11.15:3.2":	"निन्ने वा यदि वा थले; ",
"sn11.15:3.3":	"यत्थ अरहन्तो विहरन्ति, ",
"sn11.15:3.4":	"तं भूमिरामणेय्यकन्”ति। "
}	
