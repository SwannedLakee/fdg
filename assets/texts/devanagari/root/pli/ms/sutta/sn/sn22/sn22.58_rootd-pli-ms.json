{	
"sn22.58:0.1":	"संयुत्त निकाय २२।५८ ",
"sn22.58:0.2":	"६। उपयवग्ग ",
"sn22.58:0.3":	"सम्मासम्बुद्धसुत्त ",
"sn22.58:1.1":	"सावत्थिनिदानं। ",
"sn22.58:1.2":	"“तथागतो, भिक्खवे, अरहं सम्मासम्बुद्धो रूपस्स निब्बिदा विरागा निरोधा अनुपादा विमुत्तो सम्मासम्बुद्धोति वुच्चति। ",
"sn22.58:1.3":	"भिक्खुपि, भिक्खवे, पञ्ञाविमुत्तो रूपस्स निब्बिदा विरागा निरोधा अनुपादा विमुत्तो पञ्ञाविमुत्तोति वुच्चति। ",
"sn22.58:2.1":	"तथागतो, भिक्खवे, अरहं सम्मासम्बुद्धो वेदनाय निब्बिदा विरागा निरोधा अनुपादा विमुत्तो सम्मासम्बुद्धोति वुच्चति। ",
"sn22.58:2.2":	"भिक्खुपि, भिक्खवे, पञ्ञाविमुत्तो वेदनाय निब्बिदा …पे… पञ्ञाविमुत्तोति वुच्चति। ",
"sn22.58:3.1":	"तथागतो, भिक्खवे, अरहं सम्मासम्बुद्धो सञ्ञाय … ",
"sn22.58:3.2":	"सङ्खारानं … ",
"sn22.58:3.3":	"विञ्ञाणस्स निब्बिदा विरागा निरोधा अनुपादा विमुत्तो सम्मासम्बुद्धोति वुच्चति। ",
"sn22.58:3.4":	"भिक्खुपि, भिक्खवे, पञ्ञाविमुत्तो विञ्ञाणस्स निब्बिदा विरागा निरोधा अनुपादा विमुत्तो पञ्ञाविमुत्तोति वुच्चति। ",
"sn22.58:4.1":	"तत्र खो, भिक्खवे, को विसेसो, को अधिप्पयासो, किं नानाकरणं, तथागतस्स अरहतो सम्मासम्बुद्धस्स पञ्ञाविमुत्तेन भिक्खुना”ति? ",
"sn22.58:4.2":	"“भगवंमूलका नो, भन्ते, धम्मा भगवंनेत्तिका भगवंपटिसरणा। साधु वत, भन्ते, भगवन्तञ्ञेव पटिभातु एतस्स भासितस्स अत्थो। भगवतो सुत्वा भिक्खू धारेस्सन्ती”ति। ",
"sn22.58:4.3":	"“तेन हि, भिक्खवे, सुणाथ, साधुकं मनसि करोथ, भासिस्सामी”ति। ",
"sn22.58:4.4":	"“एवं, भन्ते”ति खो ते भिक्खू भगवतो पच्चस्सोसुं। ",
"sn22.58:4.5":	"भगवा एतदवोच: ",
"sn22.58:5.1":	"“तथागतो, भिक्खवे, अरहं सम्मासम्बुद्धो अनुप्पन्नस्स मग्गस्स उप्पादेता, असञ्जातस्स मग्गस्स सञ्जनेता, अनक्खातस्स मग्गस्स अक्खाता मग्गञ्ञू, मग्गविदू, मग्गकोविदो; ",
"sn22.58:5.2":	"मग्गानुगा च, भिक्खवे, एतरहि सावका विहरन्ति पच्छा समन्नागता। ",
"sn22.58:5.3":	"अयं खो, भिक्खवे, विसेसो, अयं अधिप्पयासो, इदं नानाकरणं तथागतस्स अरहतो सम्मासम्बुद्धस्स पञ्ञाविमुत्तेन भिक्खुना”ति। ",
"sn22.58:5.4":	"छट्ठं। "
}	
