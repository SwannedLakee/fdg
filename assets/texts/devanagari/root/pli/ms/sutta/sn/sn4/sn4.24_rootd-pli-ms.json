{	
"sn4.24:0.1":	"संयुत्त निकाय ४।२४ ",
"sn4.24:0.2":	"३। ततियवग्ग ",
"sn4.24:0.3":	"सत्तवस्सानुबन्धसुत्त ",
"sn4.24:1.1":	"एवं मे सुतं—",
"sn4.24:1.2":	"एकं समयं भगवा उरुवेलायं विहरति नज्जा नेरञ्जराय तीरे अजपालनिग्रोधे। ",
"sn4.24:1.3":	"तेन खो पन समयेन मारो पापिमा सत्तवस्सानि भगवन्तं अनुबन्धो होति ओतारापेक्खो ओतारं अलभमानो। ",
"sn4.24:1.4":	"अथ खो मारो पापिमा येन भगवा तेनुपसङ्कमि; उपसङ्कमित्वा भगवन्तं गाथाय अज्झभासि: ",
"sn4.24:2.1":	"“सोकावतिण्णो नु वनम्हि झायसि, ",
"sn4.24:2.2":	"वित्तं नु जीनो उद पत्थयानो; ",
"sn4.24:2.3":	"आगुं नु गामस्मिमकासि किञ्चि, ",
"sn4.24:2.4":	"कस्मा जनेन न करोसि सक्खिं; ",
"sn4.24:2.5":	"सक्खी न सम्पज्जति केनचि ते”ति। ",
"sn4.24:3.1":	"“सोकस्स मूलं पलिखाय सब्बं, ",
"sn4.24:3.2":	"अनागु झायामि असोचमानो; ",
"sn4.24:3.3":	"छेत्वान सब्बं भवलोभजप्पं, ",
"sn4.24:3.4":	"अनासवो झायामि पमत्तबन्धू”ति। ",
"sn4.24:4.1":	"“यं वदन्ति मम यिदन्ति, ",
"sn4.24:4.2":	"ये वदन्ति ममन्ति च; ",
"sn4.24:4.3":	"एत्थ चे ते मनो अत्थि, ",
"sn4.24:4.4":	"न मे समण मोक्खसी”ति। ",
"sn4.24:5.1":	"“यं वदन्ति न तं मय्हं, ",
"sn4.24:5.2":	"ये वदन्ति न ते अहं; ",
"sn4.24:5.3":	"एवं पापिम जानाहि, ",
"sn4.24:5.4":	"न मे मग्गम्पि दक्खसी”ति। ",
"sn4.24:6.1":	"“सचे मग्गं अनुबुद्धं, ",
"sn4.24:6.2":	"खेमं अमतगामिनं; ",
"sn4.24:6.3":	"अपेहि गच्छ त्वमेवेको, ",
"sn4.24:6.4":	"किमञ्ञमनुसाससी”ति। ",
"sn4.24:7.1":	"“अमच्चुधेय्यं पुच्छन्ति, ",
"sn4.24:7.2":	"ये जना पारगामिनो; ",
"sn4.24:7.3":	"तेसाहं पुट्ठो अक्खामि, ",
"sn4.24:7.4":	"यं सच्चं तं निरूपधिन्”ति। ",
"sn4.24:8.1":	"“सेय्यथापि, भन्ते, गामस्स वा निगमस्स वा अविदूरे पोक्खरणी। ",
"sn4.24:8.2":	"तत्रस्स कक्कटको। ",
"sn4.24:8.3":	"अथ खो, भन्ते, सम्बहुला कुमारका वा कुमारिकायो वा तम्हा गामा वा निगमा वा निक्खमित्वा येन सा पोक्खरणी तेनुपसङ्कमेय्युं; उपसङ्कमित्वा तं कक्कटकं उदका उद्धरित्वा थले पतिट्ठपेय्युं। ",
"sn4.24:8.4":	"यं यदेव हि सो, भन्ते, कक्कटको अळं अभिनिन्नामेय्य तं तदेव ते कुमारका वा कुमारिकायो वा कट्ठेन वा कथलाय वा सञ्छिन्देय्युं सम्भञ्जेय्युं सम्पलिभञ्जेय्युं। ",
"sn4.24:8.5":	"एवञ्हि सो, भन्ते, कक्कटको सब्बेहि अळेहि सञ्छिन्नेहि सम्भग्गेहि सम्पलिभग्गेहि अभब्बो तं पोक्खरणिं ओतरितुं। ",
"sn4.24:8.6":	"एवमेव खो, भन्ते, यानि कानिचि विसूकायिकानि विसेवितानि विप्फन्दितानि, सब्बानि तानि भगवता सञ्छिन्नानि सम्भग्गानि सम्पलिभग्गानि। ",
"sn4.24:8.7":	"अभब्बो दानाहं, भन्ते, पुन भगवन्तं उपसङ्कमितुं यदिदं ओतारापेक्खो”ति। ",
"sn4.24:8.8":	"अथ खो मारो पापिमा भगवतो सन्तिके इमा निब्बेजनीया गाथायो अभासि: ",
"sn4.24:9.1":	"“मेदवण्णञ्च पासाणं, ",
"sn4.24:9.2":	"वायसो अनुपरियगा; ",
"sn4.24:9.3":	"अपेत्थ मुदुं विन्देम, ",
"sn4.24:9.4":	"अपि अस्सादना सिया। ",
"sn4.24:10.1":	"अलद्धा तत्थ अस्सादं, ",
"sn4.24:10.2":	"वायसेत्तो अपक्कमे; ",
"sn4.24:10.3":	"काकोव सेलमासज्ज, ",
"sn4.24:10.4":	"निब्बिज्जापेम गोतमा”ति। "
}	
