{	
"sn51.19:0.1":	"संयुत्त निकाय ५१।१९ ",
"sn51.19:0.2":	"२। पासादकम्पनवग्ग ",
"sn51.19:0.3":	"इद्धादिदेसनासुत्त ",
"sn51.19:1.1":	"“इद्धिं वो, भिक्खवे, देसेस्सामि इद्धिपादञ्च इद्धिपादभावनञ्च इद्धिपादभावनागामिनिञ्च पटिपदं। ",
"sn51.19:1.2":	"तं सुणाथ। ",
"sn51.19:2.1":	"कतमा च, भिक्खवे, इद्धि? ",
"sn51.19:2.2":	"इध, भिक्खवे, भिक्खु अनेकविहितं इद्धिविधं पच्चनुभोति—एकोपि हुत्वा बहुधा होति, बहुधापि हुत्वा एको होति …पे… याव ब्रह्मलोकापि कायेन वसं वत्तेति—",
"sn51.19:2.3":	"अयं वुच्चति, भिक्खवे, इद्धि। ",
"sn51.19:3.1":	"कतमो च, भिक्खवे, इद्धिपादो? ",
"sn51.19:3.2":	"यो सो, भिक्खवे, मग्गो या पटिपदा इद्धिलाभाय इद्धिपटिलाभाय संवत्तति—",
"sn51.19:3.3":	"अयं वुच्चति, भिक्खवे, इद्धिपादो। ",
"sn51.19:4.1":	"कतमा च, भिक्खवे, इद्धिपादभावना? ",
"sn51.19:4.2":	"इध, भिक्खवे, भिक्खु छन्दसमाधिप्पधानसङ्खारसमन्नागतं इद्धिपादं भावेति, ",
"sn51.19:4.3":	"वीरियसमाधि …पे… ",
"sn51.19:4.4":	"चित्तसमाधि … ",
"sn51.19:4.5":	"वीमंसासमाधिप्पधानसङ्खारसमन्नागतं इद्धिपादं भावेति—",
"sn51.19:4.6":	"अयं वुच्चति, भिक्खवे, इद्धिपादभावना। ",
"sn51.19:5.1":	"कतमा च, भिक्खवे, इद्धिपादभावनागामिनी पटिपदा? ",
"sn51.19:5.2":	"अयमेव अरियो अट्ठङ्गिको मग्गो, सेय्यथिदं—",
"sn51.19:5.3":	"सम्मादिट्ठि, सम्मासङ्कप्पो, सम्मावाचा, सम्माकम्मन्तो, सम्माआजीवो, सम्मावायामो, सम्मासति, सम्मासमाधि—",
"sn51.19:5.4":	"अयं वुच्चति, भिक्खवे, इद्धिपादभावनागामिनी पटिपदा”ति। ",
"sn51.19:5.5":	"नवमं। "
}	
