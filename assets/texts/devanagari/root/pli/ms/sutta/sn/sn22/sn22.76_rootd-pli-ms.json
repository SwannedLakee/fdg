{	
"sn22.76:0.1":	"संयुत्त निकाय २२।७६ ",
"sn22.76:0.2":	"८। खज्जनीयवग्ग ",
"sn22.76:0.3":	"अरहन्तसुत्त ",
"sn22.76:1.1":	"सावत्थिनिदानं। ",
"sn22.76:1.2":	"“रूपं, भिक्खवे, अनिच्चं। ",
"sn22.76:1.3":	"यदनिच्चं तं दुक्खं; ",
"sn22.76:1.4":	"यं दुक्खं तदनत्ता; ",
"sn22.76:1.5":	"यदनत्ता तं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बं। ",
"sn22.76:1.6":	"वेदना … ",
"sn22.76:1.7":	"सञ्ञा … ",
"sn22.76:1.8":	"सङ्खारा … ",
"sn22.76:1.9":	"विञ्ञाणं अनिच्चं। ",
"sn22.76:1.10":	"यदनिच्चं तं दुक्खं; ",
"sn22.76:1.11":	"यं दुक्खं तदनत्ता; ",
"sn22.76:1.12":	"यदनत्ता तं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दट्ठब्बं। ",
"sn22.76:2.1":	"एवं पस्सं, भिक्खवे, सुतवा अरियसावको रूपस्मिम्पि निब्बिन्दति, वेदनायपि … सञ्ञायपि … सङ्खारेसुपि … विञ्ञाणस्मिम्पि निब्बिन्दति। ",
"sn22.76:2.2":	"निब्बिन्दं विरज्जति; विरागा विमुच्चति। विमुत्तस्मिं विमुत्तमिति ञाणं होति। ",
"sn22.76:2.3":	"‘खीणा जाति, वुसितं ब्रह्मचरियं, कतं करणीयं, नापरं इत्थत्ताया’ति पजानाति। ",
"sn22.76:2.4":	"यावता, भिक्खवे, सत्तावासा, यावता भवग्गं, एते अग्गा, एते सेट्ठा लोकस्मिं यदिदं अरहन्तो”ति। ",
"sn22.76:3.1":	"इदमवोच भगवा। ",
"sn22.76:3.2":	"इदं वत्वान सुगतो अथापरं एतदवोच सत्था: ",
"sn22.76:4.1":	"“सुखिनो वत अरहन्तो, ",
"sn22.76:4.2":	"तण्हा तेसं न विज्जति; ",
"sn22.76:4.3":	"अस्मिमानो समुच्छिन्नो, ",
"sn22.76:4.4":	"मोहजालं पदालितं। ",
"sn22.76:5.1":	"अनेजं ते अनुप्पत्ता, ",
"sn22.76:5.2":	"चित्तं तेसं अनाविलं; ",
"sn22.76:5.3":	"लोके अनुपलित्ता ते, ",
"sn22.76:5.4":	"ब्रह्मभूता अनासवा। ",
"sn22.76:6.1":	"पञ्चक्खन्धे परिञ्ञाय, ",
"sn22.76:6.2":	"सत्त सद्धम्मगोचरा; ",
"sn22.76:6.3":	"पसंसिया सप्पुरिसा, ",
"sn22.76:6.4":	"पुत्ता बुद्धस्स ओरसा। ",
"sn22.76:7.1":	"सत्तरतनसम्पन्ना, ",
"sn22.76:7.2":	"तीसु सिक्खासु सिक्खिता; ",
"sn22.76:7.3":	"अनुविचरन्ति महावीरा, ",
"sn22.76:7.4":	"पहीनभयभेरवा। ",
"sn22.76:8.1":	"दसहङ्गेहि सम्पन्ना, ",
"sn22.76:8.2":	"महानागा समाहिता; ",
"sn22.76:8.3":	"एते खो सेट्ठा लोकस्मिं, ",
"sn22.76:8.4":	"तण्हा तेसं न विज्जति। ",
"sn22.76:9.1":	"असेखञाणमुप्पन्नं, ",
"sn22.76:9.2":	"अन्तिमोयं समुस्सयो; ",
"sn22.76:9.3":	"यो सारो ब्रह्मचरियस्स, ",
"sn22.76:9.4":	"तस्मिं अपरपच्चया। ",
"sn22.76:10.1":	"विधासु न विकम्पन्ति, ",
"sn22.76:10.2":	"विप्पमुत्ता पुनब्भवा; ",
"sn22.76:10.3":	"दन्तभूमिमनुप्पत्ता, ",
"sn22.76:10.4":	"ते लोके विजिताविनो। ",
"sn22.76:11.1":	"उद्धं तिरियं अपाचीनं, ",
"sn22.76:11.2":	"नन्दी तेसं न विज्जति; ",
"sn22.76:11.3":	"नदन्ति ते सीहनादं, ",
"sn22.76:11.4":	"बुद्धा लोके अनुत्तरा”ति। ",
"sn22.76:11.5":	"चतुत्थं। "
}	
