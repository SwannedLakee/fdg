{	
"sn3.24:0.1":	"संयुत्त निकाय ३।२४ ",
"sn3.24:0.2":	"३। ततियवग्ग ",
"sn3.24:0.3":	"इस्सत्तसुत्त ",
"sn3.24:1.1":	"सावत्थिनिदानं। ",
"sn3.24:1.2":	"एकमन्तं निसिन्नो खो राजा पसेनदि कोसलो भगवन्तं एतदवोच: ",
"sn3.24:1.3":	"“कत्थ नु खो, भन्ते, दानं दातब्बन्”ति? ",
"sn3.24:1.4":	"“यत्थ खो, महाराज, चित्तं पसीदती”ति। ",
"sn3.24:1.5":	"“कत्थ पन, भन्ते, दिन्नं महप्फलन्”ति? ",
"sn3.24:1.6":	"“अञ्ञं खो एतं, महाराज, कत्थ दानं दातब्बं, अञ्ञं पनेतं कत्थ दिन्नं महप्फलन्ति? ",
"sn3.24:1.7":	"सीलवतो खो, महाराज, दिन्नं महप्फलं, नो तथा दुस्सीले। ",
"sn3.24:1.8":	"तेन हि, महाराज, तञ्ञेवेत्थ पटिपुच्छिस्सामि। यथा, ते खमेय्य, तथा नं ब्याकरेय्यासि। ",
"sn3.24:1.9":	"तं किं मञ्ञसि, महाराज, ",
"sn3.24:1.10":	"इध त्यस्स युद्धं पच्चुपट्ठितं सङ्गामो समुपब्यूळ्हो। ",
"sn3.24:1.11":	"अथ आगच्छेय्य खत्तियकुमारो असिक्खितो अकतहत्थो अकतयोग्गो अकतूपासनो भीरु छम्भी उत्रासी पलायी। ",
"sn3.24:1.12":	"भरेय्यासि तं पुरिसं, अत्थो च ते तादिसेन पुरिसेना”ति? ",
"sn3.24:1.13":	"“नाहं, भन्ते, भरेय्यं तं पुरिसं, न च मे अत्थो तादिसेन पुरिसेना”ति। ",
"sn3.24:1.14":	"“अथ आगच्छेय्य ब्राह्मणकुमारो असिक्खितो …पे… ",
"sn3.24:1.15":	"अथ आगच्छेय्य वेस्सकुमारो असिक्खितो …पे… ",
"sn3.24:1.16":	"अथ आगच्छेय्य सुद्दकुमारो असिक्खितो …पे… ",
"sn3.24:1.17":	"न च मे अत्थो तादिसेन पुरिसेना”ति। ",
"sn3.24:2.1":	"“तं किं मञ्ञसि, महाराज, ",
"sn3.24:2.2":	"इध त्यस्स युद्धं पच्चुपट्ठितं सङ्गामो समुपब्यूळ्हो। ",
"sn3.24:2.3":	"अथ आगच्छेय्य खत्तियकुमारो सुसिक्खितो कतहत्थो कतयोग्गो कतूपासनो अभीरु अच्छम्भी अनुत्रासी अपलायी। ",
"sn3.24:2.4":	"भरेय्यासि तं पुरिसं, अत्थो च ते तादिसेन पुरिसेना”ति? ",
"sn3.24:2.5":	"“भरेय्याहं, भन्ते, तं पुरिसं, अत्थो च मे तादिसेन पुरिसेना”ति। ",
"sn3.24:2.6":	"“अथ आगच्छेय्य ब्राह्मणकुमारो …पे… ",
"sn3.24:2.7":	"अथ आगच्छेय्य वेस्सकुमारो …पे… ",
"sn3.24:2.8":	"अथ आगच्छेय्य सुद्दकुमारो सुसिक्खितो कतहत्थो कतयोग्गो कतूपासनो अभीरु अच्छम्भी अनुत्रासी अपलायी। ",
"sn3.24:2.9":	"भरेय्यासि तं पुरिसं, अत्थो च ते तादिसेन पुरिसेना”ति? ",
"sn3.24:2.10":	"“भरेय्याहं, भन्ते, तं पुरिसं, अत्थो च मे तादिसेन पुरिसेना”ति। ",
"sn3.24:3.1":	"“एवमेव खो, महाराज, यस्मा कस्मा चेपि कुला अगारस्मा अनगारियं पब्बजितो होति, सो च होति पञ्चङ्गविप्पहीनो पञ्चङ्गसमन्नागतो, तस्मिं दिन्नं महप्फलं होति। ",
"sn3.24:3.2":	"कतमानि पञ्चङ्गानि पहीनानि होन्ति? ",
"sn3.24:3.3":	"कामच्छन्दो पहीनो होति, ब्यापादो पहीनो होति, थिनमिद्धं पहीनं होति, उद्धच्चकुक्कुच्चं पहीनं होति, विचिकिच्छा पहीना होति। ",
"sn3.24:3.4":	"इमानि पञ्चङ्गानि पहीनानि होन्ति। ",
"sn3.24:3.5":	"कतमेहि पञ्चहङ्गेहि समन्नागतो होति? ",
"sn3.24:3.6":	"असेक्खेन सीलक्खन्धेन समन्नागतो होति, असेक्खेन समाधिक्खन्धेन समन्नागतो होति, असेक्खेन पञ्ञाक्खन्धेन समन्नागतो होति, असेक्खेन विमुत्तिक्खन्धेन समन्नागतो होति, असेक्खेन विमुत्तिञाणदस्सनक्खन्धेन समन्नागतो होति। ",
"sn3.24:3.7":	"इमेहि पञ्चहङ्गेहि समन्नागतो होति। ",
"sn3.24:3.8":	"इति पञ्चङ्गविप्पहीने पञ्चङ्गसमन्नागते दिन्नं महप्फलन्”ति। ",
"sn3.24:3.9":	"इदमवोच भगवा …पे… ",
"sn3.24:3.10":	"सत्था: ",
"sn3.24:4.1":	"“इस्सत्तं बलवीरियञ्च, ",
"sn3.24:4.2":	"यस्मिं विज्जेथ माणवे; ",
"sn3.24:4.3":	"तं युद्धत्थो भरे राजा, ",
"sn3.24:4.4":	"नासूरं जातिपच्चया। ",
"sn3.24:5.1":	"तथेव खन्तिसोरच्चं, ",
"sn3.24:5.2":	"धम्मा यस्मिं पतिट्ठिता; ",
"sn3.24:5.3":	"अरियवुत्तिं मेधाविं, ",
"sn3.24:5.4":	"हीनजच्चम्पि पूजये। ",
"sn3.24:6.1":	"कारये अस्समे रम्मे, ",
"sn3.24:6.2":	"वासयेत्थ बहुस्सुते; ",
"sn3.24:6.3":	"पपञ्च विवने कयिरा, ",
"sn3.24:6.4":	"दुग्गे सङ्कमनानि च। ",
"sn3.24:7.1":	"अन्नं पानं खादनीयं, ",
"sn3.24:7.2":	"वत्थसेनासनानि च; ",
"sn3.24:7.3":	"ददेय्य उजुभूतेसु, ",
"sn3.24:7.4":	"विप्पसन्नेन चेतसा। ",
"sn3.24:8.1":	"यथा हि मेघो थनयं, ",
"sn3.24:8.2":	"विज्जुमाली सतक्ककु; ",
"sn3.24:8.3":	"थलं निन्नञ्च पूरेति, ",
"sn3.24:8.4":	"अभिवस्सं वसुन्धरं। ",
"sn3.24:9.1":	"तथेव सद्धो सुतवा, ",
"sn3.24:9.2":	"अभिसङ्खच्च भोजनं; ",
"sn3.24:9.3":	"वनिब्बके तप्पयति, ",
"sn3.24:9.4":	"अन्नपानेन पण्डितो। ",
"sn3.24:10.1":	"आमोदमानो पकिरेति, ",
"sn3.24:10.2":	"देथ देथाति भासति; ",
"sn3.24:10.3":	"तं हिस्स गज्जितं होति, ",
"sn3.24:10.4":	"देवस्सेव पवस्सतो; ",
"sn3.24:10.5":	"सा पुञ्ञधारा विपुला, ",
"sn3.24:10.6":	"दातारं अभिवस्सती”ति। "
}	
