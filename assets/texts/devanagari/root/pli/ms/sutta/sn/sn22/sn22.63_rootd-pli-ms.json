{	
"sn22.63:0.1":	"संयुत्त निकाय २२।६३ ",
"sn22.63:0.2":	"७। अरहन्तवग्ग ",
"sn22.63:0.3":	"उपादियमानसुत्त ",
"sn22.63:1.1":	"एवं मे सुतं—",
"sn22.63:1.2":	"एकं समयं भगवा सावत्थियं विहरति जेतवने अनाथपिण्डिकस्स आरामे। ",
"sn22.63:1.3":	"अथ खो अञ्ञतरो भिक्खु येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो सो भिक्खु भगवन्तं एतदवोच: ",
"sn22.63:1.4":	"“साधु मे, भन्ते, भगवा सङ्खित्तेन धम्मं देसेतु यमहं भगवतो धम्मं सुत्वा एको वूपकट्ठो अप्पमत्तो आतापी पहितत्तो विहरेय्यन्”ति। ",
"sn22.63:1.5":	"“उपादियमानो खो, भिक्खु, बद्धो मारस्स; ",
"sn22.63:1.6":	"अनुपादियमानो मुत्तो पापिमतो”ति। ",
"sn22.63:1.7":	"“अञ्ञातं भगवा, अञ्ञातं सुगता”ति। ",
"sn22.63:2.1":	"“यथा कथं पन त्वं, भिक्खु, मया सङ्खित्तेन भासितस्स वित्थारेन अत्थं आजानासी”ति? ",
"sn22.63:2.2":	"“रूपं खो, भन्ते, उपादियमानो बद्धो मारस्स; ",
"sn22.63:2.3":	"अनुपादियमानो मुत्तो पापिमतो। ",
"sn22.63:2.4":	"वेदनं उपादियमानो बद्धो मारस्स; ",
"sn22.63:2.5":	"अनुपादियमानो मुत्तो पापिमतो। ",
"sn22.63:2.6":	"सञ्ञं … ",
"sn22.63:2.7":	"सङ्खारे … ",
"sn22.63:2.8":	"विञ्ञाणं उपादियमानो बद्धो मारस्स; ",
"sn22.63:2.9":	"अनुपादियमानो मुत्तो पापिमतो। ",
"sn22.63:2.10":	"इमस्स ख्वाहं, भन्ते, भगवता सङ्खित्तेन भासितस्स एवं वित्थारेन अत्थं आजानामी”ति। ",
"sn22.63:3.1":	"“साधु साधु, भिक्खु। ",
"sn22.63:3.2":	"साधु खो त्वं, भिक्खु, मया सङ्खित्तेन भासितस्स वित्थारेन अत्थं आजानासि। ",
"sn22.63:3.3":	"रूपं खो, भिक्खु, उपादियमानो बद्धो मारस्स; ",
"sn22.63:3.4":	"अनुपादियमानो मुत्तो पापिमतो। ",
"sn22.63:3.5":	"वेदनं … ",
"sn22.63:3.6":	"सञ्ञं … ",
"sn22.63:3.7":	"सङ्खारे … ",
"sn22.63:3.8":	"विञ्ञाणं उपादियमानो बद्धो मारस्स; ",
"sn22.63:3.9":	"अनुपादियमानो मुत्तो पापिमतो। ",
"sn22.63:3.10":	"इमस्स खो, भिक्खु, मया सङ्खित्तेन भासितस्स एवं वित्थारेन अत्थो दट्ठब्बो”ति। ",
"sn22.63:4.1":	"अथ खो सो भिक्खु भगवतो भासितं अभिनन्दित्वा अनुमोदित्वा उट्ठायासना भगवन्तं अभिवादेत्वा पदक्खिणं कत्वा पक्कामि। ",
"sn22.63:4.2":	"अथ खो सो भिक्खु एको वूपकट्ठो अप्पमत्तो आतापी पहितत्तो विहरन्तो नचिरस्सेव—यस्सत्थाय कुलपुत्ता सम्मदेव अगारस्मा अनगारियं पब्बजन्ति, तदनुत्तरं—ब्रह्मचरियपरियोसानं दिट्ठेव धम्मे सयं अभिञ्ञा सच्छिकत्वा उपसम्पज्ज विहरति। ",
"sn22.63:4.3":	"“खीणा जाति, वुसितं ब्रह्मचरियं, कतं करणीयं, नापरं इत्थत्ताया”ति अब्भञ्ञासि। ",
"sn22.63:4.4":	"अञ्ञतरो च पन सो भिक्खु अरहतं अहोसीति। ",
"sn22.63:4.5":	"पठमं। "
}	
