{	
"sn13.2:0.1":	"संयुत्त निकाय १३।२ ",
"sn13.2:0.2":	"१। अभिसमयवग्ग ",
"sn13.2:0.3":	"पोक्खरणीसुत्त ",
"sn13.2:1.1":	"सावत्थियं विहरति। ",
"sn13.2:1.2":	"“सेय्यथापि, भिक्खवे, पोक्खरणी पञ्ञासयोजनानि आयामेन पञ्ञासयोजनानि वित्थारेन पञ्ञासयोजनानि उब्बेधेन, पुण्णा उदकस्स समतित्तिका काकपेय्या। ",
"sn13.2:1.3":	"ततो पुरिसो कुसग्गेन उदकं उद्धरेय्य। ",
"sn13.2:1.4":	"तं किं मञ्ञथ, भिक्खवे, ",
"sn13.2:1.5":	"कतमं नु खो बहुतरं, यं वा कुसग्गेन उदकं उब्भतं यं वा पोक्खरणिया उदकन्”ति? ",
"sn13.2:2.1":	"“एतदेव, भन्ते, बहुतरं, यदिदं पोक्खरणिया उदकं। ",
"sn13.2:2.2":	"अप्पमत्तकं कुसग्गेन उदकं उब्भतं। ",
"sn13.2:2.3":	"नेव सतिमं कलं उपेति न सहस्सिमं कलं उपेति न सतसहस्सिमं कलं उपेति पोक्खरणिया उदकं उपनिधाय कुसग्गेन उदकं उब्भतन्”ति। ",
"sn13.2:3.1":	"“एवमेव खो, भिक्खवे, अरियसावकस्स दिट्ठिसम्पन्नस्स पुग्गलस्स अभिसमेताविनो एतदेव बहुतरं दुक्खं यदिदं परिक्खीणं परियादिण्णं; अप्पमत्तकं अवसिट्ठं। ",
"sn13.2:3.2":	"नेव सतिमं कलं उपेति न सहस्सिमं कलं उपेति न सतसहस्सिमं कलं उपेति पुरिमं दुक्खक्खन्धं परिक्खीणं परियादिण्णं उपनिधाय, यदिदं सत्तक्खत्तुंपरमता। ",
"sn13.2:3.3":	"एवं महत्थियो खो, भिक्खवे, धम्माभिसमयो; एवं महत्थियो धम्मचक्खुपटिलाभो”ति। ",
"sn13.2:3.4":	"दुतियं। "
}	
