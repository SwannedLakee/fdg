{	
"sn16.12:0.1":	"संयुत्त निकाय १६।१२ ",
"sn16.12:0.2":	"१। कस्सपवग्ग ",
"sn16.12:0.3":	"परंमरणसुत्त ",
"sn16.12:1.1":	"एकं समयं आयस्मा च महाकस्सपो आयस्मा च सारिपुत्तो बाराणसियं विहरन्ति इसिपतने मिगदाये। ",
"sn16.12:1.2":	"अथ खो आयस्मा सारिपुत्तो सायन्हसमयं पटिसल्लाना वुट्ठितो येनायस्मा महाकस्सपो तेनुपसङ्कमि; उपसङ्कमित्वा आयस्मता महाकस्सपेन सद्धिं सम्मोदि। ",
"sn16.12:1.3":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो आयस्मा सारिपुत्तो आयस्मन्तं महाकस्सपं एतदवोच: ",
"sn16.12:1.4":	"“किं नु खो, आवुसो कस्सप, होति तथागतो परं मरणा”ति? ",
"sn16.12:1.5":	"“अब्याकतं खो एतं, आवुसो, भगवता: ",
"sn16.12:1.6":	"‘होति तथागतो परं मरणा’”ति। ",
"sn16.12:1.7":	"“किं पनावुसो, न होति तथागतो परं मरणा”ति? ",
"sn16.12:1.8":	"“एवम्पि खो, आवुसो, अब्याकतं भगवता: ",
"sn16.12:1.9":	"‘न होति तथागतो परं मरणा’”ति। ",
"sn16.12:1.10":	"“किं नु खो, आवुसो, होति च न च होति तथागतो परं मरणा”ति? ",
"sn16.12:1.11":	"“अब्याकतं खो एतं, आवुसो, भगवता: ",
"sn16.12:1.12":	"‘होति च न च होति तथागतो परं मरणा’”ति। ",
"sn16.12:1.13":	"“किं पनावुसो, नेव होति, न न होति तथागतो परं मरणा”ति? ",
"sn16.12:1.14":	"“एवम्पि खो, आवुसो, अब्याकतं भगवता: ",
"sn16.12:1.15":	"‘नेव होति न न होति तथागतो परं मरणा’”ति। ",
"sn16.12:1.16":	"“कस्मा चेतं, आवुसो, अब्याकतं भगवता”ति? ",
"sn16.12:1.17":	"“न हेतं, आवुसो, अत्थसंहितं नादिब्रह्मचरियकं न निब्बिदाय न विरागाय न निरोधाय न उपसमाय न अभिञ्ञाय न सम्बोधाय न निब्बानाय संवत्तति। ",
"sn16.12:1.18":	"तस्मा तं अब्याकतं भगवता”ति। ",
"sn16.12:2.1":	"“अथ किञ्चरहावुसो, ब्याकतं भगवता”ति? ",
"sn16.12:2.2":	"“इदं ‘दुक्खन्’ति खो, आवुसो, ब्याकतं भगवता; ",
"sn16.12:2.3":	"अयं ‘दुक्खसमुदयो’ति ब्याकतं भगवता; ",
"sn16.12:2.4":	"अयं ‘दुक्खनिरोधो’ति ब्याकतं भगवता; ",
"sn16.12:2.5":	"अयं ‘दुक्खनिरोधगामिनी पटिपदा’ति ब्याकतं भगवता”ति। ",
"sn16.12:2.6":	"“कस्मा चेतं, आवुसो, ब्याकतं भगवता”ति? ",
"sn16.12:2.7":	"“एतञ्हि, आवुसो, अत्थसंहितं एतं आदिब्रह्मचरियकं एतं निब्बिदाय विरागाय निरोधाय उपसमाय अभिञ्ञाय सम्बोधाय निब्बानाय संवत्तति। ",
"sn16.12:2.8":	"तस्मा तं ब्याकतं भगवता”ति। ",
"sn16.12:2.9":	"द्वादसमं। "
}	
