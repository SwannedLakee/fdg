{	
"sn17.3:0.1":	"संयुत्त निकाय १७।३ ",
"sn17.3:0.2":	"१। पठमवग्ग ",
"sn17.3:0.3":	"कुम्मसुत्त ",
"sn17.3:1.1":	"सावत्थियं विहरति। ",
"sn17.3:1.2":	"“दारुणो, भिक्खवे, लाभसक्कारसिलोको …पे… अधिगमाय। ",
"sn17.3:1.3":	"भूतपुब्बं, भिक्खवे, अञ्ञतरस्मिं उदकरहदे महाकुम्मकुलं चिरनिवासि अहोसि। ",
"sn17.3:1.4":	"अथ खो, भिक्खवे, अञ्ञतरो कुम्मो अञ्ञतरं कुम्मं एतदवोच: ",
"sn17.3:1.5":	"‘मा खो त्वं, तात कुम्म, एतं पदेसं अगमासी’ति। ",
"sn17.3:1.6":	"अगमासि खो, भिक्खवे, सो कुम्मो तं पदेसं। ",
"sn17.3:1.7":	"तमेनं लुद्दो पपताय विज्झि। ",
"sn17.3:1.8":	"अथ खो, भिक्खवे, सो कुम्मो येन सो कुम्मो तेनुपसङ्कमि। ",
"sn17.3:1.9":	"अद्दसा खो, भिक्खवे, सो कुम्मो तं कुम्मं दूरतोव आगच्छन्तं। ",
"sn17.3:1.10":	"दिस्वान तं कुम्मं एतदवोच: ",
"sn17.3:1.11":	"‘कच्चि त्वं, तात कुम्म, न तं पदेसं अगमासी’ति? ",
"sn17.3:1.12":	"‘अगमासिं ख्वाहं, तात कुम्म, तं पदेसन्’ति। ",
"sn17.3:1.13":	"‘कच्चि पनासि, तात कुम्म, अक्खतो अनुपहतो’ति? ",
"sn17.3:1.14":	"‘अक्खतो खोम्हि, तात कुम्म, अनुपहतो, अत्थि च मे इदं सुत्तकं पिट्ठितो पिट्ठितो अनुबन्धन्’ति। ",
"sn17.3:1.15":	"‘तग्घसि, तात कुम्म, खतो, तग्घ उपहतो। ",
"sn17.3:1.16":	"एतेन हि ते, तात कुम्म, सुत्तकेन पितरो च पितामहा च अनयं आपन्ना ब्यसनं आपन्ना। ",
"sn17.3:1.17":	"गच्छ दानि त्वं, तात कुम्म, न दानि त्वं अम्हाकन्’ति। ",
"sn17.3:2.1":	"लुद्दोति खो, भिक्खवे, मारस्सेतं पापिमतो अधिवचनं। ",
"sn17.3:2.2":	"पपताति खो, भिक्खवे, लाभसक्कारसिलोकस्सेतं अधिवचनं। ",
"sn17.3:2.3":	"सुत्तकन्ति खो, भिक्खवे, नन्दीरागस्सेतं अधिवचनं। ",
"sn17.3:2.4":	"यो हि कोचि, भिक्खवे, भिक्खु उप्पन्नं लाभसक्कारसिलोकं अस्सादेति निकामेति—",
"sn17.3:2.5":	"अयं वुच्चति, भिक्खवे, भिक्खु गिद्धो पपताय अनयं आपन्नो ब्यसनं आपन्नो यथाकामकरणीयो पापिमतो। ",
"sn17.3:2.6":	"एवं दारुणो खो, भिक्खवे, लाभसक्कारसिलोको …पे… ",
"sn17.3:2.7":	"एवञ्हि वो, भिक्खवे, सिक्खितब्बन्”ति। ",
"sn17.3:2.8":	"ततियं। "
}	
