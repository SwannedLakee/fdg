{	
"sn18.22:0.1":	"संयुत्त निकाय १८।२२ ",
"sn18.22:0.2":	"२। दुतियवग्ग ",
"sn18.22:0.3":	"अपगतसुत्त ",
"sn18.22:1.1":	"सावत्थिनिदानं। ",
"sn18.22:1.2":	"अथ खो आयस्मा राहुलो येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नो खो आयस्मा राहुलो भगवन्तं एतदवोच: ",
"sn18.22:1.3":	"“कथं नु खो, भन्ते, जानतो कथं पस्सतो इमस्मिं च सविञ्ञाणके काये बहिद्धा च सब्बनिमित्तेसु अहङ्कारममङ्कारमानापगतं मानसं होति विधा समतिक्कन्तं सन्तं सुविमुत्तन्”ति? ",
"sn18.22:1.4":	"“यं किञ्चि, राहुल, रूपं अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा सब्बं रूपं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दिस्वा अनुपादा विमुत्तो होति। ",
"sn18.22:2.1":	"या काचि वेदना …पे… ",
"sn18.22:2.2":	"या काचि सञ्ञा … ",
"sn18.22:2.3":	"ये केचि सङ्खारा … ",
"sn18.22:2.4":	"यं किञ्चि विञ्ञाणं अतीतानागतपच्चुप्पन्नं अज्झत्तं वा बहिद्धा वा ओळारिकं वा सुखुमं वा हीनं वा पणीतं वा यं दूरे सन्तिके वा, सब्बं विञ्ञाणं ‘नेतं मम, नेसोहमस्मि, न मेसो अत्ता’ति एवमेतं यथाभूतं सम्मप्पञ्ञाय दिस्वा अनुपादा विमुत्तो होति। ",
"sn18.22:2.5":	"एवं खो, राहुल, जानतो एवं पस्सतो इमस्मिञ्च सविञ्ञाणके काये बहिद्धा च सब्बनिमित्तेसु अहङ्कारममङ्कारमानापगतं मानसं होति विधा समतिक्कन्तं सन्तं सुविमुत्तन्”ति। ",
"sn18.22:2.6":	"द्वादसमं। ",
"sn18.22:2.7":	"दुतियो वग्गो। ",
"sn18.22:3.0":	"तस्सुद्दानं ",
"sn18.22:3.1":	"चक्खु रूपञ्च विञ्ञाणं, ",
"sn18.22:3.2":	"सम्फस्सो वेदनाय च; ",
"sn18.22:3.3":	"सञ्ञा सञ्चेतना तण्हा, ",
"sn18.22:3.4":	"धातु खन्धेन ते दस; ",
"sn18.22:3.5":	"अनुसयं अपगतञ्चेव, ",
"sn18.22:3.6":	"वग्गो तेन पवुच्चतीति। ",
"sn18.22:3.7":	"राहुलसंयुत्तं समत्तं। "
}	
