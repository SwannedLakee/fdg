{	
"sn2.10:0.1":	"संयुत्त निकाय २।१० ",
"sn2.10:0.2":	"१। पठमवग्ग ",
"sn2.10:0.3":	"सूरियसुत्त ",
"sn2.10:1.1":	"सावत्थिनिदानं। ",
"sn2.10:1.2":	"तेन खो पन समयेन सूरियो देवपुत्तो राहुना असुरिन्देन गहितो होति। ",
"sn2.10:1.3":	"अथ खो सूरियो देवपुत्तो भगवन्तं अनुस्सरमानो तायं वेलायं इमं गाथं अभासि: ",
"sn2.10:2.1":	"“नमो ते बुद्ध वीरत्थु, ",
"sn2.10:2.2":	"विप्पमुत्तोसि सब्बधि; ",
"sn2.10:2.3":	"सम्बाधपटिपन्नोस्मि, ",
"sn2.10:2.4":	"तस्स मे सरणं भवा”ति। ",
"sn2.10:3.1":	"अथ खो भगवा सूरियं देवपुत्तं आरब्भ राहुं असुरिन्दं गाथाहि अज्झभासि: ",
"sn2.10:4.1":	"“तथागतं अरहन्तं, ",
"sn2.10:4.2":	"सूरियो सरणं गतो; ",
"sn2.10:4.3":	"राहु सूरियं पमुञ्चस्सु, ",
"sn2.10:4.4":	"बुद्धा लोकानुकम्पका। ",
"sn2.10:5.1":	"यो अन्धकारे तमसि पभङ्करो, ",
"sn2.10:5.2":	"वेरोचनो मण्डली उग्गतेजो; ",
"sn2.10:5.3":	"मा राहु गिली चरमन्तलिक्खे, ",
"sn2.10:5.4":	"पजं ममं राहु पमुञ्च सूरियन्”ति। ",
"sn2.10:6.1":	"अथ खो राहु असुरिन्दो सूरियं देवपुत्तं मुञ्चित्वा तरमानरूपो येन वेपचित्ति असुरिन्दो तेनुपसङ्कमि; उपसङ्कमित्वा संविग्गो लोमहट्ठजातो एकमन्तं अट्ठासि। ",
"sn2.10:6.2":	"एकमन्तं ठितं खो राहुं असुरिन्दं वेपचित्ति असुरिन्दो गाथाय अज्झभासि: ",
"sn2.10:7.1":	"“किं नु सन्तरमानोव, ",
"sn2.10:7.2":	"राहु सूरियं पमुञ्चसि; ",
"sn2.10:7.3":	"संविग्गरूपो आगम्म, ",
"sn2.10:7.4":	"किं नु भीतोव तिट्ठसी”ति। ",
"sn2.10:8.1":	"“सत्तधा मे फले मुद्धा, ",
"sn2.10:8.2":	"जीवन्तो न सुखं लभे; ",
"sn2.10:8.3":	"बुद्धगाथाभिगीतोम्हि, ",
"sn2.10:8.4":	"नो चे मुञ्चेय्य सूरियन्”ति। ",
"sn2.10:8.5":	"पठमो वग्गो। ",
"sn2.10:9.0":	"तस्सुद्दानं ",
"sn2.10:9.1":	"द्वे कस्सपा च माघो च, ",
"sn2.10:9.2":	"मागधो दामलि कामदो; ",
"sn2.10:9.3":	"पञ्चालचण्डो तायनो, ",
"sn2.10:9.4":	"चन्दिमसूरियेन ते दसाति। "
}	
