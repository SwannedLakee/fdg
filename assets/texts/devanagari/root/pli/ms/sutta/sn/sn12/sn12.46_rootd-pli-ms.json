{	
"sn12.46:0.1":	"संयुत्त निकाय १२।४६ ",
"sn12.46:0.2":	"५। गहपतिवग्ग ",
"sn12.46:0.3":	"अञ्ञतरब्राह्मणसुत्त ",
"sn12.46:1.1":	"सावत्थियं विहरति। ",
"sn12.46:1.2":	"अथ खो अञ्ञतरो ब्राह्मणो येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"sn12.46:1.3":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो सो ब्राह्मणो भगवन्तं एतदवोच: ",
"sn12.46:2.1":	"“किं नु खो, भो गोतम, सो करोति सो पटिसंवेदयती”ति? ",
"sn12.46:2.2":	"“‘सो करोति सो पटिसंवेदयती’ति खो, ब्राह्मण, अयमेको अन्तो”। ",
"sn12.46:3.1":	"“किं पन, भो गोतम, अञ्ञो करोति, अञ्ञो पटिसंवेदयती”ति? ",
"sn12.46:3.2":	"“‘अञ्ञो करोति, अञ्ञो पटिसंवेदयती’ति खो, ब्राह्मण, अयं दुतियो अन्तो। ",
"sn12.46:3.3":	"एते ते, ब्राह्मण, उभो अन्ते अनुपगम्म मज्झेन तथागतो धम्मं देसेति: ",
"sn12.46:3.4":	"‘अविज्जापच्चया सङ्खारा; ",
"sn12.46:3.5":	"सङ्खारपच्चया विञ्ञाणं …पे… ",
"sn12.46:3.6":	"एवमेतस्स केवलस्स दुक्खक्खन्धस्स समुदयो होति। ",
"sn12.46:3.7":	"अविज्जाय त्वेव असेसविरागनिरोधा सङ्खारनिरोधो; ",
"sn12.46:3.8":	"सङ्खारनिरोधा …पे… ",
"sn12.46:3.9":	"एवमेतस्स केवलस्स दुक्खक्खन्धस्स निरोधो होती’”ति। ",
"sn12.46:4.1":	"एवं वुत्ते, सो ब्राह्मणो भगवन्तं एतदवोच: ",
"sn12.46:4.2":	"“अभिक्कन्तं, भो गोतम, अभिक्कन्तं, भो गोतम …पे… ",
"sn12.46:4.3":	"उपासकं मं भवं गोतमो धारेतु अज्जतग्गे पाणुपेतं सरणं गतन्”ति। ",
"sn12.46:4.4":	"छट्ठं। "
}	
