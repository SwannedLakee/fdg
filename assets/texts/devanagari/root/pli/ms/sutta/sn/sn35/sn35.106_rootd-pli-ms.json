{	
"sn35.106:0.1":	"संयुत्त निकाय ३५।१०६ ",
"sn35.106:0.2":	"११। योगक्खेमिवग्ग ",
"sn35.106:0.3":	"दुक्खसमुदयसुत्त ",
"sn35.106:1.1":	"“दुक्खस्स, भिक्खवे, समुदयञ्च अत्थङ्गमञ्च देसेस्सामि। ",
"sn35.106:1.2":	"तं सुणाथ। ",
"sn35.106:1.3":	"कतमो च, भिक्खवे, दुक्खस्स समुदयो? ",
"sn35.106:1.4":	"चक्खुञ्च पटिच्च रूपे च उप्पज्जति चक्खुविञ्ञाणं। तिण्णं सङ्गति फस्सो। ",
"sn35.106:1.5":	"फस्सपच्चया वेदना; ",
"sn35.106:1.6":	"वेदनापच्चया तण्हा। ",
"sn35.106:1.7":	"अयं दुक्खस्स समुदयो …पे… ",
"sn35.106:1.8":	"जिव्हञ्च पटिच्च रसे च उप्पज्जति जिव्हाविञ्ञाणं। तिण्णं सङ्गति फस्सो। ",
"sn35.106:1.9":	"फस्सपच्चया वेदना; ",
"sn35.106:1.10":	"वेदनापच्चया तण्हा। ",
"sn35.106:1.11":	"अयं दुक्खस्स समुदयो …पे… मनञ्च पटिच्च धम्मे च उप्पज्जति मनोविञ्ञाणं। ",
"sn35.106:1.12":	"तिण्णं सङ्गति फस्सो। ",
"sn35.106:1.13":	"फस्सपच्चया वेदना; ",
"sn35.106:1.14":	"वेदनापच्चया तण्हा। ",
"sn35.106:1.15":	"अयं खो, भिक्खवे, दुक्खस्स समुदयो। ",
"sn35.106:2.1":	"कतमो च, भिक्खवे, दुक्खस्स अत्थङ्गमो? ",
"sn35.106:2.2":	"चक्खुञ्च पटिच्च रूपे च उप्पज्जति चक्खुविञ्ञाणं। तिण्णं सङ्गति फस्सो। ",
"sn35.106:2.3":	"फस्सपच्चया वेदना; ",
"sn35.106:2.4":	"वेदनापच्चया तण्हा। ",
"sn35.106:2.5":	"तस्सायेव तण्हाय असेसविरागनिरोधा उपादाननिरोधो; ",
"sn35.106:2.6":	"उपादाननिरोधा भवनिरोधो; ",
"sn35.106:2.7":	"भवनिरोधा जातिनिरोधो; ",
"sn35.106:2.8":	"जातिनिरोधा जरामरणं सोकपरिदेवदुक्खदोमनस्सुपायासा निरुज्झन्ति। ",
"sn35.106:2.9":	"एवमेतस्स केवलस्स दुक्खक्खन्धस्स निरोधो होति। ",
"sn35.106:2.10":	"अयं दुक्खस्स अत्थङ्गमो …पे… ",
"sn35.106:2.11":	"जिव्हञ्च पटिच्च रसे च उप्पज्जति जिव्हाविञ्ञाणं …पे… ",
"sn35.106:2.12":	"मनञ्च पटिच्च धम्मे च उप्पज्जति मनोविञ्ञाणं। तिण्णं सङ्गति फस्सो। ",
"sn35.106:2.13":	"फस्सपच्चया वेदना; ",
"sn35.106:2.14":	"वेदनापच्चया तण्हा। ",
"sn35.106:2.15":	"तस्सायेव तण्हाय असेसविरागनिरोधा उपादाननिरोधो; ",
"sn35.106:2.16":	"उपादाननिरोधा भवनिरोधो; ",
"sn35.106:2.17":	"भवनिरोधा जातिनिरोधो; ",
"sn35.106:2.18":	"जातिनिरोधा जरामरणं सोकपरिदेवदुक्खदोमनस्सुपायासा निरुज्झन्ति। ",
"sn35.106:2.19":	"एवमेतस्स केवलस्स दुक्खक्खन्धस्स निरोधो होति। ",
"sn35.106:2.20":	"अयं खो, भिक्खवे, दुक्खस्स अत्थङ्गमो”ति। ",
"sn35.106:2.21":	"ततियं। "
}	
