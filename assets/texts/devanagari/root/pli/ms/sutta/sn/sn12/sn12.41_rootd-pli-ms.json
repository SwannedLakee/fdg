{	
"sn12.41:0.1":	"संयुत्त निकाय १२।४१ ",
"sn12.41:0.2":	"५। गहपतिवग्ग ",
"sn12.41:0.3":	"पञ्चवेरभयसुत्त ",
"sn12.41:1.1":	"सावत्थियं विहरति। ",
"sn12.41:1.2":	"अथ खो अनाथपिण्डिको गहपति येन भगवा तेनुपसङ्कमि; उपसङ्कमित्वा भगवन्तं अभिवादेत्वा एकमन्तं निसीदि। एकमन्तं निसिन्नं खो अनाथपिण्डिकं गहपतिं भगवा एतदवोच: ",
"sn12.41:2.1":	"“यतो खो, गहपति, अरियसावकस्स पञ्च भयानि वेरानि वूपसन्तानि होन्ति, चतूहि च सोतापत्तियङ्गेहि समन्नागतो होति, अरियो चस्स ञायो पञ्ञाय सुदिट्ठो होति सुप्पटिविद्धो, सो आकङ्खमानो अत्तनाव अत्तानं ब्याकरेय्य: ",
"sn12.41:2.2":	"‘खीणनिरयोम्हि खीणतिरच्छानयोनि खीणपेत्तिविसयो खीणापायदुग्गतिविनिपातो, सोतापन्नोहमस्मि अविनिपातधम्मो नियतो सम्बोधिपरायनो’ति। ",
"sn12.41:3.1":	"कतमानि पञ्च भयानि वेरानि वूपसन्तानि होन्ति? ",
"sn12.41:3.2":	"यं, गहपति, पाणातिपाती पाणातिपातपच्चया दिट्ठधम्मिकम्पि भयं वेरं पसवति, सम्परायिकम्पि भयं वेरं पसवति, चेतसिकम्पि दुक्खं दोमनस्सं पटिसंवेदयति, पाणातिपाता पटिविरतस्स एवं तं भयं वेरं वूपसन्तं होति। ",
"sn12.41:4.1":	"यं, गहपति, अदिन्नादायी अदिन्नादानपच्चया दिट्ठधम्मिकम्पि भयं वेरं पसवति, सम्परायिकम्पि भयं वेरं पसवति, चेतसिकम्पि दुक्खं दोमनस्सं पटिसंवेदयति, अदिन्नादाना पटिविरतस्स एवं तं भयं वेरं वूपसन्तं होति। ",
"sn12.41:5.1":	"यं, गहपति, कामेसुमिच्छाचारी कामेसुमिच्छाचारपच्चया दिट्ठधम्मिकम्पि भयं वेरं पसवति, सम्परायिकम्पि भयं वेरं पसवति, चेतसिकम्पि दुक्खं दोमनस्सं पटिसंवेदयति, कामेसुमिच्छाचारा पटिविरतस्स एवं तं भयं वेरं वूपसन्तं होति। ",
"sn12.41:6.1":	"यं, गहपति, मुसावादी मुसावादपच्चया दिट्ठधम्मिकम्पि भयं वेरं पसवति, सम्परायिकम्पि भयं वेरं पसवति, चेतसिकम्पि दुक्खं दोमनस्सं पटिसंवेदयति, मुसावादा पटिविरतस्स एवं तं भयं वेरं वूपसन्तं होति। ",
"sn12.41:7.1":	"यं, गहपति, सुरामेरयमज्जपमादट्ठायी सुरामेरयमज्जपमादट्ठानपच्चया दिट्ठधम्मिकम्पि भयं वेरं पसवति, सम्परायिकम्पि भयं वेरं पसवति, चेतसिकम्पि दुक्खं दोमनस्सं पटिसंवेदयति, सुरामेरयमज्जपमादट्ठाना पटिविरतस्स एवं तं भयं वेरं वूपसन्तं होति। ",
"sn12.41:7.2":	"इमानि पञ्च भयानि वेरानि वूपसन्तानि होन्ति। ",
"sn12.41:8.1":	"कतमेहि चतूहि सोतापत्तियङ्गेहि समन्नागतो होति? ",
"sn12.41:8.2":	"इध, गहपति, अरियसावको बुद्धे अवेच्चप्पसादेन समन्नागतो होति: ",
"sn12.41:8.3":	"‘इतिपि सो भगवा अरहं सम्मासम्बुद्धो विज्जाचरणसम्पन्नो सुगतो लोकविदू अनुत्तरो पुरिसदम्मसारथि सत्था देवमनुस्सानं बुद्धो भगवा’ति। ",
"sn12.41:9.1":	"धम्मे अवेच्चप्पसादेन समन्नागतो होति: ",
"sn12.41:9.2":	"‘स्वाक्खातो भगवता धम्मो सन्दिट्ठिको अकालिको एहिपस्सिको ओपनेय्यिको पच्चत्तं वेदितब्बो विञ्ञूही’ति। ",
"sn12.41:10.1":	"सङ्घे अवेच्चप्पसादेन समन्नागतो होति: ",
"sn12.41:10.2":	"‘सुप्पटिपन्नो भगवतो सावकसङ्घो, उजुप्पटिपन्नो भगवतो सावकसङ्घो, ञायप्पटिपन्नो भगवतो सावकसङ्घो, सामीचिप्पटिपन्नो भगवतो सावकसङ्घो, यदिदं चत्तारि पुरिसयुगानि अट्ठ पुरिसपुग्गला, एस भगवतो सावकसङ्घो आहुनेय्यो पाहुनेय्यो दक्खिणेय्यो अञ्जलिकरणीयो अनुत्तरं पुञ्ञक्खेत्तं लोकस्सा’ति। ",
"sn12.41:11.1":	"अरियकन्तेहि सीलेहि समन्नागतो होति अखण्डेहि अच्छिद्देहि असबलेहि अकम्मासेहि भुजिस्सेहि विञ्ञुप्पसत्थेहि अपरामट्ठेहि समाधिसंवत्तनिकेहि। ",
"sn12.41:11.2":	"इमेहि चतूहि सोतापत्तियङ्गेहि समन्नागतो होति। ",
"sn12.41:12.1":	"कतमो चस्स अरियो ञायो पञ्ञाय सुदिट्ठो होति सुप्पटिविद्धो? ",
"sn12.41:12.2":	"इध, गहपति, अरियसावको पटिच्चसमुप्पादञ्ञेव साधुकं योनिसो मनसि करोति: ",
"sn12.41:12.3":	"‘इति इमस्मिं सति इदं होति, इमस्मिं असति इदं न होति; ",
"sn12.41:12.4":	"इमस्सुप्पादा इदं उप्पज्जति, इमस्स निरोधा इदं निरुज्झति। ",
"sn12.41:12.5":	"यदिदं अविज्जापच्चया सङ्खारा; ",
"sn12.41:12.6":	"सङ्खारपच्चया विञ्ञाणं …पे… ",
"sn12.41:12.7":	"एवमेतस्स केवलस्स दुक्खक्खन्धस्स समुदयो होति। ",
"sn12.41:12.8":	"अविज्जाय त्वेव असेसविरागनिरोधा सङ्खारनिरोधो; ",
"sn12.41:12.9":	"सङ्खारनिरोधा विञ्ञाणनिरोधो …पे… ",
"sn12.41:12.10":	"एवमेतस्स केवलस्स दुक्खक्खन्धस्स निरोधो होति। ",
"sn12.41:12.11":	"अयमस्स अरियो ञायो पञ्ञाय सुदिट्ठो होति सुप्पटिविद्धो। ",
"sn12.41:13.1":	"यतो खो, गहपति, अरियसावकस्स इमानि पञ्च भयानि वेरानि वूपसन्तानि होन्ति, इमेहि चतूहि सोतापत्तियङ्गेहि समन्नागतो होति, अयञ्चस्स अरियो ञायो पञ्ञाय सुदिट्ठो होति सुप्पटिविद्धो, सो आकङ्खमानो अत्तनाव अत्तानं ब्याकरेय्य: ",
"sn12.41:13.2":	"‘खीणनिरयोम्हि खीणतिरच्छानयोनि खीणपेत्तिविसयो खीणापायदुग्गतिविनिपातो, सोतापन्नोहमस्मि अविनिपातधम्मो नियतो सम्बोधिपरायनो’”ति। ",
"sn12.41:13.3":	"पठमं। "
}	
