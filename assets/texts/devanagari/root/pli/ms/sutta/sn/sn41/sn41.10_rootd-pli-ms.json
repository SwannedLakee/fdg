{	
"sn41.10:0.1":	"संयुत्त निकाय ४१।१० ",
"sn41.10:0.2":	"१। चित्तवग्ग ",
"sn41.10:0.3":	"गिलानदस्सनसुत्त ",
"sn41.10:1.1":	"तेन खो पन समयेन चित्तो गहपति आबाधिको होति दुक्खितो बाळ्हगिलानो। ",
"sn41.10:1.2":	"अथ खो सम्बहुला आरामदेवता वनदेवता रुक्खदेवता ओसधितिणवनप्पतीसु अधिवत्था देवता सङ्गम्म समागम्म चित्तं गहपतिं एतदवोचुं: ",
"sn41.10:1.3":	"“पणिधेहि, गहपति, अनागतमद्धानं राजा अस्सं चक्कवत्ती”ति। ",
"sn41.10:2.1":	"एवं वुत्ते, चित्तो गहपति ता आरामदेवता वनदेवता रुक्खदेवता ओसधितिणवनप्पतीसु अधिवत्था देवता एतदवोच: ",
"sn41.10:2.2":	"“तम्पि अनिच्चं, तम्पि अद्धुवं, तम्पि पहाय गमनीयन्”ति। ",
"sn41.10:2.3":	"एवं वुत्ते, चित्तस्स गहपतिनो मित्तामच्चा ञातिसालोहिता चित्तं गहपतिं एतदवोचुं: ",
"sn41.10:2.4":	"“सतिं, अय्यपुत्त, उपट्ठपेहि, मा विप्पलपी”ति। ",
"sn41.10:2.5":	"“किं ताहं वदामि यं मं तुम्हे एवं वदेथ: ",
"sn41.10:2.6":	"‘सतिं, अय्यपुत्त, उपट्ठपेहि, मा विप्पलपी’”ति? ",
"sn41.10:2.7":	"“एवं खो त्वं, अय्यपुत्त, वदेसि: ",
"sn41.10:2.8":	"‘तम्पि अनिच्चं, तम्पि अद्धुवं, तम्पि पहाय गमनीयन्’”ति। ",
"sn41.10:2.9":	"“तथा हि पन मं आरामदेवता वनदेवता रुक्खदेवता ओसधितिणवनप्पतीसु अधिवत्था देवता एवमाहंसु: ",
"sn41.10:2.10":	"‘पणिधेहि, गहपति, अनागतमद्धानं राजा अस्सं चक्कवत्ती’ति। ",
"sn41.10:2.11":	"ताहं एवं वदामि: ",
"sn41.10:2.12":	"‘तम्पि अनिच्चं …पे… तम्पि पहाय गमनीयन्’”ति। ",
"sn41.10:2.13":	"“किं पन ता, अय्यपुत्त, आरामदेवता वनदेवता रुक्खदेवता ओसधितिणवनप्पतीसु अधिवत्था देवता अत्थवसं सम्पस्समाना एवमाहंसु: ",
"sn41.10:2.14":	"‘पणिधेहि, गहपति, अनागतमद्धानं राजा अस्सं चक्कवत्ती’”ति? ",
"sn41.10:2.15":	"“तासं खो आरामदेवतानं वनदेवतानं रुक्खदेवतानं ओसधितिणवनप्पतीसु अधिवत्थानं देवतानं एवं होति: ",
"sn41.10:2.16":	"‘अयं खो चित्तो गहपति, सीलवा कल्याणधम्मो। ",
"sn41.10:2.17":	"सचे पणिदहिस्सति—",
"sn41.10:2.18":	"अनागतमद्धानं राजा अस्सं चक्कवत्ती’ति, ‘तस्स खो अयं इज्झिस्सति, सीलवतो चेतोपणिधि विसुद्धत्ता धम्मिको धम्मिकं फलं अनुपस्सती’ति। ",
"sn41.10:2.19":	"इमं खो ता आरामदेवता वनदेवता रुक्खदेवता ओसधितिणवनप्पतीसु अधिवत्था देवता अत्थवसं सम्पस्समाना एवमाहंसु: ",
"sn41.10:2.20":	"‘पणिधेहि, गहपति, अनागतमद्धानं राजा अस्सं चक्कवत्ती’ति। ",
"sn41.10:2.21":	"ताहं एवं वदामि: ",
"sn41.10:2.22":	"‘तम्पि अनिच्चं, तम्पि अद्धुवं, तम्पि पहाय गमनीयन्’”ति। ",
"sn41.10:3.1":	"“तेन हि, अय्यपुत्त, अम्हेपि ओवदाही”ति। ",
"sn41.10:3.2":	"“तस्मा हि वो एवं सिक्खितब्बं—",
"sn41.10:3.3":	"बुद्धे अवेच्चप्पसादेन समन्नागता भविस्साम: ",
"sn41.10:3.4":	"‘इतिपि सो भगवा अरहं सम्मासम्बुद्धो विज्जाचरणसम्पन्नो सुगतो लोकविदू अनुत्तरो पुरिसदम्मसारथि सत्था देवमनुस्सानं बुद्धो भगवा’ति। ",
"sn41.10:3.5":	"धम्मे अवेच्चप्पसादेन समन्नागता भविस्साम: ",
"sn41.10:3.6":	"‘स्वाक्खातो भगवता धम्मो सन्दिट्ठिको अकालिको एहिपस्सिको ओपनेय्यिको पच्चत्तं वेदितब्बो विञ्ञूही’ति। ",
"sn41.10:3.7":	"सङ्घे अवेच्चप्पसादेन समन्नागता भविस्साम: ",
"sn41.10:3.8":	"‘सुप्पटिपन्नो भगवतो सावकसङ्घो, उजुप्पटिपन्नो भगवतो सावकसङ्घो, ञायप्पटिपन्नो भगवतो सावकसङ्घो, सामीचिप्पटिपन्नो भगवतो सावकसङ्घो, यदिदं चत्तारि पुरिसयुगानि अट्ठ पुरिसपुग्गला एस भगवतो सावकसङ्घो आहुनेय्यो पाहुनेय्यो दक्खिणेय्यो अञ्जलिकरणीयो अनुत्तरं पुञ्ञक्खेत्तं लोकस्सा’ति। ",
"sn41.10:3.9":	"यं खो पन किञ्चि कुले देय्यधम्मं सब्बं तं अप्पटिविभत्तं भविस्सति सीलवन्तेहि कल्याणधम्मेहीति एवञ्हि वो सिक्खितब्बन्”ति। ",
"sn41.10:3.10":	"अथ खो चित्तो गहपति मित्तामच्चे ञातिसालोहिते बुद्धे च धम्मे च सङ्घे च चागे च समादपेत्वा कालमकासीति। ",
"sn41.10:3.11":	"दसमं। ",
"sn41.10:3.12":	"चित्तवग्गो पठमो। ",
"sn41.10:4.0":	"तस्सुद्दानं ",
"sn41.10:4.1":	"संयोजनं द्वे इसिदत्ता, ",
"sn41.10:4.2":	"महको कामभूपि च; ",
"sn41.10:4.3":	"गोदत्तो च निगण्ठो च, ",
"sn41.10:4.4":	"अचेलेन गिलानदस्सनन्ति। ",
"sn41.10:4.5":	"चित्तसंयुत्तं समत्तं। "
}	
