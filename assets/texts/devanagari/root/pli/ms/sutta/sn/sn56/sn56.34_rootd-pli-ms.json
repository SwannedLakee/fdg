{	
"sn56.34:0.1":	"संयुत्त निकाय ५६।३४ ",
"sn56.34:0.2":	"४। सीसपावनवग्ग ",
"sn56.34:0.3":	"चेलसुत्त ",
"sn56.34:1.1":	"“आदित्ते, भिक्खवे, चेले वा सीसे वा किमस्स करणीयन्”ति? ",
"sn56.34:1.2":	"“आदित्ते, भन्ते, चेले वा सीसे वा, तस्सेव चेलस्स वा सीसस्स वा निब्बापनाय अधिमत्तो छन्दो च वायामो च उस्साहो च उस्सोळ्ही च अप्पटिवानी च सति च सम्पजञ्ञञ्च करणीयन्”ति। ",
"sn56.34:2.1":	"“आदित्तं, भिक्खवे, चेलं वा सीसं वा अज्झुपेक्खित्वा अमनसिकरित्वा अनभिसमेतानं चतुन्नं अरियसच्चानं यथाभूतं अभिसमयाय अधिमत्तो छन्दो च वायामो च उस्साहो च उस्सोळ्ही च अप्पटिवानी च सति च सम्पजञ्ञञ्च करणीयं। ",
"sn56.34:2.2":	"कतमेसं चतुन्नं? ",
"sn56.34:2.3":	"दुक्खस्स अरियसच्चस्स …पे… दुक्खनिरोधगामिनिया पटिपदाय अरियसच्चस्स। ",
"sn56.34:3.1":	"तस्मातिह, भिक्खवे, ‘इदं दुक्खन्’ति योगो करणीयो …पे… ‘अयं दुक्खनिरोधगामिनी पटिपदा’ति योगो करणीयो”ति। ",
"sn56.34:3.2":	"चतुत्थं। "
}	
