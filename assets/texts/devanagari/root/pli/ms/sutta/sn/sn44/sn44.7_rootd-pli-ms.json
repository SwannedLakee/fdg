{	
"sn44.7:0.1":	"संयुत्त निकाय ४४।७ ",
"sn44.7:0.2":	"१। अब्याकतवग्ग ",
"sn44.7:0.3":	"मोग्गल्लानसुत्त ",
"sn44.7:1.1":	"अथ खो वच्छगोत्तो परिब्बाजको येनायस्मा महामोग्गल्लानो तेनुपसङ्कमि; उपसङ्कमित्वा आयस्मता महामोग्गल्लानेन सद्धिं सम्मोदि। ",
"sn44.7:1.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो वच्छगोत्तो परिब्बाजको आयस्मन्तं महामोग्गल्लानं एतदवोच: ",
"sn44.7:2.1":	"“किं नु खो, भो मोग्गल्लान, सस्सतो लोको”ति? ",
"sn44.7:2.2":	"“अब्याकतं खो एतं, वच्छ, भगवता: ",
"sn44.7:2.3":	"‘सस्सतो लोको’”ति। ",
"sn44.7:2.4":	"“किं पन, भो मोग्गल्लान, असस्सतो लोको”ति? ",
"sn44.7:2.5":	"“एतम्पि खो, वच्छ, अब्याकतं भगवता: ",
"sn44.7:2.6":	"‘असस्सतो लोको’”ति। ",
"sn44.7:2.7":	"“किं नु खो, भो मोग्गल्लान, अन्तवा लोको”ति? ",
"sn44.7:2.8":	"“अब्याकतं खो एतं, वच्छ, भगवता: ",
"sn44.7:2.9":	"‘अन्तवा लोको’”ति। ",
"sn44.7:2.10":	"“किं पन, भो मोग्गल्लान, अनन्तवा लोको”ति? ",
"sn44.7:2.11":	"“एतम्पि खो, वच्छ, अब्याकतं भगवता: ",
"sn44.7:2.12":	"‘अनन्तवा लोको’”ति। ",
"sn44.7:2.13":	"“किं नु खो, भो मोग्गल्लान, तं जीवं तं सरीरन्”ति? ",
"sn44.7:2.14":	"“अब्याकतं खो एतं, वच्छ, भगवता: ",
"sn44.7:2.15":	"‘तं जीवं तं सरीरन्’”ति। ",
"sn44.7:2.16":	"“किं पन, भो मोग्गल्लान, अञ्ञं जीवं अञ्ञं सरीरन्”ति? ",
"sn44.7:2.17":	"“एतम्पि खो, वच्छ, अब्याकतं भगवता: ",
"sn44.7:2.18":	"‘अञ्ञं जीवं अञ्ञं सरीरन्’”ति। ",
"sn44.7:2.19":	"“किं नु खो, भो मोग्गल्लान, होति तथागतो परं मरणा”ति? ",
"sn44.7:2.20":	"“अब्याकतं खो एतं, वच्छ, भगवता: ",
"sn44.7:2.21":	"‘होति तथागतो परं मरणा’”ति। ",
"sn44.7:2.22":	"“किं पन, भो मोग्गल्लान, न होति तथागतो परं मरणा”ति? ",
"sn44.7:2.23":	"“एतम्पि खो, वच्छ, अब्याकतं भगवता: ",
"sn44.7:2.24":	"‘न होति तथागतो परं मरणा’”ति। ",
"sn44.7:2.25":	"“किं नु खो, भो मोग्गल्लान, होति च न च होति तथागतो परं मरणा”ति? ",
"sn44.7:2.26":	"“अब्याकतं खो एतं, वच्छ, भगवता: ",
"sn44.7:2.27":	"‘होति च न च होति तथागतो परं मरणा’”ति। ",
"sn44.7:2.28":	"“किं पन, भो मोग्गल्लान, नेव होति न न होति तथागतो परं मरणा”ति? ",
"sn44.7:2.29":	"“एतम्पि खो, वच्छ, अब्याकतं भगवता: ",
"sn44.7:2.30":	"‘नेव होति न न होति तथागतो परं मरणा’”ति। ",
"sn44.7:3.1":	"“को नु खो, भो मोग्गल्लान, हेतु को पच्चयो, येन अञ्ञतित्थियानं परिब्बाजकानं एवं पुट्ठानं एवं वेय्याकरणं होति—",
"sn44.7:3.2":	"सस्सतो लोकोति वा, असस्सतो लोकोति वा, अन्तवा लोकोति वा, अनन्तवा लोकोति वा, तं जीवं तं सरीरन्ति वा, अञ्ञं जीवं अञ्ञं सरीरन्ति वा, होति तथागतो परं मरणाति वा, न होति तथागतो परं मरणाति वा, होति च न च होति तथागतो परं मरणाति वा, नेव होति न न होति तथागतो परं मरणाति वा? ",
"sn44.7:3.3":	"को पन, भो मोग्गल्लान, हेतु को पच्चयो, येन समणस्स गोतमस्स एवं पुट्ठस्स न एवं वेय्याकरणं होति—",
"sn44.7:3.4":	"सस्सतो लोकोतिपि, असस्सतो लोकोतिपि, अन्तवा लोकोतिपि, अनन्तवा लोकोतिपि, तं जीवं तं सरीरन्तिपि, अञ्ञं जीवं अञ्ञं सरीरन्तिपि, होति तथागतो परं मरणातिपि, न होति तथागतो परं मरणातिपि, होति च न च होति तथागतो परं मरणातिपि, नेव होति न न होति तथागतो परं मरणातिपी”ति? ",
"sn44.7:4.1":	"“अञ्ञतित्थिया खो, वच्छ, परिब्बाजका चक्खुं ‘एतं मम, एसोहमस्मि, एसो मे अत्ता’ति समनुपस्सन्ति …पे… ",
"sn44.7:4.2":	"जिव्हं ‘एतं मम, एसोहमस्मि, एसो मे अत्ता’ति समनुपस्सन्ति …पे… ",
"sn44.7:4.3":	"मनं ‘एतं मम, एसोहमस्मि, एसो मे अत्ता’ति समनुपस्सन्ति। ",
"sn44.7:4.4":	"तस्मा अञ्ञतित्थियानं परिब्बाजकानं एवं पुट्ठानं एवं वेय्याकरणं होति—",
"sn44.7:4.5":	"सस्सतो लोकोति वा …पे… ",
"sn44.7:4.6":	"नेव होति न न होति तथागतो परं मरणाति वा। ",
"sn44.7:4.7":	"तथागतो च खो, वच्छ, अरहं सम्मासम्बुद्धो चक्खुं ‘नेतं मम, नेसोहमस्मि, न मेसो अत्ता’ति समनुपस्सति …पे… ",
"sn44.7:4.8":	"जिव्हं ‘नेतं मम, नेसोहमस्मि, न मेसो अत्ता’ति समनुपस्सति …पे… ",
"sn44.7:4.9":	"मनं ‘नेतं मम, नेसोहमस्मि, न मेसो अत्ता’ति समनुपस्सति। ",
"sn44.7:4.10":	"तस्मा तथागतस्स एवं पुट्ठस्स न एवं वेय्याकरणं होति—",
"sn44.7:4.11":	"सस्सतो लोकोतिपि …पे… ",
"sn44.7:4.12":	"नेव होति न न होति तथागतो परं मरणातिपी”ति। ",
"sn44.7:5.1":	"अथ खो वच्छगोत्तो परिब्बाजको उट्ठायासना येन भगवा तेनुपसङ्कमि; उपसङ्कमित्वा भगवता सद्धिं सम्मोदि। ",
"sn44.7:5.2":	"सम्मोदनीयं कथं सारणीयं वीतिसारेत्वा एकमन्तं निसीदि। एकमन्तं निसिन्नो खो वच्छगोत्तो परिब्बाजको भगवन्तं एतदवोच: ",
"sn44.7:5.3":	"“किं नु खो, भो गोतम, सस्सतो लोको”ति? ",
"sn44.7:5.4":	"“अब्याकतं खो एतं, वच्छ, मया: ‘सस्सतो लोको’ति …पे…। ",
"sn44.7:5.5":	"“किं पन, भो गोतम, नेव होति न न होति तथागतो परं मरणा”ति? ",
"sn44.7:5.6":	"“एतम्पि खो, वच्छ, अब्याकतं मया: ",
"sn44.7:5.7":	"‘नेव होति न न होति तथागतो परं मरणा’”ति। ",
"sn44.7:6.1":	"“को नु खो, भो गोतम, हेतु को पच्चयो, येन अञ्ञतित्थियानं परिब्बाजकानं एवं पुट्ठानं एवं वेय्याकरणं होति: ",
"sn44.7:6.2":	"‘सस्सतो लोको’ति वा …पे… ",
"sn44.7:6.3":	"‘नेव होति न न होति तथागतो परं मरणा’ति वा? ",
"sn44.7:6.4":	"को पन, भो गोतम, हेतु को पच्चयो, येन भोतो गोतमस्स एवं पुट्ठस्स न एवं वेय्याकरणं होति: ",
"sn44.7:6.5":	"‘सस्सतो लोको’तिपि …पे… ",
"sn44.7:6.6":	"‘नेव होति न न होति तथागतो परं मरणा’तिपी”ति? ",
"sn44.7:7.1":	"“अञ्ञतित्थिया खो, वच्छ, परिब्बाजका चक्खुं ‘एतं मम, एसोहमस्मि, एसो मे अत्ता’ति समनुपस्सन्ति …पे… ",
"sn44.7:7.2":	"जिव्हं ‘एतं मम, एसोहमस्मि, एसो मे अत्ता’ति समनुपस्सन्ति …पे… ",
"sn44.7:7.3":	"मनं ‘एतं मम, एसोहमस्मि, एसो मे अत्ता’ति समनुपस्सन्ति। ",
"sn44.7:7.4":	"तस्मा अञ्ञतित्थियानं परिब्बाजकानं एवं पुट्ठानं एवं वेय्याकरणं होति: ",
"sn44.7:7.5":	"‘सस्सतो लोको’ति वा …पे… ",
"sn44.7:7.6":	"‘नेव होति न न होति तथागतो परं मरणा’ति वा। ",
"sn44.7:7.7":	"तथागतो च खो, वच्छ, अरहं सम्मासम्बुद्धो चक्खुं ‘नेतं मम, नेसोहमस्मि, न मेसो अत्ता’ति समनुपस्सति …पे… ",
"sn44.7:7.8":	"जिव्हं ‘नेतं मम, नेसोहमस्मि, न मेसो अत्ता’ति समनुपस्सति …पे… ",
"sn44.7:7.9":	"मनं ‘नेतं मम, नेसोहमस्मि, न मेसो अत्ता’ति समनुपस्सति। ",
"sn44.7:7.10":	"तस्मा तथागतस्स एवं पुट्ठस्स न एवं वेय्याकरणं होति: ",
"sn44.7:7.11":	"‘सस्सतो लोको’तिपि, ‘असस्सतो लोको’तिपि, ‘अन्तवा लोको’तिपि, ‘अनन्तवा लोको’तिपि, ‘तं जीवं तं सरीरन्’तिपि, ‘अञ्ञं जीवं अञ्ञं सरीरन्’तिपि, ‘होति तथागतो परं मरणा’तिपि, ‘न होति तथागतो परं मरणा’तिपि, ‘होति च न च होति तथागतो परं मरणा’तिपि, ‘नेव होति न न होति तथागतो परं मरणा’तिपी”ति। ",
"sn44.7:8.1":	"“अच्छरियं, भो गोतम, अब्भुतं, भो गोतम। ",
"sn44.7:8.2":	"यत्र हि नाम सत्थु च सावकस्स च अत्थेन अत्थो ब्यञ्जनेन ब्यञ्जनं संसन्दिस्सति समेस्सति न विरोधयिस्सति, यदिदं अग्गपदस्मिं। ",
"sn44.7:8.3":	"इदानाहं, भो गोतम, समणं महामोग्गल्लानं उपसङ्कमित्वा एतमत्थं अपुच्छिं। ",
"sn44.7:8.4":	"समणोपि मे मोग्गल्लानो एतेहि पदेहि एतेहि ब्यञ्जनेहि तमत्थं ब्याकासि, सेय्यथापि भवं गोतमो। ",
"sn44.7:8.5":	"अच्छरियं, भो गोतम, अब्भुतं, भो गोतम। ",
"sn44.7:8.6":	"यत्र हि नाम सत्थु च सावकस्स च अत्थेन अत्थो ब्यञ्जनेन ब्यञ्जनं संसन्दिस्सति समेस्सति न विरोधयिस्सति, यदिदं अग्गपदस्मिन्”ति। ",
"sn44.7:8.7":	"सत्तमं। "
}	
