{	
"pli-tv-kd21:0.1":	"เถรวาท วินยปิฏก ",
"pli-tv-kd21:0.2":	"จูฬวคฺค ",
"pli-tv-kd21:0.3":	"๒๑ฯ ปญฺจสติกกฺขนฺธก ",
"pli-tv-kd21:0.4":	"๑ฯ สงฺคีตินิทาน ",
"pli-tv-kd21:1.1.1":	"อถ โข อายสฺมา มหากสฺสโป ภิกฺขู อามนฺเตสิ—",
"pli-tv-kd21:1.1.2":	"“เอกมิทาหํ, อาวุโส, สมยํ ปาวาย กุสินารํ อทฺธานมคฺคปฺปฏิปนฺโน มหตา ภิกฺขุสงฺเฆน สทฺธึ ปญฺจมตฺเตหิ ภิกฺขุสเตหิฯ ",
"pli-tv-kd21:1.1.3":	"อถ ขฺวาหํ, อาวุโส, มคฺคา โอกฺกมฺม อญฺญตรสฺมึ รุกฺขมูเล นิสีทึฯ ",
"pli-tv-kd21:1.1.4":	"เตน โข ปน สมเยน อญฺญตโร อาชีวโก กุสินาราย มนฺทารวปุปฺผํ คเหตฺวา ปาวํ อทฺธานมคฺคปฺปฏิปนฺโน โหติฯ ",
"pli-tv-kd21:1.1.5":	"อทฺทสํ โข อหํ, อาวุโส, ตํ อาชีวกํ ทูรโตว อาคจฺฉนฺตํฯ ",
"pli-tv-kd21:1.1.6":	"ทิสฺวาน ตํ อาชีวกํ เอตทโวจํ—",
"pli-tv-kd21:1.1.7":	"‘อปาวุโส, อมฺหากํ สตฺถารํ ชานาสี’ติ? ",
"pli-tv-kd21:1.1.8":	"‘อามาวุโส, ชานามิฯ ",
"pli-tv-kd21:1.1.9":	"อชฺช สตฺตาหปรินิพฺพุโต สมโณ โคตโมฯ ",
"pli-tv-kd21:1.1.10":	"ตโต เม อิทํ มนฺทารวปุปฺผํ คหิตนฺ’ติฯ ",
"pli-tv-kd21:1.1.11":	"ตตฺราวุโส, เย เต ภิกฺขู อวีตราคา อปฺเปกจฺเจ พาหา ปคฺคยฺห กนฺทนฺติ, ฉินฺนปาตํ ปปตนฺติ, อาวฏฺฏนฺติ, วิวฏฺฏนฺติ—",
"pli-tv-kd21:1.1.12":	"อติขิปฺปํ ภควา ปรินิพฺพุโต, อติขิปฺปํ สุคโต ปรินิพฺพุโต, อติขิปฺปํ จกฺขุํ โลเก อนฺตรหิตนฺติฯ ",
"pli-tv-kd21:1.1.13":	"เย ปน เต ภิกฺขู วีตราคา เต สตา สมฺปชานา อธิวาเสนฺติ—",
"pli-tv-kd21:1.1.14":	"อนิจฺจา สงฺขารา, ตํ กุเตตฺถ ลพฺภาติฯ ",
"pli-tv-kd21:1.1.15":	"อถ ขฺวาหํ, อาวุโส, เต ภิกฺขู เอตทโวจํ—",
"pli-tv-kd21:1.1.16":	"‘อลํ, อาวุโส, มา โสจิตฺถ; ",
"pli-tv-kd21:1.1.17":	"มา ปริเทวิตฺถฯ ",
"pli-tv-kd21:1.1.18":	"นเนฺวตํ, อาวุโส, ภควตา ปฏิกจฺเจว อกฺขาตํ—",
"pli-tv-kd21:1.1.19":	"สพฺเพเหว ปิเยหิ มนาเปหิ นานาภาโว วินาภาโว อญฺญถาภาโวฯ ",
"pli-tv-kd21:1.1.20":	"ตํ กุเตตฺถ อาวุโส ลพฺภา, ยํ ตํ ชาตํ ภูตํ สงฺขตํ ปโลกธมฺมํ, ตํ วต มา ปลุชฺชีติ—",
"pli-tv-kd21:1.1.21":	"เนตํ ฐานํ วิชฺชตี’ติฯ ",
"pli-tv-kd21:1.1.22":	"เตน โข ปนาวุโส, สมเยน สุภทฺโท นาม วุฑฺฒปพฺพชิโต ตสฺสํ ปริสายํ นิสินฺโน โหติฯ ",
"pli-tv-kd21:1.1.23":	"อถ โข, อาวุโส, สุภทฺโท วุฑฺฒปพฺพชิโต เต ภิกฺขู เอตทโวจ—",
"pli-tv-kd21:1.1.24":	"‘อลํ, อาวุโส, มา โสจิตฺถ; ",
"pli-tv-kd21:1.1.25":	"มา ปริเทวิตฺถฯ ",
"pli-tv-kd21:1.1.26":	"สุมุตฺตา มยํ เตน มหาสมเณน; ",
"pli-tv-kd21:1.1.27":	"อุปทฺทุตา จ มยํ โหม—",
"pli-tv-kd21:1.1.28":	"อิทํ โว กปฺปติ, อิทํ โว น กปฺปตีติฯ ",
"pli-tv-kd21:1.1.29":	"อิทานิ ปน มยํ ยํ อิจฺฉิสฺสาม ตํ กริสฺสาม, ยํ น อิจฺฉิสฺสาม น ตํ กริสฺสามา’ติฯ ",
"pli-tv-kd21:1.1.30":	"หนฺท มยํ, อาวุโส, ธมฺมญฺจ วินยญฺจ สงฺคายามฯ ",
"pli-tv-kd21:1.1.31":	"ปุเร อธมฺโม ทิปฺปติ, ธมฺโม ปฏิพาหิยฺยติ; ",
"pli-tv-kd21:1.1.32":	"ปุเร อวินโย ทิปฺปติ วินโย ปฏิพาหิยฺยติ; ",
"pli-tv-kd21:1.1.33":	"ปุเร อธมฺมวาทิโน พลวนฺโต โหนฺติ, ธมฺมวาทิโน ทุพฺพลา โหนฺติ; ",
"pli-tv-kd21:1.1.34":	"ปุเร อวินยวาทิโน พลวนฺโต โหนฺติ, วินยวาทิโน ทุพฺพลา โหนฺตี”ติฯ ",
"pli-tv-kd21:1.2.1":	"“เตน หิ, ภนฺเต, เถโร ภิกฺขู อุจฺจินตู”ติฯ ",
"pli-tv-kd21:1.2.2":	"อถ โข อายสฺมา มหากสฺสโป เอเกนูนปญฺจอรหนฺตสตานิ อุจฺจินิฯ ",
"pli-tv-kd21:1.2.3":	"ภิกฺขู อายสฺมนฺตํ มหากสฺสปํ เอตทโวจุํ—",
"pli-tv-kd21:1.2.4":	"“อยํ, ภนฺเต, อายสฺมา อานนฺโท กิญฺจาปิ เสกฺโข, อภพฺโพ ฉนฺทา โทสา โมหา ภยา อคตึ คนฺตุํฯ ",
"pli-tv-kd21:1.2.5":	"พหุ จ อเนน ภควโต สนฺติเก ธมฺโม จ วินโย จ ปริยตฺโตฯ ",
"pli-tv-kd21:1.2.6":	"เตน หิ, ภนฺเต, เถโร อายสฺมนฺตมฺปิ อานนฺทํ อุจฺจินตู”ติฯ ",
"pli-tv-kd21:1.2.7":	"อถ โข อายสฺมา มหากสฺสโป อายสฺมนฺตมฺปิ อานนฺทํ อุจฺจินิฯ ",
"pli-tv-kd21:1.3.1":	"อถ โข เถรานํ ภิกฺขูนํ เอตทโหสิ—",
"pli-tv-kd21:1.3.2":	"“กตฺถ นุ โข มยํ ธมฺมญฺจ วินยญฺจ สงฺคาเยยฺยามา”ติ? ",
"pli-tv-kd21:1.3.3":	"อถ โข เถรานํ ภิกฺขูนํ เอตทโหสิ—",
"pli-tv-kd21:1.3.4":	"“ราชคหํ โข มหาโคจรํ ปหูตเสนาสนํ, ยนฺนูน มยํ ราชคเห วสฺสํ วสนฺตา ธมฺมญฺจ วินยญฺจ สงฺคาเยยฺยามฯ ",
"pli-tv-kd21:1.3.5":	"น อญฺเญ ภิกฺขู ราชคเห วสฺสํ อุปคจฺเฉยฺยุนฺ”ติฯ ",
"pli-tv-kd21:1.4.1":	"อถ โข อายสฺมา มหากสฺสโป สงฺฆํ ญาเปสิ—",
"pli-tv-kd21:1.4.2":	"“สุณาตุ เม, อาวุโส, สงฺโฆฯ ",
"pli-tv-kd21:1.4.3":	"ยทิ สงฺฆสฺส ปตฺตกลฺลํ, สงฺโฆ อิมานิ ปญฺจ ภิกฺขุสตานิ สมฺมนฺเนยฺย—",
"pli-tv-kd21:1.4.4":	"ราชคเห วสฺสํ วสนฺตานิ ธมฺมญฺจ วินยญฺจ สงฺคายิตุํ, น อญฺเญหิ ภิกฺขูหิ ราชคเห วสฺสํ วสิตพฺพนฺติฯ ",
"pli-tv-kd21:1.4.5":	"เอสา ญตฺติฯ ",
"pli-tv-kd21:1.4.6":	"สุณาตุ เม, อาวุโส, สงฺโฆฯ ",
"pli-tv-kd21:1.4.7":	"อิมานิ ปญฺจ ภิกฺขุสตานิ สมฺมนฺนติ—",
"pli-tv-kd21:1.4.8":	"ราชคเห วสฺสํ วสนฺตานิ ธมฺมญฺจ วินยญฺจ สงฺคายิตุํ, น อญฺเญหิ ภิกฺขูหิ ราชคเห วสฺสํ วสิตพฺพนฺติฯ ",
"pli-tv-kd21:1.4.9":	"ยสฺสายสฺมโต ขมติ อิเมสํ ปญฺจนฺนํ ภิกฺขุสตานํ สมฺมุติ—",
"pli-tv-kd21:1.4.10":	"ราชคเห วสฺสํ วสนฺตานํ ธมฺมญฺจ วินยญฺจ สงฺคายิตุํ, น อญฺเญหิ ภิกฺขูหิ ราชคเห วสฺสํ วสิตพฺพนฺติ—",
"pli-tv-kd21:1.4.11":	"โส ตุณฺหสฺส; ",
"pli-tv-kd21:1.4.12":	"ยสฺส นกฺขมติ, โส ภาเสยฺยฯ ",
"pli-tv-kd21:1.4.13":	"สมฺมตานิ สงฺเฆน อิมานิ ปญฺจ ภิกฺขุสตานิ ราชคเห วสฺสํ วสนฺตานิ ธมฺมญฺจ วินยญฺจ สงฺคายิตุํ, น อญฺเญหิ ภิกฺขูหิ ราชคเห วสฺสํ วสิตพฺพนฺติฯ ",
"pli-tv-kd21:1.4.14":	"ขมติ สงฺฆสฺส, ตสฺมา ตุณฺหี, เอวเมตํ ธารยามี”ติฯ ",
"pli-tv-kd21:1.5.1":	"อถ โข เถรา ภิกฺขู ราชคหํ อคมํสุ ธมฺมญฺจ วินยญฺจ สงฺคายิตุํฯ ",
"pli-tv-kd21:1.5.2":	"อถ โข เถรานํ ภิกฺขูนํ เอตทโหสิ—",
"pli-tv-kd21:1.5.3":	"“ภควตา โข, อาวุโส, ขณฺฑผุลฺลปฏิสงฺขรณํ วณฺณิตํฯ ",
"pli-tv-kd21:1.5.4":	"หนฺท มยํ, อาวุโส, ปฐมํ มาสํ ขณฺฑผุลฺลํ ปฏิสงฺขโรม; ",
"pli-tv-kd21:1.5.5":	"มชฺฌิมํ มาสํ สนฺนิปติตฺวา ธมฺมญฺจ วินยญฺจ สงฺคายิสฺสามา”ติฯ ",
"pli-tv-kd21:1.5.6":	"อถ โข เถรา ภิกฺขู ปฐมํ มาสํ ขณฺฑผุลฺลํ ปฏิสงฺขรึสุฯ ",
"pli-tv-kd21:1.6.1":	"อถ โข อายสฺมา อานนฺโท—",
"pli-tv-kd21:1.6.2":	"“เสฺว สนฺนิปาโต น โข เมตํ ปติรูปํ, โยหํ เสกฺโข สมาโน สนฺนิปาตํ คจฺเฉยฺยนฺ”ติ—",
"pli-tv-kd21:1.6.3":	"พหุเทว รตฺตึ กายคตาย สติยา วีตินาเมตฺวา รตฺติยา ปจฺจูสสมยํ “นิปชฺชิสฺสามี”ติ กายํ อาวชฺเชสิฯ ",
"pli-tv-kd21:1.6.4":	"อปฺปตฺตญฺจ สีสํ พิพฺโพหนํ, ภูมิโต จ ปาทา มุตฺตาฯ ",
"pli-tv-kd21:1.6.5":	"เอตสฺมึ อนฺตเร อนุปาทาย อาสเวหิ จิตฺตํ วิมุจฺจิฯ ",
"pli-tv-kd21:1.6.6":	"อถ โข อายสฺมา อานนฺโท อรหา สมาโน สนฺนิปาตํ อคมาสิฯ ",
"pli-tv-kd21:1.7.1":	"อถ โข อายสฺมา มหากสฺสโป สงฺฆํ ญาเปสิ—",
"pli-tv-kd21:1.7.2":	"“สุณาตุ เม, อาวุโส, สงฺโฆฯ ",
"pli-tv-kd21:1.7.3":	"ยทิ สงฺฆสฺส ปตฺตกลฺลํ, อหํ อุปาลึ วินยํ ปุจฺเฉยฺยนฺ”ติฯ ",
"pli-tv-kd21:1.7.4":	"อายสฺมา อุปาลิ สงฺฆํ ญาเปสิ—",
"pli-tv-kd21:1.7.5":	"“สุณาตุ เม, ภนฺเต, สงฺโฆฯ ",
"pli-tv-kd21:1.7.6":	"ยทิ สงฺฆสฺส ปตฺตกลฺลํ, อหํ อายสฺมตา มหากสฺสเปน วินยํ ปุฏฺโฐ วิสฺสชฺเชยฺยนฺ”ติฯ ",
"pli-tv-kd21:1.7.7":	"อถ โข อายสฺมา มหากสฺสโป อายสฺมนฺตํ อุปาลึ เอตทโวจ—",
"pli-tv-kd21:1.7.8":	"“ปฐมํ, อาวุโส อุปาลิ, ปาราชิกํ กตฺถ ปญฺญตฺตนฺ”ติ? ",
"pli-tv-kd21:1.7.9":	"“เวสาลิยํ, ภนฺเต”ติฯ ",
"pli-tv-kd21:1.7.10":	"“กํ อารพฺภา”ติ? ",
"pli-tv-kd21:1.7.11":	"“สุทินฺนํ กลนฺทปุตฺตํ อารพฺภา”ติฯ ",
"pli-tv-kd21:1.7.12":	"“กิสฺมึ วตฺถุสฺมินฺ”ติ? ",
"pli-tv-kd21:1.7.13":	"“เมถุนธมฺเม”ติฯ ",
"pli-tv-kd21:1.7.14":	"อถ โข อายสฺมา มหากสฺสโป อายสฺมนฺตํ อุปาลึ ปฐมสฺส ปาราชิกสฺส วตฺถุมฺปิ ปุจฺฉิ, นิทานมฺปิ ปุจฺฉิ, ปุคฺคลมฺปิ ปุจฺฉิ, ปญฺญตฺติมฺปิ ปุจฺฉิ, อนุปญฺญตฺติมฺปิ ปุจฺฉิ, อาปตฺติมฺปิ ปุจฺฉิ, อนาปตฺติมฺปิ ปุจฺฉิฯ ",
"pli-tv-kd21:1.7.15":	"“ทุติยํ ปนาวุโส อุปาลิ, ปาราชิกํ กตฺถ ปญฺญตฺตนฺ”ติ? ",
"pli-tv-kd21:1.7.16":	"“ราชคเห, ภนฺเต”ติฯ ",
"pli-tv-kd21:1.7.17":	"“กํ อารพฺภา”ติ? ",
"pli-tv-kd21:1.7.18":	"“ธนิยํ กุมฺภการปุตฺตํ อารพฺภา”ติฯ ",
"pli-tv-kd21:1.7.19":	"“กิสฺมึ วตฺถุสฺมินฺ”ติ? ",
"pli-tv-kd21:1.7.20":	"“อทินฺนาทาเน”ติฯ ",
"pli-tv-kd21:1.7.21":	"อถ โข อายสฺมา มหากสฺสโป อายสฺมนฺตํ อุปาลึ ทุติยสฺส ปาราชิกสฺส วตฺถุมฺปิ ปุจฺฉิ, นิทานมฺปิ ปุจฺฉิ, ปุคฺคลมฺปิ ปุจฺฉิ, ปญฺญตฺติมฺปิ ปุจฺฉิ, อนุปญฺญตฺติมฺปิ ปุจฺฉิ, อาปตฺติมฺปิ ปุจฺฉิ, อนาปตฺติมฺปิ ปุจฺฉิฯ ",
"pli-tv-kd21:1.7.22":	"“ตติยํ ปนาวุโส อุปาลิ, ปาราชิกํ กตฺถ ปญฺญตฺตนฺ”ติ? ",
"pli-tv-kd21:1.7.23":	"“เวสาลิยํ, ภนฺเต”ติฯ ",
"pli-tv-kd21:1.7.24":	"“กํ อารพฺภา”ติ? ",
"pli-tv-kd21:1.7.25":	"“สมฺพหุเล ภิกฺขู อารพฺภา”ติฯ ",
"pli-tv-kd21:1.7.26":	"“กิสฺมึ วตฺถุสฺมินฺ”ติ? ",
"pli-tv-kd21:1.7.27":	"“มนุสฺสวิคฺคเห”ติฯ ",
"pli-tv-kd21:1.7.28":	"อถ โข อายสฺมา มหากสฺสโป อายสฺมนฺตํ อุปาลึ ตติยสฺส ปาราชิกสฺส วตฺถุมฺปิ ปุจฺฉิ, นิทานมฺปิ ปุจฺฉิ, ปุคฺคลมฺปิ ปุจฺฉิ, ปญฺญตฺติมฺปิ ปุจฺฉิ, อนุปญฺญตฺติมฺปิ ปุจฺฉิ, อาปตฺติมฺปิ ปุจฺฉิ, อนาปตฺติมฺปิ ปุจฺฉิฯ ",
"pli-tv-kd21:1.7.29":	"“จตุตฺถํ ปนาวุโส อุปาลิ, ปาราชิกํ กตฺถ ปญฺญตฺตนฺ”ติ? ",
"pli-tv-kd21:1.7.30":	"“เวสาลิยํ, ภนฺเต”ติฯ ",
"pli-tv-kd21:1.7.31":	"“กํ อารพฺภา”ติ? ",
"pli-tv-kd21:1.7.32":	"“วคฺคุมุทาตีริเย ภิกฺขู อารพฺภา”ติฯ ",
"pli-tv-kd21:1.7.33":	"“กิสฺมึ วตฺถุสฺมินฺ”ติ? ",
"pli-tv-kd21:1.7.34":	"“อุตฺตริมนุสฺสธมฺเม”ติฯ ",
"pli-tv-kd21:1.7.35":	"อถ โข อายสฺมา มหากสฺสโป อายสฺมนฺตํ อุปาลึ จตุตฺถสฺส ปาราชิกสฺส วตฺถุมฺปิ ปุจฺฉิ, นิทานมฺปิ ปุจฺฉิ, ปุคฺคลมฺปิ ปุจฺฉิ, ปญฺญตฺติมฺปิ ปุจฺฉิ, อนุปญฺญตฺติมฺปิ ปุจฺฉิ, อาปตฺติมฺปิ ปุจฺฉิ, อนาปตฺติมฺปิ ปุจฺฉิฯ ",
"pli-tv-kd21:1.7.36":	"เอเตเนว อุปาเยน อุภโตวิภงฺเค ปุจฺฉิฯ ",
"pli-tv-kd21:1.7.37":	"ปุฏฺโฐ ปุฏฺโฐ อายสฺมา อุปาลิ วิสฺสชฺเชสิฯ ",
"pli-tv-kd21:1.8.1":	"อถ โข อายสฺมา มหากสฺสโป สงฺฆํ ญาเปสิ—",
"pli-tv-kd21:1.8.2":	"“สุณาตุ เม, อาวุโส, สงฺโฆฯ ",
"pli-tv-kd21:1.8.3":	"ยทิ สงฺฆสฺส ปตฺตกลฺลํ, อหํ อานนฺทํ ธมฺมํ ปุจฺเฉยฺยนฺ”ติฯ ",
"pli-tv-kd21:1.8.4":	"อายสฺมา อานนฺโท สงฺฆํ ญาเปสิ—",
"pli-tv-kd21:1.8.5":	"“สุณาตุ เม, ภนฺเต, สงฺโฆฯ ",
"pli-tv-kd21:1.8.6":	"ยทิ สงฺฆสฺส ปตฺตกลฺลํ, อหํ อายสฺมตา มหากสฺสเปน ธมฺมํ ปุฏฺโฐ วิสฺสชฺเชยฺยนฺ”ติฯ ",
"pli-tv-kd21:1.8.7":	"อถ โข อายสฺมา มหากสฺสโป อายสฺมนฺตํ อานนฺทํ เอตทโวจ—",
"pli-tv-kd21:1.8.8":	"“พฺรหฺมชาลํ, อาวุโส อานนฺท, กตฺถ ภาสิตนฺ”ติ? ",
"pli-tv-kd21:1.8.9":	"“อนฺตรา จ, ภนฺเต, ราชคหํ อนฺตรา จ นาฬนฺทํ ราชาคารเก อมฺพลฏฺฐิกายา”ติฯ ",
"pli-tv-kd21:1.8.10":	"“กํ อารพฺภา”ติ? ",
"pli-tv-kd21:1.8.11":	"“สุปฺปิยญฺจ ปริพฺพาชกํ พฺรหฺมทตฺตญฺจ มาณวนฺ”ติฯ ",
"pli-tv-kd21:1.8.12":	"อถ โข อายสฺมา มหากสฺสโป อายสฺมนฺตํ อานนฺทํ พฺรหฺมชาลสฺส นิทานมฺปิ ปุจฺฉิ, ปุคฺคลมฺปิ ปุจฺฉิฯ ",
"pli-tv-kd21:1.8.13":	"“สามญฺญผลํ ปนาวุโส อานนฺท, กตฺถ ภาสิตนฺ”ติ? ",
"pli-tv-kd21:1.8.14":	"“ราชคเห, ภนฺเต, ชีวกมฺพวเน”ติฯ ",
"pli-tv-kd21:1.8.15":	"“เกน สทฺธินฺ”ติ? ",
"pli-tv-kd21:1.8.16":	"“อชาตสตฺตุนา เวเทหิปุตฺเตน สทฺธินฺ”ติฯ ",
"pli-tv-kd21:1.8.17":	"อถ โข อายสฺมา มหากสฺสโป อายสฺมนฺตํ อานนฺทํ สามญฺญผลสฺส นิทานมฺปิ ปุจฺฉิ, ปุคฺคลมฺปิ ปุจฺฉิฯ ",
"pli-tv-kd21:1.8.18":	"เอเตเนว อุปาเยน ปญฺจปิ นิกาเย ปุจฺฉิฯ ",
"pli-tv-kd21:1.8.19":	"ปุฏฺโฐ ปุฏฺโฐ อายสฺมา อานนฺโท วิสฺสชฺเชสิฯ ",
"pli-tv-kd21:1.9.0":	"๒ฯ ขุทฺทานุขุทฺทกสิกฺขาปทกถา ",
"pli-tv-kd21:1.9.1":	"อถ โข อายสฺมา อานนฺโท เถเร ภิกฺขู เอตทโวจ—",
"pli-tv-kd21:1.9.2":	"“ภควา มํ, ภนฺเต, ปรินิพฺพานกาเล เอวมาห—",
"pli-tv-kd21:1.9.3":	"‘อากงฺขมาโน, อานนฺท, สงฺโฆ มมจฺจเยน ขุทฺทานุขุทฺทกานิ สิกฺขาปทานิ สมูหเนยฺยา’”ติฯ ",
"pli-tv-kd21:1.9.4":	"“ปุจฺฉิ ปน ตฺวํ, อาวุโส อานนฺท, ภควนฺตํ—",
"pli-tv-kd21:1.9.5":	"‘กตมานิ ปน, ภนฺเต, ขุทฺทานุขุทฺทกานิ สิกฺขาปทานี’”ติ? ",
"pli-tv-kd21:1.9.6":	"“น โขหํ, ภนฺเต, ภควนฺตํ ปุจฺฉึ—",
"pli-tv-kd21:1.9.7":	"‘กตมานิ ปน, ภนฺเต, ขุทฺทานุขุทฺทกานิ สิกฺขาปทานี’”ติฯ ",
"pli-tv-kd21:1.9.8":	"เอกจฺเจ เถรา เอวมาหํสุ—",
"pli-tv-kd21:1.9.9":	"“จตฺตาริ ปาราชิกานิ ฐเปตฺวา, อวเสสานิ ขุทฺทานุขุทฺทกานิ สิกฺขาปทานี”ติฯ ",
"pli-tv-kd21:1.9.10":	"เอกจฺเจ เถรา เอวมาหํสุ—",
"pli-tv-kd21:1.9.11":	"“จตฺตาริ ปาราชิกานิ ฐเปตฺวา, เตรส สงฺฆาทิเสเส ฐเปตฺวา, อวเสสานิ ขุทฺทานุขุทฺทกานิ สิกฺขาปทานี”ติฯ ",
"pli-tv-kd21:1.9.12":	"เอกจฺเจ เถรา เอวมาหํสุ—",
"pli-tv-kd21:1.9.13":	"“จตฺตาริ ปาราชิกานิ ฐเปตฺวา, เตรส สงฺฆาทิเสเส ฐเปตฺวา, เทฺว อนิยเต ฐเปตฺวา, อวเสสานิ ขุทฺทานุขุทฺทกานิ สิกฺขาปทานี”ติฯ ",
"pli-tv-kd21:1.9.14":	"เอกจฺเจ เถรา เอวมาหํสุ—",
"pli-tv-kd21:1.9.15":	"“จตฺตาริ ปาราชิกานิ ฐเปตฺวา, เตรส สงฺฆาทิเสเส ฐเปตฺวา, เทฺว อนิยเต ฐเปตฺวา, ตึส นิสฺสคฺคิเย ปาจิตฺติเย ฐเปตฺวา, อวเสสานิ ขุทฺทานุขุทฺทกานิ สิกฺขาปทานี”ติฯ ",
"pli-tv-kd21:1.9.16":	"เอกจฺเจ เถรา เอวมาหํสุ—",
"pli-tv-kd21:1.9.17":	"“จตฺตาริ ปาราชิกานิ ฐเปตฺวา, เตรส สงฺฆาทิเสเส ฐเปตฺวา, เทฺว อนิยเต ฐเปตฺวา, ตึส นิสฺสคฺคิเย ปาจิตฺติเย ฐเปตฺวา, เทฺวนวุติ ปาจิตฺติเย ฐเปตฺวา, อวเสสานิ ขุทฺทานุขุทฺทกานิ สิกฺขาปทานี”ติฯ ",
"pli-tv-kd21:1.9.18":	"เอกจฺเจ เถรา เอวมาหํสุ—",
"pli-tv-kd21:1.9.19":	"“จตฺตาริ ปาราชิกานิ ฐเปตฺวา, เตรส สงฺฆาทิเสเส ฐเปตฺวา, เทฺว อนิยเต ฐเปตฺวา, ตึส นิสฺสคฺคิเย ปาจิตฺติเย ฐเปตฺวา, เทฺวนวุติ ปาจิตฺติเย ฐเปตฺวา, จตฺตาโร ปาฏิเทสนีเย ฐเปตฺวา, อวเสสานิ ขุทฺทานุขุทฺทกานิ สิกฺขาปทานี”ติฯ ",
"pli-tv-kd21:1.9.20":	"อถ โข อายสฺมา มหากสฺสโป สงฺฆํ ญาเปสิ—",
"pli-tv-kd21:1.9.21":	"“สุณาตุ เม, อาวุโส, สงฺโฆฯ ",
"pli-tv-kd21:1.9.22":	"สนฺตมฺหากํ สิกฺขาปทานิ คิหิคตานิฯ ",
"pli-tv-kd21:1.9.23":	"คิหิโนปิ ชานนฺติ—",
"pli-tv-kd21:1.9.24":	"‘อิทํ โว สมณานํ สกฺยปุตฺติยานํ กปฺปติ, อิทํ โว น กปฺปตี’ติฯ ",
"pli-tv-kd21:1.9.25":	"สเจ มยํ ขุทฺทานุขุทฺทกานิ สิกฺขาปทานิ สมูหนิสฺสาม, ภวิสฺสนฺติ วตฺตาโร—",
"pli-tv-kd21:1.9.26":	"‘ธูมกาลิกํ สมเณน โคตเมน สาวกานํ สิกฺขาปทํ ปญฺญตฺตํฯ ",
"pli-tv-kd21:1.9.27":	"ยาวิเมสํ สตฺถา อฏฺฐาสิ ตาวิเม สิกฺขาปเทสุ สิกฺขึสุฯ ",
"pli-tv-kd21:1.9.28":	"ยโต อิเมสํ สตฺถา ปรินิพฺพุโต, น ทานิเม สิกฺขาปเทสุ สิกฺขนฺตี’ติฯ ",
"pli-tv-kd21:1.9.29":	"ยทิ สงฺฆสฺส ปตฺตกลฺลํ, สงฺโฆ อปญฺญตฺตํ นปฺปญฺญเปยฺย, ปญฺญตฺตํ น สมุจฺฉินฺเทยฺย, ยถาปญฺญตฺเตสุ สิกฺขาปเทสุ สมาทาย วตฺเตยฺยฯ ",
"pli-tv-kd21:1.9.30":	"เอสา ญตฺติฯ ",
"pli-tv-kd21:1.9.31":	"สุณาตุ เม, อาวุโส, สงฺโฆฯ ",
"pli-tv-kd21:1.9.32":	"สนฺตมฺหากํ สิกฺขาปทานิ คิหิคตานิฯ ",
"pli-tv-kd21:1.9.33":	"คิหิโนปิ ชานนฺติ—",
"pli-tv-kd21:1.9.34":	"‘อิทํ โว สมณานํ สกฺยปุตฺติยานํ กปฺปติ, อิทํ โว น กปฺปตี’ติฯ ",
"pli-tv-kd21:1.9.35":	"สเจ มยํ ขุทฺทานุขุทฺทกานิ สิกฺขาปทานิ สมูหนิสฺสาม, ภวิสฺสนฺติ วตฺตาโร—",
"pli-tv-kd21:1.9.36":	"‘ธูมกาลิกํ สมเณน โคตเมน สาวกานํ สิกฺขาปทํ ปญฺญตฺตํฯ ",
"pli-tv-kd21:1.9.37":	"ยาวิเมสํ สตฺถา อฏฺฐาสิ ตาวิเม สิกฺขาปเทสุ สิกฺขึสุฯ ",
"pli-tv-kd21:1.9.38":	"ยโต อิเมสํ สตฺถา ปรินิพฺพุโต, น ทานิเม สิกฺขาปเทสุ สิกฺขนฺตี’ติฯ ",
"pli-tv-kd21:1.9.39":	"สงฺโฆ อปญฺญตฺตํ นปฺปญฺญเปติ, ปญฺญตฺตํ น สมุจฺฉินฺทติ, ยถาปญฺญตฺเตสุ สิกฺขาปเทสุ สมาทาย วตฺตติฯ ",
"pli-tv-kd21:1.9.40":	"ยสฺสายสฺมโต ขมติ อปญฺญตฺตสฺส อปฺปญฺญาปนา, ปญฺญตฺตสฺส อสมุจฺเฉโท, ยถาปญฺญตฺเตสุ สิกฺขาปเทสุ สมาทาย วตฺตนา, โส ตุณฺหสฺส; ",
"pli-tv-kd21:1.9.41":	"ยสฺส นกฺขมติ, โส ภาเสยฺยฯ ",
"pli-tv-kd21:1.9.42":	"สงฺโฆ อปญฺญตฺตํ นปฺปญฺญเปติ, ปญฺญตฺตํ น สมุจฺฉินฺทติ, ยถาปญฺญตฺเตสุ สิกฺขาปเทสุ สมาทาย วตฺตติฯ ",
"pli-tv-kd21:1.9.43":	"ขมติ สงฺฆสฺส, ตสฺมา ตุณฺหี, เอวเมตํ ธารยามี”ติฯ ",
"pli-tv-kd21:1.10.1":	"อถ โข เถรา ภิกฺขู อายสฺมนฺตํ อานนฺทํ เอตทโวจุํ—",
"pli-tv-kd21:1.10.2":	"“อิทํ เต, อาวุโส อานนฺท, ทุกฺกฏํ, ยํ ตฺวํ ภควนฺตํ น ปุจฺฉิ—‘กตมานิ ปน, ภนฺเต, ขุทฺทานุขุทฺทกานิ สิกฺขาปทานี’ติฯ ",
"pli-tv-kd21:1.10.3":	"เทเสหิ ตํ ทุกฺกฏนฺ”ติฯ ",
"pli-tv-kd21:1.10.4":	"“อหํ โข, ภนฺเต, อสฺสติยา ภควนฺตํ น ปุจฺฉึ—‘กตมานิ ปน, ภนฺเต, ขุทฺทานุขุทฺทกานิ สิกฺขาปทานี’ติฯ ",
"pli-tv-kd21:1.10.5":	"นาหํ ตํ ทุกฺกฏํ ปสฺสามิ, อปิ จายสฺมนฺตานํ สทฺธาย เทเสมิ ตํ ทุกฺกฏนฺ”ติฯ ",
"pli-tv-kd21:1.10.6":	"“อิทมฺปิ เต, อาวุโส อานนฺท, ทุกฺกฏํ, ยํ ตฺวํ ภควโต วสฺสิกสาฏิกํ อกฺกมิตฺวา สิพฺเพสิฯ ",
"pli-tv-kd21:1.10.7":	"เทเสหิ ตํ ทุกฺกฏนฺ”ติฯ ",
"pli-tv-kd21:1.10.8":	"“อหํ โข, ภนฺเต, น อคารเวน ภควโต วสฺสิกสาฏิกํ อกฺกมิตฺวา สิพฺเพสึฯ ",
"pli-tv-kd21:1.10.9":	"นาหํ ตํ ทุกฺกฏํ ปสฺสามิ, อปิ จายสฺมนฺตานํ สทฺธาย เทเสมิ ตํ ทุกฺกฏนฺ”ติฯ ",
"pli-tv-kd21:1.10.10":	"“อิทมฺปิ เต, อาวุโส อานนฺท, ทุกฺกฏํ, ยํ ตฺวํ มาตุคาเมหิ ภควโต สรีรํ ปฐมํ วนฺทาเปสิ, ตาสํ โรทนฺตีนํ ภควโต สรีรํ อสฺสุเกน มกฺขิตํฯ ",
"pli-tv-kd21:1.10.11":	"เทเสหิ ตํ ทุกฺกฏนฺ”ติฯ ",
"pli-tv-kd21:1.10.12":	"“อหํ โข, ภนฺเต—มายิมาสํ วิกาเล อเหสุนฺติ—มาตุคาเมหิ ภควโต สรีรํ ปฐมํ วนฺทาเปสึฯ ",
"pli-tv-kd21:1.10.13":	"นาหํ ตํ ทุกฺกฏํ ปสฺสามิ, อปิ จายสฺมนฺตานํ สทฺธาย เทเสมิ ตํ ทุกฺกฏนฺ”ติฯ ",
"pli-tv-kd21:1.10.14":	"“อิทมฺปิ เต, อาวุโส อานนฺท, ทุกฺกฏํ, ยํ ตฺวํ ภควตา โอฬาริเก นิมิตฺเต กยิรมาเน, โอฬาริเก โอภาเส กยิรมาเน, น ภควนฺตํ ยาจิ—",
"pli-tv-kd21:1.10.15":	"‘ติฏฺฐตุ ภควา กปฺปํ, ติฏฺฐตุ สุคโต กปฺปํ, พหุชนหิตาย พหุชนสุขาย โลกานุกมฺปาย อตฺถาย หิตาย สุขาย เทวมนุสฺสานนฺ’ติฯ ",
"pli-tv-kd21:1.10.16":	"เทเสหิ ตํ ทุกฺกฏนฺ”ติฯ ",
"pli-tv-kd21:1.10.17":	"“อหํ โข, ภนฺเต, มาเรน ปริยุฏฺฐิตจิตฺโต น ภควนฺตํ ยาจึ—",
"pli-tv-kd21:1.10.18":	"‘ติฏฺฐตุ ภควา กปฺปํ, ติฏฺฐตุ สุคโต กปฺปํ, พหุชนหิตาย พหุชนสุขาย โลกานุกมฺปาย อตฺถาย หิตาย สุขาย เทวมนุสฺสานนฺ’ติฯ ",
"pli-tv-kd21:1.10.19":	"นาหํ ตํ ทุกฺกฏํ ปสฺสามิ, อปิ จายสฺมนฺตานํ สทฺธาย เทเสมิ ตํ ทุกฺกฏนฺ”ติฯ ",
"pli-tv-kd21:1.10.20":	"“อิทมฺปิ เต, อาวุโส อานนฺท, ทุกฺกฏํ ยํ ตฺวํ มาตุคามสฺส ตถาคตปฺปเวทิเต ธมฺมวินเย ปพฺพชฺชํ อุสฺสุกฺกํ อกาสิฯ ",
"pli-tv-kd21:1.10.21":	"เทเสหิ ตํ ทุกฺกฏนฺ”ติฯ ",
"pli-tv-kd21:1.10.22":	"“อหํ โข, ภนฺเต, อยํ มหาปชาปติ โคตมี ภควโต มาตุจฺฉา อาปาทิกา โปสิกา ขีรสฺส ทายิกา ภควนฺตํ ชเนตฺติยา กาลงฺกตาย ถญฺญํ ปาเยสีติ มาตุคามสฺส ตถาคตปฺปเวทิเต ธมฺมวินเย ปพฺพชฺชํ อุสฺสุกฺกํ อกาสึฯ ",
"pli-tv-kd21:1.10.23":	"นาหํ ตํ ทุกฺกฏํ ปสฺสามิ, อปิ จายสฺมนฺตานํ สทฺธาย เทเสมิ ตํ ทุกฺกฏนฺ”ติฯ ",
"pli-tv-kd21:1.11.1":	"เตน โข ปน สมเยน อายสฺมา ปุราโณ ทกฺขิณาคิริสฺมึ จาริกํ จรติ มหตา ภิกฺขุสงฺเฆน สทฺธึ ปญฺจมตฺเตหิ ภิกฺขุสเตหิฯ ",
"pli-tv-kd21:1.11.2":	"อถ โข อายสฺมา ปุราโณ เถเรหิ ภิกฺขูหิ ธมฺเม จ วินเย จ สงฺคีเต ทกฺขิณาคิริสฺมึ ยถาภิรนฺตํ วิหริตฺวา เยน ราชคหํ เยน เวฬุวนํ กลนฺทกนิวาโป เยน เถรา ภิกฺขู เตนุปสงฺกมิ, อุปสงฺกมิตฺวา เถเรหิ ภิกฺขูหิ สทฺธึ ปฏิสมฺโมทิตฺวา เอกมนฺตํ นิสีทิฯ ",
"pli-tv-kd21:1.11.3":	"เอกมนฺตํ นิสินฺนํ โข อายสฺมนฺตํ ปุราณํ เถรา ภิกฺขู เอตทโวจุํ—",
"pli-tv-kd21:1.11.4":	"“เถเรหิ, อาวุโส ปุราณ, ธมฺโม จ วินโย จ สงฺคีโตฯ ",
"pli-tv-kd21:1.11.5":	"อุเปหิ ตํ สงฺคีตินฺ”ติฯ ",
"pli-tv-kd21:1.11.6":	"“สุสงฺคีตาวุโส, เถเรหิ ธมฺโม จ วินโย จฯ ",
"pli-tv-kd21:1.11.7":	"อปิ จ ยเถว มยา ภควโต สมฺมุขา สุตํ, สมฺมุขา ปฏิคฺคหิตํ, ตเถวาหํ ธาเรสฺสามี”ติฯ ",
"pli-tv-kd21:1.12.0":	"๓ฯ พฺรหฺมทณฺฑกถา ",
"pli-tv-kd21:1.12.1":	"อถ โข อายสฺมา อานนฺโท เถเร ภิกฺขู เอตทโวจ—",
"pli-tv-kd21:1.12.2":	"“ภควา มํ, ภนฺเต, ปรินิพฺพานกาเล เอวมาห—",
"pli-tv-kd21:1.12.3":	"‘เตน หานนฺท, สงฺโฆ มมจฺจเยน ฉนฺนสฺส ภิกฺขุโน พฺรหฺมทณฺฑํ อาณาเปตู’”ติฯ ",
"pli-tv-kd21:1.12.4":	"“ปุจฺฉิ ปน ตฺวํ, อาวุโส อานนฺท, ภควนฺตํ—",
"pli-tv-kd21:1.12.5":	"‘กตโม ปน, ภนฺเต, พฺรหฺมทณฺโฑ’”ติ? ",
"pli-tv-kd21:1.12.6":	"“ปุจฺฉึ โขหํ, ภนฺเต, ภควนฺตํ—",
"pli-tv-kd21:1.12.7":	"‘กตโม ปน, ภนฺเต, พฺรหฺมทณฺโฑ’ติ? ",
"pli-tv-kd21:1.12.8":	"‘ฉนฺโน, อานนฺท, ภิกฺขุ ยํ อิจฺเฉยฺย ตํ วเทยฺยฯ ",
"pli-tv-kd21:1.12.9":	"ภิกฺขูหิ ฉนฺโน ภิกฺขุ เนว วตฺตพฺโพ, น โอวทิตพฺโพ, นานุสาสิตพฺโพ’”ติฯ ",
"pli-tv-kd21:1.12.10":	"“เตน หาวุโส อานนฺท, ตฺวํเยว ฉนฺนสฺส ภิกฺขุโน พฺรหฺมทณฺฑํ อาณาเปหี”ติฯ ",
"pli-tv-kd21:1.12.11":	"“กถาหํ, ภนฺเต, ฉนฺนสฺส ภิกฺขุโน พฺรหฺมทณฺฑํ อาณาเปมิ, จณฺโฑ โส ภิกฺขุ ผรุโส”ติ? ",
"pli-tv-kd21:1.12.12":	"“เตน หาวุโส อานนฺท, พหุเกหิ ภิกฺขูหิ สทฺธึ คจฺฉาหี”ติฯ ",
"pli-tv-kd21:1.12.13":	"“เอวํ, ภนฺเต”ติ โข อายสฺมา อานนฺโท เถรานํ ภิกฺขูนํ ปฏิสฺสุตฺวา มหตา ภิกฺขุสงฺเฆน สทฺธึ ปญฺจมตฺเตหิ ภิกฺขุสเตหิ นาวาย อุชฺชวนิกาย โกสมฺพึ อุชฺชวิ, นาวาย ปจฺโจโรหิตฺวา รญฺโญ อุเทนสฺส อุยฺยานสฺส อวิทูเร อญฺญตรสฺมึ รุกฺขมูเล นิสีทิฯ ",
"pli-tv-kd21:1.13.1":	"เตน โข ปน สมเยน ราชา อุเทโน อุยฺยาเน ปริจาเรสิ สทฺธึ โอโรเธนฯ ",
"pli-tv-kd21:1.13.2":	"อโสฺสสิ โข รญฺโญ อุเทนสฺส โอโรโธ—",
"pli-tv-kd21:1.13.3":	"“อมฺหากํ กิร อาจริโย อโยฺย อานนฺโท อุยฺยานสฺส อวิทูเร อญฺญตรสฺมึ รุกฺขมูเล นิสินฺโน”ติฯ ",
"pli-tv-kd21:1.13.4":	"อถ โข รญฺโญ อุเทนสฺส โอโรโธ ราชานํ อุเทนํ เอตทโวจ—",
"pli-tv-kd21:1.13.5":	"“อมฺหากํ กิร, เทว, อาจริโย อโยฺย อานนฺโท อุยฺยานสฺส อวิทูเร อญฺญตรสฺมึ รุกฺขมูเล นิสินฺโนฯ ",
"pli-tv-kd21:1.13.6":	"อิจฺฉาม มยํ, เทว, อยฺยํ อานนฺทํ ปสฺสิตุนฺ”ติฯ ",
"pli-tv-kd21:1.13.7":	"“เตน หิ ตุเมฺห สมณํ อานนฺทํ ปสฺสถา”ติฯ ",
"pli-tv-kd21:1.13.8":	"อถ โข รญฺโญ อุเทนสฺส โอโรโธ เยนายสฺมา อานนฺโท เตนุปสงฺกมิ, อุปสงฺกมิตฺวา อายสฺมนฺตํ อานนฺทํ อภิวาเทตฺวา เอกมนฺตํ นิสีทิฯ ",
"pli-tv-kd21:1.13.9":	"เอกมนฺตํ นิสินฺนํ โข รญฺโญ อุเทนสฺส โอโรธํ อายสฺมา อานนฺโท ธมฺมิยา กถาย สนฺทเสฺสสิ สมาทเปสิ สมุตฺเตเชสิ สมฺปหํเสสิฯ ",
"pli-tv-kd21:1.13.10":	"อถ โข รญฺโญ อุเทนสฺส โอโรโธ อายสฺมตา อานนฺเทน ธมฺมิยา กถาย สนฺทสฺสิโต สมาทปิโต สมุตฺเตชิโต สมฺปหํสิโต อายสฺมโต อานนฺทสฺส ปญฺจ อุตฺตราสงฺคสตานิ ปาทาสิฯ ",
"pli-tv-kd21:1.13.11":	"อถ โข รญฺโญ อุเทนสฺส โอโรโธ อายสฺมโต อานนฺทสฺส ภาสิตํ อภินนฺทิตฺวา อนุโมทิตฺวา อุฏฺฐายาสนา อายสฺมนฺตํ อานนฺทํ อภิวาเทตฺวา ปทกฺขิณํ กตฺวา เยน ราชา อุเทโน เตนุปสงฺกมิฯ ",
"pli-tv-kd21:1.14.1":	"อทฺทสา โข ราชา อุเทโน โอโรธํ ทูรโตว อาคจฺฉนฺตํฯ ",
"pli-tv-kd21:1.14.2":	"ทิสฺวาน โอโรธํ เอตทโวจ—",
"pli-tv-kd21:1.14.3":	"“อปิ นุ โข ตุเมฺห สมณํ อานนฺทํ ปสฺสิตฺถา”ติ? ",
"pli-tv-kd21:1.14.4":	"“อปสฺสิมฺหา โข มยํ, เทว, อยฺยํ อานนฺทนฺ”ติฯ ",
"pli-tv-kd21:1.14.5":	"“อปิ นุ ตุเมฺห สมณสฺส อานนฺทสฺส กิญฺจิ อทตฺถา”ติ? ",
"pli-tv-kd21:1.14.6":	"“อทมฺหา โข มยํ, เทว, อยฺยสฺส อานนฺทสฺส ปญฺจ อุตฺตราสงฺคสตานี”ติฯ ",
"pli-tv-kd21:1.14.7":	"ราชา อุเทโน อุชฺฌายติ ขิยฺยติ วิปาเจติ—",
"pli-tv-kd21:1.14.8":	"“กถญฺหิ นาม สมโณ อานนฺโท ตาว พหุํ จีวรํ ปฏิคฺคเหสฺสติฯ ",
"pli-tv-kd21:1.14.9":	"ทุสฺสวาณิชฺชํ วา สมโณ อานนฺโท กริสฺสติ, ปคฺคาหิกสาลํ วา ปสาเรสฺสตี”ติฯ ",
"pli-tv-kd21:1.14.10":	"อถ โข ราชา อุเทโน เยนายสฺมา อานนฺโท เตนุปสงฺกมิ, อุปสงฺกมิตฺวา อายสฺมตา อานนฺเทน สทฺธึ สมฺโมทิฯ ",
"pli-tv-kd21:1.14.11":	"สมฺโมทนียํ กถํ สารณียํ วีติสาเรตฺวา เอกมนฺตํ นิสีทิฯ ",
"pli-tv-kd21:1.14.12":	"เอกมนฺตํ นิสินฺโน โข ราชา อุเทโน อายสฺมนฺตํ อานนฺทํ เอตทโวจ—",
"pli-tv-kd21:1.14.13":	"“อาคมา นุ ขฺวิธ, โภ อานนฺท, อมฺหากํ โอโรโธ”ติ? ",
"pli-tv-kd21:1.14.14":	"“อาคมาสิ โข เต อิธ, มหาราช, โอโรโธ”ติฯ ",
"pli-tv-kd21:1.14.15":	"“อปิ ปน โภโต อานนฺทสฺส กิญฺจิ อทาสี”ติ? ",
"pli-tv-kd21:1.14.16":	"“อทาสิ โข เม, มหาราช, ปญฺจ อุตฺตราสงฺคสตานี”ติฯ ",
"pli-tv-kd21:1.14.17":	"“กึ ปน ภวํ อานนฺโท ตาว พหุํ จีวรํ กริสฺสตี”ติ? ",
"pli-tv-kd21:1.14.18":	"“เย เต, มหาราช, ภิกฺขู ทุพฺพลจีวรา เตหิ สทฺธึ สํวิภชิสฺสามี”ติฯ ",
"pli-tv-kd21:1.14.19":	"“ยานิ โข ปน, โภ อานนฺท, โปราณกานิ ทุพฺพลจีวรานิ ตานิ กถํ กริสฺสถา”ติ? ",
"pli-tv-kd21:1.14.20":	"“ตานิ, มหาราช, อุตฺตรตฺถรณํ กริสฺสามา”ติฯ ",
"pli-tv-kd21:1.14.21":	"“ยานิ ปน, โภ อานนฺท, โปราณกานิ อุตฺตรตฺถรณานิ ตานิ กถํ กริสฺสถา”ติ? ",
"pli-tv-kd21:1.14.22":	"“ตานิ, มหาราช, ภิสิจฺฉวิโย กริสฺสามา”ติฯ ",
"pli-tv-kd21:1.14.23":	"“ยา ปน, โภ อานนฺท, โปราณกา ภิสิจฺฉวิโย ตา กถํ กริสฺสถา”ติ? ",
"pli-tv-kd21:1.14.24":	"“ตา, มหาราช, ภูมตฺถรณํ กริสฺสามา”ติฯ ",
"pli-tv-kd21:1.14.25":	"“ยานิ ปน, โภ อานนฺท, โปราณกานิ ภูมตฺถรณานิ ตานิ กถํ กริสฺสถา”ติ? ",
"pli-tv-kd21:1.14.26":	"“ตานิ, มหาราช, ปาทปุญฺฉนิโย กริสฺสามา”ติฯ ",
"pli-tv-kd21:1.14.27":	"“ยา ปน, โภ อานนฺท, โปราณกา ปาทปุญฺฉนิโย ตา กถํ กริสฺสถา”ติ? ",
"pli-tv-kd21:1.14.28":	"“ตา, มหาราช, รโชหรณํ กริสฺสามา”ติฯ ",
"pli-tv-kd21:1.14.29":	"“ยานิ ปน, โภ อานนฺท, โปราณกานิ รโชหรณานิ ตานิ กถํ กริสฺสถา”ติ? ",
"pli-tv-kd21:1.14.30":	"“ตานิ, มหาราช, โกฏฺเฏตฺวา จิกฺขเลฺลน มทฺทิตฺวา ปริภณฺฑํ ลิมฺปิสฺสามา”ติฯ ",
"pli-tv-kd21:1.14.31":	"อถ โข ราชา อุเทโน—“สพฺเพวิเม สมณา สกฺยปุตฺติยา โยนิโส อุปเนนฺติ, น กุลวํ คเมนฺตี”ติ—",
"pli-tv-kd21:1.14.32":	"อายสฺมโต อานนฺทสฺส อญฺญานิปิ ปญฺจ ทุสฺสสตานิ ปาทาสิฯ ",
"pli-tv-kd21:1.14.33":	"อยญฺจรหิ อายสฺมโต อานนฺทสฺส ปฐมํ จีวรภิกฺขา อุปฺปชฺชิ จีวรสหสฺสํฯ ",
"pli-tv-kd21:1.15.1":	"อถ โข อายสฺมา อานนฺโท เยน โฆสิตาราโม เตนุปสงฺกมิ, อุปสงฺกมิตฺวา ปญฺญตฺเต อาสเน นิสีทิฯ ",
"pli-tv-kd21:1.15.2":	"อถ โข อายสฺมา ฉนฺโน เยนายสฺมา อานนฺโท เตนุปสงฺกมิ, อุปสงฺกมิตฺวา อายสฺมนฺตํ อานนฺทํ อภิวาเทตฺวา เอกมนฺตํ นิสีทิฯ ",
"pli-tv-kd21:1.15.3":	"เอกมนฺตํ นิสินฺนํ โข อายสฺมนฺตํ ฉนฺนํ อายสฺมา อานนฺโท เอตทโวจ—",
"pli-tv-kd21:1.15.4":	"“สงฺเฆน เต, อาวุโส ฉนฺน, พฺรหฺมทณฺโฑ อาณาปิโต”ติฯ ",
"pli-tv-kd21:1.15.5":	"“กตโม ปน, ภนฺเต อานนฺท, พฺรหฺมทณฺโฑ อาณาปิโต”ติ? ",
"pli-tv-kd21:1.15.6":	"“ตฺวํ, อาวุโส ฉนฺน, ภิกฺขู ยํ อิจฺเฉยฺยาสิ ตํ วเทยฺยาสิฯ ",
"pli-tv-kd21:1.15.7":	"ภิกฺขูหิ ตฺวํ เนว วตฺตพฺโพ, น โอวทิตพฺโพ, นานุสาสิตพฺโพ”ติฯ ",
"pli-tv-kd21:1.15.8":	"“นนฺวาหํ, ภนฺเต อานนฺท, หโต เอตฺตาวตา, ยโตหํ ภิกฺขูหิ เนว วตฺตพฺโพ, น โอวทิตพฺโพ, นานุสาสิตพฺโพ”ติ ตตฺเถว มุจฺฉิโต ปปโตฯ ",
"pli-tv-kd21:1.15.9":	"อถ โข อายสฺมา ฉนฺโน พฺรหฺมทณฺเฑน อฏฺฏียมาโน หรายมาโน ชิคุจฺฉมาโน เอโก วูปกฏฺโฐ อปฺปมตฺโต อาตาปี ปหิตตฺโต วิหรนฺโต นจิรเสฺสว—",
"pli-tv-kd21:1.15.10":	"ยสฺสตฺถาย กุลปุตฺตา สมฺมเทว อคารสฺมา อนคาริยํ ปพฺพชนฺติ, ตทนุตฺตรํ—",
"pli-tv-kd21:1.15.11":	"พฺรหฺมจริยปริโยสานํ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหาสิฯ ",
"pli-tv-kd21:1.15.12":	"“ขีณา ชาติ, วุสิตํ พฺรหฺมจริยํ, กตํ กรณียํ, นาปรํ อิตฺถตฺตายา”ติ อพฺภญฺญาสิฯ ",
"pli-tv-kd21:1.15.13":	"อญฺญตโร จ ปนายสฺมา ฉนฺโน อรหตํ อโหสิฯ ",
"pli-tv-kd21:1.15.14":	"อถ โข อายสฺมา ฉนฺโน อรหตฺตํ ปตฺโต เยนายสฺมา อานนฺโท เตนุปสงฺกมิ, อุปสงฺกมิตฺวา อายสฺมนฺตํ อานนฺทํ เอตทโวจ—",
"pli-tv-kd21:1.15.15":	"“ปฏิปฺปสฺสมฺเภหิ ทานิ เม, ภนฺเต อานนฺท, พฺรหฺมทณฺฑนฺ”ติฯ ",
"pli-tv-kd21:1.15.16":	"“ยทคฺเคน ตยา, อาวุโส ฉนฺน, อรหตฺตํ สจฺฉิกตํ ตทคฺเคน เต พฺรหฺมทณฺโฑ ปฏิปฺปสฺสทฺโธ”ติฯ ",
"pli-tv-kd21:1.16.1":	"อิมาย โข ปน วินยสงฺคีติยา ปญฺจ ภิกฺขุสตานิ อนูนานิ อนธิกานิ อเหสุํฯ ",
"pli-tv-kd21:1.16.2":	"ตสฺมา อยํ วินยสงฺคีติ “ปญฺจสติกา”ติ วุจฺจตีติฯ ",
"pli-tv-kd21:1.16.3":	"ปญฺจสติกกฺขนฺธโก เอกาทสโมฯ อิมมฺหิ ขนฺธเก วตฺถู เตวีสติฯ ",
"pli-tv-kd21:1.16.4":	"ตสฺสุทฺทานํ ",
"pli-tv-kd21:1.16.5":	"ปรินิพฺพุเต สมฺพุทฺเธ, ",
"pli-tv-kd21:1.16.6":	"เถโร กสฺสปสวฺหโย; ",
"pli-tv-kd21:1.16.7":	"อามนฺตยิ ภิกฺขุคณํ, ",
"pli-tv-kd21:1.16.8":	"สทฺธมฺมมนุปาลโกฯ ",
"pli-tv-kd21:1.16.9":	"ปาวายทฺธานมคฺคมฺหิ, ",
"pli-tv-kd21:1.16.10":	"สุภทฺเทน ปเวทิตํ; ",
"pli-tv-kd21:1.16.11":	"สงฺคายิสฺสาม สทฺธมฺมํ, ",
"pli-tv-kd21:1.16.12":	"อธมฺโม ปุเร ทิปฺปติฯ ",
"pli-tv-kd21:1.16.13":	"เอเกนูน ปญฺจสตํ, ",
"pli-tv-kd21:1.16.14":	"อานนฺทมฺปิ จ อุจฺจินิ; ",
"pli-tv-kd21:1.16.15":	"ธมฺมวินยสงฺคีตึ, ",
"pli-tv-kd21:1.16.16":	"วสนฺโต คุหมุตฺตเมฯ ",
"pli-tv-kd21:1.16.17":	"อุปาลึ วินยํ ปุจฺฉิ, ",
"pli-tv-kd21:1.16.18":	"สุตฺตนฺตานนฺทปณฺฑิตํ; ",
"pli-tv-kd21:1.16.19":	"ปิฏกํ ตีณิ สงฺคีตึ, ",
"pli-tv-kd21:1.16.20":	"อกํสุ ชินสาวกาฯ ",
"pli-tv-kd21:1.16.21":	"ขุทฺทานุขุทฺทเก นานา, ",
"pli-tv-kd21:1.16.22":	"ยถาปญฺญตฺติวตฺตนา; ",
"pli-tv-kd21:1.16.23":	"น ปุจฺฉิ อกฺกมิตฺวาน, ",
"pli-tv-kd21:1.16.24":	"วนฺทาเปสิ น ยาจิ จฯ ",
"pli-tv-kd21:1.16.25":	"ปพฺพชฺชํ มาตุคามสฺส, ",
"pli-tv-kd21:1.16.26":	"สทฺธาย ทุกฺกฏานิ เม; ",
"pli-tv-kd21:1.16.27":	"ปุราโณ พฺรหฺมทณฺฑญฺจ, ",
"pli-tv-kd21:1.16.28":	"โอโรโธ อุเทเนน สหฯ ",
"pli-tv-kd21:1.16.29":	"ตาว พหุ ทุพฺพลญฺจ, ",
"pli-tv-kd21:1.16.30":	"อุตฺตรตฺถรณา ภิสิ; ",
"pli-tv-kd21:1.16.31":	"ภูมตฺถรณา ปุญฺฉนิโย, ",
"pli-tv-kd21:1.16.32":	"รโช จิกฺขลฺลมทฺทนาฯ ",
"pli-tv-kd21:1.16.33":	"สหสฺสจีวรํ อุปฺปชฺชิ, ",
"pli-tv-kd21:1.16.34":	"ปฐมานนฺทสวฺหโย; ",
"pli-tv-kd21:1.16.35":	"ตชฺชิโต พฺรหฺมทณฺเฑน, ",
"pli-tv-kd21:1.16.36":	"จตุสฺสจฺจํ อปาปุณิ; ",
"pli-tv-kd21:1.16.37":	"วสีภูตา ปญฺจสตา, ",
"pli-tv-kd21:1.16.38":	"ตสฺมา ปญฺจสตี อิติฯ ",
"pli-tv-kd21:1.16.39":	"ปญฺจสติกกฺขนฺธโก นิฏฺฐิโตฯ "
}	
