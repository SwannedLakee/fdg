{	
"pli-tv-bu-vb-pc7:0.1":	"เถรวาท วินย ",
"pli-tv-bu-vb-pc7:0.2":	"มหาวิภงฺค ",
"pli-tv-bu-vb-pc7:0.3":	"ปาจิตฺติยกณฺฑ ",
"pli-tv-bu-vb-pc7:0.4":	"มุสาวาทวคฺค ",
"pli-tv-bu-vb-pc7:0.5":	"๗ฯ ธมฺมเทสนาสิกฺขาปท ",
"pli-tv-bu-vb-pc7:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pc7:1.2":	"เตน โข ปน สมเยน อายสฺมา อุทายี สาวตฺถิยํ กุลูปโก โหติ, พหุกานิ กุลานิ อุปสงฺกมติฯ ",
"pli-tv-bu-vb-pc7:1.3":	"อถ โข อายสฺมา อุทายี ปุพฺพณฺหสมยํ นิวาเสตฺวา ปตฺตจีวรมาทาย เยน อญฺญตรํ กุลํ เตนุปสงฺกมิฯ ",
"pli-tv-bu-vb-pc7:1.4":	"เตน โข ปน สมเยน ฆรณี นิเวสนทฺวาเร นิสินฺนา โหติ, ฆรสุณฺหา อาวสถทฺวาเร นิสินฺนา โหติฯ ",
"pli-tv-bu-vb-pc7:1.5":	"อถ โข อายสฺมา อุทายี เยน ฆรณี เตนุปสงฺกมิ; อุปสงฺกมิตฺวา ฆรณิยา อุปกณฺณเก ธมฺมํ เทเสสิฯ ",
"pli-tv-bu-vb-pc7:1.6":	"อถ โข ฆรสุณฺหาย เอตทโหสิ—",
"pli-tv-bu-vb-pc7:1.7":	"“กึ นุ โข โส สมโณ สสฺสุยา ชาโร อุทาหุ โอภาสตี”ติ? ",
"pli-tv-bu-vb-pc7:1.8":	"อถ โข อายสฺมา อุทายี ฆรณิยา อุปกณฺณเก ธมฺมํ เทเสตฺวา เยน ฆรสุณฺหา เตนุปสงฺกมิ; อุปสงฺกมิตฺวา ฆรสุณฺหาย อุปกณฺณเก ธมฺมํ เทเสสิฯ ",
"pli-tv-bu-vb-pc7:1.9":	"อถ โข ฆรณิยา เอตทโหสิ—",
"pli-tv-bu-vb-pc7:1.10":	"“กึ นุ โข โส สมโณ ฆรสุณฺหาย ชาโร อุทาหุ โอภาสตี”ติ? ",
"pli-tv-bu-vb-pc7:1.11":	"อถ โข อายสฺมา อุทายี ฆรสุณฺหาย อุปกณฺณเก ธมฺมํ เทเสตฺวา ปกฺกามิฯ ",
"pli-tv-bu-vb-pc7:1.12":	"อถ โข ฆรณี ฆรสุณฺหํ เอตทโวจ—",
"pli-tv-bu-vb-pc7:1.13":	"“เห เช, กึ เต เอโส สมโณ อโวจา”ติ? ",
"pli-tv-bu-vb-pc7:1.14":	"“ธมฺมํ เม, อเยฺย, เทเสสิ”ฯ ",
"pli-tv-bu-vb-pc7:1.15":	"“อยฺยาย ปน กึ อโวจา”ติ? ",
"pli-tv-bu-vb-pc7:1.16":	"“มยฺหมฺปิ ธมฺมํ เทเสสี”ติฯ ",
"pli-tv-bu-vb-pc7:1.17":	"ตา อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc7:1.18":	"“กถญฺหิ นาม อโยฺย อุทายี อุปกณฺณเก ธมฺมํ เทเสสฺสติฯ ",
"pli-tv-bu-vb-pc7:1.19":	"นนุ นาม วิสฺสฏฺเฐน วิวเฏน ธมฺโม เทเสตพฺโพ”ติ? ",
"pli-tv-bu-vb-pc7:1.20":	"อโสฺสสุํ โข ภิกฺขู ตาสํ อิตฺถีนํ อุชฺฌายนฺตีนํ ขิยฺยนฺตีนํ วิปาเจนฺตีนํฯ ",
"pli-tv-bu-vb-pc7:1.21":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc7:1.22":	"“กถญฺหิ นาม อายสฺมา อุทายี มาตุคามสฺส ธมฺมํ เทเสสฺสตี”ติฯ ",
"pli-tv-bu-vb-pc7:1.23":	"อถ โข เต ภิกฺขู อายสฺมนฺตํ อุทายึ อเนกปริยาเยน วิครหิตฺวา ภควโต เอตมตฺถํ อาโรเจสุํ …เป… ",
"pli-tv-bu-vb-pc7:1.24":	"“สจฺจํ กิร ตฺวํ, อุทายิ, มาตุคามสฺส ธมฺมํ เทเสสี”ติ? ",
"pli-tv-bu-vb-pc7:1.25":	"“สจฺจํ, ภควา”ติฯ ",
"pli-tv-bu-vb-pc7:1.26":	"วิครหิ พุทฺโธ ภควา …เป… ",
"pli-tv-bu-vb-pc7:1.27":	"กถญฺหิ นาม ตฺวํ, โมฆปุริส, มาตุคามสฺส ธมฺมํ เทเสสฺสสิฯ ",
"pli-tv-bu-vb-pc7:1.28":	"เนตํ โมฆปุริส, อปฺปสนฺนานํ วา ปสาทาย …เป… ",
"pli-tv-bu-vb-pc7:1.29":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc7:1.30.1":	"“โย ปน ภิกฺขุ มาตุคามสฺส ธมฺมํ เทเสยฺย ปาจิตฺติยนฺ”ติฯ ",
"pli-tv-bu-vb-pc7:1.31":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc7:2.1":	"เตน โข ปน สมเยน อุปาสิกา ภิกฺขู ปสฺสิตฺวา เอตทโวจุํ—",
"pli-tv-bu-vb-pc7:2.2":	"“อิงฺฆายฺยา, ธมฺมํ เทเสถา”ติฯ ",
"pli-tv-bu-vb-pc7:2.3":	"“น, ภคินี, กปฺปติ มาตุคามสฺส ธมฺมํ เทเสตุนฺ”ติฯ ",
"pli-tv-bu-vb-pc7:2.4":	"“อิงฺฆายฺยา, ฉปฺปญฺจวาจาหิ ธมฺมํ เทเสถ, สกฺกา เอตฺตเกนปิ ธมฺโม อญฺญาตุนฺ”ติฯ ",
"pli-tv-bu-vb-pc7:2.5":	"“น, ภคินี, กปฺปติ มาตุคามสฺส ธมฺมํ เทเสตุนฺ”ติฯ ",
"pli-tv-bu-vb-pc7:2.6":	"กุกฺกุจฺจายนฺตา น เทเสสุํฯ ",
"pli-tv-bu-vb-pc7:2.7":	"อุปาสิกา อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc7:2.8":	"“กถญฺหิ นาม, อยฺยา, อเมฺหหิ ยาจียมานา ธมฺมํ น เทเสสฺสนฺตี”ติฯ ",
"pli-tv-bu-vb-pc7:2.9":	"อโสฺสสุํ โข ภิกฺขู ตาสํ อุปาสิกานํ อุชฺฌายนฺตีนํ ขิยฺยนฺตีนํ วิปาเจนฺตีนํฯ ",
"pli-tv-bu-vb-pc7:2.10":	"อถ โข เต ภิกฺขู ภควโต เอตมตฺถํ อาโรเจสุํฯ ",
"pli-tv-bu-vb-pc7:2.11":	"อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
"pli-tv-bu-vb-pc7:2.12":	"“อนุชานามิ, ภิกฺขเว, มาตุคามสฺส ฉปฺปญฺจวาจาหิ ธมฺมํ เทเสตุํฯ ",
"pli-tv-bu-vb-pc7:2.13":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc7:2.14.1":	"“โย ปน ภิกฺขู มาตุคามสฺส อุตฺตริฉปฺปญฺจวาจาหิ ธมฺมํ เทเสยฺย, ปาจิตฺติยนฺ”ติฯ ",
"pli-tv-bu-vb-pc7:2.15":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc7:3.1":	"เตน โข ปน สมเยน ฉพฺพคฺคิยา ภิกฺขู—“ภควตา อนุญฺญาตํ มาตุคามสฺส ฉปฺปญฺจวาจาหิ ธมฺมํ เทเสตุนฺ”ติ เต อวิญฺญุํ ปุริสวิคฺคหํ อุปนิสีทาเปตฺวา มาตุคามสฺส อุตฺตริฉปฺปญฺจวาจาหิ ธมฺมํ เทเสนฺติฯ ",
"pli-tv-bu-vb-pc7:3.2":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc7:3.3":	"“กถญฺหิ นาม ฉพฺพคฺคิยา ภิกฺขู อวิญฺญุํ ปุริสวิคฺคหํ อุปนิสีทาเปตฺวา มาตุคามสฺส อุตฺตริฉปฺปญฺจวาจาหิ ธมฺมํ เทเสสฺสนฺตี”ติฯ ",
"pli-tv-bu-vb-pc7:3.4":	"อถ โข เต ภิกฺขู ฉพฺพคฺคิเย ภิกฺขู อเนกปริยาเยน วิครหิตฺวา ภควโต เอตมตฺถํ อาโรเจสุํ …เป… ",
"pli-tv-bu-vb-pc7:3.5":	"“สจฺจํ กิร ตุเมฺห, ภิกฺขเว, อวิญฺญุํ ปุริสวิคฺคหํ อุปนิสีทาเปตฺวา มาตุคามสฺส อุตฺตริฉปฺปญฺจวาจาหิ ธมฺมํ เทเสถา”ติ? ",
"pli-tv-bu-vb-pc7:3.6":	"“สจฺจํ, ภควา”ติฯ ",
"pli-tv-bu-vb-pc7:3.7":	"วิครหิ พุทฺโธ ภควา …เป… ",
"pli-tv-bu-vb-pc7:3.8":	"กถญฺหิ นาม ตุเมฺห, โมฆปุริสา, อวิญฺญุํ ปุริสวิคฺคหํ อุปนิสีทาเปตฺวา มาตุคามสฺส อุตฺตริฉปฺปญฺจวาจาหิ ธมฺมํ เทเสสฺสถฯ ",
"pli-tv-bu-vb-pc7:3.9":	"เนตํ, โมฆปุริสา, อปฺปสนฺนานํ วา ปสาทาย …เป… ",
"pli-tv-bu-vb-pc7:3.10":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc7:3.11.1":	"“โย ปน ภิกฺขุ มาตุคามสฺส อุตฺตริฉปฺปญฺจวาจาหิ ธมฺมํ เทเสยฺย, อญฺญตฺร วิญฺญุนา ปุริสวิคฺคเหน, ปาจิตฺติยนฺ”ติฯ ",
"pli-tv-bu-vb-pc7:4.1.1":	"โย ปนาติ ",
"pli-tv-bu-vb-pc7:4.1.2":	"โย ยาทิโส …เป… ",
"pli-tv-bu-vb-pc7:4.1.3":	"ภิกฺขูติ ",
"pli-tv-bu-vb-pc7:4.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pc7:4.1.5":	"มาตุคาโม นาม ",
"pli-tv-bu-vb-pc7:4.1.6":	"มนุสฺสิตฺถี; น ยกฺขี น เปตี น ติรจฺฉานคตา; วิญฺญู, ปฏิพลา สุภาสิตทุพฺภาสิตํ ทุฏฺฐุลฺลาทุฏฺฐุลฺลํ อาชานิตุํฯ ",
"pli-tv-bu-vb-pc7:4.1.7":	"อุตฺตริฉปฺปญฺจวาจาหีติ ",
"pli-tv-bu-vb-pc7:4.1.8":	"อติเรกฉปฺปญฺจวาจาหิฯ ",
"pli-tv-bu-vb-pc7:4.1.9":	"ธมฺโม นาม ",
"pli-tv-bu-vb-pc7:4.1.10":	"พุทฺธภาสิโต, สาวกภาสิโต, อิสิภาสิโต, เทวตาภาสิโต, อตฺถูปสญฺหิโต, ธมฺมูปสญฺหิโตฯ ",
"pli-tv-bu-vb-pc7:4.1.11":	"เทเสยฺยาติ ",
"pli-tv-bu-vb-pc7:4.1.12":	"ปเทน เทเสติ, ปเท ปเท อาปตฺติ ปาจิตฺติยสฺสฯ ",
"pli-tv-bu-vb-pc7:4.1.13":	"อกฺขราย เทเสติ, อกฺขรกฺขราย อาปตฺติ ปาจิตฺติยสฺสฯ ",
"pli-tv-bu-vb-pc7:4.1.14":	"อญฺญตฺร วิญฺญุนา ปุริสวิคฺคเหนาติ ",
"pli-tv-bu-vb-pc7:4.1.15":	"ฐเปตฺวา วิญฺญุํ ปุริสวิคฺคหํฯ ",
"pli-tv-bu-vb-pc7:4.1.16":	"วิญฺญู นาม ปุริสวิคฺคโห, ",
"pli-tv-bu-vb-pc7:4.1.17":	"ปฏิพโล โหติ สุภาสิตทุพฺภาสิตํ ทุฏฺฐุลฺลาทุฏฺฐุลฺลํ อาชานิตุํฯ ",
"pli-tv-bu-vb-pc7:4.2.1":	"มาตุคาเม มาตุคามสญฺญี อุตฺตริฉปฺปญฺจวาจาหิ ธมฺมํ เทเสติ, อญฺญตฺร วิญฺญุนา ปุริสวิคฺคเหน, อาปตฺติ ปาจิตฺติยสฺสฯ ",
"pli-tv-bu-vb-pc7:4.2.2":	"มาตุคาเม เวมติโก อุตฺตริฉปฺปญฺจวาจาหิ ธมฺมํ เทเสติ, อญฺญตฺร วิญฺญุนา ปุริสวิคฺคเหน, อาปตฺติ ปาจิตฺติยสฺสฯ ",
"pli-tv-bu-vb-pc7:4.2.3":	"มาตุคาเม อมาตุคามสญฺญี อุตฺตริฉปฺปญฺจวาจาหิ ธมฺมํ เทเสติ, อญฺญตฺร วิญฺญุนา ปุริสวิคฺคเหน, อาปตฺติ ปาจิตฺติยสฺสฯ ",
"pli-tv-bu-vb-pc7:4.2.4":	"ยกฺขิยา วา เปติยา วา ปณฺฑกสฺส วา ติรจฺฉานคตมนุสฺสวิคฺคหิตฺถิยา วา อุตฺตริฉปฺปญฺจวาจาหิ ธมฺมํ เทเสติ, อญฺญตฺร วิญฺญุนา ปุริสวิคฺคเหน, อาปตฺติ ทุกฺกฏสฺสฯ ",
"pli-tv-bu-vb-pc7:4.2.5":	"อมาตุคาเม มาตุคามสญฺญี, อาปตฺติ ทุกฺกฏสฺสฯ ",
"pli-tv-bu-vb-pc7:4.2.6":	"อมาตุคาเม เวมติโก, อาปตฺติ ทุกฺกฏสฺสฯ ",
"pli-tv-bu-vb-pc7:4.2.7":	"อมาตุคาเม อมาตุคามสญฺญี, อนาปตฺติฯ ",
"pli-tv-bu-vb-pc7:4.3.1":	"อนาปตฺติ—",
"pli-tv-bu-vb-pc7:4.3.2":	"วิญฺญุนา ปุริสวิคฺคเหน, ",
"pli-tv-bu-vb-pc7:4.3.3":	"ฉปฺปญฺจวาจาหิ ธมฺมํ เทเสติ, ",
"pli-tv-bu-vb-pc7:4.3.4":	"อูนกฉปฺปญฺจวาจาหิ ธมฺมํ เทเสติ, ",
"pli-tv-bu-vb-pc7:4.3.5":	"อุฏฺฐหิตฺวา ปุน นิสีทิตฺวา เทเสติ, ",
"pli-tv-bu-vb-pc7:4.3.6":	"มาตุคาโม อุฏฺฐหิตฺวา ปุน นิสีทติ ตสฺมึ เทเสติ, ",
"pli-tv-bu-vb-pc7:4.3.7":	"อญฺญสฺส มาตุคามสฺส เทเสติ, ",
"pli-tv-bu-vb-pc7:4.3.8":	"ปญฺหํ ปุจฺฉติ, ",
"pli-tv-bu-vb-pc7:4.3.9":	"ปญฺหํ ปุฏฺโฐ กเถติ, ",
"pli-tv-bu-vb-pc7:4.3.10":	"อญฺญสฺสตฺถาย ภณนฺตํ มาตุคาโม สุณาติ, ",
"pli-tv-bu-vb-pc7:4.3.11":	"อุมฺมตฺตกสฺส, ",
"pli-tv-bu-vb-pc7:4.3.12":	"อาทิกมฺมิกสฺสาติฯ ",
"pli-tv-bu-vb-pc7:4.3.13":	"ธมฺมเทสนาสิกฺขาปทํ นิฏฺฐิตํ สตฺตมํฯ "
}	
