{	
"pli-tv-bu-vb-pd3:0.1":	"เถรวาท วินย ",
"pli-tv-bu-vb-pd3:0.2":	"มหาวิภงฺค ",
"pli-tv-bu-vb-pd3:0.3":	"ปาฏิเทสนียกณฺฑ ",
"pli-tv-bu-vb-pd3:0.4":	"๓ฯ ตติยปาฏิเทสนียสิกฺขาปท ",
"pli-tv-bu-vb-pd3:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pd3:1.2":	"เตน โข ปน สมเยน สาวตฺถิยํ อญฺญตรํ กุลํ อุภโตปสนฺนํ โหติฯ ",
"pli-tv-bu-vb-pd3:1.3":	"สทฺธาย วฑฺฒติ, โภเคน หายติ, ยํ ตสฺมึ กุเล อุปฺปชฺชติ ปุเรภตฺตํ ขาทนียํ วา โภชนียํ วา ตํ สพฺพํ ภิกฺขูนํ วิสฺสชฺเชตฺวา อปฺเปกทา อนสิตา อจฺฉนฺติฯ ",
"pli-tv-bu-vb-pd3:1.4":	"มนุสฺสา อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pd3:1.5":	"“กถญฺหิ นาม สมณา สกฺยปุตฺติยา น มตฺตํ ชานิตฺวา ปฏิคฺคเหสฺสนฺติฯ ",
"pli-tv-bu-vb-pd3:1.6":	"อิเม อิเมสํ ทตฺวา อปฺเปกทา อนสิตา อจฺฉนฺตี”ติฯ ",
"pli-tv-bu-vb-pd3:1.7":	"อโสฺสสุํ โข ภิกฺขู เตสํ มนุสฺสานํ อุชฺฌายนฺตานํ ขิยฺยนฺตานํ วิปาเจนฺตานํฯ ",
"pli-tv-bu-vb-pd3:1.8":	"อถ โข เต ภิกฺขู ภควโต เอตมตฺถํ อาโรเจสุํฯ ",
"pli-tv-bu-vb-pd3:1.9":	"อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
"pli-tv-bu-vb-pd3:1.10":	"“อนุชานามิ, ภิกฺขเว, ยํ กุลํ สทฺธาย วฑฺฒติ, โภเคน หายติ เอวรูปสฺส กุลสฺส ญตฺติทุติเยน กมฺเมน เสกฺขสมฺมุตึ ทาตุํฯ ",
"pli-tv-bu-vb-pd3:1.11":	"เอวญฺจ ปน, ภิกฺขเว, ทาตพฺพาฯ ",
"pli-tv-bu-vb-pd3:1.12":	"พฺยตฺเตน ภิกฺขุนา ปฏิพเลน สงฺโฆ ญาเปตพฺโพ—",
"pli-tv-bu-vb-pd3:1.13":	"‘สุณาตุ เม, ภนฺเต, สงฺโฆฯ ",
"pli-tv-bu-vb-pd3:1.14":	"อิตฺถนฺนามํ กุลํ สทฺธาย วฑฺฒติ, โภเคน หายติฯ ",
"pli-tv-bu-vb-pd3:1.15":	"ยทิ สงฺฆสฺส ปตฺตกลฺลํ, สงฺโฆ อิตฺถนฺนามสฺส กุลสฺส เสกฺขสมฺมุตึ ทเทยฺยฯ ",
"pli-tv-bu-vb-pd3:1.16":	"เอสา ญตฺติฯ ",
"pli-tv-bu-vb-pd3:1.17":	"สุณาตุ เม, ภนฺเต, สงฺโฆฯ ",
"pli-tv-bu-vb-pd3:1.18":	"อิตฺถนฺนามํ กุลํ สทฺธาย วฑฺฒติ, โภเคน หายติฯ ",
"pli-tv-bu-vb-pd3:1.19":	"สงฺโฆ อิตฺถนฺนามสฺส กุลสฺส เสกฺขสมฺมุตึ เทติฯ ",
"pli-tv-bu-vb-pd3:1.20":	"ยสฺสายสฺมโต ขมติ อิตฺถนฺนามสฺส กุลสฺส เสกฺขสมฺมุติยา ทานํ, โส ตุณฺหสฺส; ",
"pli-tv-bu-vb-pd3:1.21":	"ยสฺส นกฺขมติ, โส ภาเสยฺยฯ ",
"pli-tv-bu-vb-pd3:1.22":	"ทินฺนา สงฺเฆน อิตฺถนฺนามสฺส กุลสฺส เสกฺขสมฺมุติฯ ",
"pli-tv-bu-vb-pd3:1.23":	"ขมติ สงฺฆสฺส, ตสฺมา ตุณฺหี, เอวเมตํ ธารยามี’ติฯ ",
"pli-tv-bu-vb-pd3:1.24":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pd3:1.25.1":	"“ยานิ โข ปน ตานิ เสกฺขสมฺมตานิ กุลานิ, โย ปน ภิกฺขุ ตถารูเปสุ เสกฺขสมฺมเตสุ กุเลสุ ขาทนียํ วา โภชนียํ วา สหตฺถา ปฏิคฺคเหตฺวา ขาเทยฺย วา ภุญฺเชยฺย วา, ปฏิเทเสตพฺพํ เตน ภิกฺขุนา—",
"pli-tv-bu-vb-pd3:1.26":	"‘คารยฺหํ, อาวุโส, ธมฺมํ อาปชฺชึ อสปฺปายํ ปาฏิเทสนียํ ตํ ปฏิเทเสมี’”ติฯ ",
"pli-tv-bu-vb-pd3:1.27":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pd3:2.1":	"เตน โข ปน สมเยน สาวตฺถิยํ อุสฺสโว โหติฯ ",
"pli-tv-bu-vb-pd3:2.2":	"มนุสฺสา ภิกฺขู นิมนฺเตตฺวา โภเชนฺติฯ ",
"pli-tv-bu-vb-pd3:2.3":	"ตมฺปิ โข กุลํ ภิกฺขู นิมนฺเตสิฯ ",
"pli-tv-bu-vb-pd3:2.4":	"ภิกฺขู กุกฺกุจฺจายนฺตา นาธิวาเสนฺติ—",
"pli-tv-bu-vb-pd3:2.5":	"“ปฏิกฺขิตฺตํ ภควตา เสกฺขสมฺมเตสุ กุเลสุ ขาทนียํ วา โภชนียํ วา สหตฺถา ปฏิคฺคเหตฺวา ขาทิตุํ ภุญฺชิตุนฺ”ติฯ ",
"pli-tv-bu-vb-pd3:2.6":	"เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pd3:2.7":	"“กึ นุ โข นาม อมฺหากํ ชีวิเตน ยํ อยฺยา อมฺหากํ น ปฏิคฺคณฺหนฺตี”ติฯ ",
"pli-tv-bu-vb-pd3:2.8":	"อโสฺสสุํ โข ภิกฺขู เตสํ มนุสฺสานํ อุชฺฌายนฺตานํ ขิยฺยนฺตานํ วิปาเจนฺตานํฯ ",
"pli-tv-bu-vb-pd3:2.9":	"อถ โข เต ภิกฺขู ภควโต เอตมตฺถํ อาโรเจสุํฯ ",
"pli-tv-bu-vb-pd3:2.10":	"อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
"pli-tv-bu-vb-pd3:2.11":	"“อนุชานามิ, ภิกฺขเว, นิมนฺติเตน เสกฺขสมฺมเตสุ กุเลสุ ขาทนียํ วา โภชนียํ วา สหตฺถา ปฏิคฺคเหตฺวา ขาทิตุํ ภุญฺชิตุํฯ ",
"pli-tv-bu-vb-pd3:2.12":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pd3:2.13.1":	"“ยานิ โข ปน ตานิ เสกฺขสมฺมตานิ กุลานิ, โย ปน ภิกฺขุ ตถารูเปสุ เสกฺขสมฺมเตสุ กุเลสุ ปุพฺเพ อนิมนฺติโต ขาทนียํ วา โภชนียํ วา สหตฺถา ปฏิคฺคเหตฺวา ขาเทยฺย วา ภุญฺเชยฺย วา, ปฏิเทเสตพฺพํ เตน ภิกฺขุนา—",
"pli-tv-bu-vb-pd3:2.14":	"‘คารยฺหํ, อาวุโส, ธมฺมํ อาปชฺชึ อสปฺปายํ ปาฏิเทสนียํ, ตํ ปฏิเทเสมี’”ติฯ ",
"pli-tv-bu-vb-pd3:2.15":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pd3:3.1":	"เตน โข ปน สมเยน อญฺญตโร ภิกฺขุ ตสฺส กุลสฺส กุลูปโก โหติฯ ",
"pli-tv-bu-vb-pd3:3.2":	"อถ โข โส ภิกฺขุ ปุพฺพณฺหสมยํ นิวาเสตฺวา ปตฺตจีวรมาทาย เยน ตํ กุลํ เตนุปสงฺกมิ; อุปสงฺกมิตฺวา ปญฺญตฺเต อาสเน นิสีทิฯ ",
"pli-tv-bu-vb-pd3:3.3":	"เตน โข ปน สมเยน โส ภิกฺขุ คิลาโน โหติฯ ",
"pli-tv-bu-vb-pd3:3.4":	"อถ โข เต มนุสฺสา ตํ ภิกฺขุํ เอตทโวจุํ—",
"pli-tv-bu-vb-pd3:3.5":	"“ภุญฺชถ, ภนฺเต”ติฯ ",
"pli-tv-bu-vb-pd3:3.6":	"อถ โข โส ภิกฺขุ—",
"pli-tv-bu-vb-pd3:3.7":	"“ภควตา ปฏิกฺขิตฺตํ อนิมนฺติเตน เสกฺขสมฺมเตสุ กุเลสุ ขาทนียํ วา โภชนียํ วา สหตฺถา ปฏิคฺคเหตฺวา ขาทิตุํ ภุญฺชิตุนฺ”ติ กุกฺกุจฺจายนฺโต น ปฏิคฺคเหสิ; ",
"pli-tv-bu-vb-pd3:3.8":	"นาสกฺขิ ปิณฺฑาย จริตุํ; ",
"pli-tv-bu-vb-pd3:3.9":	"ฉินฺนภตฺโต อโหสิฯ ",
"pli-tv-bu-vb-pd3:3.10":	"อถ โข โส ภิกฺขุ อารามํ คนฺตฺวา ภิกฺขูนํ เอตมตฺถํ อาโรเจสิฯ ",
"pli-tv-bu-vb-pd3:3.11":	"ภิกฺขู ภควโต เอตมตฺถํ อาโรเจสุํฯ ",
"pli-tv-bu-vb-pd3:3.12":	"อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
"pli-tv-bu-vb-pd3:3.13":	"“อนุชานามิ, ภิกฺขเว, คิลาเนน ภิกฺขุนา เสกฺขสมฺมเตสุ กุเลสุ ขาทนียํ วา โภชนียํ วา สหตฺถา ปฏิคฺคเหตฺวา ขาทิตุํ ภุญฺชิตุํฯ ",
"pli-tv-bu-vb-pd3:3.14":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pd3:3.15.1":	"“ยานิ โข ปน ตานิ เสกฺขสมฺมตานิ กุลานิ, โย ปน ภิกฺขุ ตถารูเปสุ เสกฺขสมฺมเตสุ กุเลสุ ปุพฺเพ อนิมนฺติโต อคิลาโน ขาทนียํ วา โภชนียํ วา สหตฺถา ปฏิคฺคเหตฺวา ขาเทยฺย วา ภุญฺเชยฺย วา, ปฏิเทเสตพฺพํ เตน ภิกฺขุนา—",
"pli-tv-bu-vb-pd3:3.16":	"‘คารยฺหํ, อาวุโส, ธมฺมํ อาปชฺชึ อสปฺปายํ ปาฏิเทสนียํ, ตํ ปฏิเทเสมี’”ติฯ ",
"pli-tv-bu-vb-pd3:4.1.1":	"ยานิ โข ปน ตานิ เสกฺขสมฺมตานิ กุลานีติ ",
"pli-tv-bu-vb-pd3:4.1.2":	"เสกฺขสมฺมตํ นาม กุลํ ยํ กุลํ สทฺธาย วฑฺฒติ, โภเคน หายติฯ เอวรูปสฺส กุลสฺส ญตฺติทุติเยน กมฺเมน เสกฺขสมฺมุติ ทินฺนา โหติฯ ",
"pli-tv-bu-vb-pd3:4.1.3":	"โย ปนาติ ",
"pli-tv-bu-vb-pd3:4.1.4":	"โย ยาทิโส …เป… ",
"pli-tv-bu-vb-pd3:4.1.5":	"ภิกฺขูติ ",
"pli-tv-bu-vb-pd3:4.1.6":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pd3:4.1.7":	"ตถารูเปสุ เสกฺขสมฺมเตสุ กุเลสูติ ",
"pli-tv-bu-vb-pd3:4.1.8":	"เอวรูเปสุ เสกฺขสมฺมเตสุ กุเลสุฯ ",
"pli-tv-bu-vb-pd3:4.1.9":	"อนิมนฺติโต นาม ",
"pli-tv-bu-vb-pd3:4.1.10":	"อชฺชตนาย วา สฺวาตนาย วา อนิมนฺติโต, ฆรูปจารํ โอกฺกมนฺเต นิมนฺเตติ, เอโส อนิมนฺติโต นามฯ ",
"pli-tv-bu-vb-pd3:4.1.11":	"นิมนฺติโต นาม ",
"pli-tv-bu-vb-pd3:4.1.12":	"อชฺชตนาย วา สฺวาตนาย วา นิมนฺติโต, ฆรูปจารํ อโนกฺกมนฺเต นิมนฺเตติ, เอโส นิมนฺติโต นามฯ ",
"pli-tv-bu-vb-pd3:4.1.13":	"อคิลาโน นาม ",
"pli-tv-bu-vb-pd3:4.1.14":	"สกฺโกติ ปิณฺฑาย จริตุํฯ ",
"pli-tv-bu-vb-pd3:4.1.15":	"คิลาโน นาม ",
"pli-tv-bu-vb-pd3:4.1.16":	"น สกฺโกติ ปิณฺฑาย จริตุํฯ ",
"pli-tv-bu-vb-pd3:4.1.17":	"ขาทนียํ นาม ",
"pli-tv-bu-vb-pd3:4.1.18":	"ปญฺจ โภชนานิ ยามกาลิกํ สตฺตาหกาลิกํ ยาวชีวิกํ ฐเปตฺวา อวเสสํ ขาทนียํ นามฯ ",
"pli-tv-bu-vb-pd3:4.1.19":	"โภชนียํ นาม ",
"pli-tv-bu-vb-pd3:4.1.20":	"ปญฺจ โภชนานิ—โอทโน, กุมฺมาโส, สตฺตุ, มจฺโฉ, มํสํฯ ",
"pli-tv-bu-vb-pd3:4.1.21":	"อนิมนฺติโต อคิลาโน “ขาทิสฺสามิ ภุญฺชิสฺสามี”ติ ปฏิคฺคณฺหาติ, อาปตฺติ ทุกฺกฏสฺสฯ ",
"pli-tv-bu-vb-pd3:4.1.22":	"อชฺโฌหาเร อชฺโฌหาเร อาปตฺติ ปาฏิเทสนียสฺสฯ ",
"pli-tv-bu-vb-pd3:4.2.1":	"เสกฺขสมฺมเต เสกฺขสมฺมตสญฺญี อนิมนฺติโต อคิลาโน ขาทนียํ วา โภชนียํ วา สหตฺถา ปฏิคฺคเหตฺวา ขาทติ วา ภุญฺชติ วา, อาปตฺติ ปาฏิเทสนียสฺสฯ ",
"pli-tv-bu-vb-pd3:4.2.2":	"เสกฺขสมฺมเต เวมติโก …เป… ",
"pli-tv-bu-vb-pd3:4.2.3":	"เสกฺขสมฺมเต อเสกฺขสมฺมตสญฺญี อนิมนฺติโต อคิลาโน ขาทนียํ วา โภชนียํ วา สหตฺถา ปฏิคฺคเหตฺวา ขาทติ วา ภุญฺชติ วา, อาปตฺติ ปาฏิเทสนียสฺสฯ ",
"pli-tv-bu-vb-pd3:4.2.4":	"ยามกาลิกํ สตฺตาหกาลิกํ ยาวชีวิกํ อาหารตฺถาย ปฏิคฺคณฺหาติ, อาปตฺติ ทุกฺกฏสฺสฯ ",
"pli-tv-bu-vb-pd3:4.2.5":	"อชฺโฌหาเร อชฺโฌหาเร อาปตฺติ ทุกฺกฏสฺสฯ ",
"pli-tv-bu-vb-pd3:4.2.6":	"อเสกฺขสมฺมเต เสกฺขสมฺมตสญฺญี, อาปตฺติ ทุกฺกฏสฺสฯ ",
"pli-tv-bu-vb-pd3:4.2.7":	"อเสกฺขสมฺมเต เวมติโก, อาปตฺติ ทุกฺกฏสฺสฯ ",
"pli-tv-bu-vb-pd3:4.2.8":	"อเสกฺขสมฺมเต อเสกฺขสมฺมตสญฺญี, อนาปตฺติฯ ",
"pli-tv-bu-vb-pd3:4.3.1":	"อนาปตฺติ—",
"pli-tv-bu-vb-pd3:4.3.2":	"นิมนฺติตสฺส, ",
"pli-tv-bu-vb-pd3:4.3.3":	"คิลานสฺส, ",
"pli-tv-bu-vb-pd3:4.3.4":	"นิมนฺติตสฺส วา คิลานสฺส วา เสสกํ ภุญฺชติ, ",
"pli-tv-bu-vb-pd3:4.3.5":	"อญฺเญสํ ภิกฺขา ตตฺถ ปญฺญตฺตา โหติ, ",
"pli-tv-bu-vb-pd3:4.3.6":	"ฆรโต นีหริตฺวา เทนฺติ, ",
"pli-tv-bu-vb-pd3:4.3.7":	"นิจฺจภตฺเต, ",
"pli-tv-bu-vb-pd3:4.3.8":	"สลากภตฺเต, ",
"pli-tv-bu-vb-pd3:4.3.9":	"ปกฺขิเก, ",
"pli-tv-bu-vb-pd3:4.3.10":	"อุโปสถิเก, ",
"pli-tv-bu-vb-pd3:4.3.11":	"ปาฏิปทิเก, ",
"pli-tv-bu-vb-pd3:4.3.12":	"ยามกาลิกํ สตฺตาหกาลิกํ ยาวชีวิกํ— “สติ ปจฺจเย ปริภุญฺชา”ติ เทติ, ",
"pli-tv-bu-vb-pd3:4.3.13":	"อุมฺมตฺตกสฺส, ",
"pli-tv-bu-vb-pd3:4.3.14":	"อาทิกมฺมิกสฺสาติฯ ",
"pli-tv-bu-vb-pd3:4.3.15":	"ตติยปาฏิเทสนียสิกฺขาปทํ นิฏฺฐิตํฯ "
}	
