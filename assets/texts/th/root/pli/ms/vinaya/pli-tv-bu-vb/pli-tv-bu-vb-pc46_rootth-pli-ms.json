{	
"pli-tv-bu-vb-pc46:0.1":	"เถรวาท วินย ",
"pli-tv-bu-vb-pc46:0.2":	"มหาวิภงฺค ",
"pli-tv-bu-vb-pc46:0.3":	"ปาจิตฺติยกณฺฑ ",
"pli-tv-bu-vb-pc46:0.4":	"อเจลกวคฺค ",
"pli-tv-bu-vb-pc46:0.5":	"๔๖ฯ จาริตฺตสิกฺขาปท ",
"pli-tv-bu-vb-pc46:1.1":	"เตน สมเยน พุทฺโธ ภควา ราชคเห วิหรติ เวฬุวเน กลนฺทกนิวาเปฯ ",
"pli-tv-bu-vb-pc46:1.2":	"เตน โข ปน สมเยน อายสฺมโต อุปนนฺทสฺส สกฺยปุตฺตสฺส อุปฏฺฐากกุลํ อายสฺมนฺตํ อุปนนฺทํ สกฺยปุตฺตํ ภตฺเตน นิมนฺเตสิฯ ",
"pli-tv-bu-vb-pc46:1.3":	"อญฺเญปิ ภิกฺขู ภตฺเตน นิมนฺเตสิฯ ",
"pli-tv-bu-vb-pc46:1.4":	"เตน โข ปน สมเยน อายสฺมา อุปนนฺโท สกฺยปุตฺโต ปุเรภตฺตํ, กุลานิ ปยิรุปาสติฯ ",
"pli-tv-bu-vb-pc46:1.5":	"อถ โข เต ภิกฺขู เต มนุเสฺส เอตทโวจุํ—",
"pli-tv-bu-vb-pc46:1.6":	"“เทถาวุโส, ภตฺตนฺ”ติฯ ",
"pli-tv-bu-vb-pc46:1.7":	"“อาคเมถ, ภนฺเต, ยาวาโยฺย อุปนนฺโท อาคจฺฉตี”ติฯ ",
"pli-tv-bu-vb-pc46:1.8":	"ทุติยมฺปิ โข เต ภิกฺขู …เป… ",
"pli-tv-bu-vb-pc46:1.9":	"ตติยมฺปิ โข เต ภิกฺขู เต มนุเสฺส เอตทโวจุํ—",
"pli-tv-bu-vb-pc46:1.10":	"“เทถาวุโส, ภตฺตํ; ปุเร กาโล อติกฺกมตี”ติฯ ",
"pli-tv-bu-vb-pc46:1.11":	"“ยมฺปิ มยํ, ภนฺเต, ภตฺตํ กริมฺหา อยฺยสฺส อุปนนฺทสฺส การณาฯ ",
"pli-tv-bu-vb-pc46:1.12":	"อาคเมถ, ภนฺเต, ยาวาโยฺย อุปนนฺโท อาคจฺฉตี”ติฯ ",
"pli-tv-bu-vb-pc46:1.13":	"อถ โข อายสฺมา อุปนนฺโท สกฺยปุตฺโต ปุเรภตฺตํ กุลานิ ปยิรุปาสิตฺวา ทิวา อาคจฺฉติฯ ",
"pli-tv-bu-vb-pc46:1.14":	"ภิกฺขู น จิตฺตรูปํ ภุญฺชึสุฯ ",
"pli-tv-bu-vb-pc46:1.15":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc46:1.16":	"“กถญฺหิ นาม อายสฺมา อุปนนฺโท สกฺยปุตฺโต นิมนฺติโต สภตฺโต สมาโน ปุเรภตฺตํ กุเลสุ จาริตฺตํ อาปชฺชิสฺสตี”ติ …เป… ",
"pli-tv-bu-vb-pc46:1.17":	"“สจฺจํ กิร ตฺวํ, อุปนนฺท, นิมนฺติโต สภตฺโต สมาโน ปุเรภตฺตํ กุเลสุ จาริตฺตํ อาปชฺชสี”ติ? ",
"pli-tv-bu-vb-pc46:1.18":	"“สจฺจํ, ภควา”ติฯ ",
"pli-tv-bu-vb-pc46:1.19":	"วิครหิ พุทฺโธ ภควา …เป… ",
"pli-tv-bu-vb-pc46:1.20":	"กถญฺหิ นาม ตฺวํ, โมฆปุริส, นิมนฺติโต สภตฺโต สมาโน ปุเรภตฺตํ กุเลสุ จาริตฺตํ อาปชฺชิสฺสสิฯ ",
"pli-tv-bu-vb-pc46:1.21":	"เนตํ, โมฆปุริส, อปฺปสนฺนานํ วา ปสาทาย …เป… ",
"pli-tv-bu-vb-pc46:1.22":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc46:1.23.1":	"“โย ปน ภิกฺขุ นิมนฺติโต สภตฺโต สมาโน ปุเรภตฺตํ กุเลสุ จาริตฺตํ อาปชฺเชยฺย, ปาจิตฺติยนฺ”ติฯ ",
"pli-tv-bu-vb-pc46:1.24":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc46:2.1":	"เตน โข ปน สมเยน อายสฺมโต อุปนนฺทสฺส สกฺยปุตฺตสฺส อุปฏฺฐากกุลํ สงฺฆสฺสตฺถาย ขาทนียํ ปาเหสิ—",
"pli-tv-bu-vb-pc46:2.2":	"“อยฺยสฺส อุปนนฺทสฺส ทเสฺสตฺวา สงฺฆสฺส ทาตพฺพนฺ”ติฯ ",
"pli-tv-bu-vb-pc46:2.3":	"เตน โข ปน สมเยน อายสฺมา อุปนนฺโท สกฺยปุตฺโต คามํ ปิณฺฑาย ปวิฏฺโฐ โหติฯ ",
"pli-tv-bu-vb-pc46:2.4":	"อถ โข เต มนุสฺสา อารามํ คนฺตฺวา ภิกฺขู ปุจฺฉึสุ—",
"pli-tv-bu-vb-pc46:2.5":	"“กหํ, ภนฺเต, อโยฺย อุปนนฺโท”ติ? ",
"pli-tv-bu-vb-pc46:2.6":	"“เอสาวุโส, อายสฺมา อุปนนฺโท สกฺยปุตฺโต คามํ ปิณฺฑาย ปวิฏฺโฐ”ติฯ ",
"pli-tv-bu-vb-pc46:2.7":	"“อิทํ, ภนฺเต, ขาทนียํ อยฺยสฺส อุปนนฺทสฺส ทเสฺสตฺวา สงฺฆสฺส ทาตพฺพนฺ”ติฯ ",
"pli-tv-bu-vb-pc46:2.8":	"ภควโต เอตมตฺถํ อาโรเจสุํฯ ",
"pli-tv-bu-vb-pc46:2.9":	"อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
"pli-tv-bu-vb-pc46:2.10":	"“เตน หิ, ภิกฺขเว, ปฏิคฺคเหตฺวา นิกฺขิปถ ยาว อุปนนฺโท อาคจฺฉตี”ติฯ ",
"pli-tv-bu-vb-pc46:2.11":	"อถ โข อายสฺมา อุปนนฺโท สกฺยปุตฺโต—“ภควตา ปฏิกฺขิตฺตํ ปุเรภตฺตํ กุเลสุ จาริตฺตํ อาปชฺชิตุนฺ”ติ ปจฺฉาภตฺตํ กุลานิ ปยิรุปาสิตฺวา ทิวา ปฏิกฺกมิ, ขาทนียํ อุสฺสาริยิตฺถฯ ",
"pli-tv-bu-vb-pc46:2.12":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc46:2.13":	"“กถญฺหิ นาม อายสฺมา อุปนนฺโท สกฺยปุตฺโต ปจฺฉาภตฺตํ กุเลสุ จาริตฺตํ อาปชฺชิสฺสตี”ติ …เป… ",
"pli-tv-bu-vb-pc46:2.14":	"“สจฺจํ กิร ตฺวํ, อุปนนฺท, ปจฺฉาภตฺตํ กุเลสุ จาริตฺตํ อาปชฺชสี”ติ? ",
"pli-tv-bu-vb-pc46:2.15":	"“สจฺจํ, ภควา”ติฯ ",
"pli-tv-bu-vb-pc46:2.16":	"วิครหิ พุทฺโธ ภควา …เป… ",
"pli-tv-bu-vb-pc46:2.17":	"กถญฺหิ นาม ตฺวํ, โมฆปุริส, ปจฺฉาภตฺตํ กุเลสุ จาริตฺตํ อาปชฺชิสฺสสิฯ ",
"pli-tv-bu-vb-pc46:2.18":	"เนตํ, โมฆปุริส, อปฺปสนฺนานํ วา ปสาทาย …เป… ",
"pli-tv-bu-vb-pc46:2.19":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc46:2.20.1":	"“โย ปน ภิกฺขุ นิมนฺติโต สภตฺโต สมาโน ปุเรภตฺตํ วา ปจฺฉาภตฺตํ วา กุเลสุ จาริตฺตํ อาปชฺเชยฺย, ปาจิตฺติยนฺ”ติฯ ",
"pli-tv-bu-vb-pc46:2.21":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc46:3.1":	"เตน โข ปน สมเยน ภิกฺขู จีวรทานสมเย กุกฺกุจฺจายนฺตา กุลานิ น ปยิรุปาสนฺติฯ ",
"pli-tv-bu-vb-pc46:3.2":	"จีวรํ ปริตฺตํ อุปฺปชฺชติฯ ",
"pli-tv-bu-vb-pc46:3.3":	"ภควโต เอตมตฺถํ อาโรเจสุํ …เป… ",
"pli-tv-bu-vb-pc46:3.4":	"อนุชานามิ, ภิกฺขเว, จีวรทานสมเย กุลานิ ปยิรุปาสิตุํฯ ",
"pli-tv-bu-vb-pc46:3.5":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc46:3.6.1":	"“โย ปน ภิกฺขุ นิมนฺติโต สภตฺโต สมาโน ปุเรภตฺตํ วา ปจฺฉาภตฺตํ วา กุเลสุ จาริตฺตํ อาปชฺเชยฺย, อญฺญตฺร สมยา, ปาจิตฺติยํฯ ",
"pli-tv-bu-vb-pc46:3.7":	"ตตฺถายํ สมโยฯ จีวรทานสมโย—อยํ ตตฺถ สมโย”ติฯ ",
"pli-tv-bu-vb-pc46:3.8":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc46:4.1":	"เตน โข ปน สมเยน ภิกฺขู จีวรกมฺมํ กโรนฺติ, อตฺโถ จ โหติ สูจิยาปิ สุตฺเตนปิ สตฺถเกนปิฯ ",
"pli-tv-bu-vb-pc46:4.2":	"ภิกฺขู กุกฺกุจฺจายนฺตา กุลานิ น ปยิรุปาสนฺติฯ ",
"pli-tv-bu-vb-pc46:4.3":	"ภควโต เอตมตฺถํ อาโรเจสุํ …เป… ",
"pli-tv-bu-vb-pc46:4.4":	"อนุชานามิ, ภิกฺขเว, จีวรการสมเย กุลานิ ปยิรุปาสิตุํฯ ",
"pli-tv-bu-vb-pc46:4.5":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc46:4.6.1":	"“โย ปน ภิกฺขุ นิมนฺติโต สภตฺโต สมาโน ปุเรภตฺตํ วา ปจฺฉาภตฺตํ วา กุเลสุ จาริตฺตํ อาปชฺเชยฺย, อญฺญตฺร สมยา, ปาจิตฺติยํฯ ",
"pli-tv-bu-vb-pc46:4.7":	"ตตฺถายํ สมโยฯ จีวรทานสมโย, จีวรการสมโย—อยํ ตตฺถ สมโย”ติฯ ",
"pli-tv-bu-vb-pc46:4.8":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc46:5.1":	"เตน โข ปน สมเยน ภิกฺขู คิลานา โหนฺติ, อตฺโถ จ โหติ เภสชฺเชหิฯ ",
"pli-tv-bu-vb-pc46:5.2":	"ภิกฺขู กุกฺกุจฺจายนฺตา กุลานิ น ปยิรุปาสนฺติฯ ",
"pli-tv-bu-vb-pc46:5.3":	"ภควโต เอตมตฺถํ อาโรเจสุํ …เป… ",
"pli-tv-bu-vb-pc46:5.4":	"อนุชานามิ, ภิกฺขเว, สนฺตํ ภิกฺขุํ อาปุจฺฉา กุลานิ ปยิรุปาสิตุํฯ ",
"pli-tv-bu-vb-pc46:5.5":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc46:5.6.1":	"“โย ปน ภิกฺขุ นิมนฺติโต สภตฺโต สมาโน สนฺตํ ภิกฺขุํ อนาปุจฺฉา ปุเรภตฺตํ วา ปจฺฉาภตฺตํ วา กุเลสุ จาริตฺตํ อาปชฺเชยฺย, อญฺญตฺร สมยา, ปาจิตฺติยํฯ ",
"pli-tv-bu-vb-pc46:5.7":	"ตตฺถายํ สมโยฯ จีวรทานสมโย, จีวรการสมโย—อยํ ตตฺถ สมโย”ติฯ ",
"pli-tv-bu-vb-pc46:6.1.1":	"โย ปนาติ ",
"pli-tv-bu-vb-pc46:6.1.2":	"โย ยาทิโส …เป… ",
"pli-tv-bu-vb-pc46:6.1.3":	"ภิกฺขูติ ",
"pli-tv-bu-vb-pc46:6.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pc46:6.1.5":	"นิมนฺติโต นาม ",
"pli-tv-bu-vb-pc46:6.1.6":	"ปญฺจนฺนํ โภชนานํ อญฺญตเรน โภชเนน นิมนฺติโตฯ ",
"pli-tv-bu-vb-pc46:6.1.7":	"สภตฺโต นาม ",
"pli-tv-bu-vb-pc46:6.1.8":	"เยน นิมนฺติโต เตน สภตฺโตฯ ",
"pli-tv-bu-vb-pc46:6.1.9":	"สนฺตํ นาม ภิกฺขุํ ",
"pli-tv-bu-vb-pc46:6.1.10":	"สกฺกา โหติ อาปุจฺฉา ปวิสิตุํฯ ",
"pli-tv-bu-vb-pc46:6.1.11":	"อสนฺตํ นาม ภิกฺขุํ ",
"pli-tv-bu-vb-pc46:6.1.12":	"น สกฺกา โหติ อาปุจฺฉา ปวิสิตุํฯ ",
"pli-tv-bu-vb-pc46:6.1.13":	"ปุเรภตฺตํ นาม ",
"pli-tv-bu-vb-pc46:6.1.14":	"เยน นิมนฺติโต ตํ อภุตฺตาวีฯ ",
"pli-tv-bu-vb-pc46:6.1.15":	"ปจฺฉาภตฺตํ นาม ",
"pli-tv-bu-vb-pc46:6.1.16":	"เยน นิมนฺติโต ตํ อนฺตมโส กุสคฺเคนปิ ภุตฺตํ โหติฯ ",
"pli-tv-bu-vb-pc46:6.1.17":	"กุลํ นาม ",
"pli-tv-bu-vb-pc46:6.1.18":	"จตฺตาริ กุลานิ— ขตฺติยกุลํ, พฺราหฺมณกุลํ, เวสฺสกุลํ, สุทฺทกุลํฯ ",
"pli-tv-bu-vb-pc46:6.1.19":	"กุเลสุ จาริตฺตํ อาปชฺเชยฺยาติ ",
"pli-tv-bu-vb-pc46:6.1.20":	"อญฺญสฺส ฆรูปจารํ โอกฺกมนฺตสฺส อาปตฺติ ทุกฺกฏสฺสฯ ",
"pli-tv-bu-vb-pc46:6.1.21":	"ปฐมํ ปาทํ อุมฺมารํ อติกฺกาเมติ, อาปตฺติ ทุกฺกฏสฺสฯ ",
"pli-tv-bu-vb-pc46:6.1.22":	"ทุติยํ ปาทํ อติกฺกาเมติ, อาปตฺติ ปาจิตฺติยสฺสฯ ",
"pli-tv-bu-vb-pc46:6.1.23":	"อญฺญตฺร สมยาติ ",
"pli-tv-bu-vb-pc46:6.1.24":	"ฐเปตฺวา สมยํฯ ",
"pli-tv-bu-vb-pc46:6.1.25":	"จีวรทานสมโย นาม ",
"pli-tv-bu-vb-pc46:6.1.26":	"อนตฺถเต กถิเน วสฺสานสฺส ปจฺฉิโม มาโส, อตฺถเต กถิเน ปญฺจ มาสาฯ ",
"pli-tv-bu-vb-pc46:6.1.27":	"จีวรการสมโย นาม ",
"pli-tv-bu-vb-pc46:6.1.28":	"จีวเร กยิรมาเนฯ ",
"pli-tv-bu-vb-pc46:6.2.1":	"นิมนฺติเต นิมนฺติตสญฺญี สนฺตํ ภิกฺขุํ อนาปุจฺฉา ปุเรภตฺตํ วา ปจฺฉาภตฺตํ วา กุเลสุ จาริตฺตํ อาปชฺชติ, อญฺญตฺร สมยา, อาปตฺติ ปาจิตฺติยสฺสฯ ",
"pli-tv-bu-vb-pc46:6.2.2":	"นิมนฺติเต เวมติโก สนฺตํ ภิกฺขุํ อนาปุจฺฉา ปุเรภตฺตํ วา ปจฺฉาภตฺตํ วา กุเลสุ จาริตฺตํ อาปชฺชติ, อญฺญตฺร สมยา, อาปตฺติ ปาจิตฺติยสฺสฯ ",
"pli-tv-bu-vb-pc46:6.2.3":	"นิมนฺติเต อนิมนฺติตสญฺญี สนฺตํ ภิกฺขุํ อนาปุจฺฉา ปุเรภตฺตํ วา ปจฺฉาภตฺตํ วา กุเลสุ จาริตฺตํ อาปชฺชติ, อญฺญตฺร สมยา, อาปตฺติ ปาจิตฺติยสฺสฯ ",
"pli-tv-bu-vb-pc46:6.2.4":	"อนิมนฺติเต นิมนฺติตสญฺญี, อาปตฺติ ทุกฺกฏสฺสฯ ",
"pli-tv-bu-vb-pc46:6.2.5":	"อนิมนฺติเต เวมติโก, อาปตฺติ ทุกฺกฏสฺสฯ ",
"pli-tv-bu-vb-pc46:6.2.6":	"อนิมนฺติเต อนิมนฺติตสญฺญี, อนาปตฺติฯ ",
"pli-tv-bu-vb-pc46:6.3.1":	"อนาปตฺติ—",
"pli-tv-bu-vb-pc46:6.3.2":	"สมเย, ",
"pli-tv-bu-vb-pc46:6.3.3":	"สนฺตํ ภิกฺขุํ อาปุจฺฉา ปวิสติ, ",
"pli-tv-bu-vb-pc46:6.3.4":	"อสนฺตํ ภิกฺขุํ อนาปุจฺฉา ปวิสติ, ",
"pli-tv-bu-vb-pc46:6.3.5":	"อญฺญสฺส ฆเรน มคฺโค โหติ, ",
"pli-tv-bu-vb-pc46:6.3.6":	"ฆรูปจาเรน มคฺโค โหติ, ",
"pli-tv-bu-vb-pc46:6.3.7":	"อนฺตรารามํ คจฺฉติ, ",
"pli-tv-bu-vb-pc46:6.3.8":	"ภิกฺขุนุปสฺสยํ คจฺฉติ, ",
"pli-tv-bu-vb-pc46:6.3.9":	"ติตฺถิยเสยฺยํ คจฺฉติ, ",
"pli-tv-bu-vb-pc46:6.3.10":	"ปฏิกฺกมนํ คจฺฉติ, ",
"pli-tv-bu-vb-pc46:6.3.11":	"ภตฺติยฆรํ คจฺฉติ, ",
"pli-tv-bu-vb-pc46:6.3.12":	"อาปทาสุ, ",
"pli-tv-bu-vb-pc46:6.3.13":	"อุมฺมตฺตกสฺส, ",
"pli-tv-bu-vb-pc46:6.3.14":	"อาทิกมฺมิกสฺสาติฯ ",
"pli-tv-bu-vb-pc46:6.3.15":	"จาริตฺตสิกฺขาปทํ นิฏฺฐิตํ ฉฏฺฐํฯ "
}	
