{	
"pli-tv-bu-vb-pc25:0.1":	"เถรวาท วินย ",
"pli-tv-bu-vb-pc25:0.2":	"มหาวิภงฺค ",
"pli-tv-bu-vb-pc25:0.3":	"ปาจิตฺติยกณฺฑ ",
"pli-tv-bu-vb-pc25:0.4":	"โอวาทวคฺค ",
"pli-tv-bu-vb-pc25:0.5":	"๒๕ฯ จีวรทานสิกฺขาปท ",
"pli-tv-bu-vb-pc25:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pc25:1.2":	"เตน โข ปน สมเยน อญฺญตโร ภิกฺขุ สาวตฺถิยํ อญฺญตริสฺสา วิสิขาย ปิณฺฑาย จรติฯ อญฺญตราปิ ภิกฺขุนี ตสฺสา วิสิขาย ปิณฺฑาย จรติฯ ",
"pli-tv-bu-vb-pc25:1.3":	"อถ โข โส ภิกฺขุ ตํ ภิกฺขุนึ เอตทโวจ—“คจฺฉ, ภคินิ, อมุกสฺมึ โอกาเส ภิกฺขา ทิยฺยตี”ติฯ ",
"pli-tv-bu-vb-pc25:1.4":	"สาปิ โข เอวมาห—“คจฺฉายฺย, อมุกสฺมึ โอกาเส ภิกฺขา ทิยฺยตี”ติฯ ",
"pli-tv-bu-vb-pc25:1.5":	"เต อภิณฺหทสฺสเนน สนฺทิฏฺฐา อเหสุํฯ ",
"pli-tv-bu-vb-pc25:1.6":	"เตน โข ปน สมเยน สงฺฆสฺส จีวรํ ภาชียติฯ ",
"pli-tv-bu-vb-pc25:1.7":	"อถ โข สา ภิกฺขุนี โอวาทํ คนฺตฺวา เยน โส ภิกฺขุ เตนุปสงฺกมิ; อุปสงฺกมิตฺวา ตํ ภิกฺขุํ อภิวาเทตฺวา เอกมนฺตํ อฏฺฐาสิฯ ",
"pli-tv-bu-vb-pc25:1.8":	"เอกมนฺตํ ฐิตํ โข ตํ ภิกฺขุนึ โส ภิกฺขุ เอตทโวจ—“ อยํ เม, ภคินิ, จีวรปฏิวีโส; สาทิยิสฺสสี”ติ? ",
"pli-tv-bu-vb-pc25:1.9":	"“อามายฺย, ทุพฺพลจีวรามฺหี”ติฯ ",
"pli-tv-bu-vb-pc25:1.10":	"อถ โข โส ภิกฺขุ ตสฺสา ภิกฺขุนิยา จีวรํ อทาสิฯ ",
"pli-tv-bu-vb-pc25:1.11":	"โสปิ โข ภิกฺขุ ทุพฺพลจีวโร โหติฯ ",
"pli-tv-bu-vb-pc25:1.12":	"ภิกฺขู ตํ ภิกฺขุํ เอตทโวจุํ—“กโรหิ ทานิ เต, อาวุโส, จีวรนฺ”ติฯ ",
"pli-tv-bu-vb-pc25:1.13":	"อถ โข โส ภิกฺขุ ภิกฺขูนํ เอตมตฺถํ อาโรเจสิฯ ",
"pli-tv-bu-vb-pc25:1.14":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc25:1.15":	"“กถญฺหิ นาม ภิกฺขุ ภิกฺขุนิยา จีวรํ ทสฺสตี”ติ …เป… ",
"pli-tv-bu-vb-pc25:1.16":	"“สจฺจํ กิร ตฺวํ, ภิกฺขุ, ภิกฺขุนิยา จีวรํ อทาสี”ติ? ",
"pli-tv-bu-vb-pc25:1.17":	"“สจฺจํ, ภควา”ติฯ ",
"pli-tv-bu-vb-pc25:1.18":	"“ญาติกา เต, ภิกฺขุ, อญฺญาติกา”ติ? ",
"pli-tv-bu-vb-pc25:1.19":	"“อญฺญาติกา, ภควา”ติฯ ",
"pli-tv-bu-vb-pc25:1.20":	"“อญฺญาตโก, โมฆปุริส, อญฺญาติกาย น ชานาติ ปติรูปํ วา อปฺปติรูปํ วา สนฺตํ วา อสนฺตํ วาฯ ",
"pli-tv-bu-vb-pc25:1.21":	"กถญฺหิ นาม ตฺวํ, โมฆปุริส, อญฺญาติกาย ภิกฺขุนิยา จีวรํ ทสฺสสิฯ ",
"pli-tv-bu-vb-pc25:1.22":	"เนตํ, โมฆปุริส, อปฺปสนฺนานํ วา ปสาทาย …เป… ",
"pli-tv-bu-vb-pc25:1.23":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc25:1.24.1":	"“โย ปน ภิกฺขุ อญฺญาติกาย ภิกฺขุนิยา จีวรํ ทเทยฺย, ปาจิตฺติยนฺ”ติฯ ",
"pli-tv-bu-vb-pc25:1.25":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc25:2.1":	"เตน โข ปน สมเยน ภิกฺขู กุกฺกุจฺจายนฺตา ภิกฺขุนีนํ ปาริวตฺตกํ จีวรํ น เทนฺติฯ ",
"pli-tv-bu-vb-pc25:2.2":	"ภิกฺขุนิโย อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc25:2.3":	"“กถญฺหิ นาม อยฺยา อมฺหากํ ปาริวตฺตกํ จีวรํ น ทสฺสนฺตี”ติฯ ",
"pli-tv-bu-vb-pc25:2.4":	"อโสฺสสุํ โข ภิกฺขู ตาสํ ภิกฺขุนีนํ อุชฺฌายนฺตีนํ ขิยฺยนฺตีนํ วิปาเจนฺตีนํฯ ",
"pli-tv-bu-vb-pc25:2.5":	"อถ โข เต ภิกฺขู ภควโต เอตมตฺถํ อาโรเจสุํฯ ",
"pli-tv-bu-vb-pc25:2.6":	"อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
"pli-tv-bu-vb-pc25:2.7":	"“อนุชานามิ, ภิกฺขเว, ปญฺจนฺนํ ปาริวตฺตกํ ทาตุํฯ ",
"pli-tv-bu-vb-pc25:2.8":	"ภิกฺขุสฺส, ภิกฺขุนิยา, สิกฺขมานาย, สามเณรสฺส, สามเณริยา—",
"pli-tv-bu-vb-pc25:2.9":	"อนุชานามิ, ภิกฺขเว, อิเมสํ ปญฺจนฺนํ ปาริวตฺตกํ ทาตุํฯ ",
"pli-tv-bu-vb-pc25:2.10":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc25:2.11.1":	"“โย ปน ภิกฺขุ อญฺญาติกาย ภิกฺขุนิยา จีวรํ ทเทยฺย, อญฺญตฺร ปาริวตฺตกา, ปาจิตฺติยนฺ”ติฯ ",
"pli-tv-bu-vb-pc25:3.1.1":	"โย ปนาติ ",
"pli-tv-bu-vb-pc25:3.1.2":	"โย ยาทิโส …เป… ",
"pli-tv-bu-vb-pc25:3.1.3":	"ภิกฺขูติ ",
"pli-tv-bu-vb-pc25:3.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pc25:3.1.5":	"อญฺญาติกา นาม ",
"pli-tv-bu-vb-pc25:3.1.6":	"มาติโต วา ปิติโต วา ยาว สตฺตมา ปิตามหยุคา อสมฺพทฺธาฯ ",
"pli-tv-bu-vb-pc25:3.1.7":	"ภิกฺขุนี นาม ",
"pli-tv-bu-vb-pc25:3.1.8":	"อุภโตสงฺเฆ อุปสมฺปนฺนาฯ ",
"pli-tv-bu-vb-pc25:3.1.9":	"จีวรํ นาม ",
"pli-tv-bu-vb-pc25:3.1.10":	"ฉนฺนํ จีวรานํ อญฺญตรํ จีวรํ วิกปฺปนุปคํ ปจฺฉิมํฯ ",
"pli-tv-bu-vb-pc25:3.1.11":	"อญฺญตฺร ปาริวตฺตกาติ ",
"pli-tv-bu-vb-pc25:3.1.12":	"ฐเปตฺวา ปาริวตฺตกํ เทติ, อาปตฺติ ปาจิตฺติยสฺสฯ ",
"pli-tv-bu-vb-pc25:3.2.1":	"อญฺญาติกาย อญฺญาติกสญฺญี จีวรํ เทติ, อญฺญตฺร ปาริวตฺตกา, อาปตฺติ ปาจิตฺติยสฺสฯ ",
"pli-tv-bu-vb-pc25:3.2.2":	"อญฺญาติกาย เวมติโก จีวรํ เทติ, อญฺญตฺร ปาริวตฺตกา, อาปตฺติ ปาจิตฺติยสฺสฯ ",
"pli-tv-bu-vb-pc25:3.2.3":	"อญฺญาติกาย ญาติกสญฺญี จีวรํ เทติ, อญฺญตฺร ปาริวตฺตกา, อาปตฺติ ปาจิตฺติยสฺสฯ ",
"pli-tv-bu-vb-pc25:3.2.4":	"เอกโต อุปสมฺปนฺนาย จีวรํ เทติ, อญฺญตฺร ปาริวตฺตกา, อาปตฺติ ทุกฺกฏสฺสฯ ",
"pli-tv-bu-vb-pc25:3.2.5":	"ญาติกาย อญฺญาติกสญฺญี, อาปตฺติ ทุกฺกฏสฺสฯ ",
"pli-tv-bu-vb-pc25:3.2.6":	"ญาติกาย เวมติโก, อาปตฺติ ทุกฺกฏสฺสฯ ",
"pli-tv-bu-vb-pc25:3.2.7":	"ญาติกาย ญาติกสญฺญี, อนาปตฺติฯ ",
"pli-tv-bu-vb-pc25:3.3.1":	"อนาปตฺติ—",
"pli-tv-bu-vb-pc25:3.3.2":	"ญาติกาย, ",
"pli-tv-bu-vb-pc25:3.3.3":	"ปาริวตฺตกํ ปริตฺเตน วา วิปุลํ, วิปุเลน วา ปริตฺตํ, ",
"pli-tv-bu-vb-pc25:3.3.4":	"ภิกฺขุนี วิสฺสาสํ คณฺหาติ, ",
"pli-tv-bu-vb-pc25:3.3.5":	"ตาวกาลิกํ คณฺหาติ, ",
"pli-tv-bu-vb-pc25:3.3.6":	"จีวรํ ฐเปตฺวา อญฺญํ ปริกฺขารํ เทติ, ",
"pli-tv-bu-vb-pc25:3.3.7":	"สิกฺขมานาย, ",
"pli-tv-bu-vb-pc25:3.3.8":	"สามเณริยา, ",
"pli-tv-bu-vb-pc25:3.3.9":	"อุมฺมตฺตกสฺส, ",
"pli-tv-bu-vb-pc25:3.3.10":	"อาทิกมฺมิกสฺสาติฯ ",
"pli-tv-bu-vb-pc25:3.3.11":	"จีวรทานสิกฺขาปทํ นิฏฺฐิตํ ปญฺจมํฯ "
}	
