{	
"pli-tv-bu-vb-pc33:0.1":	"เถรวาท วินย ",
"pli-tv-bu-vb-pc33:0.2":	"มหาวิภงฺค ",
"pli-tv-bu-vb-pc33:0.3":	"ปาจิตฺติยกณฺฑ ",
"pli-tv-bu-vb-pc33:0.4":	"โภชนวคฺค ",
"pli-tv-bu-vb-pc33:0.5":	"๓๓ฯ ปรมฺปรโภชนสิกฺขาปท ",
"pli-tv-bu-vb-pc33:1.1":	"เตน สมเยน พุทฺโธ ภควา เวสาลิยํ วิหรติ มหาวเน กูฏาคารสาลายํฯ ",
"pli-tv-bu-vb-pc33:1.2":	"เตน โข ปน สมเยน เวสาลิยํ ปณีตานํ ภตฺตานํ ภตฺตปฏิปาฏิ อธิฏฺฐิตา โหติฯ ",
"pli-tv-bu-vb-pc33:1.3":	"อถ โข อญฺญตรสฺส ทลิทฺทสฺส กมฺมการสฺส เอตทโหสิ—“น โข อิทํ โอรกํ ภวิสฺสติ ยถยิเม มนุสฺสา สกฺกจฺจํ ภตฺตํ กโรนฺติ; ยนฺนูนาหมฺปิ ภตฺตํ กเรยฺยนฺ”ติฯ ",
"pli-tv-bu-vb-pc33:1.4":	"อถ โข โส ทลิทฺโท กมฺมกาโร เยน กิรปติโก เตนุปสงฺกมิ; อุปสงฺกมิตฺวา ตํ กิรปติกํ เอตทโวจ—“อิจฺฉามหํ, อยฺยปุตฺต, พุทฺธปฺปมุขสฺส ภิกฺขุสงฺฆสฺส ภตฺตํ กาตุํฯ ",
"pli-tv-bu-vb-pc33:1.5":	"เทหิ เม เวตนนฺ”ติฯ ",
"pli-tv-bu-vb-pc33:1.6":	"โสปิ โข กิรปติโก สทฺโธ โหติ ปสนฺโนฯ ",
"pli-tv-bu-vb-pc33:1.7":	"อถ โข โส กิรปติโก ตสฺส ทลิทฺทสฺส กมฺมการสฺส อพฺภาติเรกํ เวตนํ อทาสิฯ ",
"pli-tv-bu-vb-pc33:1.8":	"อถ โข โส ทลิทฺโท กมฺมกาโร เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺโน โข โส ทลิทฺโท กมฺมกาโร ภควนฺตํ เอตทโวจ—",
"pli-tv-bu-vb-pc33:1.9":	"“อธิวาเสตุ เม, ภนฺเต, ภควา สฺวาตนาย ภตฺตํ สทฺธึ ภิกฺขุสงฺเฆนา”ติฯ ",
"pli-tv-bu-vb-pc33:1.10":	"“มหา โข, อาวุโส, ภิกฺขุสงฺโฆ, ชานาหี”ติฯ ",
"pli-tv-bu-vb-pc33:1.11":	"“โหตุ, ภนฺเต, มหา ภิกฺขุสงฺโฆฯ ",
"pli-tv-bu-vb-pc33:1.12":	"พหู เม พทรา ปฏิยตฺตา พทรมิเสฺสน เปยฺยา ปริปูริสฺสนฺตี”ติฯ ",
"pli-tv-bu-vb-pc33:1.13":	"อธิวาเสสิ ภควา ตุณฺหีภาเวนฯ ",
"pli-tv-bu-vb-pc33:1.14":	"อถ โข โส ทลิทฺโท กมฺมกาโร ภควโต อธิวาสนํ วิทิตฺวา อุฏฺฐายาสนา ภควนฺตํ อภิวาเทตฺวา ปทกฺขิณํ กตฺวา ปกฺกามิฯ ",
"pli-tv-bu-vb-pc33:1.15":	"อโสฺสสุํ โข ภิกฺขู—“ทลิทฺเทน กิร กมฺมกาเรน สฺวาตนาย พุทฺธปฺปมุโข ภิกฺขุสงฺโฆ นิมนฺติโต, พทรมิเสฺสน เปยฺยา ปริปูริสฺสนฺตี”ติฯ ",
"pli-tv-bu-vb-pc33:1.16":	"เต กาลเสฺสว ปิณฺฑาย จริตฺวา ภุญฺชึสุฯ ",
"pli-tv-bu-vb-pc33:1.17":	"อโสฺสสุํ โข มนุสฺสา—“ทลิทฺเทน กิร กมฺมกาเรน พุทฺธปฺปมุโข ภิกฺขุสงฺโฆ นิมนฺติโต”ติฯ เต ทลิทฺทสฺส กมฺมการสฺส ปหูตํ ขาทนียํ โภชนียํ อภิหรึสุฯ ",
"pli-tv-bu-vb-pc33:1.18":	"อถ โข โส ทลิทฺโท กมฺมกาโร ตสฺสา รตฺติยา อจฺจเยน ปณีตํ ขาทนียํ โภชนียํ ปฏิยาทาเปตฺวา ภควโต กาลํ อาโรจาเปสิ—“กาโล, ภนฺเต, นิฏฺฐิตํ ภตฺตนฺ”ติฯ ",
"pli-tv-bu-vb-pc33:1.19":	"อถ โข ภควา ปุพฺพณฺหสมยํ นิวาเสตฺวา ปตฺตจีวรมาทาย เยน ตสฺส ทลิทฺทสฺส กมฺมการสฺส นิเวสนํ เตนุปสงฺกมิ; อุปสงฺกมิตฺวา ปญฺญตฺเต อาสเน นิสีทิ สทฺธึ ภิกฺขุสงฺเฆนฯ ",
"pli-tv-bu-vb-pc33:1.20":	"อถ โข โส ทลิทฺโท กมฺมกาโร ภตฺตคฺเค ภิกฺขู ปริวิสติฯ ภิกฺขู เอวมาหํสุ—",
"pli-tv-bu-vb-pc33:1.21":	"“โถกํ, อาวุโส, เทหิฯ โถกํ, อาวุโส, เทหี”ติฯ ",
"pli-tv-bu-vb-pc33:1.22":	"“มา โข ตุเมฺห, ภนฺเต, ‘อยํ ทลิทฺโท กมฺมกาโร’ติ โถกํ โถกํ ปฏิคฺคณฺหิตฺถฯ ",
"pli-tv-bu-vb-pc33:1.23":	"ปหูตํ เม ขาทนียํ โภชนียํ ปฏิยตฺตํฯ ",
"pli-tv-bu-vb-pc33:1.24":	"ปฏิคฺคณฺหถ, ภนฺเต, ยาวทตฺถนฺ”ติฯ ",
"pli-tv-bu-vb-pc33:1.25":	"“น โข มยํ, อาวุโส, เอตงฺการณา โถกํ โถกํ ปฏิคฺคณฺหามฯ ",
"pli-tv-bu-vb-pc33:1.26":	"อปิ จ, มยํ กาลเสฺสว ปิณฺฑาย จริตฺวา ภุญฺชิมฺหา; เตน มยํ โถกํ โถกํ ปฏิคฺคณฺหามา”ติฯ ",
"pli-tv-bu-vb-pc33:1.27":	"อถ โข โส ทลิทฺโท กมฺมกาโร อุชฺฌายติ ขิยฺยติ วิปาเจติ—",
"pli-tv-bu-vb-pc33:1.28":	"“กถญฺหิ นาม ภทนฺตา มยา นิมนฺติตา อญฺญตฺร ภุญฺชิสฺสนฺติฯ ",
"pli-tv-bu-vb-pc33:1.29":	"น จาหํ ปฏิพโล ยาวทตฺถํ ทาตุนฺ”ติ? ",
"pli-tv-bu-vb-pc33:1.30":	"อโสฺสสุํ โข ภิกฺขู ตสฺส ทลิทฺทสฺส กมฺมการสฺส อุชฺฌายนฺตสฺส ขิยฺยนฺตสฺส วิปาเจนฺตสฺสฯ ",
"pli-tv-bu-vb-pc33:1.31":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc33:1.32":	"“กถญฺหิ นาม ภิกฺขู อญฺญตฺร นิมนฺติตา อญฺญตฺร ภุญฺชิสฺสนฺตี”ติ …เป… ",
"pli-tv-bu-vb-pc33:1.33":	"“สจฺจํ กิร, ภิกฺขเว, ภิกฺขู อญฺญตฺร นิมนฺติตา อญฺญตฺร ภุญฺชนฺตี”ติ? ",
"pli-tv-bu-vb-pc33:1.34":	"“สจฺจํ, ภควา”ติฯ ",
"pli-tv-bu-vb-pc33:1.35":	"วิครหิ พุทฺโธ ภควา …เป… ",
"pli-tv-bu-vb-pc33:1.36":	"กถญฺหิ นาม เต, ภิกฺขเว, โมฆปุริสา อญฺญตฺร นิมนฺติตา อญฺญตฺร ภุญฺชิสฺสนฺติฯ ",
"pli-tv-bu-vb-pc33:1.37":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bu-vb-pc33:1.38":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc33:1.39.1":	"“ปรมฺปรโภชเน ปาจิตฺติยนฺ”ติฯ ",
"pli-tv-bu-vb-pc33:1.40":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc33:2.1":	"เตน โข ปน สมเยน อญฺญตโร ภิกฺขุ คิลาโน โหติฯ ",
"pli-tv-bu-vb-pc33:2.2":	"อญฺญตโร ภิกฺขุ ปิณฺฑปาตํ อาทาย เยน โส ภิกฺขุ เตนุปสงฺกมิ; อุปสงฺกมิตฺวา ตํ ภิกฺขุํ เอตทโวจ—“ภุญฺชาหิ, อาวุโส”ติฯ ",
"pli-tv-bu-vb-pc33:2.3":	"“อลํ, อาวุโส, อตฺถิ เม ภตฺตปจฺจาสา”ติฯ ",
"pli-tv-bu-vb-pc33:2.4":	"ตสฺส ภิกฺขุโน ปิณฺฑปาโต อุสฺสูเร อาหรียิตฺถฯ โส ภิกฺขุ น จิตฺตรูปํ ภุญฺชิฯ ",
"pli-tv-bu-vb-pc33:2.5":	"ภควโต เอตมตฺถํ อาโรเจสุํฯ ",
"pli-tv-bu-vb-pc33:2.6":	"อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
"pli-tv-bu-vb-pc33:2.7":	"“อนุชานามิ, ภิกฺขเว, คิลาเนน ภิกฺขุนา ปรมฺปรโภชนํ ภุญฺชิตุํฯ ",
"pli-tv-bu-vb-pc33:2.8":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc33:2.9.1":	"“ปรมฺปรโภชเน, อญฺญตฺร สมยา, ปาจิตฺติยํฯ ",
"pli-tv-bu-vb-pc33:2.10":	"ตตฺถายํ สมโยฯ คิลานสมโย—อยํ ตตฺถ สมโย”ติฯ ",
"pli-tv-bu-vb-pc33:2.11":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc33:3.1":	"เตน โข ปน สมเยน มนุสฺสา จีวรทานสมเย สจีวรภตฺตํ ปฏิยาเทตฺวา ภิกฺขู นิมนฺเตนฺติ—“โภเชตฺวา จีวเรน อจฺฉาเทสฺสามา”ติฯ ",
"pli-tv-bu-vb-pc33:3.2":	"ภิกฺขู กุกฺกุจฺจายนฺตา นาธิวาเสนฺติ—“ปฏิกฺขิตฺตํ ภควตา ปรมฺปรโภชนนฺ”ติฯ ",
"pli-tv-bu-vb-pc33:3.3":	"จีวรํ ปริตฺตํ อุปฺปชฺชติฯ ",
"pli-tv-bu-vb-pc33:3.4":	"ภควโต เอตมตฺถํ อาโรเจสุํ …เป… ",
"pli-tv-bu-vb-pc33:3.5":	"อนุชานามิ, ภิกฺขเว, จีวรทานสมเย ปรมฺปรโภชนํ ภุญฺชิตุํฯ ",
"pli-tv-bu-vb-pc33:3.6":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc33:3.7.1":	"“ปรมฺปรโภชเน, อญฺญตฺร สมยา, ปาจิตฺติยํฯ ",
"pli-tv-bu-vb-pc33:3.8":	"ตตฺถายํ สมโยฯ คิลานสมโย, จีวรทานสมโย—อยํ ตตฺถ สมโย”ติฯ ",
"pli-tv-bu-vb-pc33:3.9":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc33:3.10.1":	"เตน โข ปน สมเยน มนุสฺสา จีวรการเก ภิกฺขู ภตฺเตน นิมนฺเตนฺติฯ ",
"pli-tv-bu-vb-pc33:3.11":	"ภิกฺขู กุกฺกุจฺจายนฺตา นาธิวาเสนฺติ—“ปฏิกฺขิตฺตํ ภควตา ปรมฺปรโภชนนฺ”ติฯ ",
"pli-tv-bu-vb-pc33:3.12":	"ภควโต เอตมตฺถํ อาโรเจสุํ …เป… ",
"pli-tv-bu-vb-pc33:3.13":	"อนุชานามิ, ภิกฺขเว, จีวรการสมเย ปรมฺปรโภชนํ ภุญฺชิตุํฯ ",
"pli-tv-bu-vb-pc33:3.14":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc33:3.15.1":	"“ปรมฺปรโภชเน, อญฺญตฺร สมยา, ปาจิตฺติยํฯ ",
"pli-tv-bu-vb-pc33:3.16":	"ตตฺถายํ สมโยฯ คิลานสมโย, จีวรทานสมโย, จีวรการสมโย—อยํ ตตฺถ สมโย”ติฯ ",
"pli-tv-bu-vb-pc33:3.17":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc33:4.1":	"อถ โข ภควา ปุพฺพณฺหสมยํ นิวาเสตฺวา ปตฺตจีวรมาทาย อายสฺมตา อานนฺเทน ปจฺฉาสมเณน เยน อญฺญตรํ กุลํ เตนุปสงฺกมิ; ",
"pli-tv-bu-vb-pc33:4.2":	"อุปสงฺกมิตฺวา ปญฺญตฺเต อาสเน นิสีทิฯ อถ โข เต มนุสฺสา ภควโต จ อายสฺมโต จ อานนฺทสฺส โภชนํ อทํสุฯ ",
"pli-tv-bu-vb-pc33:4.3":	"อายสฺมา อานนฺโท กุกฺกุจฺจายนฺโต น ปฏิคฺคณฺหาติฯ ",
"pli-tv-bu-vb-pc33:4.4":	"“คณฺหาหิ, อานนฺทา”ติฯ ",
"pli-tv-bu-vb-pc33:4.5":	"“อลํ, ภควา, อตฺถิ เม ภตฺตปจฺจาสา”ติฯ ",
"pli-tv-bu-vb-pc33:4.6":	"“เตนหานนฺท, วิกปฺเปตฺวา คณฺหาหี”ติฯ ",
"pli-tv-bu-vb-pc33:4.7":	"อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—“ ",
"pli-tv-bu-vb-pc33:4.8":	"อนุชานามิ, ภิกฺขเว, วิกปฺเปตฺวา ปรมฺปรโภชนํ ภุญฺชิตุํฯ ",
"pli-tv-bu-vb-pc33:4.9":	"เอวญฺจ ปน, ภิกฺขเว, วิกปฺเปตพฺพํ—‘มยฺหํ ภตฺตปจฺจาสํ อิตฺถนฺนามสฺส ทมฺมี’”ติฯ ",
"pli-tv-bu-vb-pc33:5.1.1":	"ปรมฺปรโภชนํ นาม ",
"pli-tv-bu-vb-pc33:5.1.2":	"ปญฺจนฺนํ โภชนานํ อญฺญตเรน โภชเนน นิมนฺติโต, ตํ ฐเปตฺวา อญฺญํ ปญฺจนฺนํ โภชนานํ อญฺญตรํ โภชนํ ภุญฺชติ, เอตํ ปรมฺปรโภชนํ นามฯ ",
"pli-tv-bu-vb-pc33:5.1.3":	"อญฺญตฺร สมยาติ ",
"pli-tv-bu-vb-pc33:5.1.4":	"ฐเปตฺวา สมยํฯ ",
"pli-tv-bu-vb-pc33:5.1.5":	"คิลานสมโย นาม ",
"pli-tv-bu-vb-pc33:5.1.6":	"น สกฺโกติ เอกาสเน นิสินฺโน ยาวทตฺถํ ภุญฺชิตุํฯ “คิลานสมโย”ติ ภุญฺชิตพฺพํฯ ",
"pli-tv-bu-vb-pc33:5.1.7":	"จีวรทานสมโย นาม ",
"pli-tv-bu-vb-pc33:5.1.8":	"อนตฺถเต กถิเน วสฺสานสฺส ปจฺฉิโม มาโส, อตฺถเต กถิเน ปญฺจ มาสาฯ “จีวรทานสมโย”ติ ภุญฺชิตพฺพํฯ ",
"pli-tv-bu-vb-pc33:5.1.9":	"จีวรการสมโย นาม ",
"pli-tv-bu-vb-pc33:5.1.10":	"จีวเร กยิรมาเนฯ “จีวรการสมโย”ติ ภุญฺชิตพฺพํฯ ",
"pli-tv-bu-vb-pc33:5.1.11":	"“อญฺญตฺร สมยา ภุญฺชิสฺสามี”ติ ปฏิคฺคณฺหาติ, อาปตฺติ ทุกฺกฏสฺสฯ ",
"pli-tv-bu-vb-pc33:5.1.12":	"อชฺโฌหาเร อชฺโฌหาเร อาปตฺติ ปาจิตฺติยสฺสฯ ",
"pli-tv-bu-vb-pc33:5.2.1":	"ปรมฺปรโภชเน ปรมฺปรโภชนสญฺญี, อญฺญตฺร สมยา, ภุญฺชติ, อาปตฺติ ปาจิตฺติยสฺสฯ ",
"pli-tv-bu-vb-pc33:5.2.2":	"ปรมฺปรโภชเน เวมติโก, อญฺญตฺร สมยา, ภุญฺชติ, อาปตฺติ ปาจิตฺติยสฺสฯ ",
"pli-tv-bu-vb-pc33:5.2.3":	"ปรมฺปรโภชเน นปรมฺปรโภชนสญฺญี, อญฺญตฺร สมยา, ภุญฺชติ, อาปตฺติ ปาจิตฺติยสฺสฯ ",
"pli-tv-bu-vb-pc33:5.2.4":	"นปรมฺปรโภชเน ปรมฺปรโภชนสญฺญี, อาปตฺติ ทุกฺกฏสฺสฯ ",
"pli-tv-bu-vb-pc33:5.2.5":	"นปรมฺปรโภชเน เวมติโก, อาปตฺติ ทุกฺกฏสฺสฯ ",
"pli-tv-bu-vb-pc33:5.2.6":	"นปรมฺปรโภชเน นปรมฺปรโภชนสญฺญี, อนาปตฺติฯ ",
"pli-tv-bu-vb-pc33:5.3.1":	"อนาปตฺติ—",
"pli-tv-bu-vb-pc33:5.3.2":	"สมเย, ",
"pli-tv-bu-vb-pc33:5.3.3":	"วิกปฺเปตฺวา ภุญฺชติ, ",
"pli-tv-bu-vb-pc33:5.3.4":	"เทฺว ตโย นิมนฺตเน เอกโต ภุญฺชติ, ",
"pli-tv-bu-vb-pc33:5.3.5":	"นิมนฺตนปฏิปาฏิยา ภุญฺชติ, ",
"pli-tv-bu-vb-pc33:5.3.6":	"สกเลน คาเมน นิมนฺติโต ตสฺมึ คาเม ยตฺถ กตฺถจิ ภุญฺชติ, ",
"pli-tv-bu-vb-pc33:5.3.7":	"สกเลน ปูเคน นิมนฺติโต ตสฺมึ ปูเค ยตฺถ กตฺถจิ ภุญฺชติ, ",
"pli-tv-bu-vb-pc33:5.3.8":	"นิมนฺติยมาโน ภิกฺขํ คเหสฺสามีติ ภณติ, ",
"pli-tv-bu-vb-pc33:5.3.9":	"นิจฺจภตฺเต, ",
"pli-tv-bu-vb-pc33:5.3.10":	"สลากภตฺเต, ",
"pli-tv-bu-vb-pc33:5.3.11":	"ปกฺขิเก, ",
"pli-tv-bu-vb-pc33:5.3.12":	"อุโปสถิเก, ",
"pli-tv-bu-vb-pc33:5.3.13":	"ปาฏิปทิเก, ",
"pli-tv-bu-vb-pc33:5.3.14":	"ปญฺจ โภชนานิ ฐเปตฺวา สพฺพตฺถ อนาปตฺติ, ",
"pli-tv-bu-vb-pc33:5.3.15":	"อุมฺมตฺตกสฺส, ",
"pli-tv-bu-vb-pc33:5.3.16":	"อาทิกมฺมิกสฺสาติฯ ",
"pli-tv-bu-vb-pc33:5.3.17":	"ปรมฺปรโภชนสิกฺขาปทํ นิฏฺฐิตํ ตติยํฯ "
}	
