{	
"pli-tv-bu-vb-pd1:0.1":	"เถรวาท วินย ",
"pli-tv-bu-vb-pd1:0.2":	"มหาวิภงฺค ",
"pli-tv-bu-vb-pd1:0.3":	"ปาฏิเทสนียกณฺฑ ",
"pli-tv-bu-vb-pd1:0.4":	"๑ฯ ปฐมปาฏิเทสนียสิกฺขาปท ",
"pli-tv-bu-vb-pd1:0.5":	"อิเม โข ปนายสฺมนฺโต จตฺตาโร ปาฏิเทสนียา ธมฺมา อุทฺเทสํ อาคจฺฉนฺติฯ ",
"pli-tv-bu-vb-pd1:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pd1:1.2":	"เตน โข ปน สมเยน อญฺญตรา ภิกฺขุนี สาวตฺถิยํ ปิณฺฑาย จริตฺวา ปฏิกฺกมนกาเล อญฺญตรํ ภิกฺขุํ ปสฺสิตฺวา เอตทโวจ—",
"pli-tv-bu-vb-pd1:1.3":	"“หนฺทายฺย, ภิกฺขํ ปฏิคฺคณฺหา”ติฯ ",
"pli-tv-bu-vb-pd1:1.4":	"“สุฏฺฐุ, ภคินี”ติ สพฺเพว อคฺคเหสิฯ ",
"pli-tv-bu-vb-pd1:1.5":	"สา อุปกฏฺเฐ กาเล นาสกฺขิ ปิณฺฑาย จริตุํ, ฉินฺนภตฺตา อโหสิฯ ",
"pli-tv-bu-vb-pd1:1.6":	"อถ โข สา ภิกฺขุนี ทุติยมฺปิ ทิวสํ …เป… ",
"pli-tv-bu-vb-pd1:1.7":	"ตติยมฺปิ ทิวสํ สาวตฺถิยํ ปิณฺฑาย จริตฺวา ปฏิกฺกมนกาเล ตํ ภิกฺขุํ ปสฺสิตฺวา เอตทโวจ—",
"pli-tv-bu-vb-pd1:1.8":	"“หนฺทายฺย, ภิกฺขํ ปฏิคฺคณฺหา”ติฯ ",
"pli-tv-bu-vb-pd1:1.9":	"“สุฏฺฐุ, ภคินี”ติ สพฺเพว อคฺคเหสิฯ ",
"pli-tv-bu-vb-pd1:1.10":	"สา อุปกฏฺเฐ กาเล นาสกฺขิ ปิณฺฑาย จริตุํ, ฉินฺนภตฺตา อโหสิฯ ",
"pli-tv-bu-vb-pd1:1.11":	"อถ โข สา ภิกฺขุนี จตุตฺเถ ทิวเส รถิกาย ปเวเธนฺตี คจฺฉติฯ ",
"pli-tv-bu-vb-pd1:1.12":	"เสฏฺฐิ คหปติ รเถน ปฏิปถํ อาคจฺฉนฺโต ตํ ภิกฺขุนึ เอตทโวจ—",
"pli-tv-bu-vb-pd1:1.13":	"“อเปหาเยฺย”ติฯ ",
"pli-tv-bu-vb-pd1:1.14":	"สา โวกฺกมนฺตี ตตฺเถว ปริปติฯ ",
"pli-tv-bu-vb-pd1:1.15":	"เสฏฺฐิ คหปติ ตํ ภิกฺขุนึ ขมาเปสิ—",
"pli-tv-bu-vb-pd1:1.16":	"“ขมาหาเยฺย, มยาสิ ปาติตา”ติฯ ",
"pli-tv-bu-vb-pd1:1.17":	"“นาหํ, คหปติ, ตยา ปาติตาฯ ",
"pli-tv-bu-vb-pd1:1.18":	"อปิ จ อหเมว ทุพฺพลา”ติฯ ",
"pli-tv-bu-vb-pd1:1.19":	"“กิสฺส ปน ตฺวํ, อเยฺย, ทุพฺพลา”ติ? ",
"pli-tv-bu-vb-pd1:1.20":	"อถ โข สา ภิกฺขุนี เสฏฺฐิสฺส คหปติสฺส เอตมตฺถํ อาโรเจสิฯ ",
"pli-tv-bu-vb-pd1:1.21":	"เสฏฺฐิ คหปติ ตํ ภิกฺขุนึ ฆรํ เนตฺวา โภเชตฺวา อุชฺฌายติ ขิยฺยติ วิปาเจติ—",
"pli-tv-bu-vb-pd1:1.22":	"“กถญฺหิ นาม ภทนฺตา ภิกฺขุนิยา หตฺถโต อามิสํ ปฏิคฺคเหสฺสนฺติฯ ",
"pli-tv-bu-vb-pd1:1.23":	"กิจฺฉลาโภ มาตุคาโม”ติฯ ",
"pli-tv-bu-vb-pd1:1.24":	"อโสฺสสุํ โข ภิกฺขู ตสฺส เสฏฺฐิสฺส คหปติสฺส อุชฺฌายนฺตสฺส ขิยฺยนฺตสฺส วิปาเจนฺตสฺสฯ ",
"pli-tv-bu-vb-pd1:1.25":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pd1:1.26":	"“กถญฺหิ นาม ภิกฺขุ ภิกฺขุนิยา หตฺถโต อามิสํ ปฏิคฺคเหสฺสตี”ติ …เป… ",
"pli-tv-bu-vb-pd1:1.27":	"“สจฺจํ กิร ตฺวํ, ภิกฺขุ, ภิกฺขุนิยา หตฺถโต อามิสํ ปฏิคฺคเหสี”ติ? ",
"pli-tv-bu-vb-pd1:1.28":	"“สจฺจํ, ภควา”ติฯ ",
"pli-tv-bu-vb-pd1:1.29":	"“ญาติกา เต, ภิกฺขุ, อญฺญาติกา”ติ? ",
"pli-tv-bu-vb-pd1:1.30":	"“อญฺญาติกา, ภควา”ติฯ ",
"pli-tv-bu-vb-pd1:1.31":	"“อญฺญาตโก, โมฆปุริส, อญฺญาติกาย น ชานาติ ปติรูปํ วา อปฺปติรูปํ วา สนฺตํ วา อสนฺตํ วาฯ ",
"pli-tv-bu-vb-pd1:1.32":	"กถญฺหิ นาม ตฺวํ, โมฆปุริส, อญฺญาติกาย ภิกฺขุนิยา หตฺถโต อามิสํ ปฏิคฺคเหสฺสสิฯ ",
"pli-tv-bu-vb-pd1:1.33":	"เนตํ, โมฆปุริส, อปฺปสนฺนานํ วา ปสาทาย …เป… ",
"pli-tv-bu-vb-pd1:1.34":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pd1:1.35.1":	"“โย ปน ภิกฺขุ อญฺญาติกาย ภิกฺขุนิยา อนฺตรฆรํ ปวิฏฺฐาย หตฺถโต ขาทนียํ วา โภชนียํ วา สหตฺถา ปฏิคฺคเหตฺวา ขาเทยฺย วา ภุญฺเชยฺย วา, ปฏิเทเสตพฺพํ เตน ภิกฺขุนา—",
"pli-tv-bu-vb-pd1:1.36":	"‘คารยฺหํ, อาวุโส, ธมฺมํ อาปชฺชึ อสปฺปายํ ปาฏิเทสนียํ, ตํ ปฏิเทเสมี’”ติฯ ",
"pli-tv-bu-vb-pd1:2.1.1":	"โย ปนาติ ",
"pli-tv-bu-vb-pd1:2.1.2":	"โย ยาทิโส …เป… ",
"pli-tv-bu-vb-pd1:2.1.3":	"ภิกฺขูติ ",
"pli-tv-bu-vb-pd1:2.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pd1:2.1.5":	"อญฺญาติกา นาม ",
"pli-tv-bu-vb-pd1:2.1.6":	"มาติโต วา ปิติโต วา ยาว สตฺตมา ปิตามหยุคา อสมฺพทฺธาฯ ",
"pli-tv-bu-vb-pd1:2.1.7":	"ภิกฺขุนี นาม ",
"pli-tv-bu-vb-pd1:2.1.8":	"อุภโตสงฺเฆ อุปสมฺปนฺนาฯ ",
"pli-tv-bu-vb-pd1:2.1.9":	"อนฺตรฆรํ นาม ",
"pli-tv-bu-vb-pd1:2.1.10":	"รถิกา พฺยูหํ สิงฺฆาฏกํ ฆรํฯ ",
"pli-tv-bu-vb-pd1:2.1.11":	"ขาทนียํ นาม ",
"pli-tv-bu-vb-pd1:2.1.12":	"ปญฺจ โภชนานิ ยามกาลิกํ สตฺตาหกาลิกํ ยาวชีวิกํ ฐเปตฺวา อวเสสํ ขาทนียํ นามฯ ",
"pli-tv-bu-vb-pd1:2.1.13":	"โภชนียํ นาม ",
"pli-tv-bu-vb-pd1:2.1.14":	"ปญฺจ โภชนานิ—โอทโน, กุมฺมาโส, สตฺตุ, มจฺโฉ, มํสํฯ ",
"pli-tv-bu-vb-pd1:2.1.15":	"“ขาทิสฺสามิ ภุญฺชิสฺสามี”ติ ปฏิคฺคณฺหาติ, อาปตฺติ ทุกฺกฏสฺสฯ ",
"pli-tv-bu-vb-pd1:2.1.16":	"อชฺโฌหาเร อชฺโฌหาเร อาปตฺติ ปาฏิเทสนียสฺสฯ ",
"pli-tv-bu-vb-pd1:2.2.1":	"อญฺญาติกาย อญฺญาติกสญฺญี อนฺตรฆรํ ปวิฏฺฐาย หตฺถโต ขาทนียํ วา โภชนียํ วา สหตฺถา ปฏิคฺคเหตฺวา ขาทติ วา ภุญฺชติ วา, อาปตฺติ ปาฏิเทสนียสฺสฯ ",
"pli-tv-bu-vb-pd1:2.2.2":	"อญฺญาติกาย เวมติโก อนฺตรฆรํ ปวิฏฺฐาย หตฺถโต ขาทนียํ วา โภชนียํ วา สหตฺถา ปฏิคฺคเหตฺวา ขาทติ วา ภุญฺชติ วา, อาปตฺติ ปาฏิเทสนียสฺสฯ ",
"pli-tv-bu-vb-pd1:2.2.3":	"อญฺญาติกาย ญาติกสญฺญี อนฺตรฆรํ ปวิฏฺฐาย หตฺถโต ขาทนียํ วา โภชนียํ วา สหตฺถา ปฏิคฺคเหตฺวา ขาทติ วา ภุญฺชติ วา, อาปตฺติ ปาฏิเทสนียสฺสฯ ",
"pli-tv-bu-vb-pd1:2.2.4":	"ยามกาลิกํ สตฺตาหกาลิกํ ยาวชีวิกํ อาหารตฺถาย ปฏิคฺคณฺหาติ, อาปตฺติ ทุกฺกฏสฺสฯ ",
"pli-tv-bu-vb-pd1:2.2.5":	"อชฺโฌหาเร อชฺโฌหาเร อาปตฺติ ทุกฺกฏสฺสฯ ",
"pli-tv-bu-vb-pd1:2.2.6":	"เอกโตอุปสมฺปนฺนาย หตฺถโต ขาทนียํ วา โภชนียํ วา—",
"pli-tv-bu-vb-pd1:2.2.7":	"“ขาทิสฺสามิ ภุญฺชิสฺสามี”ติ ปฏิคฺคณฺหาติ, อาปตฺติ ทุกฺกฏสฺสฯ ",
"pli-tv-bu-vb-pd1:2.2.8":	"อชฺโฌหาเร อชฺโฌหาเร อาปตฺติ ทุกฺกฏสฺสฯ ",
"pli-tv-bu-vb-pd1:2.2.9":	"ญาติกาย อญฺญาติกสญฺญี, อาปตฺติ ทุกฺกฏสฺสฯ ",
"pli-tv-bu-vb-pd1:2.2.10":	"ญาติกาย เวมติโก, อาปตฺติ ทุกฺกฏสฺสฯ ",
"pli-tv-bu-vb-pd1:2.2.11":	"ญาติกาย ญาติกสญฺญี, อนาปตฺติฯ ",
"pli-tv-bu-vb-pd1:2.3.1":	"อนาปตฺติ—",
"pli-tv-bu-vb-pd1:2.3.2":	"ญาติกาย, ",
"pli-tv-bu-vb-pd1:2.3.3":	"ทาเปติ น เทติ, ",
"pli-tv-bu-vb-pd1:2.3.4":	"อุปนิกฺขิปิตฺวา เทติ, ",
"pli-tv-bu-vb-pd1:2.3.5":	"อนฺตราราเม, ",
"pli-tv-bu-vb-pd1:2.3.6":	"ภิกฺขุนุปสฺสเย, ",
"pli-tv-bu-vb-pd1:2.3.7":	"ติตฺถิยเสยฺยาย, ",
"pli-tv-bu-vb-pd1:2.3.8":	"ปฏิกฺกมเน, ",
"pli-tv-bu-vb-pd1:2.3.9":	"คามโต นีหริตฺวา เทติ, ",
"pli-tv-bu-vb-pd1:2.3.10":	"ยามกาลิกํ สตฺตาหกาลิกํ ยาวชีวิกํ “สติ ปจฺจเย ปริภุญฺชา”ติ เทติ, ",
"pli-tv-bu-vb-pd1:2.3.11":	"สิกฺขมานาย, ",
"pli-tv-bu-vb-pd1:2.3.12":	"สามเณริยา, ",
"pli-tv-bu-vb-pd1:2.3.13":	"อุมฺมตฺตกสฺส, ",
"pli-tv-bu-vb-pd1:2.3.14":	"อาทิกมฺมิกสฺสาติฯ ",
"pli-tv-bu-vb-pd1:2.3.15":	"ปฐมปาฏิเทสนียสิกฺขาปทํ นิฏฺฐิตํฯ "
}	
