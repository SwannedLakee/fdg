{	
"pli-tv-bu-vb-pc71:0.1":	"เถรวาท วินย ",
"pli-tv-bu-vb-pc71:0.2":	"มหาวิภงฺค ",
"pli-tv-bu-vb-pc71:0.3":	"ปาจิตฺติยกณฺฑ ",
"pli-tv-bu-vb-pc71:0.4":	"สหธมฺมิกวคฺค ",
"pli-tv-bu-vb-pc71:0.5":	"๗๑ฯ สหธมฺมิกสิกฺขาปท ",
"pli-tv-bu-vb-pc71:1.1":	"เตน สมเยน พุทฺโธ ภควา โกสมฺพิยํ วิหรติ โฆสิตาราเมฯ ",
"pli-tv-bu-vb-pc71:1.2":	"เตน โข ปน สมเยน อายสฺมา ฉนฺโน อนาจารํ อาจรติฯ ",
"pli-tv-bu-vb-pc71:1.3":	"ภิกฺขู เอวมาหํสุ—",
"pli-tv-bu-vb-pc71:1.4":	"“มาวุโส ฉนฺน, เอวรูปํ อกาสิฯ ",
"pli-tv-bu-vb-pc71:1.5":	"เนตํ กปฺปตี”ติฯ ",
"pli-tv-bu-vb-pc71:1.6":	"โส เอวํ วเทติ—",
"pli-tv-bu-vb-pc71:1.7":	"“น ตาวาหํ, อาวุโส, เอตสฺมึ สิกฺขาปเท สิกฺขิสฺสามิ ยาว น อญฺญํ ภิกฺขุํ พฺยตฺตํ วินยธรํ ปริปุจฺฉามี”ติฯ ",
"pli-tv-bu-vb-pc71:1.8":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc71:1.9":	"“กถญฺหิ นาม อายสฺมา ฉนฺโน ภิกฺขูหิ สหธมฺมิกํ วุจฺจมาโน เอวํ วกฺขติ—",
"pli-tv-bu-vb-pc71:1.10":	"‘น ตาวาหํ, อาวุโส, เอตสฺมึ สิกฺขาปเท สิกฺขิสฺสามิ ยาว น อญฺญํ ภิกฺขุํ พฺยตฺตํ วินยธรํ ปริปุจฺฉามี’”ติ …เป… ",
"pli-tv-bu-vb-pc71:1.11":	"“สจฺจํ กิร ตฺวํ, ฉนฺน, ภิกฺขูหิ สหธมฺมิกํ วุจฺจมาโน เอวํ วเทสิ—",
"pli-tv-bu-vb-pc71:1.12":	"‘น ตาวาหํ, อาวุโส, เอตสฺมึ สิกฺขาปเท สิกฺขิสฺสามิ ยาว น อญฺญํ ภิกฺขุํ พฺยตฺตํ วินยธรํ ปริปุจฺฉามี’”ติ? ",
"pli-tv-bu-vb-pc71:1.13":	"“สจฺจํ, ภควา”ติฯ ",
"pli-tv-bu-vb-pc71:1.14":	"วิครหิ พุทฺโธ ภควา …เป… ",
"pli-tv-bu-vb-pc71:1.15":	"กถญฺหิ นาม ตฺวํ, โมฆปุริส, ภิกฺขูหิ สหธมฺมิกํ วุจฺจมาโน เอวํ วกฺขสิ—",
"pli-tv-bu-vb-pc71:1.16":	"‘น ตาวาหํ, อาวุโส, เอตสฺมึ สิกฺขาปเท สิกฺขิสฺสามิ ยาว น อญฺญํ ภิกฺขุํ พฺยตฺตํ วินยธรํ ปริปุจฺฉามี’ติฯ ",
"pli-tv-bu-vb-pc71:1.17":	"เนตํ, โมฆปุริส, อปฺปสนฺนานํ วา ปสาทาย …เป… ",
"pli-tv-bu-vb-pc71:1.18":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc71:1.19.1":	"“โย ปน ภิกฺขุ ภิกฺขูหิ สหธมฺมิกํ วุจฺจมาโน เอวํ วเทยฺย—‘น ตาวาหํ, อาวุโส, เอตสฺมึ สิกฺขาปเท สิกฺขิสฺสามิ ยาว น อญฺญํ ภิกฺขุํ พฺยตฺตํ วินยธรํ ปริปุจฺฉามี’ติ, ปาจิตฺติยํฯ ",
"pli-tv-bu-vb-pc71:1.20":	"สิกฺขมาเนน, ภิกฺขเว, ภิกฺขุนา อญฺญาตพฺพํ ปริปุจฺฉิตพฺพํ ปริปญฺหิตพฺพํฯ อยํ ตตฺถ สามีจี”ติฯ ",
"pli-tv-bu-vb-pc71:2.1.1":	"โย ปนาติ ",
"pli-tv-bu-vb-pc71:2.1.2":	"โย ยาทิโส …เป… ",
"pli-tv-bu-vb-pc71:2.1.3":	"ภิกฺขูติ ",
"pli-tv-bu-vb-pc71:2.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pc71:2.1.5":	"ภิกฺขูหีติ ",
"pli-tv-bu-vb-pc71:2.1.6":	"อญฺเญหิ ภิกฺขูหิฯ ",
"pli-tv-bu-vb-pc71:2.1.7":	"สหธมฺมิกํ นาม ",
"pli-tv-bu-vb-pc71:2.1.8":	"ยํ ภควตา ปญฺญตฺตํ สิกฺขาปทํ เอตํ สหธมฺมิกํ นามฯ ",
"pli-tv-bu-vb-pc71:2.1.9":	"เตน วุจฺจมาโน เอวํ วเทติ— “น ตาวาหํ, อาวุโส, เอตสฺมึ สิกฺขาปเท สิกฺขิสฺสามิ ยาว น อญฺญํ ภิกฺขุํ พฺยตฺตํ วินยธรํ ปริปุจฺฉามี”ติฯ ปณฺฑิตํ พฺยตฺตํ เมธาวึ พหุสฺสุตํ ธมฺมกถิกํ ปริปุจฺฉามีติ ภณติ, อาปตฺติ ปาจิตฺติยสฺสฯ ",
"pli-tv-bu-vb-pc71:2.2.1":	"อุปสมฺปนฺเน อุปสมฺปนฺนสญฺญี เอวํ วเทติ, อาปตฺติ ปาจิตฺติยสฺสฯ ",
"pli-tv-bu-vb-pc71:2.2.2":	"อุปสมฺปนฺเน เวมติโก เอวํ วเทติ, อาปตฺติ ปาจิตฺติยสฺสฯ ",
"pli-tv-bu-vb-pc71:2.2.3":	"อุปสมฺปนฺเน อนุปสมฺปนฺนสญฺญี เอวํ วเทติ, อาปตฺติ ปาจิตฺติยสฺสฯ ",
"pli-tv-bu-vb-pc71:2.2.4":	"อปญฺญตฺเตน วุจฺจมาโน—",
"pli-tv-bu-vb-pc71:2.2.5":	"“อิทํ น สเลฺลขาย น ธุตตฺถาย น ปาสาทิกตาย น อปจยาย น วีริยารมฺภาย สํวตฺตตี”ติ เอวํ วเทติ, “น ตาวาหํ, อาวุโส, เอตสฺมึ สิกฺขาปเท สิกฺขิสฺสามิ ยาว น อญฺญํ ภิกฺขุํ พฺยตฺตํ วินยธรํ ปณฺฑิตํ เมธาวึ พหุสฺสุตํ ธมฺมกถิกํ ปริปุจฺฉามี”ติ ภณติ, อาปตฺติ ทุกฺกฏสฺสฯ ",
"pli-tv-bu-vb-pc71:2.2.6":	"อนุปสมฺปนฺเนน ปญฺญตฺเตน วา อปญฺญตฺเตน วา วุจฺจมาโน—",
"pli-tv-bu-vb-pc71:2.2.7":	"“อิทํ น สเลฺลขาย น ธุตตฺถาย น ปาสาทิกตาย น อปจยาย น วีริยารมฺภาย สํวตฺตตี”ติ เอวํ วเทติ, “น ตาวาหํ, อาวุโส, เอตสฺมึ สิกฺขาปเท สิกฺขิสฺสามิ ยาว น อญฺญํ ภิกฺขุํ พฺยตฺตํ วินยธรํ ปณฺฑิตํ เมธาวึ พหุสฺสุตํ ธมฺมกถิกํ ปริปุจฺฉามี”ติ ภณติ, อาปตฺติ ทุกฺกฏสฺสฯ ",
"pli-tv-bu-vb-pc71:2.2.8":	"อนุปสมฺปนฺเน อุปสมฺปนฺนสญฺญี, อาปตฺติ ทุกฺกฏสฺสฯ ",
"pli-tv-bu-vb-pc71:2.2.9":	"อนุปสมฺปนฺเน เวมติโก, อาปตฺติ ทุกฺกฏสฺสฯ ",
"pli-tv-bu-vb-pc71:2.2.10":	"อนุปสมฺปนฺเน อนุปสมฺปนฺนสญฺญี, อาปตฺติ ทุกฺกฏสฺสฯ ",
"pli-tv-bu-vb-pc71:2.2.11.1":	"สิกฺขมาเนนาติ ",
"pli-tv-bu-vb-pc71:2.2.12":	"สิกฺขิตุกาเมนฯ ",
"pli-tv-bu-vb-pc71:2.2.13":	"อญฺญาตพฺพนฺติ ",
"pli-tv-bu-vb-pc71:2.2.14":	"ชานิตพฺพํฯ ",
"pli-tv-bu-vb-pc71:2.2.15":	"ปริปุจฺฉิตพฺพนฺติ ",
"pli-tv-bu-vb-pc71:2.2.16":	"“อิทํ, ภนฺเต, กถํ; อิมสฺส วา กฺวตฺโถ”ติ? ",
"pli-tv-bu-vb-pc71:2.2.17":	"ปริปญฺหิตพฺพนฺติ ",
"pli-tv-bu-vb-pc71:2.2.18":	"จินฺเตตพฺพํ ตุลยิตพฺพํฯ ",
"pli-tv-bu-vb-pc71:2.2.19":	"อยํ ตตฺถ สามีจีติ ",
"pli-tv-bu-vb-pc71:2.2.20":	"อยํ ตตฺถ อนุธมฺมตาฯ ",
"pli-tv-bu-vb-pc71:2.3.1":	"อนาปตฺติ—",
"pli-tv-bu-vb-pc71:2.3.2":	"“ชานิสฺสามิ สิกฺขิสฺสามี”ติ ภณติ, ",
"pli-tv-bu-vb-pc71:2.3.3":	"อุมฺมตฺตกสฺส, ",
"pli-tv-bu-vb-pc71:2.3.4":	"อาทิกมฺมิกสฺสาติฯ ",
"pli-tv-bu-vb-pc71:2.3.5":	"สหธมฺมิกสิกฺขาปทํ นิฏฺฐิตํ ปฐมํฯ "
}	
