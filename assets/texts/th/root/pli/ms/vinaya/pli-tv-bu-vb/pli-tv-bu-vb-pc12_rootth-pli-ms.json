{	
"pli-tv-bu-vb-pc12:0.1":	"เถรวาท วินย ",
"pli-tv-bu-vb-pc12:0.2":	"มหาวิภงฺค ",
"pli-tv-bu-vb-pc12:0.3":	"ปาจิตฺติยกณฺฑ ",
"pli-tv-bu-vb-pc12:0.4":	"ภูตคามวคฺค ",
"pli-tv-bu-vb-pc12:0.5":	"๑๒ฯ อญฺญวาทกสิกฺขาปท ",
"pli-tv-bu-vb-pc12:1.1":	"เตน สมเยน พุทฺโธ ภควา โกสมฺพิยํ วิหรติ โฆสิตาราเมฯ ",
"pli-tv-bu-vb-pc12:1.2":	"เตน โข ปน สมเยน อายสฺมา ฉนฺโน อนาจารํ อาจริตฺวา สงฺฆมชฺเฌ อาปตฺติยา อนุยุญฺชียมาโน อญฺเญนญฺญํ ปฏิจรติ—",
"pli-tv-bu-vb-pc12:1.3":	"“โก อาปนฺโน, กึ อาปนฺโน, กิสฺมึ อาปนฺโน, กถํ อาปนฺโน, กํ ภณถ, กึ ภณถา”ติ? ",
"pli-tv-bu-vb-pc12:1.4":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc12:1.5":	"“กถญฺหิ นาม อายสฺมา ฉนฺโน สงฺฆมชฺเฌ อาปตฺติยา อนุยุญฺชียมาโน อญฺเญนญฺญํ ปฏิจริสฺสติ—",
"pli-tv-bu-vb-pc12:1.6":	"‘โก อาปนฺโน, กึ อาปนฺโน, กิสฺมึ อาปนฺโน, กถํ อาปนฺโน, กํ ภณถ, กึ ภณถา’”ติ …เป… ",
"pli-tv-bu-vb-pc12:1.7":	"สจฺจํ กิร ตฺวํ, ฉนฺน, สงฺฆมชฺเฌ อาปตฺติยา อนุยุญฺชียมาโน อญฺเญนญฺญํ ปฏิจรสิ—",
"pli-tv-bu-vb-pc12:1.8":	"‘โก อาปนฺโน, กึ อาปนฺโน, กิสฺมึ อาปนฺโน, กถํ อาปนฺโน, กํ ภณถ, กึ ภณถา’”ติ? ",
"pli-tv-bu-vb-pc12:1.9":	"“สจฺจํ, ภควา”ติฯ ",
"pli-tv-bu-vb-pc12:1.10":	"วิครหิ พุทฺโธ ภควา …เป… ",
"pli-tv-bu-vb-pc12:1.11":	"กถญฺหิ นาม ตฺวํ, โมฆปุริส, สงฺฆมชฺเฌ อาปตฺติยา อนุยุญฺชียมาโน อญฺเญนญฺญํ ปฏิจริสฺสสิ—",
"pli-tv-bu-vb-pc12:1.12":	"“โก อาปนฺโน, กึ อาปนฺโน, กิสฺมึ อาปนฺโน, กถํ อาปนฺโน, กํ ภณถ, กึ ภณถา”ติฯ ",
"pli-tv-bu-vb-pc12:1.13":	"เนตํ, โมฆปุริส, อปฺปสนฺนานํ วา ปสาทาย …เป… ",
"pli-tv-bu-vb-pc12:1.14":	"วิครหิตฺวา …เป… ",
"pli-tv-bu-vb-pc12:1.15":	"ธมฺมึ กถํ กตฺวา ภิกฺขู อามนฺเตสิ—",
"pli-tv-bu-vb-pc12:1.16":	"“เตน หิ, ภิกฺขเว, สงฺโฆ ฉนฺนสฺส ภิกฺขุโน อญฺญวาทกํ โรเปตุฯ ",
"pli-tv-bu-vb-pc12:1.17":	"เอวญฺจ ปน, ภิกฺขเว, โรเปตพฺพํฯ ",
"pli-tv-bu-vb-pc12:1.18":	"พฺยตฺเตน ภิกฺขุนา ปฏิพเลน สงฺโฆ ญาเปตพฺโพ—",
"pli-tv-bu-vb-pc12:1.19":	"‘สุณาตุ เม, ภนฺเต, สงฺโฆฯ ",
"pli-tv-bu-vb-pc12:1.20":	"อยํ ฉนฺโน ภิกฺขุ สงฺฆมชฺเฌ อาปตฺติยา อนุยุญฺชียมาโน อญฺเญนญฺญํ ปฏิจรติฯ ",
"pli-tv-bu-vb-pc12:1.21":	"ยทิ สงฺฆสฺส ปตฺตกลฺลํ, สงฺโฆ ฉนฺนสฺส ภิกฺขุโน อญฺญวาทกํ โรเปยฺยฯ ",
"pli-tv-bu-vb-pc12:1.22":	"เอสา ญตฺติฯ ",
"pli-tv-bu-vb-pc12:1.23":	"สุณาตุ เม, ภนฺเต, สงฺโฆฯ ",
"pli-tv-bu-vb-pc12:1.24":	"อยํ ฉนฺโน ภิกฺขุ สงฺฆมชฺเฌ อาปตฺติยา อนุยุญฺชียมาโน อญฺเญนญฺญํ ปฏิจรติฯ ",
"pli-tv-bu-vb-pc12:1.25":	"สงฺโฆ ฉนฺนสฺส ภิกฺขุโน อญฺญวาทกํ โรเปติฯ ",
"pli-tv-bu-vb-pc12:1.26":	"ยสฺสายสฺมโต ขมติ ฉนฺนสฺส ภิกฺขุโน อญฺญวาทกสฺส โรปนา, โส ตุณฺหสฺส; ",
"pli-tv-bu-vb-pc12:1.27":	"ยสฺส นกฺขมติ, โส ภาเสยฺยฯ ",
"pli-tv-bu-vb-pc12:1.28":	"โรปิตํ สงฺเฆน ฉนฺนสฺส ภิกฺขุโน อญฺญวาทกํฯ ",
"pli-tv-bu-vb-pc12:1.29":	"ขมติ สงฺฆสฺส, ตสฺมา ตุณฺหี, เอวเมตํ ธารยามี’”ติฯ ",
"pli-tv-bu-vb-pc12:1.30":	"อถ โข ภควา อายสฺมนฺตํ ฉนฺนํ อเนกปริยาเยน วิครหิตฺวา ทุพฺภรตาย …เป… ",
"pli-tv-bu-vb-pc12:1.31":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc12:1.32.1":	"“อญฺญวาทเก ปาจิตฺติยนฺ”ติฯ ",
"pli-tv-bu-vb-pc12:1.33":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc12:2.1":	"เตน โข ปน สมเยน อายสฺมา ฉนฺโน สงฺฆมชฺเฌ อาปตฺติยา อนุยุญฺชียมาโน อญฺเญนญฺญํ ปฏิจรนฺโต—",
"pli-tv-bu-vb-pc12:2.2":	"“อาปตฺตึ อาปชฺชิสฺสามี”ติ ตุณฺหีภูโต สงฺฆํ วิเหเสติฯ ",
"pli-tv-bu-vb-pc12:2.3":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc12:2.4":	"“กถญฺหิ นาม อายสฺมา ฉนฺโน สงฺฆมชฺเฌ อาปตฺติยา อนุยุญฺชียมาโน ตุณฺหีภูโต สงฺฆํ วิเหเสสฺสตี”ติ …เป… ",
"pli-tv-bu-vb-pc12:2.5":	"“สจฺจํ กิร ตฺวํ, ฉนฺน, สงฺฆมชฺเฌ อาปตฺติยา อนุยุญฺชียมาโน ตุณฺหีภูโต สงฺฆํ วิเหเสสี”ติ? ",
"pli-tv-bu-vb-pc12:2.6":	"“สจฺจํ, ภควา”ติฯ ",
"pli-tv-bu-vb-pc12:2.7":	"วิครหิ พุทฺโธ ภควา …เป… ",
"pli-tv-bu-vb-pc12:2.8":	"กถญฺหิ นาม ตฺวํ, โมฆปุริส, สงฺฆมชฺเฌ อาปตฺติยา อนุยุญฺชียมาโน ตุณฺหีภูโต สงฺฆํ วิเหเสสฺสสิฯ ",
"pli-tv-bu-vb-pc12:2.9":	"เนตํ, โมฆปุริส, อปฺปสนฺนานํ วา ปสาทาย …เป… ",
"pli-tv-bu-vb-pc12:2.10":	"วิครหิตฺวา …เป… ",
"pli-tv-bu-vb-pc12:2.11":	"ธมฺมึ กถํ กตฺวา ภิกฺขู อามนฺเตสิ—",
"pli-tv-bu-vb-pc12:2.12":	"“เตน หิ, ภิกฺขเว, สงฺโฆ ฉนฺนสฺส ภิกฺขุโน วิเหสกํ โรเปตุฯ ",
"pli-tv-bu-vb-pc12:2.13":	"เอวญฺจ ปน, ภิกฺขเว, โรเปตพฺพํฯ ",
"pli-tv-bu-vb-pc12:2.14":	"พฺยตฺเตน ภิกฺขุนา ปฏิพเลน สงฺโฆ ญาเปตพฺโพ—",
"pli-tv-bu-vb-pc12:2.15":	"‘สุณาตุ เม, ภนฺเต, สงฺโฆฯ ",
"pli-tv-bu-vb-pc12:2.16":	"อยํ ฉนฺโน ภิกฺขุ สงฺฆมชฺเฌ อาปตฺติยา อนุยุญฺชียมาโน ตุณฺหีภูโต สงฺฆํ วิเหเสติฯ ",
"pli-tv-bu-vb-pc12:2.17":	"ยทิ สงฺฆสฺส ปตฺตกลฺลํ, สงฺโฆ ฉนฺนสฺส ภิกฺขุโน วิเหสกํ โรเปยฺยฯ ",
"pli-tv-bu-vb-pc12:2.18":	"เอสา ญตฺติฯ ",
"pli-tv-bu-vb-pc12:2.19":	"สุณาตุ เม, ภนฺเต, สงฺโฆฯ ",
"pli-tv-bu-vb-pc12:2.20":	"อยํ ฉนฺโน ภิกฺขุ สงฺฆมชฺเฌ อาปตฺติยา อนุยุญฺชียมาโน ตุณฺหีภูโต สงฺฆํ วิเหเสติฯ ",
"pli-tv-bu-vb-pc12:2.21":	"สงฺโฆ ฉนฺนสฺส ภิกฺขุโน วิเหสกํ โรเปติฯ ",
"pli-tv-bu-vb-pc12:2.22":	"ยสฺสายสฺมโต ขมติ ฉนฺนสฺส ภิกฺขุโน วิเหสกสฺส โรปนา, โส ตุณฺหสฺส; ",
"pli-tv-bu-vb-pc12:2.23":	"ยสฺส นกฺขมติ, โส ภาเสยฺยฯ ",
"pli-tv-bu-vb-pc12:2.24":	"โรปิตํ สงฺเฆน ฉนฺนสฺส ภิกฺขุโน วิเหสกํฯ ",
"pli-tv-bu-vb-pc12:2.25":	"ขมติ สงฺฆสฺส, ตสฺมา ตุณฺหี, เอวเมตํ ธารยามี’”ติฯ ",
"pli-tv-bu-vb-pc12:2.26":	"อถ โข ภควา อายสฺมนฺตํ ฉนฺนํ อเนกปริยาเยน วิครหิตฺวา ทุพฺภรตาย …เป… ",
"pli-tv-bu-vb-pc12:2.27":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc12:2.28.1":	"“อญฺญวาทเก วิเหสเก ปาจิตฺติยนฺ”ติฯ ",
"pli-tv-bu-vb-pc12:3.1.1":	"อญฺญวาทโก นาม ",
"pli-tv-bu-vb-pc12:3.1.2":	"สงฺฆมชฺเฌ วตฺถุสฺมึ วา อาปตฺติยา วา อนุยุญฺชียมาโน ตํ น กเถตุกาโม ตํ น อุคฺฆาเฏตุกาโม อญฺเญนญฺญํ ปฏิจรติ— “โก อาปนฺโน, กึ อาปนฺโน, กิสฺมึ อาปนฺโน, กถํ อาปนฺโน, กํ ภณถ, กึ ภณถา”ติฯ เอโส อญฺญวาทโก นามฯ ",
"pli-tv-bu-vb-pc12:3.1.3":	"วิเหสโก นาม ",
"pli-tv-bu-vb-pc12:3.1.4":	"สงฺฆมชฺเฌ วตฺถุสฺมึ วา อาปตฺติยา วา อนุยุญฺชียมาโน ตํ น กเถตุกาโม ตํ น อุคฺฆาเฏตุกาโม ตุณฺหีภูโต สงฺฆํ วิเหเสติฯ เอโส วิเหสโก นามฯ ",
"pli-tv-bu-vb-pc12:3.1.5.1":	"อโรปิเต อญฺญวาทเก สงฺฆมชฺเฌ วตฺถุสฺมึ วา อาปตฺติยา วา อนุยุญฺชียมาโน ตํ น กเถตุกาโม ตํ น อุคฺฆาเฏตุกาโม อญฺเญนญฺญํ ปฏิจรติ—",
"pli-tv-bu-vb-pc12:3.1.6":	"“โก อาปนฺโน, กึ อาปนฺโน, กิสฺมึ อาปนฺโน, กถํ อาปนฺโน, กํ ภณถ, กึ ภณถา”ติ, อาปตฺติ ทุกฺกฏสฺสฯ ",
"pli-tv-bu-vb-pc12:3.1.7":	"อโรปิเต วิเหสเก สงฺฆมชฺเฌ วตฺถุสฺมึ วา อาปตฺติยา วา อนุยุญฺชียมาโน ตํ น กเถตุกาโม ตํ น อุคฺฆาเฏตุกาโม ตุณฺหีภูโต สงฺฆํ วิเหเสติ, อาปตฺติ ทุกฺกฏสฺสฯ ",
"pli-tv-bu-vb-pc12:3.1.8":	"โรปิเต อญฺญวาทเก สงฺฆมชฺเฌ วตฺถุสฺมึ วา อาปตฺติยา วา อนุยุญฺชียมาโน ตํ น กเถตุกาโม ตํ น อุคฺฆาเฏตุกาโม อญฺเญนญฺญํ ปฏิจรติ—",
"pli-tv-bu-vb-pc12:3.1.9":	"“โก อาปนฺโน, กึ อาปนฺโน, กิสฺมึ อาปนฺโน, กถํ อาปนฺโน, กํ ภณถ, กึ ภณถา”ติ, อาปตฺติ ปาจิตฺติยสฺสฯ ",
"pli-tv-bu-vb-pc12:3.1.10":	"โรปิเต วิเหสเก สงฺฆมชฺเฌ วตฺถุสฺมึ วา อาปตฺติยา วา อนุยุญฺชียมาโน ตํ น กเถตุกาโม ตํ น อุคฺฆาเฏตุกาโม ตุณฺหีภูโต สงฺฆํ วิเหเสติ, อาปตฺติ ปาจิตฺติยสฺสฯ ",
"pli-tv-bu-vb-pc12:3.2.1":	"ธมฺมกมฺเม ธมฺมกมฺมสญฺญี อญฺญวาทเก วิเหสเก, อาปตฺติ ปาจิตฺติยสฺสฯ ",
"pli-tv-bu-vb-pc12:3.2.2":	"ธมฺมกมฺเม เวมติโก อญฺญวาทเก วิเหสเก, อาปตฺติ ปาจิตฺติยสฺสฯ ",
"pli-tv-bu-vb-pc12:3.2.3":	"ธมฺมกมฺเม อธมฺมกมฺมสญฺญี อญฺญวาทเก วิเหสเก, อาปตฺติ ปาจิตฺติยสฺสฯ ",
"pli-tv-bu-vb-pc12:3.2.4":	"อธมฺมกมฺเม ธมฺมกมฺมสญฺญี, อาปตฺติ ทุกฺกฏสฺสฯ ",
"pli-tv-bu-vb-pc12:3.2.5":	"อธมฺมกมฺเม เวมติโก, อาปตฺติ ทุกฺกฏสฺสฯ ",
"pli-tv-bu-vb-pc12:3.2.6":	"อธมฺมกมฺเม อธมฺมกมฺมสญฺญี, อาปตฺติ ทุกฺกฏสฺสฯ ",
"pli-tv-bu-vb-pc12:3.3.1":	"อนาปตฺติ—",
"pli-tv-bu-vb-pc12:3.3.2":	"อชานนฺโต ปุจฺฉติ, ",
"pli-tv-bu-vb-pc12:3.3.3":	"คิลาโน วา น กเถติ; ",
"pli-tv-bu-vb-pc12:3.3.4":	"“สงฺฆสฺส ภณฺฑนํ วา กลโห วา วิคฺคโห วา วิวาโท วา ภวิสฺสตี”ติ น กเถติ; ",
"pli-tv-bu-vb-pc12:3.3.5":	"“สงฺฆเภโท วา สงฺฆราชิ วา ภวิสฺสตี”ติ น กเถติ; ",
"pli-tv-bu-vb-pc12:3.3.6":	"“อธมฺเมน วา วคฺเคน วา นกมฺมารหสฺส วา กมฺมํ กริสฺสตี”ติ น กเถติ; ",
"pli-tv-bu-vb-pc12:3.3.7":	"อุมฺมตฺตกสฺส, ",
"pli-tv-bu-vb-pc12:3.3.8":	"อาทิกมฺมิกสฺสาติฯ ",
"pli-tv-bu-vb-pc12:3.3.9":	"อญฺญวาทกสิกฺขาปทํ นิฏฺฐิตํ ทุติยํฯ "
}	
