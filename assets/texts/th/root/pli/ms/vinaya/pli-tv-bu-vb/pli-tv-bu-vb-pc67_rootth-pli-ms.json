{	
"pli-tv-bu-vb-pc67:0.1":	"เถรวาท วินย ",
"pli-tv-bu-vb-pc67:0.2":	"มหาวิภงฺค ",
"pli-tv-bu-vb-pc67:0.3":	"ปาจิตฺติยกณฺฑ ",
"pli-tv-bu-vb-pc67:0.4":	"สปฺปาณกวคฺค ",
"pli-tv-bu-vb-pc67:0.5":	"๖๗ฯ สํวิธานสิกฺขาปท ",
"pli-tv-bu-vb-pc67:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pc67:1.2":	"เตน โข ปน สมเยน อญฺญตโร ภิกฺขุ โกสเลสุ ชนปเท สาวตฺถึ คจฺฉนฺโต อญฺญตเรน คามทฺวาเรน อติกฺกมติฯ ",
"pli-tv-bu-vb-pc67:1.3":	"อญฺญตรา อิตฺถี สามิเกน สห ภณฺฑิตฺวา คามโต นิกฺขมิตฺวา ตํ ภิกฺขุํ ปสฺสิตฺวา เอตทโวจ—",
"pli-tv-bu-vb-pc67:1.4":	"“กหํ, ภนฺเต, อโยฺย คมิสฺสตี”ติ? ",
"pli-tv-bu-vb-pc67:1.5":	"“สาวตฺถึ โข อหํ, ภคินิ, คมิสฺสามี”ติฯ ",
"pli-tv-bu-vb-pc67:1.6":	"“อหํ อเยฺยน สทฺธึ คมิสฺสามี”ติฯ ",
"pli-tv-bu-vb-pc67:1.7":	"“เอยฺยาสิ, ภคินี”ติฯ ",
"pli-tv-bu-vb-pc67:1.8":	"อถ โข ตสฺสา อิตฺถิยา สามิโก คามโต นิกฺขมิตฺวา มนุเสฺส ปุจฺฉิ—",
"pli-tv-bu-vb-pc67:1.9":	"“อปาโยฺย, เอวรูปึ อิตฺถึ ปเสฺสยฺยาถา”ติ? ",
"pli-tv-bu-vb-pc67:1.10":	"“เอสาโยฺย, ปพฺพชิเตน สห คจฺฉตี”ติฯ ",
"pli-tv-bu-vb-pc67:1.11":	"อถ โข โส ปุริโส อนุพนฺธิตฺวา ตํ ภิกฺขุํ คเหตฺวา อาโกเฏตฺวา มุญฺจิฯ ",
"pli-tv-bu-vb-pc67:1.12":	"อถ โข โส ภิกฺขุ อญฺญตรสฺมึ รุกฺขมูเล ปธูเปนฺโต นิสีทิฯ ",
"pli-tv-bu-vb-pc67:1.13":	"อถ โข สา อิตฺถี ตํ ปุริสํ เอตทโวจ—",
"pli-tv-bu-vb-pc67:1.14":	"“นาโยฺย, โส ภิกฺขุ มํ นิปฺปาเตสิ; ",
"pli-tv-bu-vb-pc67:1.15":	"อปิ จ อหเมว เตน ภิกฺขุนา สทฺธึ คจฺฉามิ; ",
"pli-tv-bu-vb-pc67:1.16":	"อการโก โส ภิกฺขุ; ",
"pli-tv-bu-vb-pc67:1.17":	"คจฺฉ, นํ ขมาเปหี”ติฯ ",
"pli-tv-bu-vb-pc67:1.18":	"อถ โข โส ปุริโส ตํ ภิกฺขุํ ขมาเปสิฯ ",
"pli-tv-bu-vb-pc67:1.19":	"อถ โข โส ภิกฺขุ สาวตฺถึ คนฺตฺวา ภิกฺขูนํ เอตมตฺถํ อาโรเจสิฯ ",
"pli-tv-bu-vb-pc67:1.20":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc67:1.21":	"“กถญฺหิ นาม ภิกฺขุ มาตุคาเมน สทฺธึ สํวิธาย เอกทฺธานมคฺคํ ปฏิปชฺชิสฺสตี”ติ …เป… ",
"pli-tv-bu-vb-pc67:1.22":	"“สจฺจํ กิร ตฺวํ, ภิกฺขุ, มาตุคาเมน สทฺธึ สํวิธาย เอกทฺธานมคฺคํ ปฏิปชฺชสี”ติ? ",
"pli-tv-bu-vb-pc67:1.23":	"“สจฺจํ, ภควา”ติฯ ",
"pli-tv-bu-vb-pc67:1.24":	"วิครหิ พุทฺโธ ภควา …เป… ",
"pli-tv-bu-vb-pc67:1.25":	"กถญฺหิ นาม ตฺวํ, โมฆปุริส, มาตุคาเมน สทฺธึ สํวิธาย เอกทฺธานมคฺคํ ปฏิปชฺชิสฺสสิฯ ",
"pli-tv-bu-vb-pc67:1.26":	"เนตํ, โมฆปุริส, อปฺปสนฺนานํ วา ปสาทาย …เป… ",
"pli-tv-bu-vb-pc67:1.27":	"เอวญฺจ ปน, ภิกฺขเว, อิมํ สิกฺขาปทํ, อุทฺทิเสยฺยาถ—",
"pli-tv-bu-vb-pc67:1.28.1":	"“โย ปน ภิกฺขุ มาตุคาเมน สทฺธึ สํวิธาย เอกทฺธานมคฺคํ ปฏิปชฺเชยฺย, อนฺตมโส คามนฺตรมฺปิ, ปาจิตฺติยนฺ”ติฯ ",
"pli-tv-bu-vb-pc67:2.1.1":	"โย ปนาติ ",
"pli-tv-bu-vb-pc67:2.1.2":	"โย ยาทิโส …เป… ",
"pli-tv-bu-vb-pc67:2.1.3":	"ภิกฺขูติ ",
"pli-tv-bu-vb-pc67:2.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pc67:2.1.5":	"มาตุคาโม นาม ",
"pli-tv-bu-vb-pc67:2.1.6":	"มนุสฺสิตฺถี, น ยกฺขี น เปตี น ติรจฺฉานคตา วิญฺญู ปฏิพลา สุภาสิตทุพฺภาสิตํ ทุฏฺฐุลฺลาทุฏฺฐุลฺลํ อาชานิตุํฯ ",
"pli-tv-bu-vb-pc67:2.1.7":	"สทฺธินฺติ ",
"pli-tv-bu-vb-pc67:2.1.8":	"เอกโตฯ ",
"pli-tv-bu-vb-pc67:2.1.9":	"สํวิธายาติ—",
"pli-tv-bu-vb-pc67:2.1.10":	"“คจฺฉาม ภคินิ, คจฺฉามายฺย, คจฺฉามายฺย, คจฺฉาม ภคินิ, อชฺช วา หิโยฺย วา ปเร วา คจฺฉามา”ติ สํวิทหติ, อาปตฺติ ทุกฺกฏสฺสฯ ",
"pli-tv-bu-vb-pc67:2.1.11":	"อนฺตมโส คามนฺตรมฺปีติ ",
"pli-tv-bu-vb-pc67:2.1.12":	"กุกฺกุฏสมฺปาเต คาเม คามนฺตเร คามนฺตเร อาปตฺติ ปาจิตฺติยสฺสฯ ",
"pli-tv-bu-vb-pc67:2.1.13":	"อคามเก อรญฺเญ อทฺธโยชเน อทฺธโยชเน อาปตฺติ ปาจิตฺติยสฺสฯ ",
"pli-tv-bu-vb-pc67:2.2.1":	"มาตุคาเม มาตุคามสญฺญี สํวิธาย เอกทฺธานมคฺคํ ปฏิปชฺชติ, อนฺตมโส คามนฺตรมฺปิ, อาปตฺติ ปาจิตฺติยสฺสฯ ",
"pli-tv-bu-vb-pc67:2.2.2":	"มาตุคาเม เวมติโก สํวิธาย เอกทฺธานมคฺคํ ปฏิปชฺชติ, อนฺตมโส คามนฺตรมฺปิ, อาปตฺติ ปาจิตฺติยสฺสฯ ",
"pli-tv-bu-vb-pc67:2.2.3":	"มาตุคาเม อมาตุคามสญฺญี สํวิธาย เอกทฺธานมคฺคํ ปฏิปชฺชติ, อนฺตมโส คามนฺตรมฺปิ, อาปตฺติ ปาจิตฺติยสฺสฯ ",
"pli-tv-bu-vb-pc67:2.2.4":	"ภิกฺขุ สํวิทหติ มาตุคาโม น สํวิทหติ, อาปตฺติ ทุกฺกฏสฺสฯ ",
"pli-tv-bu-vb-pc67:2.2.5":	"ยกฺขิยา วา เปติยา ปณฺฑเกน วา ติรจฺฉานคตมนุสฺสวิคฺคหิตฺถิยา วา สทฺธึ สํวิธาย เอกทฺธานมคฺคํ ปฏิปชฺชติ, อนฺตมโส คามนฺตรมฺปิ, อาปตฺติ ทุกฺกฏสฺสฯ ",
"pli-tv-bu-vb-pc67:2.2.6":	"อมาตุคาเม มาตุคามสญฺญี, อาปตฺติ ทุกฺกฏสฺสฯ ",
"pli-tv-bu-vb-pc67:2.2.7":	"อมาตุคาเม เวมติโก, อาปตฺติ ทุกฺกฏสฺสฯ ",
"pli-tv-bu-vb-pc67:2.2.8":	"อมาตุคาเม อมาตุคามสญฺญี, อนาปตฺติฯ ",
"pli-tv-bu-vb-pc67:2.3.1":	"อนาปตฺติ—",
"pli-tv-bu-vb-pc67:2.3.2":	"อสํวิทหิตฺวา คจฺฉติ, ",
"pli-tv-bu-vb-pc67:2.3.3":	"มาตุคาโม สํวิทหติ ภิกฺขุ น สํวิทหติ, ",
"pli-tv-bu-vb-pc67:2.3.4":	"วิสงฺเกเตน คจฺฉติ, ",
"pli-tv-bu-vb-pc67:2.3.5":	"อาปทาสุ, ",
"pli-tv-bu-vb-pc67:2.3.6":	"อุมฺมตฺตกสฺส, ",
"pli-tv-bu-vb-pc67:2.3.7":	"อาทิกมฺมิกสฺสาติฯ ",
"pli-tv-bu-vb-pc67:2.3.8":	"สํวิธานสิกฺขาปทํ นิฏฺฐิตํ สตฺตมํฯ "
}	
