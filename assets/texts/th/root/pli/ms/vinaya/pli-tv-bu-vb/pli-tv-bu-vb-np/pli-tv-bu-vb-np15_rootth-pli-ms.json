{	
"pli-tv-bu-vb-np15:0.1":	"เถรวาท วินย ",
"pli-tv-bu-vb-np15:0.2":	"มหาวิภงฺค ",
"pli-tv-bu-vb-np15:0.3":	"นิสฺสคฺคิยกณฺฑ ",
"pli-tv-bu-vb-np15:0.4":	"โกสิยวคฺค ",
"pli-tv-bu-vb-np15:0.5":	"๑๕ฯ นิสีทนสนฺถตสิกฺขาปท ",
"pli-tv-bu-vb-np15:1.1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-np15:1.1.2":	"อถ โข ภควา ภิกฺขู อามนฺเตสิ—“อิจฺฉามหํ, ภิกฺขเว, เตมาสํ ปฏิสลฺลียิตุํฯ ",
"pli-tv-bu-vb-np15:1.1.3":	"นมฺหิ เกนจิ อุปสงฺกมิตพฺโพ, อญฺญตฺร เอเกน ปิณฺฑปาตนีหารเกนา”ติฯ ",
"pli-tv-bu-vb-np15:1.1.4":	"“เอวํ, ภนฺเต”ติ โข เต ภิกฺขู ภควโต ปฏิสฺสุณิตฺวา นาสฺสุธ โกจิ ภควนฺตํ อุปสงฺกมติ, อญฺญตฺร เอเกน ปิณฺฑปาตนีหารเกนฯ ",
"pli-tv-bu-vb-np15:1.1.5":	"เตน โข ปน สมเยน สาวตฺถิยา สงฺเฆน กติกา กตา โหติ—",
"pli-tv-bu-vb-np15:1.1.6":	"“อิจฺฉตาวุโส, ภควา เตมาสํ ปฏิสลฺลียิตุํฯ ",
"pli-tv-bu-vb-np15:1.1.7":	"น ภควา เกนจิ อุปสงฺกมิตพฺโพ, อญฺญตฺร เอเกน ปิณฺฑปาตนีหารเกนฯ ",
"pli-tv-bu-vb-np15:1.1.8":	"โย ภควนฺตํ อุปสงฺกมติ โส ปาจิตฺติยํ เทสาเปตพฺโพ”ติฯ ",
"pli-tv-bu-vb-np15:1.1.9":	"อถ โข อายสฺมา อุปเสโน วงฺคนฺตปุตฺโต, สปริโส เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ ",
"pli-tv-bu-vb-np15:1.1.10":	"อาจิณฺณํ โข ปเนตํ พุทฺธานํ ภควนฺตานํ อาคนฺตุเกหิ ภิกฺขูหิ สทฺธึ ปฏิสมฺโมทิตุํฯ อถ โข ภควา อายสฺมนฺตํ อุปเสนํ วงฺคนฺตปุตฺตํ เอตทโวจ—",
"pli-tv-bu-vb-np15:1.1.11":	"“กจฺจิ โว, อุปเสน, ขมนียํ กจฺจิ ยาปนียํ, ",
"pli-tv-bu-vb-np15:1.1.12":	"กจฺจิตฺถ อปฺปกิลมเถน อทฺธานํ อาคตา”ติ? ",
"pli-tv-bu-vb-np15:1.1.13":	"“ขมนียํ, ภควา, ยาปนียํ, ภควาฯ ",
"pli-tv-bu-vb-np15:1.1.14":	"อปฺปกิลมเถน จ มยํ, ภนฺเต, อทฺธานํ อาคตา”ติฯ ",
"pli-tv-bu-vb-np15:1.1.15":	"เตน โข ปน สมเยน อายสฺมโต อุปเสนสฺส วงฺคนฺตปุตฺตสฺส สทฺธิวิหาริโก ภิกฺขุ ภควโต อวิทูเร นิสินฺโน โหติฯ อถ โข ภควา ตํ ภิกฺขุํ เอตทโวจ—",
"pli-tv-bu-vb-np15:1.1.16":	"“มนาปานิ เต, ภิกฺขุ, ปํสุกูลานี”ติ? ",
"pli-tv-bu-vb-np15:1.1.17":	"“น โข เม, ภนฺเต, มนาปานิ ปํสุกูลานี”ติฯ ",
"pli-tv-bu-vb-np15:1.1.18":	"“กิสฺส ปน ตฺวํ, ภิกฺขุ, ปํสุกูลิโก”ติ? ",
"pli-tv-bu-vb-np15:1.1.19":	"“อุปชฺฌาโย เม, ภนฺเต, ปํสุกูลิโกฯ เอวํ อหมฺปิ ปํสุกูลิโก”ติฯ ",
"pli-tv-bu-vb-np15:1.1.20":	"อถ โข ภควา อายสฺมนฺตํ อุปเสนํ วงฺคนฺตปุตฺตํ เอตทโวจ—“ปาสาทิกา โข ตฺยายํ, อุปเสน, ปริสาฯ ",
"pli-tv-bu-vb-np15:1.1.21":	"กถํ ตฺวํ, อุปเสน, ปริสํ วิเนสี”ติ? ",
"pli-tv-bu-vb-np15:1.1.22":	"“โย มํ, ภนฺเต, อุปสมฺปทํ ยาจติ ตมหํ เอวํ วทามิ—",
"pli-tv-bu-vb-np15:1.1.23":	"‘อหํ โข, อาวุโส, อารญฺญิโก ปิณฺฑปาติโก ปํสุกูลิโกฯ ",
"pli-tv-bu-vb-np15:1.1.24":	"สเจ ตฺวมฺปิ อารญฺญิโก ภวิสฺสสิ ปิณฺฑปาติโก ปํสุกูลิโก, เอวาหํ ตํ อุปสมฺปาเทสฺสามี’ติฯ ",
"pli-tv-bu-vb-np15:1.1.25":	"สเจ เม ปฏิสฺสุณาติ อุปสมฺปาเทมิ, โน เจ เม ปฏิสฺสุณาติ น อุปสมฺปาเทมิฯ ",
"pli-tv-bu-vb-np15:1.1.26":	"โย มํ นิสฺสยํ ยาจติ ตมหํ เอวํ วทามิ—",
"pli-tv-bu-vb-np15:1.1.27":	"‘อหํ โข, อาวุโส, อารญฺญิโก ปิณฺฑปาติโก ปํสุกูลิโกฯ ",
"pli-tv-bu-vb-np15:1.1.28":	"สเจ ตฺวมฺปิ อารญฺญิโก ภวิสฺสสิ ปิณฺฑปาติโก ปํสุกูลิโก, เอวาหํ เต นิสฺสยํ ทสฺสามี’ติฯ ",
"pli-tv-bu-vb-np15:1.1.29":	"สเจ เม ปฏิสฺสุณาติ นิสฺสยํ เทมิ, โน เจ เม ปฏิสฺสุณาติ น นิสฺสยํ เทมิฯ ",
"pli-tv-bu-vb-np15:1.1.30":	"เอวํ โข อหํ, ภนฺเต, ปริสํ วิเนมี”ติฯ ",
"pli-tv-bu-vb-np15:1.2.1":	"“สาธุ สาธุ, อุปเสนฯ สาธุ โข ตฺวํ, อุปเสน, ปริสํ วิเนสิฯ ",
"pli-tv-bu-vb-np15:1.2.2":	"ชานาสิ ปน ตฺวํ, อุปเสน, สาวตฺถิยา สงฺฆสฺส กติกนฺ”ติ? ",
"pli-tv-bu-vb-np15:1.2.3":	"“น โข อหํ, ภนฺเต, ชานามิ สาวตฺถิยา สงฺฆสฺส กติกนฺ”ติฯ ",
"pli-tv-bu-vb-np15:1.2.4":	"“สาวตฺถิยา โข, อุปเสน, สงฺเฆน กติกา กตา—",
"pli-tv-bu-vb-np15:1.2.5":	"‘อิจฺฉตาวุโส, ภควา เตมาสํ ปฏิสลฺลียิตุํฯ ",
"pli-tv-bu-vb-np15:1.2.6":	"น ภควา เกนจิ อุปสงฺกมิตพฺโพ, อญฺญตฺร เอเกน ปิณฺฑปาตนีหารเกนฯ ",
"pli-tv-bu-vb-np15:1.2.7":	"โย ภควนฺตํ อุปสงฺกมติ โส ปาจิตฺติยํ เทสาเปตพฺโพ’”ติฯ ",
"pli-tv-bu-vb-np15:1.2.8":	"“ปญฺญายิสฺสติ, ภนฺเต, สาวตฺถิยา สงฺโฆ สกาย กติกาย, ",
"pli-tv-bu-vb-np15:1.2.9":	"น มยํ อปญฺญตฺตํ ปญฺญเปสฺสาม ปญฺญตฺตํ วา น สมุจฺฉินฺทิสฺสาม, ",
"pli-tv-bu-vb-np15:1.2.10":	"ยถาปญฺญตฺเตสุ สิกฺขาปเทสุ สมาทาย วตฺติสฺสามา”ติฯ ",
"pli-tv-bu-vb-np15:1.2.11":	"“สาธุ สาธุ, อุปเสน, ",
"pli-tv-bu-vb-np15:1.2.12":	"อปญฺญตฺตํ น ปญฺญเปตพฺพํ, ปญฺญตฺตํ วา น สมุจฺฉินฺทิตพฺพํ, ",
"pli-tv-bu-vb-np15:1.2.13":	"ยถาปญฺญตฺเตสุ สิกฺขาปเทสุ สมาทาย วตฺติตพฺพํฯ ",
"pli-tv-bu-vb-np15:1.2.14":	"อนุชานามิ, อุปเสน, เย เต ภิกฺขู อารญฺญิกา ปิณฺฑปาติกา ปํสุกูลิกา ยถาสุขํ มํ ทสฺสนาย อุปสงฺกมนฺตู”ติฯ ",
"pli-tv-bu-vb-np15:1.2.15":	"เตน โข ปน สมเยน สมฺพหุลา ภิกฺขู พหิทฺวารโกฏฺฐเก ฐิตา โหนฺติ—“มยํ อายสฺมนฺตํ อุปเสนํ วงฺคนฺตปุตฺตํ ปาจิตฺติยํ เทสาเปสฺสามา”ติฯ ",
"pli-tv-bu-vb-np15:1.2.16":	"อถ โข อายสฺมา อุปเสโน วงฺคนฺตปุตฺโต สปริโส อุฏฺฐายาสนา ภควนฺตํ อภิวาเทตฺวา ปทกฺขิณํ กตฺวา ปกฺกามิฯ ",
"pli-tv-bu-vb-np15:1.2.17":	"อถ โข เต ภิกฺขู อายสฺมนฺตํ อุปเสนํ วงฺคนฺตปุตฺตํ เอตทโวจุํ—“ชานาสิ ตฺวํ, อาวุโส อุปเสน, สาวตฺถิยา สงฺฆสฺส กติกนฺ”ติฯ ",
"pli-tv-bu-vb-np15:1.2.18":	"“ภควาปิ มํ, อาวุโส, เอวมาห—‘ชานาสิ ปน ตฺวํ, อุปเสน, สาวตฺถิยา สงฺฆสฺส กติกนฺ’ติ? ‘น โข อหํ, ภนฺเต, ชานามิ สาวตฺถิยา สงฺฆสฺส กติกนฺ’ติฯ ",
"pli-tv-bu-vb-np15:1.2.19":	"‘สาวตฺถิยา โข, อุปเสน, สงฺเฆน กติกา กตา—",
"pli-tv-bu-vb-np15:1.2.20":	"อิจฺฉตาวุโส, ภควา เตมาสํ ปฏิสลฺลียิตุํฯ ",
"pli-tv-bu-vb-np15:1.2.21":	"น ภควา เกนจิ อุปสงฺกมิตพฺโพ, อญฺญตฺร เอเกน ปิณฺฑปาตนีหารเกนฯ ",
"pli-tv-bu-vb-np15:1.2.22":	"โย ภควนฺตํ อุปสงฺกมติ โส ปาจิตฺติยํ เทสาเปตพฺโพ’ติฯ ",
"pli-tv-bu-vb-np15:1.2.23":	"‘ปญฺญายิสฺสติ, ภนฺเต, สาวตฺถิยา สงฺโฆ สกาย กติกาย, ",
"pli-tv-bu-vb-np15:1.2.24":	"น มยํ อปญฺญตฺตํ ปญฺญเปสฺสาม ปญฺญตฺตํ วา น สมุจฺฉินฺทิสฺสาม, ",
"pli-tv-bu-vb-np15:1.2.25":	"ยถาปญฺญตฺเตสุ สิกฺขาปเทสุ สมาทาย วตฺติสฺสามา’ติฯ ",
"pli-tv-bu-vb-np15:1.2.26":	"อนุญฺญาตาวุโส, ภควตา—‘เย เต ภิกฺขู อารญฺญิกา ปิณฺฑปาติกา ปํสุกูลิกา ยถาสุขํ มํ ทสฺสนาย อุปสงฺกมนฺตู’”ติฯ ",
"pli-tv-bu-vb-np15:1.2.27":	"อถ โข เต ภิกฺขู—“สจฺจํ โข อายสฺมา อุปเสโน อาห—",
"pli-tv-bu-vb-np15:1.2.28":	"‘น อปญฺญตฺตํ ปญฺญเปตพฺพํ, ปญฺญตฺตํ วา น สมุจฺฉินฺทิตพฺพํ, ยถาปญฺญตฺเตสุ สิกฺขาปเทสุ สมาทาย วตฺติตพฺพนฺ’”ติฯ ",
"pli-tv-bu-vb-np15:1.3.1":	"อโสฺสสุํ โข ภิกฺขู—“อนุญฺญาตา กิร ภควตา—‘เย เต ภิกฺขู อารญฺญิกา ปิณฺฑปาติกา ปํสุกูลิกา ยถาสุขํ มํ ทสฺสนาย อุปสงฺกมนฺตู’”ติฯ ",
"pli-tv-bu-vb-np15:1.3.2":	"เต ภควนฺตํ ทสฺสนํ ปิเหนฺตา สนฺถตานิ อุชฺฌิตฺวา อารญฺญิกงฺคํ ปิณฺฑปาติกงฺคํ ปํสุกูลิกงฺคํ สมาทิยึสุฯ ",
"pli-tv-bu-vb-np15:1.3.3":	"อถ โข ภควา สมฺพหุเลหิ ภิกฺขูหิ สทฺธึ เสนาสนจาริกํ อาหิณฺฑนฺโต อทฺทส สนฺถตานิ ตหํ ตหํ อุชฺฌิตานิฯ ",
"pli-tv-bu-vb-np15:1.3.4":	"ปสฺสิตฺวา ภิกฺขู อามนฺเตสิ—“กสฺสิมานิ, ภิกฺขเว, สนฺถตานิ ตหํ ตหํ อุชฺฌิตานี”ติ? ",
"pli-tv-bu-vb-np15:1.3.5":	"อถ โข เต ภิกฺขู ภควโต เอตมตฺถํ อาโรเจสุํฯ ",
"pli-tv-bu-vb-np15:1.3.6":	"อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
"pli-tv-bu-vb-np15:1.3.7":	"“เตน หิ, ภิกฺขเว, ภิกฺขูนํ สิกฺขาปทํ ปญฺญเปสฺสามิ ทส อตฺถวเส ปฏิจฺจ—",
"pli-tv-bu-vb-np15:1.3.8":	"สงฺฆสุฏฺฐุตาย, สงฺฆผาสุตาย …เป… ",
"pli-tv-bu-vb-np15:1.3.9":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-np15:1.3.10.1":	"“นิสีทนสนฺถตํ ปน ภิกฺขุนา การยมาเนน ปุราณสนฺถตสฺส สามนฺตา สุคตวิทตฺถิ อาทาตพฺพา ทุพฺพณฺณกรณาย, ",
"pli-tv-bu-vb-np15:1.3.11":	"อนาทา เจ ภิกฺขุ ปุราณสนฺถตสฺส สามนฺตา สุคตวิทตฺถึ นวํ นิสีทนสนฺถตํ การาเปยฺย, นิสฺสคฺคิยํ ปาจิตฺติยนฺ”ติฯ ",
"pli-tv-bu-vb-np15:2.1":	"นิสีทนํ นาม ",
"pli-tv-bu-vb-np15:2.2":	"สทสํ วุจฺจติฯ ",
"pli-tv-bu-vb-np15:2.3":	"สนฺถตํ นาม ",
"pli-tv-bu-vb-np15:2.4":	"สนฺถริตฺวา กตํ โหติ อวายิมํฯ ",
"pli-tv-bu-vb-np15:2.5":	"การยมาเนนาติ ",
"pli-tv-bu-vb-np15:2.6":	"กโรนฺโต วา การาเปนฺโต วาฯ ",
"pli-tv-bu-vb-np15:2.7":	"ปุราณสนฺถตํ นาม ",
"pli-tv-bu-vb-np15:2.8":	"สกึ นิวตฺถมฺปิ สกึ ปารุตมฺปิฯ ",
"pli-tv-bu-vb-np15:2.9":	"สามนฺตา สุคตวิทตฺถิ อาทาตพฺพา ทุพฺพณฺณกรณายาติ ",
"pli-tv-bu-vb-np15:2.10":	"ถิรภาวาย วฏฺฏํ วา จตุรสฺสํ วา ฉินฺทิตฺวา เอกเทเส วา สนฺถริตพฺพํ วิชเฏตฺวา วา สนฺถริตพฺพํฯ ",
"pli-tv-bu-vb-np15:2.11":	"อนาทา เจ ภิกฺขุ ปุราณสนฺถตสฺส สามนฺตา สุคตวิทตฺถินฺติ ",
"pli-tv-bu-vb-np15:2.12":	"อนาทิยิตฺวา ปุราณสนฺถตสฺส สามนฺตา สุคตวิทตฺถึ นวํ นิสีทนสนฺถตํ กโรติ วา การาเปติ วา, ปโยเค ทุกฺกฏํ, ",
"pli-tv-bu-vb-np15:2.13":	"ปฏิลาเภน นิสฺสคฺคิยํ โหติฯ ",
"pli-tv-bu-vb-np15:2.14":	"นิสฺสชฺชิตพฺพํ สงฺฆสฺส วา คณสฺส วา ปุคฺคลสฺส วาฯ ",
"pli-tv-bu-vb-np15:2.15":	"เอวญฺจ ปน, ภิกฺขเว, นิสฺสชฺชิตพฺพํฯ ",
"pli-tv-bu-vb-np15:2.16":	"…เป… ",
"pli-tv-bu-vb-np15:2.17":	"“อิทํ เม, ภนฺเต, นิสีทนสนฺถตํ อนาทิยิตฺวา ปุราณสนฺถตสฺส สามนฺตา สุคตวิทตฺถึ การาปิตํ นิสฺสคฺคิยํฯ ",
"pli-tv-bu-vb-np15:2.18":	"อิมาหํ สงฺฆสฺส นิสฺสชฺชามี”ติ …เป… ",
"pli-tv-bu-vb-np15:2.19":	"ทเทยฺยาติ …เป… ",
"pli-tv-bu-vb-np15:2.20":	"ทเทยฺยุนฺติ …เป… ",
"pli-tv-bu-vb-np15:2.21":	"อายสฺมโต ทมฺมีติฯ ",
"pli-tv-bu-vb-np15:2.22.1":	"อตฺตนา วิปฺปกตํ อตฺตนา ปริโยสาเปติ, นิสฺสคฺคิยํ ปาจิตฺติยํฯ ",
"pli-tv-bu-vb-np15:2.23":	"อตฺตนา วิปฺปกตํ ปเรหิ ปริโยสาเปติ, นิสฺสคฺคิยํ ปาจิตฺติยํฯ ",
"pli-tv-bu-vb-np15:2.24":	"ปเรหิ วิปฺปกตํ อตฺตนา ปริโยสาเปติ, นิสฺสคฺคิยํ ปาจิตฺติยํฯ ",
"pli-tv-bu-vb-np15:2.25":	"ปเรหิ วิปฺปกตํ ปเรหิ ปริโยสาเปติ, นิสฺสคฺคิยํ ปาจิตฺติยํฯ ",
"pli-tv-bu-vb-np15:2.26":	"อญฺญสฺสตฺถาย กโรติ วา การาเปติ วา, อาปตฺติ ทุกฺกฏสฺสฯ ",
"pli-tv-bu-vb-np15:2.27.1":	"อนาปตฺติ—",
"pli-tv-bu-vb-np15:2.28":	"ปุราณสนฺถตสฺส สามนฺตา สุคตวิทตฺถึ อาทิยิตฺวา กโรติ, ",
"pli-tv-bu-vb-np15:2.29":	"อลภนฺโต โถกตรํ อาทิยิตฺวา กโรติ, ",
"pli-tv-bu-vb-np15:2.30":	"อลภนฺโต อนาทิยิตฺวา กโรติ, ",
"pli-tv-bu-vb-np15:2.31":	"อญฺเญน กตํ ปฏิลภิตฺวา ปริภุญฺชติ, ",
"pli-tv-bu-vb-np15:2.32":	"วิตานํ วา ภูมตฺถรณํ วา สาณิปาการํ วา ภิสึ วา พิพฺโพหนํ วา กโรติ, ",
"pli-tv-bu-vb-np15:2.33":	"อุมฺมตฺตกสฺส, ",
"pli-tv-bu-vb-np15:2.34":	"อาทิกมฺมิกสฺสาติฯ ",
"pli-tv-bu-vb-np15:2.35":	"นิสีทนสนฺถตสิกฺขาปทํ นิฏฺฐิตํ ปญฺจมํฯ "
}	
