{	
"pli-tv-bu-vb-pc17:0.1":	"เถรวาท วินย ",
"pli-tv-bu-vb-pc17:0.2":	"มหาวิภงฺค ",
"pli-tv-bu-vb-pc17:0.3":	"ปาจิตฺติยกณฺฑ ",
"pli-tv-bu-vb-pc17:0.4":	"ภูตคามวคฺค ",
"pli-tv-bu-vb-pc17:0.5":	"๑๗ฯ นิกฺกฑฺฒนสิกฺขาปท ",
"pli-tv-bu-vb-pc17:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pc17:1.2":	"เตน โข ปน สมเยน สตฺตรสวคฺคิยา ภิกฺขู อญฺญตรํ ปจฺจนฺติมํ มหาวิหารํ ปฏิสงฺขโรนฺติ—",
"pli-tv-bu-vb-pc17:1.3":	"“อิธ มยํ วสฺสํ วสิสฺสามา”ติฯ ",
"pli-tv-bu-vb-pc17:1.4":	"อทฺทสํสุ โข ฉพฺพคฺคิยา ภิกฺขู สตฺตรสวคฺคิเย ภิกฺขู วิหารํ ปฏิสงฺขโรนฺเตฯ ",
"pli-tv-bu-vb-pc17:1.5":	"ทิสฺวาน เอวมาหํสุ—",
"pli-tv-bu-vb-pc17:1.6":	"“อิเม, อาวุโส, สตฺตรสวคฺคิยา ภิกฺขู วิหารํ ปฏิสงฺขโรนฺติฯ ",
"pli-tv-bu-vb-pc17:1.7":	"หนฺท เน วุฏฺฐาเปสฺสามา”ติฯ ",
"pli-tv-bu-vb-pc17:1.8":	"เอกจฺเจ เอวมาหํสุ—",
"pli-tv-bu-vb-pc17:1.9":	"“อาคเมถาวุโส, ยาว ปฏิสงฺขโรนฺติ; ปฏิสงฺขเต วุฏฺฐาเปสฺสามา”ติฯ ",
"pli-tv-bu-vb-pc17:1.10":	"อถ โข ฉพฺพคฺคิยา ภิกฺขู สตฺตรสวคฺคิเย ภิกฺขู เอตทโวจุํ—",
"pli-tv-bu-vb-pc17:1.11":	"“อุฏฺเฐถาวุโส, อมฺหากํ วิหาโร ปาปุณาตี”ติฯ ",
"pli-tv-bu-vb-pc17:1.12":	"“นนุ, อาวุโส, ปฏิกจฺเจว อาจิกฺขิตพฺพํ, มยญฺจญฺญํ ปฏิสงฺขเรยฺยามา”ติฯ ",
"pli-tv-bu-vb-pc17:1.13":	"“นนุ, อาวุโส, สงฺฆิโก วิหาโร”ติ? ",
"pli-tv-bu-vb-pc17:1.14":	"“อามาวุโส, สงฺฆิโก วิหาโร”ติฯ ",
"pli-tv-bu-vb-pc17:1.15":	"“อุฏฺเฐถาวุโส, อมฺหากํ วิหาโร ปาปุณาตี”ติฯ ",
"pli-tv-bu-vb-pc17:1.16":	"“มหลฺลโก, อาวุโส, วิหาโรฯ ",
"pli-tv-bu-vb-pc17:1.17":	"ตุเมฺหปิ วสถ, มยมฺปิ วสิสฺสามา”ติฯ ",
"pli-tv-bu-vb-pc17:1.18":	"“อุฏฺเฐถาวุโส, อมฺหากํ วิหาโร ปาปุณาตี”ติ กุปิตา อนตฺตมนา คีวายํ คเหตฺวา นิกฺกฑฺฒนฺติฯ ",
"pli-tv-bu-vb-pc17:1.19":	"เต นิกฺกฑฺฒียมานา โรทนฺติฯ ",
"pli-tv-bu-vb-pc17:1.20":	"ภิกฺขู เอวมาหํสุ—“กิสฺส ตุเมฺห, อาวุโส, โรทถา”ติ? ",
"pli-tv-bu-vb-pc17:1.21":	"“อิเม, อาวุโส, ฉพฺพคฺคิยา ภิกฺขู กุปิตา อนตฺตมนา อเมฺห สงฺฆิกา วิหารา นิกฺกฑฺฒนฺตี”ติฯ ",
"pli-tv-bu-vb-pc17:1.22":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc17:1.23":	"“กถญฺหิ นาม ฉพฺพคฺคิยา ภิกฺขู กุปิตา อนตฺตมนา ภิกฺขู สงฺฆิกา วิหารา นิกฺกฑฺฒิสฺสนฺตี”ติฯ ",
"pli-tv-bu-vb-pc17:1.24":	"อถ โข เต ภิกฺขู ฉพฺพคฺคิเย ภิกฺขู อเนกปริยาเยน วิครหิตฺวา ภควโต เอตมตฺถํ อาโรเจสุํ …เป… ",
"pli-tv-bu-vb-pc17:1.25":	"“สจฺจํ กิร ตุเมฺห, ภิกฺขเว, กุปิตา อนตฺตมนา ภิกฺขู สงฺฆิกา วิหารา นิกฺกฑฺฒถา”ติ? ",
"pli-tv-bu-vb-pc17:1.26":	"“สจฺจํ, ภควา”ติฯ ",
"pli-tv-bu-vb-pc17:1.27":	"วิครหิ พุทฺโธ ภควา …เป… ",
"pli-tv-bu-vb-pc17:1.28":	"กถญฺหิ นาม ตุเมฺห, โมฆปุริสา, กุปิตา อนตฺตมนา ภิกฺขู สงฺฆิกา วิหารา นิกฺกฑฺฒิสฺสถ? ",
"pli-tv-bu-vb-pc17:1.29":	"เนตํ, โมฆปุริสา, อปฺปสนฺนานํ วา ปสาทาย …เป… ",
"pli-tv-bu-vb-pc17:1.30":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc17:1.31.1":	"“โย ปน ภิกฺขุ ภิกฺขุํ กุปิโต อนตฺตมโน สงฺฆิกา วิหารา นิกฺกฑฺเฒยฺย วา นิกฺกฑฺฒาเปยฺย วา, ปาจิตฺติยนฺ”ติฯ ",
"pli-tv-bu-vb-pc17:2.1.1":	"โย ปนาติ ",
"pli-tv-bu-vb-pc17:2.1.2":	"โย ยาทิโส …เป… ",
"pli-tv-bu-vb-pc17:2.1.3":	"ภิกฺขูติ ",
"pli-tv-bu-vb-pc17:2.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pc17:2.1.5":	"ภิกฺขุนฺติ ",
"pli-tv-bu-vb-pc17:2.1.6":	"อญฺญํ ภิกฺขุํฯ ",
"pli-tv-bu-vb-pc17:2.1.7":	"กุปิโต อนตฺตมโนติ ",
"pli-tv-bu-vb-pc17:2.1.8":	"อนภิรทฺโธ อาหตจิตฺโต ขิลชาโตฯ ",
"pli-tv-bu-vb-pc17:2.1.9":	"สงฺฆิโก นาม วิหาโร ",
"pli-tv-bu-vb-pc17:2.1.10":	"สงฺฆสฺส ทินฺโน โหติ ปริจฺจตฺโตฯ ",
"pli-tv-bu-vb-pc17:2.1.11":	"นิกฺกฑฺเฒยฺยาติ ",
"pli-tv-bu-vb-pc17:2.1.12":	"คพฺเภ คเหตฺวา ปมุขํ นิกฺกฑฺฒติ, อาปตฺติ ปาจิตฺติยสฺสฯ ",
"pli-tv-bu-vb-pc17:2.1.13":	"ปมุเข คเหตฺวา พหิ นิกฺกฑฺฒติ, อาปตฺติ ปาจิตฺติยสฺสฯ ",
"pli-tv-bu-vb-pc17:2.1.14":	"เอเกน ปโยเคน พหุเกปิ ทฺวาเร อติกฺกาเมติ, อาปตฺติ ปาจิตฺติยสฺสฯ ",
"pli-tv-bu-vb-pc17:2.1.15":	"นิกฺกฑฺฒาเปยฺยาติ ",
"pli-tv-bu-vb-pc17:2.1.16":	"อญฺญํ อาณาเปติ, อาปตฺติ ปาจิตฺติยสฺสฯ ",
"pli-tv-bu-vb-pc17:2.1.17":	"สกึ อาณตฺโต พหุเกปิ ทฺวาเร อติกฺกาเมติ, อาปตฺติ ปาจิตฺติยสฺสฯ ",
"pli-tv-bu-vb-pc17:2.2.1":	"สงฺฆิเก สงฺฆิกสญฺญี กุปิโต อนตฺตมโน นิกฺกฑฺฒติ วา นิกฺกฑฺฒาเปติ วา, อาปตฺติ ปาจิตฺติยสฺสฯ ",
"pli-tv-bu-vb-pc17:2.2.2":	"สงฺฆิเก เวมติโก กุปิโต อนตฺตมโน นิกฺกฑฺฒติ วา นิกฺกฑฺฒาเปติ วา, อาปตฺติ ปาจิตฺติยสฺสฯ ",
"pli-tv-bu-vb-pc17:2.2.3":	"สงฺฆิเก ปุคฺคลิกสญฺญี กุปิโต อนตฺตมโน นิกฺกฑฺฒติ วา นิกฺกฑฺฒาเปติ วา, อาปตฺติ ปาจิตฺติยสฺสฯ ",
"pli-tv-bu-vb-pc17:2.2.4":	"ตสฺส ปริกฺขารํ นิกฺกฑฺฒติ วา นิกฺกฑฺฒาเปติ วา, อาปตฺติ ทุกฺกฏสฺสฯ ",
"pli-tv-bu-vb-pc17:2.2.5":	"วิหารสฺส อุปจารา วา อุปฏฺฐานสาลาย วา มณฺฑปา วา รุกฺขมูลา วา อชฺโฌกาสา วา นิกฺกฑฺฒติ วา นิกฺกฑฺฒาเปติ วา, อาปตฺติ ทุกฺกฏสฺสฯ ",
"pli-tv-bu-vb-pc17:2.2.6":	"ตสฺส ปริกฺขารํ นิกฺกฑฺฒติ วา นิกฺกฑฺฒาเปติ วา, อาปตฺติ ทุกฺกฏสฺสฯ ",
"pli-tv-bu-vb-pc17:2.2.7":	"อนุปสมฺปนฺนํ วิหารา วา วิหารสฺส อุปจารา วา อุปฏฺฐานสาลาย วา มณฺฑปา วา รุกฺขมูลา วา อชฺโฌกาสา วา นิกฺกฑฺฒติ วา นิกฺกฑฺฒาเปติ วา, อาปตฺติ ทุกฺกฏสฺสฯ ",
"pli-tv-bu-vb-pc17:2.2.8":	"ตสฺส ปริกฺขารํ นิกฺกฑฺฒติ วา นิกฺกฑฺฒาเปติ วา, อาปตฺติ ทุกฺกฏสฺสฯ ",
"pli-tv-bu-vb-pc17:2.2.9":	"ปุคฺคลิเก สงฺฆิกสญฺญี, อาปตฺติ ทุกฺกฏสฺสฯ ",
"pli-tv-bu-vb-pc17:2.2.10":	"ปุคฺคลิเก เวมติโก, อาปตฺติ ทุกฺกฏสฺสฯ ",
"pli-tv-bu-vb-pc17:2.2.11":	"ปุคฺคลิเก ปุคฺคลิกสญฺญี อญฺญสฺส ปุคฺคลิเก อาปตฺติ ทุกฺกฏสฺสฯ ",
"pli-tv-bu-vb-pc17:2.2.12":	"อตฺตโน ปุคฺคลิเก อนาปตฺติฯ ",
"pli-tv-bu-vb-pc17:2.3.1":	"อนาปตฺติ—",
"pli-tv-bu-vb-pc17:2.3.2":	"อลชฺชึ นิกฺกฑฺฒติ วา นิกฺกฑฺฒาเปติ วา, ",
"pli-tv-bu-vb-pc17:2.3.3":	"ตสฺส ปริกฺขารํ นิกฺกฑฺฒติ วา นิกฺกฑฺฒาเปติ วา, ",
"pli-tv-bu-vb-pc17:2.3.4":	"อุมฺมตฺตกํ นิกฺกฑฺฒติ วา นิกฺกฑฺฒาเปติ วา, ",
"pli-tv-bu-vb-pc17:2.3.5":	"ตสฺส ปริกฺขารํ นิกฺกฑฺฒติ วา นิกฺกฑฺฒาเปติ วา, ",
"pli-tv-bu-vb-pc17:2.3.6":	"ภณฺฑนการกํ กลหการกํ วิวาทการกํ ภสฺสการกํ สงฺเฆ อธิกรณการกํ นิกฺกฑฺฒติ วา นิกฺกฑฺฒาเปติ วา, ",
"pli-tv-bu-vb-pc17:2.3.7":	"ตสฺส ปริกฺขารํ นิกฺกฑฺฒติ วา นิกฺกฑฺฒาเปติ วา, ",
"pli-tv-bu-vb-pc17:2.3.8":	"อนฺเตวาสิกํ วา สทฺธิวิหาริกํ วา น สมฺมา วตฺตนฺตํ นิกฺกฑฺฒติ วา นิกฺกฑฺฒาเปติ วา, ",
"pli-tv-bu-vb-pc17:2.3.9":	"ตสฺส ปริกฺขารํ นิกฺกฑฺฒติ วา นิกฺกฑฺฒาเปติ วา, ",
"pli-tv-bu-vb-pc17:2.3.10":	"อุมฺมตฺตกสฺส, ",
"pli-tv-bu-vb-pc17:2.3.11":	"อาทิกมฺมิกสฺสาติฯ ",
"pli-tv-bu-vb-pc17:2.3.12":	"นิกฺกฑฺฒนสิกฺขาปทํ นิฏฺฐิตํ สตฺตมํฯ "
}	
