{	
"pli-tv-bu-vb-np8:0.1":	"เถรวาท วินย ",
"pli-tv-bu-vb-np8:0.2":	"มหาวิภงฺค ",
"pli-tv-bu-vb-np8:0.3":	"นิสฺสคฺคิยกณฺฑ ",
"pli-tv-bu-vb-np8:0.4":	"จีวรวคฺค ",
"pli-tv-bu-vb-np8:0.5":	"๘ฯ อุปกฺขฏสิกฺขาปท ",
"pli-tv-bu-vb-np8:1.1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-np8:1.1.2":	"เตน โข ปน สมเยน อญฺญตโร ปุริโส ปชาปตึ เอตทโวจ—",
"pli-tv-bu-vb-np8:1.1.3":	"“อยฺยํ อุปนนฺทํ จีวเรน อจฺฉาเทสฺสามี”ติฯ ",
"pli-tv-bu-vb-np8:1.1.4":	"อโสฺสสิ โข อญฺญตโร ปิณฺฑจาริโก ภิกฺขุ ตสฺส ปุริสสฺส อิมํ วาจํ ภาสมานสฺสฯ ",
"pli-tv-bu-vb-np8:1.1.5":	"อถ โข โส ภิกฺขุ เยนายสฺมา อุปนนฺโท สกฺยปุตฺโต เตนุปสงฺกมิ; อุปสงฺกมิตฺวา อายสฺมนฺตํ อุปนนฺทํ สกฺยปุตฺตํ เอตทโวจ—",
"pli-tv-bu-vb-np8:1.1.6":	"“มหาปุญฺโญสิ ตฺวํ, อาวุโส อุปนนฺทฯ ",
"pli-tv-bu-vb-np8:1.1.7":	"อมุกสฺมึ โอกาเส อญฺญตโร ปุริโส ปชาปตึ เอตทโวจ—",
"pli-tv-bu-vb-np8:1.1.8":	"‘อยฺยํ อุปนนฺทํ จีวเรน อจฺฉาเทสฺสามี’”ติฯ ",
"pli-tv-bu-vb-np8:1.1.9":	"“อตฺถาวุโส, มํ โส อุปฏฺฐาโก”ติฯ ",
"pli-tv-bu-vb-np8:1.1.10":	"อถ โข อายสฺมา อุปนนฺโท สกฺยปุตฺโต เยน โส ปุริโส เตนุปสงฺกมิ; อุปสงฺกมิตฺวา ตํ ปุริสํ เอตทโวจ—",
"pli-tv-bu-vb-np8:1.1.11":	"“สจฺจํ กิร มํ ตฺวํ, อาวุโส, จีวเรน อจฺฉาเทตุกาโมสี”ติ? ",
"pli-tv-bu-vb-np8:1.1.12":	"“อปิ เมยฺย, เอวํ โหติ—",
"pli-tv-bu-vb-np8:1.1.13":	"‘อยฺยํ อุปนนฺทํ จีวเรน อจฺฉาเทสฺสามี’”ติฯ ",
"pli-tv-bu-vb-np8:1.1.14":	"“สเจ โข มํ ตฺวํ, อาวุโส, จีวเรน อจฺฉาเทตุกาโมสิ, เอวรูเปน จีวเรน อจฺฉาเทหิฯ ",
"pli-tv-bu-vb-np8:1.1.15":	"กฺยาหํ เตน อจฺฉนฺโนปิ กริสฺสามิ ยาหํ น ปริภุญฺชิสฺสามี”ติฯ ",
"pli-tv-bu-vb-np8:1.1.16":	"อถ โข โส ปุริโส อุชฺฌายติ ขิยฺยติ วิปาเจติ—",
"pli-tv-bu-vb-np8:1.1.17":	"“มหิจฺฉา อิเม สมณา สกฺยปุตฺติยา อสนฺตุฏฺฐาฯ ",
"pli-tv-bu-vb-np8:1.1.18":	"นยิเม สุกรา จีวเรน อจฺฉาเทตุํฯ ",
"pli-tv-bu-vb-np8:1.1.19":	"กถญฺหิ นาม อโยฺย อุปนนฺโท มยา ปุพฺเพ อปฺปวาริโต มํ อุปสงฺกมิตฺวา จีวเร วิกปฺปํ อาปชฺชิสฺสตี”ติฯ ",
"pli-tv-bu-vb-np8:1.1.20":	"อโสฺสสุํ โข ภิกฺขู ตสฺส ปุริสสฺส อุชฺฌายนฺตสฺส ขิยฺยนฺตสฺส วิปาเจนฺตสฺสฯ ",
"pli-tv-bu-vb-np8:1.1.21":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-np8:1.1.22":	"“กถญฺหิ นาม อายสฺมา อุปนนฺโท สกฺยปุตฺโต ปุพฺเพ อปฺปวาริโต คหปติกํ อุปสงฺกมิตฺวา จีวเร วิกปฺปํ อาปชฺชิสฺสตี”ติฯ ",
"pli-tv-bu-vb-np8:1.1.23":	"อถ โข เต ภิกฺขู อายสฺมนฺตํ อุปนนฺทํ สกฺยปุตฺตํ อเนกปริยาเยน วิครหิตฺวา ภควโต เอตมตฺถํ อาโรเจสุํ …เป… ",
"pli-tv-bu-vb-np8:1.1.24":	"“สจฺจํ กิร ตฺวํ, อุปนนฺท, ปุพฺเพ อปฺปวาริโต คหปติกํ อุปสงฺกมิตฺวา จีวเร วิกปฺปํ อาปชฺชสี”ติ? ",
"pli-tv-bu-vb-np8:1.1.25":	"“สจฺจํ, ภควา”ติฯ ",
"pli-tv-bu-vb-np8:1.1.26":	"“ญาตโก เต, อุปนนฺท, อญฺญาตโก”ติ? ",
"pli-tv-bu-vb-np8:1.1.27":	"“อญฺญาตโก, ภควา”ติฯ ",
"pli-tv-bu-vb-np8:1.1.28":	"“อญฺญาตโก, โมฆปุริส, อญฺญาตกสฺส น ชานาติ ปติรูปํ วา อปฺปติรูปํ วา สนฺตํ วา อสนฺตํ วาฯ ",
"pli-tv-bu-vb-np8:1.1.29":	"ตตฺถ นาม ตฺวํ, โมฆปุริส, ปุพฺเพ อปฺปวาริโต อญฺญาตกํ คหปติกํ อุปสงฺกมิตฺวา จีวเร วิกปฺปํ อาปชฺชิสฺสสิฯ ",
"pli-tv-bu-vb-np8:1.1.30":	"เนตํ, โมฆปุริส, อปฺปสนฺนานํ วา ปสาทาย …เป… ",
"pli-tv-bu-vb-np8:1.1.31":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-np8:1.1.32.1":	"“ภิกฺขุํ ปเนว อุทฺทิสฺส อญฺญาตกสฺส คหปติสฺส วา คหปตานิยา วา จีวรเจตาปนฺนํ อุปกฺขฏํ โหติ—",
"pli-tv-bu-vb-np8:1.1.33":	"‘อิมินา จีวรเจตาปนฺเนน จีวรํ เจตาเปตฺวา อิตฺถนฺนามํ ภิกฺขุํ จีวเรน อจฺฉาเทสฺสามี’ติ; ",
"pli-tv-bu-vb-np8:1.1.34":	"ตตฺร เจ โส ภิกฺขุ ปุพฺเพ อปฺปวาริโต อุปสงฺกมิตฺวา จีวเร วิกปฺปํ อาปชฺเชยฺย—",
"pli-tv-bu-vb-np8:1.1.35":	"‘สาธุ วต มํ อายสฺมา อิมินา จีวรเจตาปนฺเนน เอวรูปํ วา เอวรูปํ วา จีวรํ เจตาเปตฺวา อจฺฉาเทหี’ติ, ",
"pli-tv-bu-vb-np8:1.1.36":	"กลฺยาณกมฺยตํ อุปาทาย, นิสฺสคฺคิยํ ปาจิตฺติยนฺ”ติฯ ",
"pli-tv-bu-vb-np8:2.1.1":	"ภิกฺขุํ ปเนว อุทฺทิสฺสาติ ",
"pli-tv-bu-vb-np8:2.1.2":	"ภิกฺขุสฺสตฺถาย, ภิกฺขุํ อารมฺมณํ กริตฺวา, ภิกฺขุํ อจฺฉาเทตุกาโมฯ ",
"pli-tv-bu-vb-np8:2.1.3":	"อญฺญาตโก นาม ",
"pli-tv-bu-vb-np8:2.1.4":	"มาติโต วา ปิติโต วา ยาว สตฺตมา ปิตามหยุคา อสมฺพทฺโธฯ ",
"pli-tv-bu-vb-np8:2.1.5":	"คหปติ นาม ",
"pli-tv-bu-vb-np8:2.1.6":	"โย โกจิ อคารํ อชฺฌาวสติฯ ",
"pli-tv-bu-vb-np8:2.1.7":	"คหปตานี นาม ",
"pli-tv-bu-vb-np8:2.1.8":	"ยา กาจิ อคารํ อชฺฌาวสติฯ ",
"pli-tv-bu-vb-np8:2.1.9":	"จีวรเจตาปนฺนํ นาม ",
"pli-tv-bu-vb-np8:2.1.10":	"หิรญฺญํ วา สุวณฺณํ วา มุตฺตา วา มณิ วา ปวาโฬ วา ผลิโก วา ปฏโก วา สุตฺตํ วา กปฺปาโส วาฯ ",
"pli-tv-bu-vb-np8:2.1.11":	"อิมินา จีวรเจตาปนฺเนนาติ ",
"pli-tv-bu-vb-np8:2.1.12":	"ปจฺจุปฏฺฐิเตนฯ ",
"pli-tv-bu-vb-np8:2.1.13":	"เจตาเปตฺวาติ ",
"pli-tv-bu-vb-np8:2.1.14":	"ปริวตฺเตตฺวาฯ ",
"pli-tv-bu-vb-np8:2.1.15":	"อจฺฉาเทสฺสามีติ ",
"pli-tv-bu-vb-np8:2.1.16":	"ทสฺสามิฯ ",
"pli-tv-bu-vb-np8:2.1.17":	"ตตฺร เจ โส ภิกฺขูติ ",
"pli-tv-bu-vb-np8:2.1.18":	"ยํ ภิกฺขุํ อุทฺทิสฺส จีวรเจตาปนฺนํ อุปกฺขฏํ โหติ โส ภิกฺขุฯ ",
"pli-tv-bu-vb-np8:2.1.19":	"ปุพฺเพ อปฺปวาริโตติ ",
"pli-tv-bu-vb-np8:2.1.20":	"ปุพฺเพ อวุตฺโต โหติ— “กีทิเสน เต, ภนฺเต, จีวเรน อตฺโถ, กีทิสํ เต จีวรํ เจตาเปมี”ติ? ",
"pli-tv-bu-vb-np8:2.1.21":	"อุปสงฺกมิตฺวาติ ",
"pli-tv-bu-vb-np8:2.1.22":	"ฆรํ คนฺตฺวา ยตฺถ กตฺถจิ อุปสงฺกมิตฺวาฯ ",
"pli-tv-bu-vb-np8:2.1.23":	"จีวเร วิกปฺปํ อาปชฺเชยฺยาติ ",
"pli-tv-bu-vb-np8:2.1.24":	"อายตํ วา โหตุ วิตฺถตํ วา อปฺปิตํ วา สณฺหํ วาฯ ",
"pli-tv-bu-vb-np8:2.1.25":	"อิมินา จีวรเจตาปนฺเนนาติ ",
"pli-tv-bu-vb-np8:2.1.26":	"ปจฺจุปฏฺฐิเตนฯ ",
"pli-tv-bu-vb-np8:2.1.27":	"เอวรูปํ วา เอวรูปํ วาติฯ ",
"pli-tv-bu-vb-np8:2.1.28":	"อายตํ วา วิตฺถตํ วา อปฺปิตํ วา สณฺหํ วาฯ ",
"pli-tv-bu-vb-np8:2.1.29":	"เจตาเปตฺวาติ ",
"pli-tv-bu-vb-np8:2.1.30":	"ปริวตฺเตตฺวาฯ ",
"pli-tv-bu-vb-np8:2.1.31":	"อจฺฉาเทหีติ ",
"pli-tv-bu-vb-np8:2.1.32":	"ทชฺเชหิฯ ",
"pli-tv-bu-vb-np8:2.1.33":	"กลฺยาณกมฺยตํ อุปาทายาติ ",
"pli-tv-bu-vb-np8:2.1.34":	"สาธตฺถิโก มหคฺฆตฺถิโกฯ ",
"pli-tv-bu-vb-np8:2.1.35":	"ตสฺส วจเนน อายตํ วา วิตฺถตํ วา อปฺปิตํ วา สณฺหํ วา เจตาเปติ, ปโยเค ทุกฺกฏํฯ ",
"pli-tv-bu-vb-np8:2.1.36":	"ปฏิลาเภน นิสฺสคฺคิยํ โหติฯ ",
"pli-tv-bu-vb-np8:2.1.37":	"นิสฺสชฺชิตพฺพํ สงฺฆสฺส วา คณสฺส วา ปุคฺคลสฺส วาฯ ",
"pli-tv-bu-vb-np8:2.1.38":	"เอวญฺจ ปน, ภิกฺขเว, นิสฺสชฺชิตพฺพํฯ ",
"pli-tv-bu-vb-np8:2.1.39":	"…เป… ",
"pli-tv-bu-vb-np8:2.1.40":	"“อิทํ เม, ภนฺเต, จีวรํ ปุพฺเพ อปฺปวาริโต อญฺญาตกํ คหปติกํ อุปสงฺกมิตฺวา จีวเร วิกปฺปํ อาปนฺนํ นิสฺสคฺคิยํ, ",
"pli-tv-bu-vb-np8:2.1.41":	"อิมาหํ สงฺฆสฺส นิสฺสชฺชามี”ติ …เป… ",
"pli-tv-bu-vb-np8:2.1.42":	"ทเทยฺยาติ …เป… ",
"pli-tv-bu-vb-np8:2.1.43":	"ทเทยฺยุนฺติ …เป… ",
"pli-tv-bu-vb-np8:2.1.44":	"อายสฺมโต ทมฺมีติฯ ",
"pli-tv-bu-vb-np8:2.2.1":	"อญฺญาตเก อญฺญาตกสญฺญี ปุพฺเพ อปฺปวาริโต คหปติกํ อุปสงฺกมิตฺวา จีวเร วิกปฺปํ อาปชฺชติ, นิสฺสคฺคิยํ ปาจิตฺติยํฯ ",
"pli-tv-bu-vb-np8:2.2.2":	"อญฺญาตเก เวมติโก ปุพฺเพ อปฺปวาริโต คหปติกํ อุปสงฺกมิตฺวา จีวเร วิกปฺปํ อาปชฺชติ, นิสฺสคฺคิยํ ปาจิตฺติยํฯ ",
"pli-tv-bu-vb-np8:2.2.3":	"อญฺญาตเก ญาตกสญฺญี ปุพฺเพ อปฺปวาริโต คหปติกํ อุปสงฺกมิตฺวา จีวเร วิกปฺปํ อาปชฺชติ, นิสฺสคฺคิยํ ปาจิตฺติยํฯ ",
"pli-tv-bu-vb-np8:2.2.4":	"ญาตเก อญฺญาตกสญฺญี, อาปตฺติ ทุกฺกฏสฺสฯ ",
"pli-tv-bu-vb-np8:2.2.5":	"ญาตเก เวมติโก, อาปตฺติ ทุกฺกฏสฺสฯ ",
"pli-tv-bu-vb-np8:2.2.6":	"ญาตเก ญาตกสญฺญี, อนาปตฺติฯ ",
"pli-tv-bu-vb-np8:2.3.1":	"อนาปตฺติ—",
"pli-tv-bu-vb-np8:2.3.2":	"ญาตกานํ, ",
"pli-tv-bu-vb-np8:2.3.3":	"ปวาริตานํ, ",
"pli-tv-bu-vb-np8:2.3.4":	"อญฺญสฺสตฺถาย, ",
"pli-tv-bu-vb-np8:2.3.5":	"อตฺตโน ธเนน, ",
"pli-tv-bu-vb-np8:2.3.6":	"มหคฺฆํ เจตาเปตุกามสฺส อปฺปคฺฆํ เจตาเปติ, ",
"pli-tv-bu-vb-np8:2.3.7":	"อุมฺมตฺตกสฺส, ",
"pli-tv-bu-vb-np8:2.3.8":	"อาทิกมฺมิกสฺสาติฯ ",
"pli-tv-bu-vb-np8:2.3.9":	"อุปกฺขฏสิกฺขาปทํ นิฏฺฐิตํ อฏฺฐมํฯ "
}	
