{	
"pli-tv-bu-vb-np9:0.1":	"เถรวาท วินย ",
"pli-tv-bu-vb-np9:0.2":	"มหาวิภงฺค ",
"pli-tv-bu-vb-np9:0.3":	"นิสฺสคฺคิยกณฺฑ ",
"pli-tv-bu-vb-np9:0.4":	"จีวรวคฺค ",
"pli-tv-bu-vb-np9:0.5":	"๙ฯ ทุติเยาปกฺขฏสิกฺขาปท ",
"pli-tv-bu-vb-np9:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-np9:1.2":	"เตน โข ปน สมเยน อญฺญตโร ปุริโส อญฺญตรํ ปุริสํ เอตทโวจ—",
"pli-tv-bu-vb-np9:1.3":	"“อยฺยํ อุปนนฺทํ จีวเรน อจฺฉาเทสฺสามี”ติฯ ",
"pli-tv-bu-vb-np9:1.4":	"โสปิ เอวมาห—",
"pli-tv-bu-vb-np9:1.5":	"“อหมฺปิ อยฺยํ อุปนนฺทํ จีวเรน อจฺฉาเทสฺสามี”ติฯ ",
"pli-tv-bu-vb-np9:1.6":	"อโสฺสสิ โข อญฺญตโร ปิณฺฑจาริโก ภิกฺขุ เตสํ ปุริสานํ อิมํ กถาสลฺลาปํฯ ",
"pli-tv-bu-vb-np9:1.7":	"อถ โข โส ภิกฺขุ เยนายสฺมา อุปนนฺโท สกฺยปุตฺโต เตนุปสงฺกมิ; อุปสงฺกมิตฺวา อายสฺมนฺตํ อุปนนฺทํ สกฺยปุตฺตํ เอตทโวจ—",
"pli-tv-bu-vb-np9:1.8":	"“มหาปุญฺโญสิ ตฺวํ, อาวุโส อุปนนฺทฯ ",
"pli-tv-bu-vb-np9:1.9":	"อมุกสฺมึ โอกาเส อญฺญตโร ปุริโส อญฺญตรํ ปุริสํ เอตทโวจ—",
"pli-tv-bu-vb-np9:1.10":	"‘อยฺยํ อุปนนฺทํ จีวเรน อจฺฉาเทสฺสามี’ติฯ ",
"pli-tv-bu-vb-np9:1.11":	"โสปิ เอวมาห—",
"pli-tv-bu-vb-np9:1.12":	"‘อหมฺปิ อยฺยํ อุปนนฺทํ จีวเรน อจฺฉาเทสฺสามี’”ติฯ ",
"pli-tv-bu-vb-np9:1.13":	"“อตฺถาวุโส, มํ เต อุปฏฺฐากา”ติฯ ",
"pli-tv-bu-vb-np9:1.14":	"อถ โข อายสฺมา อุปนนฺโท สกฺยปุตฺโต เยน เต ปุริสา เตนุปสงฺกมิ; อุปสงฺกมิตฺวา เต ปุริเส เอตทโวจ—",
"pli-tv-bu-vb-np9:1.15":	"“สจฺจํ กิร มํ ตุเมฺห, อาวุโส, จีวเรหิ อจฺฉาเทตุกามาตฺถา”ติ? ",
"pli-tv-bu-vb-np9:1.16":	"“อปิ นยฺย, เอวํ โหติ—",
"pli-tv-bu-vb-np9:1.17":	"‘อยฺยํ อุปนนฺทํ จีวเรหิ อจฺฉาเทสฺสามา’”ติฯ ",
"pli-tv-bu-vb-np9:1.18":	"“สเจ โข มํ ตุเมฺห, อาวุโส, จีวเรหิ อจฺฉาเทตุกามาตฺถ, เอวรูเปน จีวเรน อจฺฉาเทถ, ",
"pli-tv-bu-vb-np9:1.19":	"กฺยาหํ เตหิ อจฺฉนฺโนปิ กริสฺสามิ, ยานาหํ น ปริภุญฺชิสฺสามี”ติฯ ",
"pli-tv-bu-vb-np9:1.20":	"อถ โข เต ปุริสา อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-np9:1.21":	"“มหิจฺฉา อิเม สมณา สกฺยปุตฺติยา อสนฺตุฏฺฐาฯ ",
"pli-tv-bu-vb-np9:1.22":	"นยิเม สุกรา จีวเรหิ อจฺฉาเทตุํฯ ",
"pli-tv-bu-vb-np9:1.23":	"กถญฺหิ นาม อโยฺย อุปนนฺโท อเมฺหหิ ปุพฺเพ อปฺปวาริโต อุปสงฺกมิตฺวา จีวเร วิกปฺปํ อาปชฺชิสฺสตี”ติฯ ",
"pli-tv-bu-vb-np9:1.24":	"อโสฺสสุํ โข ภิกฺขู เตสํ ปุริสานํ อุชฺฌายนฺตานํ ขิยฺยนฺตานํ วิปาเจนฺตานํฯ ",
"pli-tv-bu-vb-np9:1.25":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-np9:1.26":	"“กถญฺหิ นาม อายสฺมา อุปนนฺโท สกฺยปุตฺโต ปุพฺเพ อปฺปวาริโต คหปติเก อุปสงฺกมิตฺวา จีวเร วิกปฺปํ อาปชฺชิสฺสตี”ติฯ ",
"pli-tv-bu-vb-np9:1.27":	"อถ โข เต ภิกฺขู อายสฺมนฺตํ อุปนนฺทํ สกฺยปุตฺตํ อเนกปริยาเยน วิครหิตฺวา ภควโต เอตมตฺถํ อาโรเจสุํ …เป… ",
"pli-tv-bu-vb-np9:1.28":	"“สจฺจํ กิร ตฺวํ, อุปนนฺท, ปุพฺเพ อปฺปวาริโต คหปติเก อุปสงฺกมิตฺวา จีวเร วิกปฺปํ อาปชฺชสี”ติ? ",
"pli-tv-bu-vb-np9:1.29":	"“สจฺจํ, ภควา”ติฯ ",
"pli-tv-bu-vb-np9:1.30":	"“ญาตกา เต, อุปนนฺท, อญฺญาตกา”ติ? ",
"pli-tv-bu-vb-np9:1.31":	"“อญฺญาตกา, ภควา”ติฯ ",
"pli-tv-bu-vb-np9:1.32":	"“อญฺญาตโก, โมฆปุริส, อญฺญาตกานํ น ชานาติ ปติรูปํ วา อปฺปติรูปํ วา สนฺตํ วา อสนฺตํ วาฯ ",
"pli-tv-bu-vb-np9:1.33":	"ตตฺถ นาม ตฺวํ, โมฆปุริส, ปุพฺเพ อปฺปวาริโต อญฺญาตเก คหปติเก อุปสงฺกมิตฺวา จีวเร วิกปฺปํ อาปชฺชิสฺสสิฯ ",
"pli-tv-bu-vb-np9:1.34":	"เนตํ, โมฆปุริส, อปฺปสนฺนานํ วา ปสาทาย …เป… ",
"pli-tv-bu-vb-np9:1.35":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-np9:1.36.1":	"“ภิกฺขุํ ปเนว อุทฺทิสฺส อุภินฺนํ อญฺญาตกานํ คหปตีนํ วา คหปตานีนํ วา ปจฺเจกจีวรเจตาปนฺนานิ อุปกฺขฏานิ โหนฺติ—",
"pli-tv-bu-vb-np9:1.37":	"‘อิเมหิ มยํ ปจฺเจกจีวรเจตาปนฺเนหิ ปจฺเจกจีวรานิ เจตาเปตฺวา อิตฺถนฺนามํ ภิกฺขุํ จีวเรหิ อจฺฉาเทสฺสามา’ติ; ",
"pli-tv-bu-vb-np9:1.38":	"ตตฺร เจ โส ภิกฺขุ ปุพฺเพ อปฺปวาริโต อุปสงฺกมิตฺวา จีวเร วิกปฺปํ อาปชฺเชยฺย—",
"pli-tv-bu-vb-np9:1.39":	"‘สาธุ วต มํ อายสฺมนฺโต อิเมหิ ปจฺเจกจีวรเจตาปนฺเนหิ เอวรูปํ วา เอวรูปํ วา จีวรํ เจตาเปตฺวา อจฺฉาเทถ, อุโภว สนฺตา เอเกนา’ติ, ",
"pli-tv-bu-vb-np9:1.40":	"กลฺยาณกมฺยตํ อุปาทาย, นิสฺสคฺคิยํ ปาจิตฺติยนฺ”ติฯ ",
"pli-tv-bu-vb-np9:2.1":	"ภิกฺขุํ ปเนว อุทฺทิสฺสาติ ",
"pli-tv-bu-vb-np9:2.2":	"ภิกฺขุสฺสตฺถาย, ภิกฺขุํ อารมฺมณํ กริตฺวา, ภิกฺขุํ อจฺฉาเทตุกามาฯ ",
"pli-tv-bu-vb-np9:2.3":	"อุภินฺนนฺติ ",
"pli-tv-bu-vb-np9:2.4":	"ทฺวินฺนํฯ ",
"pli-tv-bu-vb-np9:2.5":	"อญฺญาตกา นาม ",
"pli-tv-bu-vb-np9:2.6":	"มาติโต วา ปิติโต วา ยาว สตฺตมา ปิตามหยุคา อสมฺพทฺธาฯ ",
"pli-tv-bu-vb-np9:2.7":	"คหปตี นาม ",
"pli-tv-bu-vb-np9:2.8":	"เย เกจิ อคารํ อชฺฌาวสนฺติฯ ",
"pli-tv-bu-vb-np9:2.9":	"คหปตานิโย นาม ",
"pli-tv-bu-vb-np9:2.10":	"ยา กาจิ อคารํ อชฺฌาวสนฺติฯ ",
"pli-tv-bu-vb-np9:2.11":	"จีวรเจตาปนฺนานิ นาม ",
"pli-tv-bu-vb-np9:2.12":	"หิรญฺญา วา สุวณฺณา วา มุตฺตา วา มณี วา ปวาฬา วา ผลิกา วา ปฏกา วา สุตฺตา วา กปฺปาสา วาฯ ",
"pli-tv-bu-vb-np9:2.13":	"อิเมหิ ปจฺเจกจีวรเจตาปนฺเนหีติ ",
"pli-tv-bu-vb-np9:2.14":	"ปจฺจุปฏฺฐิเตหิฯ ",
"pli-tv-bu-vb-np9:2.15":	"เจตาเปตฺวาติ ",
"pli-tv-bu-vb-np9:2.16":	"ปริวตฺเตตฺวาฯ ",
"pli-tv-bu-vb-np9:2.17":	"อจฺฉาเทสฺสามาติ ",
"pli-tv-bu-vb-np9:2.18":	"ทสฺสามฯ ",
"pli-tv-bu-vb-np9:2.19":	"ตตฺร เจ โส ภิกฺขูติ ",
"pli-tv-bu-vb-np9:2.20":	"ยํ ภิกฺขุํ อุทฺทิสฺส จีวรเจตาปนฺนานิ อุปกฺขฏานิ โหนฺติ โส ภิกฺขุฯ ",
"pli-tv-bu-vb-np9:2.21":	"ปุพฺเพ อปฺปวาริโตติ ",
"pli-tv-bu-vb-np9:2.22":	"ปุพฺเพ อวุตฺโต โหติ— “กีทิเสน เต, ภนฺเต, จีวเรน อตฺโถ, กีทิสํ เต จีวรํ เจตาเปมา”ติฯ ",
"pli-tv-bu-vb-np9:2.23":	"อุปสงฺกมิตฺวาติ ",
"pli-tv-bu-vb-np9:2.24":	"ฆรํ คนฺตฺวา ยตฺถ กตฺถจิ อุปสงฺกมิตฺวาฯ ",
"pli-tv-bu-vb-np9:2.25":	"จีวเร วิกปฺปํ อาปชฺเชยฺยาติ ",
"pli-tv-bu-vb-np9:2.26":	"อายตํ วา โหตุ วิตฺถตํ วา อปฺปิตํ วา สณฺหํ วาฯ ",
"pli-tv-bu-vb-np9:2.27":	"อิเมหิ ปจฺเจกจีวรเจตาปนฺเนหีติ ",
"pli-tv-bu-vb-np9:2.28":	"ปจฺจุปฏฺฐิเตหิฯ ",
"pli-tv-bu-vb-np9:2.29":	"เอวรูปํ วา เอวรูปํ วาติ ",
"pli-tv-bu-vb-np9:2.30":	"อายตํ วา วิตฺถตํ วา อปฺปิตํ วา สณฺหํ วาฯ ",
"pli-tv-bu-vb-np9:2.31":	"เจตาเปตฺวาติ ",
"pli-tv-bu-vb-np9:2.32":	"ปริวตฺเตตฺวาฯ ",
"pli-tv-bu-vb-np9:2.33":	"อจฺฉาเทถาติ ",
"pli-tv-bu-vb-np9:2.34":	"ทชฺเชถฯ ",
"pli-tv-bu-vb-np9:2.35":	"อุโภว สนฺตา เอเกนาติ ",
"pli-tv-bu-vb-np9:2.36":	"เทฺวปิ ชนา เอเกนฯ ",
"pli-tv-bu-vb-np9:2.37":	"กลฺยาณกมฺยตํ อุปาทายาติ ",
"pli-tv-bu-vb-np9:2.38":	"สาธตฺถิโก มหคฺฆตฺถิโกฯ ",
"pli-tv-bu-vb-np9:2.39":	"ตสฺส วจเนน อายตํ วา วิตฺถตํ วา อปฺปิตํ วา สณฺหํ วา เจตาเปนฺติ, ปโยเค ทุกฺกฏํฯ ",
"pli-tv-bu-vb-np9:2.40":	"ปฏิลาเภน นิสฺสคฺคิยํ โหติฯ ",
"pli-tv-bu-vb-np9:2.41":	"นิสฺสชฺชิตพฺพํ สงฺฆสฺส วา คณสฺส วา ปุคฺคลสฺส วาฯ ",
"pli-tv-bu-vb-np9:2.42":	"เอวญฺจ ปน, ภิกฺขเว, นิสฺสชฺชิตพฺพํฯ ",
"pli-tv-bu-vb-np9:2.43":	"…เป… ",
"pli-tv-bu-vb-np9:2.44":	"“อิทํ เม, ภนฺเต, จีวรํ ปุพฺเพ อปฺปวาริโต อญฺญาตเก คหปติเก อุปสงฺกมิตฺวา จีวเร วิกปฺปํ อาปนฺนํ นิสฺสคฺคิยํฯ ",
"pli-tv-bu-vb-np9:2.45":	"อิมาหํ สงฺฆสฺส นิสฺสชฺชามี”ติ …เป… ",
"pli-tv-bu-vb-np9:2.46":	"ทเทยฺยาติ …เป… ",
"pli-tv-bu-vb-np9:2.47":	"ทเทยฺยุนฺติ …เป… ",
"pli-tv-bu-vb-np9:2.48":	"อายสฺมโต ทมฺมีติฯ ",
"pli-tv-bu-vb-np9:2.49.1":	"อญฺญาตเก อญฺญาตกสญฺญี ปุพฺเพ อปฺปวาริโต คหปติเก อุปสงฺกมิตฺวา จีวเร วิกปฺปํ อาปชฺชติ, นิสฺสคฺคิยํ ปาจิตฺติยํฯ ",
"pli-tv-bu-vb-np9:2.50":	"อญฺญาตเก เวมติโก ปุพฺเพ อปฺปวาริโต คหปติเก อุปสงฺกมิตฺวา จีวเร วิกปฺปํ อาปชฺชติ, นิสฺสคฺคิยํ ปาจิตฺติยํฯ ",
"pli-tv-bu-vb-np9:2.51":	"อญฺญาตเก ญาตกสญฺญี ปุพฺเพ อปฺปวาริโต คหปติเก อุปสงฺกมิตฺวา จีวเร วิกปฺปํ อาปชฺชติ, นิสฺสคฺคิยํ ปาจิตฺติยํฯ ",
"pli-tv-bu-vb-np9:2.52":	"ญาตเก อญฺญาตกสญฺญี, อาปตฺติ ทุกฺกฏสฺสฯ ",
"pli-tv-bu-vb-np9:2.53":	"ญาตเก เวมติโก, อาปตฺติ ทุกฺกฏสฺสฯ ",
"pli-tv-bu-vb-np9:2.54":	"ญาตเก ญาตกสญฺญี, อนาปตฺติฯ ",
"pli-tv-bu-vb-np9:2.55.1":	"อนาปตฺติ—",
"pli-tv-bu-vb-np9:2.56":	"ญาตกานํ, ",
"pli-tv-bu-vb-np9:2.57":	"ปวาริตานํ, ",
"pli-tv-bu-vb-np9:2.58":	"อญฺญสฺสตฺถาย, ",
"pli-tv-bu-vb-np9:2.59":	"อตฺตโน ธเนน, ",
"pli-tv-bu-vb-np9:2.60":	"มหคฺฆํ เจตาเปตุกามานํ อปฺปคฺฆํ เจตาเปติ, ",
"pli-tv-bu-vb-np9:2.61":	"อุมฺมตฺตกสฺส, ",
"pli-tv-bu-vb-np9:2.62":	"อาทิกมฺมิกสฺสาติฯ ",
"pli-tv-bu-vb-np9:2.63":	"ทุติเยาปกฺขฏสิกฺขาปทํ นิฏฺฐิตํ นวมํฯ "
}	
