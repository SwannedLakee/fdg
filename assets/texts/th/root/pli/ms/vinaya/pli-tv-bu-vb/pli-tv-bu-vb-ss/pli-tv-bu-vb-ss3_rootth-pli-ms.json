{	
"pli-tv-bu-vb-ss3:0.1":	"เถรวาท วินย ",
"pli-tv-bu-vb-ss3:0.2":	"มหาวิภงฺค ",
"pli-tv-bu-vb-ss3:0.3":	"สงฺฆาทิเสสกณฺฑ ",
"pli-tv-bu-vb-ss3:0.4":	"๓ฯ ทุฏฺฐุลฺลวาจาสิกฺขาปท ",
"pli-tv-bu-vb-ss3:1.1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-ss3:1.1.2":	"เตน โข ปน สมเยน อายสฺมา อุทายี อรญฺเญ วิหรติฯ ",
"pli-tv-bu-vb-ss3:1.1.3":	"ตสฺสายสฺมโต วิหาโร อภิรูโป โหติ ทสฺสนีโย ปาสาทิโกฯ ",
"pli-tv-bu-vb-ss3:1.1.4":	"เตน โข ปน สมเยน สมฺพหุลา อิตฺถิโย อารามํ อาคมํสุ วิหารเปกฺขิกาโยฯ ",
"pli-tv-bu-vb-ss3:1.1.5":	"อถ โข ตา อิตฺถิโย เยนายสฺมา อุทายี เตนุปสงฺกมึสุ; ",
"pli-tv-bu-vb-ss3:1.1.6":	"อุปสงฺกมิตฺวา อายสฺมนฺตํ อุทายึ เอตทโวจุํ—",
"pli-tv-bu-vb-ss3:1.1.7":	"“อิจฺฉาม มยํ, ภนฺเต, อยฺยสฺส วิหารํ เปกฺขิตุนฺ”ติฯ ",
"pli-tv-bu-vb-ss3:1.1.8":	"อถ โข อายสฺมา อุทายี ตา อิตฺถิโย วิหารํ เปกฺขาเปตฺวา ตาสํ อิตฺถีนํ วจฺจมคฺคํ ปสฺสาวมคฺคํ อาทิสฺส วณฺณมฺปิ ภณติ อวณฺณมฺปิ ภณติ ยาจติปิ อายาจติปิ ปุจฺฉติปิ ปฏิปุจฺฉติปิ อาจิกฺขติปิ อนุสาสติปิ อกฺโกสติปิฯ ",
"pli-tv-bu-vb-ss3:1.1.9":	"ยา ตา อิตฺถิโย ฉินฺนิกา ธุตฺติกา อหิริกาโย ตา อายสฺมตา อุทายินา สทฺธึ อุหสนฺติปิ อุลฺลปนฺติปิ อุชฺชคฺฆนฺติปิ อุปฺปณฺเฑนฺติปิฯ ",
"pli-tv-bu-vb-ss3:1.1.10":	"ยา ปน ตา อิตฺถิโย หิริมนา ตา นิกฺขมิตฺวา ภิกฺขู อุชฺฌาเปนฺติ—",
"pli-tv-bu-vb-ss3:1.1.11":	"“อิทํ, ภนฺเต, นจฺฉนฺนํ นปฺปติรูปํฯ ",
"pli-tv-bu-vb-ss3:1.1.12":	"สามิเกนปิ มยํ เอวํ วุตฺตา น อิจฺเฉยฺยาม, กึ ปนาเยฺยน อุทายินา”ติฯ ",
"pli-tv-bu-vb-ss3:1.2.1":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-ss3:1.2.2":	"“กถญฺหิ นาม อายสฺมา อุทายี มาตุคามํ ทุฏฺฐุลฺลาหิ วาจาหิ โอภาสิสฺสตี”ติฯ ",
"pli-tv-bu-vb-ss3:1.2.3":	"อถ โข เต ภิกฺขู อายสฺมนฺตํ อุทายึ อเนกปริยาเยน วิครหิตฺวา ภควโต เอตมตฺถํ อาโรเจสุํฯ ",
"pli-tv-bu-vb-ss3:1.2.4":	"อถ โข ภควา เอตสฺมึ นิทาเน เอตสฺมึ ปกรเณ ภิกฺขุสงฺฆํ สนฺนิปาตาเปตฺวา อายสฺมนฺตํ อุทายึ ปฏิปุจฺฉิ—",
"pli-tv-bu-vb-ss3:1.2.5":	"“สจฺจํ กิร ตฺวํ, อุทายิ, มาตุคามํ ทุฏฺฐุลฺลาหิ วาจาหิ โอภาสสี”ติ? ",
"pli-tv-bu-vb-ss3:1.2.6":	"“สจฺจํ, ภควา”ติฯ ",
"pli-tv-bu-vb-ss3:1.2.7":	"วิครหิ พุทฺโธ ภควา—",
"pli-tv-bu-vb-ss3:1.2.8":	"“อนนุจฺฉวิกํ, โมฆปุริส, อนนุโลมิกํ อปฺปติรูปํ อสฺสามณกํ อกปฺปิยํ อกรณียํฯ ",
"pli-tv-bu-vb-ss3:1.2.9":	"กถญฺหิ นาม ตฺวํ, โมฆปุริส, มาตุคามํ ทุฏฺฐุลฺลาหิ วาจาหิ โอภาสิสฺสสิฯ ",
"pli-tv-bu-vb-ss3:1.2.10":	"นนุ มยา, โมฆปุริส, อเนกปริยาเยน วิราคาย ธมฺโม เทสิโต โน สราคาย …เป… ",
"pli-tv-bu-vb-ss3:1.2.11":	"กามปริฬาหานํ วูปสโม อกฺขาโตฯ ",
"pli-tv-bu-vb-ss3:1.2.12":	"เนตํ, โมฆปุริส, อปฺปสนฺนานํ วา ปสาทาย …เป… ",
"pli-tv-bu-vb-ss3:1.2.13":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-ss3:1.2.14.1":	"“โย ปน ภิกฺขุ โอติณฺโณ วิปริณเตน จิตฺเตน มาตุคามํ ทุฏฺฐุลฺลาหิ วาจาหิ โอภาเสยฺย ยถา ตํ ยุวา ยุวตึ เมถุนุปสํหิตาหิ, สงฺฆาทิเสโส”ติฯ ",
"pli-tv-bu-vb-ss3:2.1":	"โย ปนาติ ",
"pli-tv-bu-vb-ss3:2.2":	"โย ยาทิโส …เป… ",
"pli-tv-bu-vb-ss3:2.3":	"ภิกฺขูติ ",
"pli-tv-bu-vb-ss3:2.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-ss3:2.5":	"โอติณฺโณ นาม ",
"pli-tv-bu-vb-ss3:2.6":	"สารตฺโต อเปกฺขวา ปฏิพทฺธจิตฺโตฯ ",
"pli-tv-bu-vb-ss3:2.7":	"วิปริณตนฺติ ",
"pli-tv-bu-vb-ss3:2.8":	"รตฺตมฺปิ จิตฺตํ วิปริณตํ, ทุฏฺฐมฺปิ จิตฺตํ วิปริณตํ มูฬฺหมฺปิ จิตฺตํ วิปริณตํฯ ",
"pli-tv-bu-vb-ss3:2.9":	"อปิ จ รตฺตํ จิตฺตํ อิมสฺมึ อตฺเถ อธิปฺเปตํ วิปริณตนฺติฯ ",
"pli-tv-bu-vb-ss3:2.10":	"มาตุคาโม นาม ",
"pli-tv-bu-vb-ss3:2.11":	"มนุสฺสิตฺถี, น ยกฺขี, น เปตี, น ติรจฺฉานคตาฯ วิญฺญู ปฏิพลา สุภาสิตทุพฺภาสิตํ ทุฏฺฐุลฺลาทุฏฺฐุลฺลํ อาชานิตุํฯ ",
"pli-tv-bu-vb-ss3:2.12":	"ทุฏฺฐุลฺลา นาม ",
"pli-tv-bu-vb-ss3:2.13":	"วาจา วจฺจมคฺคปสฺสาวมคฺคเมถุนธมฺมปฺปฏิสํยุตฺตา วาจาฯ ",
"pli-tv-bu-vb-ss3:2.14":	"โอภาเสยฺยาติ ",
"pli-tv-bu-vb-ss3:2.15":	"อชฺฌาจาโร วุจฺจติฯ ",
"pli-tv-bu-vb-ss3:2.16":	"ยถา ตํ ยุวา ยุวตินฺติ ",
"pli-tv-bu-vb-ss3:2.17":	"ทหโร ทหรึ, ตรุโณ ตรุณึ, กามโภคี กามโภคินึฯ ",
"pli-tv-bu-vb-ss3:2.18":	"เมถุนุปสํหิตาหีติ ",
"pli-tv-bu-vb-ss3:2.19":	"เมถุนธมฺมปฺปฏิสํยุตฺตาหิฯ ",
"pli-tv-bu-vb-ss3:2.20":	"สงฺฆาทิเสโสติ ",
"pli-tv-bu-vb-ss3:2.21":	"…เป… เตนปิ วุจฺจติ สงฺฆาทิเสโสติฯ ",
"pli-tv-bu-vb-ss3:3.1.1":	"เทฺว มคฺเค อาทิสฺส วณฺณมฺปิ ภณติ, อวณฺณมฺปิ ภณติ, ยาจติปิ, อายาจติปิ, ปุจฺฉติปิ, ปฏิปุจฺฉติปิ, อาจิกฺขติปิ, อนุสาสติปิ, อกฺโกสติปิฯ ",
"pli-tv-bu-vb-ss3:3.1.2.1":	"วณฺณํ ภณติ นาม ",
"pli-tv-bu-vb-ss3:3.1.3":	"เทฺว มคฺเค โถเมติ วณฺเณติ ปสํสติฯ ",
"pli-tv-bu-vb-ss3:3.1.4":	"อวณฺณํ ภณติ นาม ",
"pli-tv-bu-vb-ss3:3.1.5":	"เทฺว มคฺเค ขุํเสติ วมฺเภติ ครหติฯ ",
"pli-tv-bu-vb-ss3:3.1.6":	"ยาจติ นาม ",
"pli-tv-bu-vb-ss3:3.1.7":	"เทหิ เม, อรหสิ เม ทาตุนฺติฯ ",
"pli-tv-bu-vb-ss3:3.1.8":	"อายาจติ นาม ",
"pli-tv-bu-vb-ss3:3.1.9":	"กทา เต มาตา ปสีทิสฺสติ, ",
"pli-tv-bu-vb-ss3:3.1.10":	"กทา เต ปิตา ปสีทิสฺสติ, ",
"pli-tv-bu-vb-ss3:3.1.11":	"กทา เต เทวตาโย ปสีทิสฺสนฺติ, ",
"pli-tv-bu-vb-ss3:3.1.12":	"กทา สุขโณ สุลโย สุมุหุตฺโต ภวิสฺสติ, ",
"pli-tv-bu-vb-ss3:3.1.13":	"กทา เต เมถุนํ ธมฺมํ ลภิสฺสามีติฯ ",
"pli-tv-bu-vb-ss3:3.1.14":	"ปุจฺฉติ นาม ",
"pli-tv-bu-vb-ss3:3.1.15":	"กถํ ตฺวํ สามิกสฺส เทสิ, ",
"pli-tv-bu-vb-ss3:3.1.16":	"กถํ ชารสฺส เทสีติ? ",
"pli-tv-bu-vb-ss3:3.1.17":	"ปฏิปุจฺฉติ นาม ",
"pli-tv-bu-vb-ss3:3.1.18":	"เอวํ กิร ตฺวํ สามิกสฺส เทสิ, ",
"pli-tv-bu-vb-ss3:3.1.19":	"เอวํ ชารสฺส เทสีติฯ ",
"pli-tv-bu-vb-ss3:3.1.20":	"อาจิกฺขติ นาม ",
"pli-tv-bu-vb-ss3:3.1.21":	"ปุฏฺโฐ ภณติ— “เอวํ เทหิฯ เอวํ เทนฺตา สามิกสฺส ปิยา ภวิสฺสติ มนาปา จา”ติฯ ",
"pli-tv-bu-vb-ss3:3.1.22":	"อนุสาสติ นาม ",
"pli-tv-bu-vb-ss3:3.1.23":	"อปุฏฺโฐ ภณติ— “เอวํ เทหิฯ เอวํ เทนฺตา สามิกสฺส ปิยา ภวิสฺสติ มนาปา จา”ติฯ ",
"pli-tv-bu-vb-ss3:3.1.24":	"อกฺโกสติ นาม ",
"pli-tv-bu-vb-ss3:3.1.25":	"อนิมิตฺตาสิ, ",
"pli-tv-bu-vb-ss3:3.1.26":	"นิมิตฺตมตฺตาสิ, ",
"pli-tv-bu-vb-ss3:3.1.27":	"อโลหิตาสิ, ",
"pli-tv-bu-vb-ss3:3.1.28":	"ธุวโลหิตาสิ, ",
"pli-tv-bu-vb-ss3:3.1.29":	"ธุวโจฬาสิ, ",
"pli-tv-bu-vb-ss3:3.1.30":	"ปคฺฆรนฺตีสิ, ",
"pli-tv-bu-vb-ss3:3.1.31":	"สิขรณีสิ, ",
"pli-tv-bu-vb-ss3:3.1.32":	"อิตฺถิปณฺฑกาสิ, ",
"pli-tv-bu-vb-ss3:3.1.33":	"เวปุริสิกาสิ, ",
"pli-tv-bu-vb-ss3:3.1.34":	"สมฺภินฺนาสิ, ",
"pli-tv-bu-vb-ss3:3.1.35":	"อุภโตพฺยญฺชนาสีติฯ ",
"pli-tv-bu-vb-ss3:3.2.1":	"อิตฺถี จ โหติ อิตฺถิสญฺญี สารตฺโต จฯ ",
"pli-tv-bu-vb-ss3:3.2.2":	"ภิกฺขุ จ นํ อิตฺถิยา วจฺจมคฺคํ ปสฺสาวมคฺคํ อาทิสฺส วณฺณมฺปิ ภณติ อวณฺณมฺปิ ภณติ ยาจติปิ อายาจติปิ ปุจฺฉติปิ ปฏิปุจฺฉติปิ อาจิกฺขติปิ อนุสาสติปิ อกฺโกสติปิ, อาปตฺติ สงฺฆาทิเสสสฺสฯ ",
"pli-tv-bu-vb-ss3:3.2.3":	"…เป…ฯ ",
"pli-tv-bu-vb-ss3:3.2.4.1":	"เทฺว อิตฺถิโย ทฺวินฺนํ อิตฺถีนํ อิตฺถิสญฺญี สารตฺโต จฯ ",
"pli-tv-bu-vb-ss3:3.2.5":	"ภิกฺขุ จ นํ ทฺวินฺนํ อิตฺถีนํ วจฺจมคฺคํ ปสฺสาวมคฺคํ อาทิสฺส วณฺณมฺปิ ภณติ อวณฺณมฺปิ ภณติ …เป… ",
"pli-tv-bu-vb-ss3:3.2.6":	"อกฺโกสติปิ, อาปตฺติ ทฺวินฺนํ สงฺฆาทิเสสานํฯ ",
"pli-tv-bu-vb-ss3:3.2.7":	"…เป… ",
"pli-tv-bu-vb-ss3:3.2.8.1":	"อิตฺถี จ ปณฺฑโก จ อุภินฺนํ อิตฺถิสญฺญี สารตฺโต จฯ ",
"pli-tv-bu-vb-ss3:3.2.9":	"ภิกฺขุ จ นํ อุภินฺนํ วจฺจมคฺคํ ปสฺสาวมคฺคํ อาทิสฺส วณฺณมฺปิ ภณติ อวณฺณมฺปิ ภณติ …เป… ",
"pli-tv-bu-vb-ss3:3.2.10":	"อกฺโกสติปิ, อาปตฺติ สงฺฆาทิเสเสน ทุกฺกฏสฺสฯ ",
"pli-tv-bu-vb-ss3:3.2.11":	"…เป… ",
"pli-tv-bu-vb-ss3:3.3.1":	"อิตฺถี จ โหติ อิตฺถิสญฺญี สารตฺโต จฯ ",
"pli-tv-bu-vb-ss3:3.3.2":	"ภิกฺขุ จ นํ อิตฺถิยา วจฺจมคฺคํ ปสฺสาวมคฺคํ ฐเปตฺวา อธกฺขกํ อุพฺภชาณุมณฺฑลํ อาทิสฺส วณฺณมฺปิ ภณติ อวณฺณมฺปิ ภณติ …เป… ",
"pli-tv-bu-vb-ss3:3.3.3":	"อกฺโกสติปิ, อาปตฺติ ถุลฺลจฺจยสฺส …เป…ฯ ",
"pli-tv-bu-vb-ss3:3.3.4":	"เทฺว อิตฺถิโย ทฺวินฺนํ อิตฺถีนํ อิตฺถิสญฺญี สารตฺโต จฯ ",
"pli-tv-bu-vb-ss3:3.3.5":	"ภิกฺขุ จ นํ ทฺวินฺนํ อิตฺถีนํ วจฺจมคฺคํ ปสฺสาวมคฺคํ ฐเปตฺวา อธกฺขกํ อุพฺภชาณุมณฺฑลํ อาทิสฺส วณฺณมฺปิ ภณติ อวณฺณมฺปิ ภณติ …เป… ",
"pli-tv-bu-vb-ss3:3.3.6":	"อกฺโกสติปิ, อาปตฺติ ทฺวินฺนํ ถุลฺลจฺจยานํ …เป…ฯ ",
"pli-tv-bu-vb-ss3:3.3.7":	"อิตฺถี จ ปณฺฑโก จ อุภินฺนํ อิตฺถิสญฺญี สารตฺโต จฯ ",
"pli-tv-bu-vb-ss3:3.3.8":	"ภิกฺขุ จ นํ อุภินฺนํ วจฺจมคฺคํ ปสฺสาวมคฺคํ ฐเปตฺวา อธกฺขกํ อุพฺภชาณุมณฺฑลํ อาทิสฺส วณฺณมฺปิ ภณติ อวณฺณมฺปิ ภณติ …เป… ",
"pli-tv-bu-vb-ss3:3.3.9":	"อกฺโกสติปิ, อาปตฺติ ถุลฺลจฺจเยน ทุกฺกฏสฺส …เป…ฯ ",
"pli-tv-bu-vb-ss3:3.4.1":	"อิตฺถี จ โหติ อิตฺถิสญฺญี สารตฺโต จฯ ",
"pli-tv-bu-vb-ss3:3.4.2":	"ภิกฺขุ จ นํ อิตฺถิยา อุพฺภกฺขกํ อโธชาณุมณฺฑลํ อาทิสฺส วณฺณมฺปิ ภณติ อวณฺณมฺปิ ภณติ …เป… ",
"pli-tv-bu-vb-ss3:3.4.3":	"อกฺโกสติปิ, อาปตฺติ ทุกฺกฏสฺส …เป…ฯ ",
"pli-tv-bu-vb-ss3:3.4.4":	"เทฺว อิตฺถิโย ทฺวินฺนํ อิตฺถีนํ อิตฺถิสญฺญี สารตฺโต จฯ ",
"pli-tv-bu-vb-ss3:3.4.5":	"ภิกฺขุ จ นํ ทฺวินฺนํ อิตฺถีนํ อุพฺภกฺขกํ อโธชาณุมณฺฑลํ อาทิสฺส วณฺณมฺปิ ภณติ อวณฺณมฺปิ ภณติ …เป… ",
"pli-tv-bu-vb-ss3:3.4.6":	"อกฺโกสติปิ, อาปตฺติ ทฺวินฺนํ ทุกฺกฏานํ …เป…ฯ ",
"pli-tv-bu-vb-ss3:3.4.7":	"อิตฺถี จ ปณฺฑโก จ อุภินฺนํ อิตฺถิสญฺญี สารตฺโต จฯ ",
"pli-tv-bu-vb-ss3:3.4.8":	"ภิกฺขุ จ นํ อุภินฺนํ อุพฺภกฺขกํ อโธชาณุมณฺฑลํ อาทิสฺส วณฺณมฺปิ ภณติ อวณฺณมฺปิ ภณติ …เป… ",
"pli-tv-bu-vb-ss3:3.4.9":	"อกฺโกสติปิ, อาปตฺติ ทฺวินฺนํ ทุกฺกฏานํ …เป…ฯ ",
"pli-tv-bu-vb-ss3:3.5.1":	"อิตฺถี จ โหติ อิตฺถิสญฺญี สารตฺโต จฯ ",
"pli-tv-bu-vb-ss3:3.5.2":	"ภิกฺขุ จ นํ อิตฺถิยา กายปฏิพทฺธํ อาทิสฺส วณฺณมฺปิ ภณติ อวณฺณมฺปิ ภณติ …เป… ",
"pli-tv-bu-vb-ss3:3.5.3":	"อกฺโกสติปิ, อาปตฺติ ทุกฺกฏสฺส …เป…ฯ ",
"pli-tv-bu-vb-ss3:3.5.4":	"เทฺว อิตฺถิโย ทฺวินฺนํ อิตฺถีนํ อิตฺถิสญฺญี สารตฺโต จฯ ",
"pli-tv-bu-vb-ss3:3.5.5":	"ภิกฺขุ จ นํ ทฺวินฺนํ อิตฺถีนํ กายปฏิพทฺธํ อาทิสฺส วณฺณมฺปิ ภณติ อวณฺณมฺปิ ภณติ …เป… ",
"pli-tv-bu-vb-ss3:3.5.6":	"อกฺโกสติปิ, อาปตฺติ ทฺวินฺนํ ทุกฺกฏานํ …เป…ฯ ",
"pli-tv-bu-vb-ss3:3.5.7":	"อิตฺถี จ ปณฺฑโก จ อุภินฺนํ อิตฺถิสญฺญี สารตฺโต จฯ ",
"pli-tv-bu-vb-ss3:3.5.8":	"ภิกฺขุ จ นํ อุภินฺนํ กายปฏิพทฺธํ อาทิสฺส วณฺณมฺปิ ภณติ อวณฺณมฺปิ ภณติ …เป… ",
"pli-tv-bu-vb-ss3:3.5.9":	"อกฺโกสติปิ, อาปตฺติ ทฺวินฺนํ ทุกฺกฏานํ …เป…ฯ ",
"pli-tv-bu-vb-ss3:3.6.1":	"อนาปตฺติ—",
"pli-tv-bu-vb-ss3:3.6.2":	"อตฺถปุเรกฺขารสฺส, ",
"pli-tv-bu-vb-ss3:3.6.3":	"ธมฺมปุเรกฺขารสฺส, ",
"pli-tv-bu-vb-ss3:3.6.4":	"อนุสาสนิปุเรกฺขารสฺส, ",
"pli-tv-bu-vb-ss3:3.6.5":	"อุมฺมตฺตกสฺส, ",
"pli-tv-bu-vb-ss3:3.6.6":	"อาทิกมฺมิกสฺสาติฯ ",
"pli-tv-bu-vb-ss3:3.6.7":	"๓ฯ๑ฯ วินีตวตฺถุอุทฺทานคาถา ",
"pli-tv-bu-vb-ss3:3.6.8":	"โลหิตํ กกฺกสากิณฺณํ, ",
"pli-tv-bu-vb-ss3:3.6.9":	"ขรํ ทีฆญฺจ วาปิตํ; ",
"pli-tv-bu-vb-ss3:3.6.10":	"กจฺจิ สํสีทติ มคฺโค, ",
"pli-tv-bu-vb-ss3:3.6.11":	"สทฺธา ทาเนน กมฺมุนาติฯ ",
"pli-tv-bu-vb-ss3:4.1.0":	"๓ฯ๒ฯ วินีตวตฺถุ ",
"pli-tv-bu-vb-ss3:4.1.1":	"เตน โข ปน สมเยน อญฺญตรา อิตฺถี นวรตฺตํ กมฺพลํ ปารุตา โหติฯ ",
"pli-tv-bu-vb-ss3:4.1.2":	"อญฺญตโร ภิกฺขุ สารตฺโต ตํ อิตฺถึ เอตทโวจ—",
"pli-tv-bu-vb-ss3:4.1.3":	"“โลหิตํ โข เต, ภคินี”ติฯ ",
"pli-tv-bu-vb-ss3:4.1.4":	"สา น ปฏิวิชานิฯ ",
"pli-tv-bu-vb-ss3:4.1.5":	"“อามายฺย, นวรตฺโต กมฺพโล”ติฯ ",
"pli-tv-bu-vb-ss3:4.1.6":	"ตสฺส กุกฺกุจฺจํ อโหสิ “ภควตา สิกฺขาปทํ ปญฺญตฺตํ, กจฺจิ นุ โข อหํ สงฺฆาทิเสสํ อาปตฺตึ อาปนฺโน”ติ? ",
"pli-tv-bu-vb-ss3:4.1.7":	"ภควโต เอตมตฺถํ อาโรเจสิฯ ",
"pli-tv-bu-vb-ss3:4.1.8":	"“อนาปตฺติ, ภิกฺขุ, สงฺฆาทิเสสสฺส; ",
"pli-tv-bu-vb-ss3:4.1.9":	"อาปตฺติ ทุกฺกฏสฺสา”ติฯ ",
"pli-tv-bu-vb-ss3:4.2.1":	"เตน โข ปน สมเยน อญฺญตรา อิตฺถี ขรกมฺพลํ ปารุตา โหติฯ ",
"pli-tv-bu-vb-ss3:4.2.2":	"อญฺญตโร ภิกฺขุ สารตฺโต ตํ อิตฺถึ เอตทโวจ—",
"pli-tv-bu-vb-ss3:4.2.3":	"“กกฺกสโลมํ โข เต, ภคินี”ติฯ ",
"pli-tv-bu-vb-ss3:4.2.4":	"สา น ปฏิวิชานิฯ ",
"pli-tv-bu-vb-ss3:4.2.5":	"“อามายฺย, ขรกมฺพโล”ติฯ ",
"pli-tv-bu-vb-ss3:4.2.6":	"ตสฺส กุกฺกุจฺจํ อโหสิ …เป… ",
"pli-tv-bu-vb-ss3:4.2.7":	"“อนาปตฺติ, ภิกฺขุ, สงฺฆาทิเสสสฺส; ",
"pli-tv-bu-vb-ss3:4.2.8":	"อาปตฺติ ทุกฺกฏสฺสา”ติฯ ",
"pli-tv-bu-vb-ss3:4.3.1":	"เตน โข ปน สมเยน อญฺญตรา อิตฺถี นวาวุตํ กมฺพลํ ปารุตา โหติฯ ",
"pli-tv-bu-vb-ss3:4.3.2":	"อญฺญตโร ภิกฺขุ สารตฺโต ตํ อิตฺถึ เอตทโวจ—",
"pli-tv-bu-vb-ss3:4.3.3":	"“อากิณฺณโลมํ โข เต, ภคินี”ติฯ ",
"pli-tv-bu-vb-ss3:4.3.4":	"สา น ปฏิวิชานิฯ ",
"pli-tv-bu-vb-ss3:4.3.5":	"“อามายฺย, นวาวุโต กมฺพโล”ติฯ ",
"pli-tv-bu-vb-ss3:4.3.6":	"ตสฺส กุกฺกุจฺจํ อโหสิ …เป… ",
"pli-tv-bu-vb-ss3:4.3.7":	"“อนาปตฺติ, ภิกฺขุ, สงฺฆาทิเสสสฺส; ",
"pli-tv-bu-vb-ss3:4.3.8":	"อาปตฺติ ทุกฺกฏสฺสา”ติฯ ",
"pli-tv-bu-vb-ss3:4.4.1":	"เตน โข ปน สมเยน อญฺญตรา อิตฺถี ขรกมฺพลกํ ปารุตา โหติฯ ",
"pli-tv-bu-vb-ss3:4.4.2":	"อญฺญตโร ภิกฺขุ สารตฺโต ตํ อิตฺถึ เอตทโวจ—",
"pli-tv-bu-vb-ss3:4.4.3":	"“ขรโลมํ โข เต, ภคินี”ติฯ ",
"pli-tv-bu-vb-ss3:4.4.4":	"สา น ปฏิวิชานิฯ ",
"pli-tv-bu-vb-ss3:4.4.5":	"“อามายฺย, ขรกมฺพลโก”ติฯ ",
"pli-tv-bu-vb-ss3:4.4.6":	"ตสฺส กุกฺกุจฺจํ อโหสิ …เป… ",
"pli-tv-bu-vb-ss3:4.4.7":	"“อนาปตฺติ, ภิกฺขุ, สงฺฆาทิเสสสฺส; ",
"pli-tv-bu-vb-ss3:4.4.8":	"อาปตฺติ ทุกฺกฏสฺสา”ติฯ ",
"pli-tv-bu-vb-ss3:4.5.1":	"เตน โข ปน สมเยน อญฺญตรา อิตฺถี ปาวารํ ปารุตา โหติฯ ",
"pli-tv-bu-vb-ss3:4.5.2":	"อญฺญตโร ภิกฺขุ สารตฺโต ตํ อิตฺถึ เอตทโวจ—",
"pli-tv-bu-vb-ss3:4.5.3":	"“ทีฆโลมํ โข เต, ภคินี”ติฯ ",
"pli-tv-bu-vb-ss3:4.5.4":	"สา น ปฏิวิชานิฯ ",
"pli-tv-bu-vb-ss3:4.5.5":	"“อามายฺย, ปาวาโร”ติฯ ",
"pli-tv-bu-vb-ss3:4.5.6":	"ตสฺส กุกฺกุจฺจํ อโหสิ …เป… ",
"pli-tv-bu-vb-ss3:4.5.7":	"“อนาปตฺติ, ภิกฺขุ, สงฺฆาทิเสสสฺส; ",
"pli-tv-bu-vb-ss3:4.5.8":	"อาปตฺติ ทุกฺกฏสฺสา”ติฯ ",
"pli-tv-bu-vb-ss3:4.6.1":	"เตน โข ปน สมเยน อญฺญตรา อิตฺถี เขตฺตํ วปาเปตฺวา อาคจฺฉติฯ ",
"pli-tv-bu-vb-ss3:4.6.2":	"อญฺญตโร ภิกฺขุ สารตฺโต ตํ อิตฺถึ เอตทโวจ—",
"pli-tv-bu-vb-ss3:4.6.3":	"“วาปิตํ โข เต, ภคินี”ติ? ",
"pli-tv-bu-vb-ss3:4.6.4":	"สา น ปฏิวิชานิฯ ",
"pli-tv-bu-vb-ss3:4.6.5":	"“อามายฺย, โน จ โข ปฏิวุตฺตนฺ”ติฯ ",
"pli-tv-bu-vb-ss3:4.6.6":	"ตสฺส กุกฺกุจฺจํ อโหสิ …เป… ",
"pli-tv-bu-vb-ss3:4.6.7":	"“อนาปตฺติ, ภิกฺขุ, สงฺฆาทิเสสสฺส; ",
"pli-tv-bu-vb-ss3:4.6.8":	"อาปตฺติ ทุกฺกฏสฺสา”ติฯ ",
"pli-tv-bu-vb-ss3:4.7.1":	"เตน โข ปน สมเยน อญฺญตโร ภิกฺขุ ปริพฺพาชิกํ ปฏิปเถ ปสฺสิตฺวา สารตฺโต ตํ ปริพฺพาชิกํ เอตทโวจ—",
"pli-tv-bu-vb-ss3:4.7.2":	"“กจฺจิ, ภคินิ, มคฺโค สํสีทตี”ติ? ",
"pli-tv-bu-vb-ss3:4.7.3":	"สา น ปฏิวิชานิฯ ",
"pli-tv-bu-vb-ss3:4.7.4":	"“อาม, ภิกฺขุ, ปฏิปชฺชิสฺสสี”ติฯ ",
"pli-tv-bu-vb-ss3:4.7.5":	"ตสฺส กุกฺกุจฺจํ อโหสิ …เป… ",
"pli-tv-bu-vb-ss3:4.7.6":	"“อนาปตฺติ, ภิกฺขุ, สงฺฆาทิเสสสฺส; ",
"pli-tv-bu-vb-ss3:4.7.7":	"อาปตฺติ ถุลฺลจฺจยสฺสา”ติฯ ",
"pli-tv-bu-vb-ss3:4.8.1":	"เตน โข ปน สมเยน อญฺญตโร ภิกฺขุ สารตฺโต อญฺญตรํ อิตฺถึ เอตทโวจ—",
"pli-tv-bu-vb-ss3:4.8.2":	"“สทฺธาสิ ตฺวํ, ภคินิฯ ",
"pli-tv-bu-vb-ss3:4.8.3":	"อปิ จ ยํ สามิกสฺส เทสิ ตํ นามฺหากํ เทสี”ติฯ ",
"pli-tv-bu-vb-ss3:4.8.4":	"“กึ, ภนฺเต”ติ? ",
"pli-tv-bu-vb-ss3:4.8.5":	"“เมถุนธมฺมนฺ”ติฯ ",
"pli-tv-bu-vb-ss3:4.8.6":	"ตสฺส กุกฺกุจฺจํ อโหสิ …เป… ",
"pli-tv-bu-vb-ss3:4.8.7":	"“อาปตฺตึ ตฺวํ, ภิกฺขุ, อาปนฺโน สงฺฆาทิเสสนฺ”ติฯ ",
"pli-tv-bu-vb-ss3:4.9.1":	"เตน โข ปน สมเยน อญฺญตโร ภิกฺขุ สารตฺโต อญฺญตรํ อิตฺถึ เอตทโวจ—",
"pli-tv-bu-vb-ss3:4.9.2":	"“สทฺธาสิ ตฺวํ, ภคินิฯ ",
"pli-tv-bu-vb-ss3:4.9.3":	"อปิ จ ยํ อคฺคทานํ ตํ นามฺหากํ เทสี”ติฯ ",
"pli-tv-bu-vb-ss3:4.9.4":	"“กึ, ภนฺเต, อคฺคทานนฺ”ติ? ",
"pli-tv-bu-vb-ss3:4.9.5":	"“เมถุนธมฺมนฺ”ติฯ ",
"pli-tv-bu-vb-ss3:4.9.6":	"ตสฺส กุกฺกุจฺจํ อโหสิ …เป… ",
"pli-tv-bu-vb-ss3:4.9.7":	"“อาปตฺตึ ตฺวํ, ภิกฺขุ, อาปนฺโน สงฺฆาทิเสสนฺ”ติฯ ",
"pli-tv-bu-vb-ss3:4.10.1":	"เตน โข ปน สมเยน อญฺญตรา อิตฺถี กมฺมํ กโรติฯ ",
"pli-tv-bu-vb-ss3:4.10.2":	"อญฺญตโร ภิกฺขุ สารตฺโต ตํ อิตฺถึ เอตทโวจ—",
"pli-tv-bu-vb-ss3:4.10.3":	"“ติฏฺฐ, ภคินิ, อหํ กริสฺสามี”ติ …เป… ",
"pli-tv-bu-vb-ss3:4.10.4":	"นิสีท, ภคินิ, อหํ กริสฺสามี”ติ …เป… ",
"pli-tv-bu-vb-ss3:4.10.5":	"นิปชฺช, ภคินิ, อหํ กริสฺสามี”ติฯ ",
"pli-tv-bu-vb-ss3:4.10.6":	"สา น ปฏิวิชานิฯ ",
"pli-tv-bu-vb-ss3:4.10.7":	"ตสฺส กุกฺกุจฺจํ อโหสิ …เป… ",
"pli-tv-bu-vb-ss3:4.10.8":	"“อนาปตฺติ, ภิกฺขุ, สงฺฆาทิเสสสฺส; ",
"pli-tv-bu-vb-ss3:4.10.9":	"อาปตฺติ ทุกฺกฏสฺสา”ติฯ ",
"pli-tv-bu-vb-ss3:4.10.10":	"ทุฏฺฐุลฺลวาจาสิกฺขาปทํ นิฏฺฐิตํ ตติยํฯ "
}	
