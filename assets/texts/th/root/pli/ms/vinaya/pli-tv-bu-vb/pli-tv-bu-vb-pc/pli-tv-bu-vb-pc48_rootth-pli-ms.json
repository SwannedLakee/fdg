{	
"pli-tv-bu-vb-pc48:0.1":	"เถรวาท วินย ",
"pli-tv-bu-vb-pc48:0.2":	"มหาวิภงฺค ",
"pli-tv-bu-vb-pc48:0.3":	"ปาจิตฺติยกณฺฑ ",
"pli-tv-bu-vb-pc48:0.4":	"อเจลกวคฺค ",
"pli-tv-bu-vb-pc48:0.5":	"๔๘ฯ อุยฺยุตฺตเสนาสิกฺขาปท ",
"pli-tv-bu-vb-pc48:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pc48:1.2":	"เตน โข ปน สมเยน ราชา ปเสนทิ โกสโล เสนาย อพฺภุยฺยาโต โหติฯ ",
"pli-tv-bu-vb-pc48:1.3":	"ฉพฺพคฺคิยา ภิกฺขู อุยฺยุตฺตํ เสนํ ทสฺสนาย อคมํสุฯ ",
"pli-tv-bu-vb-pc48:1.4":	"อทฺทสา โข ราชา ปเสนทิ โกสโล ฉพฺพคฺคิเย ภิกฺขู ทูรโตว อาคจฺฉนฺเตฯ ",
"pli-tv-bu-vb-pc48:1.5":	"ทิสฺวาน ปกฺโกสาเปตฺวา เอตทโวจ—",
"pli-tv-bu-vb-pc48:1.6":	"“กิสฺส ตุเมฺห, ภนฺเต, อาคตตฺถา”ติ? ",
"pli-tv-bu-vb-pc48:1.7":	"“มหาราชานํ มยํ ทฏฺฐุกามา”ติฯ ",
"pli-tv-bu-vb-pc48:1.8":	"“กึ, ภนฺเต, มํ ทิฏฺเฐน ยุทฺธาภินนฺทินํ; ",
"pli-tv-bu-vb-pc48:1.9":	"นนุ ภควา ปสฺสิตพฺโพ”ติ? ",
"pli-tv-bu-vb-pc48:1.10":	"มนุสฺสา อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc48:1.11":	"“กถญฺหิ นาม สมณา สกฺยปุตฺติยา อุยฺยุตฺตํ เสนํ ทสฺสนาย อาคจฺฉิสฺสนฺติฯ ",
"pli-tv-bu-vb-pc48:1.12":	"อมฺหากมฺปิ อลาภา, อมฺหากมฺปิ ทุลฺลทฺธํ, เย มยํ อาชีวสฺส เหตุ ปุตฺตทารสฺส การณา เสนาย อาคจฺฉามา”ติฯ ",
"pli-tv-bu-vb-pc48:1.13":	"อโสฺสสุํ โข ภิกฺขู เตสํ มนุสฺสานํ อุชฺฌายนฺตานํ ขิยฺยนฺตานํ วิปาเจนฺตานํฯ ",
"pli-tv-bu-vb-pc48:1.14":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc48:1.15":	"“กถญฺหิ นาม ฉพฺพคฺคิยา ภิกฺขู อุยฺยุตฺตํ เสนํ ทสฺสนาย คจฺฉิสฺสนฺตี”ติ …เป… ",
"pli-tv-bu-vb-pc48:1.16":	"“สจฺจํ กิร ตุเมฺห, ภิกฺขเว, อุยฺยุตฺตํ เสนํ ทสฺสนาย คจฺฉถา”ติ? ",
"pli-tv-bu-vb-pc48:1.17":	"“สจฺจํ, ภควา”ติฯ ",
"pli-tv-bu-vb-pc48:1.18":	"วิครหิ พุทฺโธ ภควา …เป… ",
"pli-tv-bu-vb-pc48:1.19":	"กถญฺหิ นาม ตุเมฺห, โมฆปุริสา, อุยฺยุตฺตํ เสนํ ทสฺสนาย คจฺฉิสฺสถฯ ",
"pli-tv-bu-vb-pc48:1.20":	"เนตํ, โมฆปุริสา, อปฺปสนฺนานํ วา ปสาทาย …เป… ",
"pli-tv-bu-vb-pc48:1.21":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc48:1.22.1":	"“โย ปน ภิกฺขุ อุยฺยุตฺตํ เสนํ ทสฺสนาย คจฺเฉยฺย, ปาจิตฺติยนฺ”ติฯ ",
"pli-tv-bu-vb-pc48:1.23":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc48:2.1":	"เตน โข ปน สมเยน อญฺญตรสฺส ภิกฺขุโน มาตุโล เสนาย คิลาโน โหติฯ ",
"pli-tv-bu-vb-pc48:2.2":	"โส ตสฺส ภิกฺขุโน สนฺติเก ทูตํ ปาเหสิ—",
"pli-tv-bu-vb-pc48:2.3":	"“อหญฺหิ เสนาย คิลาโนฯ ",
"pli-tv-bu-vb-pc48:2.4":	"อาคจฺฉตุ ภทนฺโตฯ ",
"pli-tv-bu-vb-pc48:2.5":	"อิจฺฉามิ ภทนฺตสฺส อาคตนฺ”ติฯ ",
"pli-tv-bu-vb-pc48:2.6":	"อถ โข ตสฺส ภิกฺขุโน เอตทโหสิ—“ภควตา สิกฺขาปทํ ปญฺญตฺตํ—‘น อุยฺยุตฺตํ เสนํ ทสฺสนาย คนฺตพฺพนฺ’ติฯ ",
"pli-tv-bu-vb-pc48:2.7":	"อยญฺจ เม มาตุโล เสนาย คิลาโนฯ ",
"pli-tv-bu-vb-pc48:2.8":	"กถํ นุ โข มยา ปฏิปชฺชิตพฺพนฺ”ติ? ",
"pli-tv-bu-vb-pc48:2.9":	"ภควโต เอตมตฺถํ อาโรเจสิฯ ",
"pli-tv-bu-vb-pc48:2.10":	"อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
"pli-tv-bu-vb-pc48:2.11":	"“อนุชานามิ, ภิกฺขเว, ตถารูปปฺปจฺจยา เสนาย คนฺตุํฯ ",
"pli-tv-bu-vb-pc48:2.12":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc48:2.13.1":	"“โย ปน ภิกฺขุ อุยฺยุตฺตํ เสนํ ทสฺสนาย คจฺเฉยฺย, อญฺญตฺร ตถารูปปฺปจฺจยา, ปาจิตฺติยนฺ”ติฯ ",
"pli-tv-bu-vb-pc48:3.1.1":	"โย ปนาติ ",
"pli-tv-bu-vb-pc48:3.1.2":	"โย ยาทิโส …เป… ",
"pli-tv-bu-vb-pc48:3.1.3":	"ภิกฺขูติ ",
"pli-tv-bu-vb-pc48:3.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pc48:3.1.5":	"อุยฺยุตฺตา นาม เสนา ",
"pli-tv-bu-vb-pc48:3.1.6":	"คามโต นิกฺขมิตฺวา นิวิฏฺฐา วา โหติ ปยาตา วาฯ ",
"pli-tv-bu-vb-pc48:3.1.7":	"เสนา นาม ",
"pli-tv-bu-vb-pc48:3.1.8":	"หตฺถี อสฺสา รถา ปตฺตีฯ ",
"pli-tv-bu-vb-pc48:3.1.9":	"ทฺวาทสปุริโส หตฺถี, ติปุริโส อโสฺส, จตุปุริโส รโถ, จตฺตาโร ปุริสา สรหตฺถา ปตฺติฯ ",
"pli-tv-bu-vb-pc48:3.1.10":	"ทสฺสนาย คจฺฉติ, อาปตฺติ ทุกฺกฏสฺสฯ ",
"pli-tv-bu-vb-pc48:3.1.11":	"ยตฺถ ฐิโต ปสฺสติ, อาปตฺติ ปาจิตฺติยสฺสฯ ",
"pli-tv-bu-vb-pc48:3.1.12":	"ทสฺสนูปจารํ วิชหิตฺวา ปุนปฺปุนํ ปสฺสติ, อาปตฺติ ปาจิตฺติยสฺสฯ ",
"pli-tv-bu-vb-pc48:3.1.13":	"อญฺญตฺร ตถารูปปฺปจฺจยาติ ",
"pli-tv-bu-vb-pc48:3.1.14":	"ฐเปตฺวา ตถารูปปฺปจฺจยํฯ ",
"pli-tv-bu-vb-pc48:3.2.1":	"อุยฺยุตฺเต อุยฺยุตฺตสญฺญี ทสฺสนาย คจฺฉติ, อญฺญตฺร ตถารูปปฺปจฺจยา, อาปตฺติ ปาจิตฺติยสฺสฯ ",
"pli-tv-bu-vb-pc48:3.2.2":	"อุยฺยุตฺเต เวมติโก ทสฺสนาย คจฺฉติ, อญฺญตฺร ตถารูปปฺปจฺจยา, อาปตฺติ ปาจิตฺติยสฺสฯ ",
"pli-tv-bu-vb-pc48:3.2.3":	"อุยฺยุตฺเต อนุยฺยุตฺตสญฺญี ทสฺสนาย คจฺฉติ, อญฺญตฺร ตถารูปปฺปจฺจยา, อาปตฺติ ปาจิตฺติยสฺสฯ ",
"pli-tv-bu-vb-pc48:3.2.4":	"เอกเมกํ ทสฺสนาย คจฺฉติ, อาปตฺติ ทุกฺกฏสฺสฯ ",
"pli-tv-bu-vb-pc48:3.2.5":	"ยตฺถ ฐิโต ปสฺสติ, อาปตฺติ ทุกฺกฏสฺสฯ ",
"pli-tv-bu-vb-pc48:3.2.6":	"ทสฺสนูปจารํ วิชหิตฺวา ปุนปฺปุนํ ปสฺสติ, อาปตฺติ ทุกฺกฏสฺสฯ ",
"pli-tv-bu-vb-pc48:3.2.7":	"อนุยฺยุตฺเต อุยฺยุตฺตสญฺญี, อาปตฺติ ทุกฺกฏสฺสฯ ",
"pli-tv-bu-vb-pc48:3.2.8":	"อนุยฺยุตฺเต เวมติโก, อาปตฺติ ทุกฺกฏสฺสฯ ",
"pli-tv-bu-vb-pc48:3.2.9":	"อนุยฺยุตฺเต อนุยฺยุตฺตสญฺญี, อนาปตฺติฯ ",
"pli-tv-bu-vb-pc48:3.3.1":	"อนาปตฺติ—",
"pli-tv-bu-vb-pc48:3.3.2":	"อาราเม ฐิโต ปสฺสติ, ",
"pli-tv-bu-vb-pc48:3.3.3":	"ภิกฺขุสฺส ฐิโตกาสํ วา นิสินฺโนกาสํ วา นิปนฺโนกาสํ วา อาคจฺฉติ, ",
"pli-tv-bu-vb-pc48:3.3.4":	"ปฏิปถํ คจฺฉนฺโต ปสฺสติ, ",
"pli-tv-bu-vb-pc48:3.3.5":	"ตถารูปปฺปจฺจยา, ",
"pli-tv-bu-vb-pc48:3.3.6":	"อาปทาสุ, ",
"pli-tv-bu-vb-pc48:3.3.7":	"อุมฺมตฺตกสฺส, ",
"pli-tv-bu-vb-pc48:3.3.8":	"อาทิกมฺมิกสฺสาติฯ ",
"pli-tv-bu-vb-pc48:3.3.9":	"อุยฺยุตฺตเสนาสิกฺขาปทํ นิฏฺฐิตํ อฏฺฐมํฯ "
}	
