{	
"pli-tv-bu-vb-pc5:0.1":	"เถรวาท วินย ",
"pli-tv-bu-vb-pc5:0.2":	"มหาวิภงฺค ",
"pli-tv-bu-vb-pc5:0.3":	"ปาจิตฺติยกณฺฑ ",
"pli-tv-bu-vb-pc5:0.4":	"มุสาวาทวคฺค ",
"pli-tv-bu-vb-pc5:0.5":	"๕ฯ สหเสยฺยสิกฺขาปท ",
"pli-tv-bu-vb-pc5:1.1":	"เตน สมเยน พุทฺโธ ภควา อาฬวิยํ วิหรติ อคฺคาฬเว เจติเยฯ ",
"pli-tv-bu-vb-pc5:1.2":	"เตน โข ปน สมเยน อุปาสกา อารามํ อาคจฺฉนฺติ ธมฺมสฺสวนายฯ ",
"pli-tv-bu-vb-pc5:1.3":	"ธมฺเม ภาสิเต เถรา ภิกฺขู ยถาวิหารํ คจฺฉนฺติฯ ",
"pli-tv-bu-vb-pc5:1.4":	"นวกา ภิกฺขู ตตฺเถว อุปฏฺฐานสาลายํ อุปาสเกหิ สทฺธึ มุฏฺฐสฺสตี, อสมฺปชานา, นคฺคา, วิกูชมานา, กากจฺฉมานา เสยฺยํ กปฺเปนฺติฯ ",
"pli-tv-bu-vb-pc5:1.5":	"อุปาสกา อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc5:1.6":	"“กถญฺหิ นาม ภทนฺตา มุฏฺฐสฺสตี อสมฺปชานา นคฺคา วิกูชมานา กากจฺฉมานา เสยฺยํ กปฺเปสฺสนฺตี”ติฯ ",
"pli-tv-bu-vb-pc5:1.7":	"อโสฺสสุํ โข ภิกฺขู เตสํ อุปาสกานํ อุชฺฌายนฺตานํ ขิยฺยนฺตานํ วิปาเจนฺตานํฯ ",
"pli-tv-bu-vb-pc5:1.8":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc5:1.9":	"“กถญฺหิ นาม ภิกฺขู อนุปสมฺปนฺเนน สหเสยฺยํ กปฺเปสฺสนฺตี”ติฯ ",
"pli-tv-bu-vb-pc5:1.10":	"อถ โข เต ภิกฺขู เต นวเก ภิกฺขู อเนกปริยาเยน วิครหิตฺวา ภควโต เอตมตฺถํ อาโรเจสุํ …เป… ",
"pli-tv-bu-vb-pc5:1.11":	"“สจฺจํ กิร, ภิกฺขเว, ภิกฺขู อนุปสมฺปนฺเนน สหเสยฺยํ กปฺเปนฺตี”ติ? ",
"pli-tv-bu-vb-pc5:1.12":	"“สจฺจํ, ภควา”ติฯ ",
"pli-tv-bu-vb-pc5:1.13":	"วิครหิ พุทฺโธ ภควา …เป… ",
"pli-tv-bu-vb-pc5:1.14":	"กถญฺหิ นาม เต, ภิกฺขเว, โมฆปุริสา อนุปสมฺปนฺเนน สหเสยฺยํ กปฺเปสฺสนฺติฯ ",
"pli-tv-bu-vb-pc5:1.15":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bu-vb-pc5:1.16":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc5:1.17.1":	"“โย ปน ภิกฺขุ อนุปสมฺปนฺเนน สหเสยฺยํ กปฺเปยฺย ปาจิตฺติยนฺ”ติฯ ",
"pli-tv-bu-vb-pc5:1.18":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc5:2.1":	"อถ โข ภควา อาฬวิยํ ยถาภิรนฺตํ วิหริตฺวา เยน โกสมฺพี เตน จาริกํ ปกฺกามิฯ ",
"pli-tv-bu-vb-pc5:2.2":	"อนุปุพฺเพน จาริกํ จรมาโน เยน โกสมฺพี ตทวสริฯ ตตฺร สุทํ ภควา โกสมฺพิยํ วิหรติ พทริการาเมฯ ",
"pli-tv-bu-vb-pc5:2.3":	"ภิกฺขู อายสฺมนฺตํ ราหุลํ เอตทโวจุํ—",
"pli-tv-bu-vb-pc5:2.4":	"“ภควตา, อาวุโส ราหุล, สิกฺขาปทํ ปญฺญตฺตํ—‘น อนุปสมฺปนฺเนน สหเสยฺยา กปฺเปตพฺพา’ติฯ ",
"pli-tv-bu-vb-pc5:2.5":	"เสยฺยํ, อาวุโส ราหุล, ชานาหี”ติฯ ",
"pli-tv-bu-vb-pc5:2.6":	"อถ โข อายสฺมา ราหุโล เสยฺยํ อลภมาโน วจฺจกุฏิยา เสยฺยํ กปฺเปสิฯ ",
"pli-tv-bu-vb-pc5:2.7":	"อถ โข ภควา รตฺติยา ปจฺจูสสมยํ ปจฺจุฏฺฐาย เยน วจฺจกุฏิ เตนุปสงฺกมิ; อุปสงฺกมิตฺวา อุกฺกาสิฯ ",
"pli-tv-bu-vb-pc5:2.8":	"อายสฺมาปิ ราหุโล อุกฺกาสิฯ ",
"pli-tv-bu-vb-pc5:2.9":	"“โก เอตฺถา”ติ? ",
"pli-tv-bu-vb-pc5:2.10":	"“อหํ, ภควา, ราหุโล”ติฯ ",
"pli-tv-bu-vb-pc5:2.11":	"“กิสฺส ตฺวํ, ราหุล, อิธ นิสินฺโนสี”ติ? ",
"pli-tv-bu-vb-pc5:2.12":	"อถ โข อายสฺมา ราหุโล ภควโต เอตมตฺถํ อาโรเจสิฯ ",
"pli-tv-bu-vb-pc5:2.13":	"อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
"pli-tv-bu-vb-pc5:2.14":	"“อนุชานามิ, ภิกฺขเว, อนุปสมฺปนฺเนน ทิรตฺตติรตฺตํ สหเสยฺยํ กปฺเปตุํฯ ",
"pli-tv-bu-vb-pc5:2.15":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc5:2.16.1":	"“โย ปน ภิกฺขุ อนุปสมฺปนฺเนน อุตฺตริทิรตฺตติรตฺตํ สหเสยฺยํ กปฺเปยฺย, ปาจิตฺติยนฺ”ติฯ ",
"pli-tv-bu-vb-pc5:3.1.1":	"โย ปนาติ ",
"pli-tv-bu-vb-pc5:3.1.2":	"โย ยาทิโส …เป… ",
"pli-tv-bu-vb-pc5:3.1.3":	"ภิกฺขูติ ",
"pli-tv-bu-vb-pc5:3.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pc5:3.1.5":	"อนุปสมฺปนฺโน นาม ",
"pli-tv-bu-vb-pc5:3.1.6":	"ภิกฺขุํ ฐเปตฺวา อวเสโส อนุปสมฺปนฺโน นามฯ ",
"pli-tv-bu-vb-pc5:3.1.7":	"อุตฺตริทิรตฺตติรตฺตนฺติ ",
"pli-tv-bu-vb-pc5:3.1.8":	"อติเรกทิรตฺตติรตฺตํฯ ",
"pli-tv-bu-vb-pc5:3.1.9":	"สหาติ ",
"pli-tv-bu-vb-pc5:3.1.10":	"เอกโตฯ ",
"pli-tv-bu-vb-pc5:3.1.11":	"เสยฺยา นาม ",
"pli-tv-bu-vb-pc5:3.1.12":	"สพฺพจฺฉนฺนา, สพฺพปริจฺฉนฺนา, เยภุเยฺยนจฺฉนฺนา, เยภุเยฺยน ปริจฺฉนฺนาฯ ",
"pli-tv-bu-vb-pc5:3.1.13":	"เสยฺยํ กปฺเปยฺยาติ ",
"pli-tv-bu-vb-pc5:3.1.14":	"จตุตฺเถ ทิวเส อตฺถงฺคเต สูริเย, อนุปสมฺปนฺเน นิปนฺเน, ภิกฺขุ นิปชฺชติ, อาปตฺติ ปาจิตฺติยสฺสฯ ",
"pli-tv-bu-vb-pc5:3.1.15":	"ภิกฺขุ นิปนฺเน, อนุปสมฺปนฺโน นิปชฺชติ, อาปตฺติ ปาจิตฺติยสฺสฯ ",
"pli-tv-bu-vb-pc5:3.1.16":	"อุโภ วา นิปชฺชนฺติ, อาปตฺติ ปาจิตฺติยสฺสฯ ",
"pli-tv-bu-vb-pc5:3.1.17":	"อุฏฺฐหิตฺวา ปุนปฺปุนํ นิปชฺชนฺติ, อาปตฺติ ปาจิตฺติยสฺสฯ ",
"pli-tv-bu-vb-pc5:3.2.1":	"อนุปสมฺปนฺเน อนุปสมฺปนฺนสญฺญี อุตฺตริทิรตฺตติรตฺตํ สหเสยฺยํ กปฺเปติ, อาปตฺติ ปาจิตฺติยสฺสฯ ",
"pli-tv-bu-vb-pc5:3.2.2":	"อนุปสมฺปนฺเน เวมติโก อุตฺตริทิรตฺตติรตฺตํ สหเสยฺยํ กปฺเปติ, อาปตฺติ ปาจิตฺติยสฺสฯ ",
"pli-tv-bu-vb-pc5:3.2.3":	"อนุปสมฺปนฺเน อุปสมฺปนฺนสญฺญี อุตฺตริทิรตฺตติรตฺตํ สหเสยฺยํ กปฺเปติ, อาปตฺติ ปาจิตฺติยสฺสฯ ",
"pli-tv-bu-vb-pc5:3.2.4":	"อุปฑฺฒจฺฉนฺเน อุปฑฺฒปริจฺฉนฺเน, อาปตฺติ ทุกฺกฏสฺสฯ ",
"pli-tv-bu-vb-pc5:3.2.5":	"อุปสมฺปนฺเน อนุปสมฺปนฺนสญฺญี, อาปตฺติ ทุกฺกฏสฺสฯ ",
"pli-tv-bu-vb-pc5:3.2.6":	"อุปสมฺปนฺเน เวมติโก, อาปตฺติ ทุกฺกฏสฺสฯ ",
"pli-tv-bu-vb-pc5:3.2.7":	"อุปสมฺปนฺเน อุปสมฺปนฺนสญฺญี, อนาปตฺติฯ ",
"pli-tv-bu-vb-pc5:3.3.1":	"อนาปตฺติ—",
"pli-tv-bu-vb-pc5:3.3.2":	"เทฺวติโสฺส รตฺติโย วสติ, ",
"pli-tv-bu-vb-pc5:3.3.3":	"อูนกเทฺวติโสฺส รตฺติโย วสติ, ",
"pli-tv-bu-vb-pc5:3.3.4":	"เทฺว รตฺติโย วสิตฺวา ตติยาย รตฺติยา ปุรารุณา นิกฺขมิตฺวา ปุน วสติ, ",
"pli-tv-bu-vb-pc5:3.3.5":	"สพฺพจฺฉนฺเน สพฺพอปริจฺฉนฺเน, ",
"pli-tv-bu-vb-pc5:3.3.6":	"สพฺพปริจฺฉนฺเน สพฺพอจฺฉนฺเน, ",
"pli-tv-bu-vb-pc5:3.3.7":	"เยภุเยฺยน อจฺฉนฺเน, ",
"pli-tv-bu-vb-pc5:3.3.8":	"เยภุเยฺยน อปริจฺฉนฺเน, ",
"pli-tv-bu-vb-pc5:3.3.9":	"อนุปสมฺปนฺเน นิปนฺเน ภิกฺขุ นิสีทติ, ",
"pli-tv-bu-vb-pc5:3.3.10":	"ภิกฺขุ นิปนฺเน อนุปสมฺปนฺโน นิสีทติ, ",
"pli-tv-bu-vb-pc5:3.3.11":	"อุโภ วา นิสีทนฺติ, ",
"pli-tv-bu-vb-pc5:3.3.12":	"อุมฺมตฺตกสฺส, ",
"pli-tv-bu-vb-pc5:3.3.13":	"อาทิกมฺมิกสฺสาติฯ ",
"pli-tv-bu-vb-pc5:3.3.14":	"สหเสยฺยสิกฺขาปทํ นิฏฺฐิตํ ปญฺจมํฯ "
}	
