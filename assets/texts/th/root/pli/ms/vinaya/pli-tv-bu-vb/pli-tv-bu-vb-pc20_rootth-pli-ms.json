{	
"pli-tv-bu-vb-pc20:0.1":	"เถรวาท วินย ",
"pli-tv-bu-vb-pc20:0.2":	"มหาวิภงฺค ",
"pli-tv-bu-vb-pc20:0.3":	"ปาจิตฺติยกณฺฑ ",
"pli-tv-bu-vb-pc20:0.4":	"ภูตคามวคฺค ",
"pli-tv-bu-vb-pc20:0.5":	"๒๐ฯ สปฺปาณกสิกฺขาปท ",
"pli-tv-bu-vb-pc20:1.1":	"เตน สมเยน พุทฺโธ ภควา อาฬวิยํ วิหรติ อคฺคาฬเว เจติเยฯ ",
"pli-tv-bu-vb-pc20:1.2":	"เตน โข ปน สมเยน อาฬวกา ภิกฺขู นวกมฺมํ กโรนฺตา ชานํ สปฺปาณกํ อุทกํ ติณมฺปิ มตฺติกมฺปิ สิญฺจนฺติปิ สิญฺจาเปนฺติปิฯ ",
"pli-tv-bu-vb-pc20:1.3":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc20:1.4":	"“กถญฺหิ นาม อาฬวกา ภิกฺขู ชานํ สปฺปาณกํ อุทกํ ติณมฺปิ มตฺติกมฺปิ สิญฺจิสฺสนฺติปิ สิญฺจาเปสฺสนฺติปี”ติฯ ",
"pli-tv-bu-vb-pc20:1.5":	"อถ โข เต ภิกฺขู อาฬวเก ภิกฺขู อเนกปริยาเยน วิครหิตฺวา ภควโต เอตมตฺถํ อาโรเจสุํ …เป… ",
"pli-tv-bu-vb-pc20:1.6":	"“สจฺจํ กิร ตุเมฺห, ภิกฺขเว, ชานํ สปฺปาณกํ อุทกํ ติณมฺปิ มตฺติกมฺปิ สิญฺจถปิ สิญฺจาเปถปี”ติ? ",
"pli-tv-bu-vb-pc20:1.7":	"“สจฺจํ, ภควา”ติฯ ",
"pli-tv-bu-vb-pc20:1.8":	"วิครหิ พุทฺโธ ภควา …เป… ",
"pli-tv-bu-vb-pc20:1.9":	"กถญฺหิ นาม ตุเมฺห, โมฆปุริสา, ชานํ สปฺปาณกํ อุทกํ ติณมฺปิ มตฺติกมฺปิ สิญฺจิสฺสถปิ สิญฺจาเปสฺสถปิฯ ",
"pli-tv-bu-vb-pc20:1.10":	"เนตํ, โมฆปุริสา, อปฺปสนฺนานํ วา ปสาทาย …เป… ",
"pli-tv-bu-vb-pc20:1.11":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc20:1.12.1":	"“โย ปน ภิกฺขุ ชานํ สปฺปาณกํ อุทกํ ติณํ วา มตฺติกํ วา สิญฺเจยฺย วา สิญฺจาเปยฺย วา, ปาจิตฺติยนฺ”ติฯ ",
"pli-tv-bu-vb-pc20:2.1.1":	"โย ปนาติ ",
"pli-tv-bu-vb-pc20:2.1.2":	"โย ยาทิโส …เป… ",
"pli-tv-bu-vb-pc20:2.1.3":	"ภิกฺขูติ ",
"pli-tv-bu-vb-pc20:2.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pc20:2.1.5":	"ชานาติ นาม ",
"pli-tv-bu-vb-pc20:2.1.6":	"สามํ วา ชานาติฯ อญฺเญ วา ตสฺส อาโรเจนฺติฯ ",
"pli-tv-bu-vb-pc20:2.1.7":	"สิญฺเจยฺยาติ ",
"pli-tv-bu-vb-pc20:2.1.8":	"สยํ สิญฺจติ, อาปตฺติ ปาจิตฺติยสฺสฯ ",
"pli-tv-bu-vb-pc20:2.1.9":	"สิญฺจาเปยฺยาติ ",
"pli-tv-bu-vb-pc20:2.1.10":	"อญฺญํ อาณาเปติ, อาปตฺติ ปาจิตฺติยสฺสฯ ",
"pli-tv-bu-vb-pc20:2.1.11":	"สกึ อาณตฺโต พหุกมฺปิ สิญฺจติ, อาปตฺติ ปาจิตฺติยสฺสฯ ",
"pli-tv-bu-vb-pc20:2.2.1":	"สปฺปาณเก สปฺปาณกสญฺญี ติณํ วา มตฺติกํ วา สิญฺจติ วา สิญฺจาเปติ วา, อาปตฺติ ปาจิตฺติยสฺสฯ ",
"pli-tv-bu-vb-pc20:2.2.2":	"สปฺปาณเก เวมติโก ติณํ วา มตฺติกํ วา สิญฺจติ วา สิญฺจาเปติ วา, อาปตฺติ ทุกฺกฏสฺสฯ ",
"pli-tv-bu-vb-pc20:2.2.3":	"สปฺปาณเก อปฺปาณกสญฺญี ติณํ วา มตฺติกํ วา สิญฺจติ วา สิญฺจาเปติ วา, อนาปตฺติฯ ",
"pli-tv-bu-vb-pc20:2.2.4":	"อปฺปาณเก สปฺปาณกสญฺญี, อาปตฺติ ทุกฺกฏสฺสฯ ",
"pli-tv-bu-vb-pc20:2.2.5":	"อปฺปาณเก เวมติโก, อาปตฺติ ทุกฺกฏสฺสฯ ",
"pli-tv-bu-vb-pc20:2.2.6":	"อปฺปาณเก อปฺปาณกสญฺญี, อนาปตฺติฯ ",
"pli-tv-bu-vb-pc20:2.3.1":	"อนาปตฺติ—",
"pli-tv-bu-vb-pc20:2.3.2":	"อสญฺจิจฺจ, ",
"pli-tv-bu-vb-pc20:2.3.3":	"อสฺสติยา, ",
"pli-tv-bu-vb-pc20:2.3.4":	"อชานนฺตสฺส, ",
"pli-tv-bu-vb-pc20:2.3.5":	"อุมฺมตฺตกสฺส, ",
"pli-tv-bu-vb-pc20:2.3.6":	"อาทิกมฺมิกสฺสาติฯ ",
"pli-tv-bu-vb-pc20:2.3.7":	"สปฺปาณกสิกฺขาปทํ นิฏฺฐิตํ ทสมํฯ ",
"pli-tv-bu-vb-pc20:2.3.8":	"ภูตคามวคฺโค ทุติโยฯ ",
"pli-tv-bu-vb-pc20:2.3.9":	"ตสฺสุทฺทานํ ",
"pli-tv-bu-vb-pc20:2.3.10":	"ภูตํ อญฺญาย อุชฺฌายํ, ",
"pli-tv-bu-vb-pc20:2.3.11":	"ปกฺกมนฺเตน เต ทุเว; ",
"pli-tv-bu-vb-pc20:2.3.12":	"ปุพฺเพ นิกฺกฑฺฒนาหจฺจ, ",
"pli-tv-bu-vb-pc20:2.3.13":	"ทฺวารํ สปฺปาณเกน จาติฯ "
}	
