{	
"pli-tv-bu-vb-np18:0.1":	"เถรวาท วินย ",
"pli-tv-bu-vb-np18:0.2":	"มหาวิภงฺค ",
"pli-tv-bu-vb-np18:0.3":	"นิสฺสคฺคิยกณฺฑ ",
"pli-tv-bu-vb-np18:0.4":	"โกสิยวคฺค ",
"pli-tv-bu-vb-np18:0.5":	"๑๘ฯ รูปิยสิกฺขาปท ",
"pli-tv-bu-vb-np18:1.1":	"เตน สมเยน พุทฺโธ ภควา ราชคเห วิหรติ เวฬุวเน กลนฺทกนิวาเปฯ ",
"pli-tv-bu-vb-np18:1.2":	"เตน โข ปน สมเยน อายสฺมา อุปนนฺโท สกฺยปุตฺโต อญฺญตรสฺส กุลสฺส กุลูปโก โหติ นิจฺจภตฺติโกฯ ",
"pli-tv-bu-vb-np18:1.3":	"ยํ ตสฺมึ กุเล อุปฺปชฺชติ ขาทนียํ วา โภชนียํ วา ตโต อายสฺมโต อุปนนฺทสฺส สกฺยปุตฺตสฺส ปฏิวิโส ฐปิยฺยติฯ ",
"pli-tv-bu-vb-np18:1.4":	"เตน โข ปน สมเยน สายํ ตสฺมึ กุเล มํสํ อุปฺปนฺนํ โหติฯ ",
"pli-tv-bu-vb-np18:1.5":	"ตโต อายสฺมโต อุปนนฺทสฺส สกฺยปุตฺตสฺส ปฏิวิโส ฐปิโต โหติฯ ",
"pli-tv-bu-vb-np18:1.6":	"ตสฺส กุลสฺส ทารโก รตฺติยา ปจฺจูสสมยํ ปจฺจุฏฺฐาย โรทติ—“มํสํ เม เทถา”ติฯ ",
"pli-tv-bu-vb-np18:1.7":	"อถ โข โส ปุริโส ปชาปตึ เอตทโวจ—“อยฺยสฺส ปฏิวิสํ ทารกสฺส เทหิฯ ",
"pli-tv-bu-vb-np18:1.8":	"อญฺญํ เจตาเปตฺวา อยฺยสฺส ทสฺสามา”ติฯ ",
"pli-tv-bu-vb-np18:1.9":	"อถ โข อายสฺมา อุปนนฺโท สกฺยปุตฺโต ปุพฺพณฺหสมยํ นิวาเสตฺวา ปตฺตจีวรํ อาทาย เยน ตํ กุลํ เตนุปสงฺกมิ; อุปสงฺกมิตฺวา ปญฺญตฺเต อาสเน นิสีทิฯ ",
"pli-tv-bu-vb-np18:1.10":	"อถ โข โส ปุริโส เยนายสฺมา อุปนนฺโท สกฺยปุตฺโต เตนุปสงฺกมิ; อุปสงฺกมิตฺวา อายสฺมนฺตํ อุปนนฺทํ สกฺยปุตฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺโน โข โส ปุริโส อายสฺมนฺตํ อุปนนฺทํ สกฺยปุตฺตํ เอตทโวจ—",
"pli-tv-bu-vb-np18:1.11":	"“หิโยฺย โข, ภนฺเต, สายํ มํสํ อุปฺปนฺนํ อโหสิฯ ตโต อยฺยสฺส ปฏิวิโส ฐปิโตฯ ",
"pli-tv-bu-vb-np18:1.12":	"อยํ, ภนฺเต, ทารโก รตฺติยา ปจฺจูสสมยํ ปจฺจุฏฺฐาย โรทติ—‘มํสํ เม เทถา’ติฯ อยฺยสฺส ปฏิวิโส ทารกสฺส ทินฺโนฯ ",
"pli-tv-bu-vb-np18:1.13":	"กหาปเณน, ภนฺเต, กึ อาหริยฺยตู”ติ? ",
"pli-tv-bu-vb-np18:1.14":	"“ปริจฺจตฺโต เม, อาวุโส, กหาปโณ”ติ? ",
"pli-tv-bu-vb-np18:1.15":	"“อาม, ภนฺเต, ปริจฺจตฺโต”ติฯ ",
"pli-tv-bu-vb-np18:1.16":	"“ตญฺเญว เม, อาวุโส, กหาปณํ เทหี”ติฯ ",
"pli-tv-bu-vb-np18:1.17":	"อถ โข โส ปุริโส อายสฺมโต อุปนนฺทสฺส สกฺยปุตฺตสฺส กหาปณํ ทตฺวา อุชฺฌายติ ขิยฺยติ วิปาเจติ—“ยเถว มยํ รูปิยํ ปฏิคฺคณฺหาม เอวเมวิเม สมณา สกฺยปุตฺติยา รูปิยํ ปฏิคฺคณฺหนฺตี”ติฯ ",
"pli-tv-bu-vb-np18:1.18":	"อโสฺสสุํ โข ภิกฺขู ตสฺส ปุริสสฺส อุชฺฌายนฺตสฺส ขิยฺยนฺตสฺส วิปาเจนฺตสฺสฯ ",
"pli-tv-bu-vb-np18:1.19":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-np18:1.20":	"“กถญฺหิ นาม อายสฺมา อุปนนฺโท สกฺยปุตฺโต รูปิยํ ปฏิคฺคเหสฺสตี”ติฯ ",
"pli-tv-bu-vb-np18:1.21":	"อถ โข เต ภิกฺขู อายสฺมนฺตํ อุปนนฺทํ สกฺยปุตฺตํ อเนกปริยาเยน วิครหิตฺวา ภควโต เอตมตฺถํ อาโรเจสุํ …เป… ",
"pli-tv-bu-vb-np18:1.22":	"“สจฺจํ กิร ตฺวํ, อุปนนฺท, รูปิยํ ปฏิคฺคเหสี”ติ? ",
"pli-tv-bu-vb-np18:1.23":	"“สจฺจํ, ภควา”ติฯ ",
"pli-tv-bu-vb-np18:1.24":	"วิครหิ พุทฺโธ ภควา …เป… ",
"pli-tv-bu-vb-np18:1.25":	"กถญฺหิ นาม ตฺวํ, โมฆปุริส, รูปิยํ ปฏิคฺคเหสฺสสิฯ ",
"pli-tv-bu-vb-np18:1.26":	"เนตํ, โมฆปุริส, อปฺปสนฺนานํ วา ปสาทาย …เป… ",
"pli-tv-bu-vb-np18:1.27":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-np18:1.28.1":	"“โย ปน ภิกฺขุ ชาตรูปรชตํ อุคฺคเณฺหยฺย วา อุคฺคณฺหาเปยฺย วา อุปนิกฺขิตฺตํ วา สาทิเยยฺย, นิสฺสคฺคิยํ ปาจิตฺติยนฺ”ติฯ ",
"pli-tv-bu-vb-np18:2.1":	"โย ปนาติ ",
"pli-tv-bu-vb-np18:2.2":	"โย ยาทิโส …เป… ",
"pli-tv-bu-vb-np18:2.3":	"ภิกฺขูติ ",
"pli-tv-bu-vb-np18:2.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-np18:2.5":	"ชาตรูปํ นาม ",
"pli-tv-bu-vb-np18:2.6":	"สตฺถุวณฺโณ วุจฺจติฯ ",
"pli-tv-bu-vb-np18:2.7":	"รชตํ นาม ",
"pli-tv-bu-vb-np18:2.8":	"กหาปโณ โลหมาสโก ทารุมาสโก ชตุมาสโก เย โวหารํ คจฺฉนฺติฯ ",
"pli-tv-bu-vb-np18:2.9":	"อุคฺคเณฺหยฺยาติ ",
"pli-tv-bu-vb-np18:2.10":	"สยํ คณฺหาติ นิสฺสคฺคิยํ ปาจิตฺติยํฯ ",
"pli-tv-bu-vb-np18:2.11":	"อุคฺคณฺหาเปยฺยาติ ",
"pli-tv-bu-vb-np18:2.12":	"อญฺญํ คาหาเปติ นิสฺสคฺคิยํ ปาจิตฺติยํฯ ",
"pli-tv-bu-vb-np18:2.13":	"อุปนิกฺขิตฺตํ วา สาทิเยยฺยาติ ",
"pli-tv-bu-vb-np18:2.14":	"อิทํ อยฺยสฺส โหตูติ อุปนิกฺขิตฺตํ สาทิยติ, นิสฺสคฺคิยํ โหติฯ ",
"pli-tv-bu-vb-np18:2.15":	"สงฺฆมชฺเฌ นิสฺสชฺชิตพฺพํฯ ",
"pli-tv-bu-vb-np18:2.16":	"เอวญฺจ ปน, ภิกฺขเว, นิสฺสชฺชิตพฺพํ—",
"pli-tv-bu-vb-np18:2.17":	"เตน ภิกฺขุนา สงฺฆํ อุปสงฺกมิตฺวา เอกํสํ อุตฺตราสงฺคํ กริตฺวา วุฑฺฒานํ ภิกฺขูนํ ปาเท วนฺทิตฺวา อุกฺกุฏิกํ นิสีทิตฺวา อญฺชลึ ปคฺคเหตฺวา เอวมสฺส วจนีโย—",
"pli-tv-bu-vb-np18:2.18":	"“อหํ, ภนฺเต, รูปิยํ ปฏิคฺคเหสึฯ ",
"pli-tv-bu-vb-np18:2.19":	"อิทํ เม นิสฺสคฺคิยํฯ ",
"pli-tv-bu-vb-np18:2.20":	"อิมาหํ สงฺฆสฺส นิสฺสชฺชามี”ติฯ ",
"pli-tv-bu-vb-np18:2.21":	"นิสฺสชฺชิตฺวา อาปตฺติ เทเสตพฺพาฯ ",
"pli-tv-bu-vb-np18:2.22":	"พฺยตฺเตน ภิกฺขุนา ปฏิพเลน อาปตฺติ ปฏิคฺคเหตพฺพาฯ ",
"pli-tv-bu-vb-np18:2.23":	"สเจ ตตฺถ อาคจฺฉติ อารามิโก วา อุปาสโก วา โส วตฺตพฺโพ—",
"pli-tv-bu-vb-np18:2.24":	"“อาวุโส, อิมํ ชานาหี”ติฯ ",
"pli-tv-bu-vb-np18:2.25":	"สเจ โส ภณติ—",
"pli-tv-bu-vb-np18:2.26":	"“อิมินา กึ อาหริยฺยตู”ติ, ",
"pli-tv-bu-vb-np18:2.27":	"น วตฺตพฺโพ—",
"pli-tv-bu-vb-np18:2.28":	"“อิมํ วา อิมํ วา อาหรา”ติฯ ",
"pli-tv-bu-vb-np18:2.29":	"กปฺปิยํ อาจิกฺขิตพฺพํ—",
"pli-tv-bu-vb-np18:2.30":	"สปฺปิ วา เตลํ วา มธุ วา ผาณิตํ วาฯ ",
"pli-tv-bu-vb-np18:2.31":	"สเจ โส เตน ปริวตฺเตตฺวา กปฺปิยํ อาหรติ รูปิยปฺปฏิคฺคาหกํ ฐเปตฺวา สพฺเพเหว ปริภุญฺชิตพฺพํฯ ",
"pli-tv-bu-vb-np18:2.32":	"เอวญฺเจตํ ลเภถ, อิจฺเจตํ กุสลํ; ",
"pli-tv-bu-vb-np18:2.33":	"โน เจ ลเภถ, โส วตฺตพฺโพ—",
"pli-tv-bu-vb-np18:2.34":	"“อาวุโส, อิมํ ฉฑฺเฑหี”ติฯ ",
"pli-tv-bu-vb-np18:2.35":	"สเจ โส ฉฑฺเฑติ, อิจฺเจตํ กุสลํ; ",
"pli-tv-bu-vb-np18:2.36":	"โน เจ ฉฑฺเฑติ, ปญฺจหงฺเคหิ สมนฺนาคโต ภิกฺขุ รูปิยฉฑฺฑโก สมฺมนฺนิตพฺโพ—",
"pli-tv-bu-vb-np18:2.37":	"โย น ฉนฺทาคตึ คจฺเฉยฺย, น โทสาคตึ คจฺเฉยฺย, น โมหาคตึ คจฺเฉยฺย, น ภยาคตึ คจฺเฉยฺย, ฉฑฺฑิตาฉฑฺฑิตญฺจ ชาเนยฺยฯ ",
"pli-tv-bu-vb-np18:2.38":	"“เอวญฺจ ปน, ภิกฺขเว, สมฺมนฺนิตพฺโพฯ ",
"pli-tv-bu-vb-np18:2.39":	"ปฐมํ ภิกฺขุ ยาจิตพฺโพฯ ",
"pli-tv-bu-vb-np18:2.40":	"ยาจิตฺวา พฺยตฺเตน ภิกฺขุนา ปฏิพเลน สงฺโฆ ญาเปตพฺโพ—",
"pli-tv-bu-vb-np18:2.41":	"‘สุณาตุ เม, ภนฺเต, สงฺโฆฯ ",
"pli-tv-bu-vb-np18:2.42":	"ยทิ สงฺฆสฺส ปตฺตกลฺลํ, สงฺโฆ อิตฺถนฺนามํ ภิกฺขุํ รูปิยฉฑฺฑกํ สมฺมนฺเนยฺยฯ ",
"pli-tv-bu-vb-np18:2.43":	"เอสา ญตฺติฯ ",
"pli-tv-bu-vb-np18:2.44":	"สุณาตุ เม, ภนฺเต, สงฺโฆฯ ",
"pli-tv-bu-vb-np18:2.45":	"สงฺโฆ อิตฺถนฺนามํ ภิกฺขุํ รูปิยฉฑฺฑกํ สมฺมนฺนติฯ ",
"pli-tv-bu-vb-np18:2.46":	"ยสฺสายสฺมโต ขมติ อิตฺถนฺนามสฺส ภิกฺขุโน รูปิยฉฑฺฑกสฺส สมฺมุติ, โส ตุณฺหสฺส; ",
"pli-tv-bu-vb-np18:2.47":	"ยสฺส นกฺขมติ, โส ภาเสยฺยฯ ",
"pli-tv-bu-vb-np18:2.48":	"สมฺมโต สงฺเฆน อิตฺถนฺนาโม ภิกฺขุ รูปิยฉฑฺฑโกฯ ",
"pli-tv-bu-vb-np18:2.49":	"ขมติ สงฺฆสฺส, ตสฺมา ตุณฺหี, ",
"pli-tv-bu-vb-np18:2.50":	"เอวเมตํ ธารยามี’”ติฯ ",
"pli-tv-bu-vb-np18:2.51":	"เตน สมฺมเตน ภิกฺขุนา อนิมิตฺตํ กตฺวา ปาเตตพฺพํฯ ",
"pli-tv-bu-vb-np18:2.52":	"สเจ นิมิตฺตํ กตฺวา ปาเตติ, อาปตฺติ ทุกฺกฏสฺสฯ ",
"pli-tv-bu-vb-np18:2.53.1":	"รูปิเย รูปิยสญฺญี รูปิยํ ปฏิคฺคณฺหาติ, นิสฺสคฺคิยํ ปาจิตฺติยํฯ ",
"pli-tv-bu-vb-np18:2.54":	"รูปิเย เวมติโก รูปิยํ ปฏิคฺคณฺหาติ, นิสฺสคฺคิยํ ปาจิตฺติยํฯ ",
"pli-tv-bu-vb-np18:2.55":	"รูปิเย อรูปิยสญฺญี รูปิยํ ปฏิคฺคณฺหาติ, นิสฺสคฺคิยํ ปาจิตฺติยํฯ ",
"pli-tv-bu-vb-np18:2.56":	"อรูปิเย รูปิยสญฺญี, อาปตฺติ ทุกฺกฏสฺสฯ ",
"pli-tv-bu-vb-np18:2.57":	"อรูปิเย เวมติโก, อาปตฺติ ทุกฺกฏสฺสฯ ",
"pli-tv-bu-vb-np18:2.58":	"อรูปิเย อรูปิยสญฺญี, อนาปตฺติฯ ",
"pli-tv-bu-vb-np18:2.59.1":	"อนาปตฺติ—",
"pli-tv-bu-vb-np18:2.60":	"อชฺฌาราเม วา อชฺฌาวสเถ วา อุคฺคเหตฺวา วา อุคฺคหาเปตฺวา วา นิกฺขิปติ—",
"pli-tv-bu-vb-np18:2.61":	"ยสฺส ภวิสฺสติ โส หริสฺสตีติ, ",
"pli-tv-bu-vb-np18:2.62":	"อุมฺมตฺตกสฺส, ",
"pli-tv-bu-vb-np18:2.63":	"อาทิกมฺมิกสฺสาติฯ ",
"pli-tv-bu-vb-np18:2.64":	"รูปิยสิกฺขาปทํ นิฏฺฐิตํ อฏฺฐมํฯ "
}	
