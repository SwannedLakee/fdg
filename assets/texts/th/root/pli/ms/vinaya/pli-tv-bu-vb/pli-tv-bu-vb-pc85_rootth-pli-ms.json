{	
"pli-tv-bu-vb-pc85:0.1":	"เถรวาท วินย ",
"pli-tv-bu-vb-pc85:0.2":	"มหาวิภงฺค ",
"pli-tv-bu-vb-pc85:0.3":	"ปาจิตฺติยกณฺฑ ",
"pli-tv-bu-vb-pc85:0.4":	"รตนวคฺค ",
"pli-tv-bu-vb-pc85:0.5":	"๘๕ฯ วิกาลคามปฺปวิสนสิกฺขาปท ",
"pli-tv-bu-vb-pc85:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pc85:1.2":	"เตน โข ปน สมเยน ฉพฺพคฺคิยา ภิกฺขู วิกาเล คามํ ปวิสิตฺวา สภายํ นิสีทิตฺวา อเนกวิหิตํ ติรจฺฉานกถํ กเถนฺติ, เสยฺยถิทํ—",
"pli-tv-bu-vb-pc85:1.3":	"ราชกถํ โจรกถํ มหามตฺตกถํ เสนากถํ ภยกถํ ยุทฺธกถํ อนฺนกถํ ปานกถํ วตฺถกถํ สยนกถํ มาลากถํ คนฺธกถํ ญาติกถํ ยานกถํ คามกถํ นิคมกถํ นครกถํ ชนปทกถํ อิตฺถิกถํ สูรกถํ วิสิขากถํ กุมฺภฏฺฐานกถํ ปุพฺพเปตกถํ นานตฺตกถํ โลกกฺขายิกํ สมุทฺทกฺขายิกํ อิติภวาภวกถํ อิติ วาฯ ",
"pli-tv-bu-vb-pc85:1.4":	"มนุสฺสา อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc85:1.5":	"“กถญฺหิ นาม สมณา สกฺยปุตฺติยา วิกาเล คามํ ปวิสิตฺวา สภายํ นิสีทิตฺวา อเนกวิหิตํ ติรจฺฉานกถํ กเถสฺสนฺติ, เสยฺยถิทํ—",
"pli-tv-bu-vb-pc85:1.6":	"ราชกถํ โจรกถํ …เป… ",
"pli-tv-bu-vb-pc85:1.7":	"อิติภวาภวกถํ อิติ วา, เสยฺยถาปิ คิหี กามโภคิโน”ติฯ ",
"pli-tv-bu-vb-pc85:1.8":	"อโสฺสสุํ โข ภิกฺขู เตสํ มนุสฺสานํ อุชฺฌายนฺตานํ ขิยฺยนฺตานํ วิปาเจนฺตานํฯ ",
"pli-tv-bu-vb-pc85:1.9":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc85:1.10":	"“กถญฺหิ นาม ฉพฺพคฺคิยา ภิกฺขู วิกาเล คามํ ปวิสิตฺวา สภายํ นิสีทิตฺวา อเนกวิหิตํ ติรจฺฉานกถํ กเถสฺสนฺติ, เสยฺยถิทํ—",
"pli-tv-bu-vb-pc85:1.11":	"ราชกถํ โจรกถํ …เป… ",
"pli-tv-bu-vb-pc85:1.12":	"อิติภวาภวกถํ อิติ วา”ติ …เป… ",
"pli-tv-bu-vb-pc85:1.13":	"“สจฺจํ กิร ตุเมฺห, ภิกฺขเว, วิกาเล คามํ ปวิสิตฺวา สภายํ นิสีทิตฺวา อเนกวิหิตํ ติรจฺฉานกถํ กเถถ, เสยฺยถิทํ—",
"pli-tv-bu-vb-pc85:1.14":	"ราชกถํ โจรกถํ …เป… ",
"pli-tv-bu-vb-pc85:1.15":	"อิติภวาภวกถํ อิติ วา”ติ? ",
"pli-tv-bu-vb-pc85:1.16":	"“สจฺจํ, ภควา”ติฯ ",
"pli-tv-bu-vb-pc85:1.17":	"วิครหิ พุทฺโธ ภควา …เป… ",
"pli-tv-bu-vb-pc85:1.18":	"กถญฺหิ นาม ตุเมฺห, โมฆปุริสา, วิกาเล คามํ ปวิสิตฺวา สภายํ นิสีทิตฺวา อเนกวิหิตํ ติรจฺฉานกถํ กเถสฺสถ, เสยฺยถิทํ—",
"pli-tv-bu-vb-pc85:1.19":	"ราชกถํ โจรกถํ …เป… ",
"pli-tv-bu-vb-pc85:1.20":	"อิติภวาภวกถํ อิติ วาฯ ",
"pli-tv-bu-vb-pc85:1.21":	"เนตํ, โมฆปุริสา, อปฺปสนฺนานํ วา ปสาทาย …เป… ",
"pli-tv-bu-vb-pc85:1.22":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc85:1.23.1":	"“โย ปน ภิกฺขุ วิกาเล คามํ ปวิเสยฺย, ปาจิตฺติยนฺ”ติฯ ",
"pli-tv-bu-vb-pc85:1.24":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc85:2.1":	"เตน โข ปน สมเยน สมฺพหุลา ภิกฺขู โกสเลสุ ชนปเท สาวตฺถึ คจฺฉนฺตา สายํ อญฺญตรํ คามํ อุปคจฺฉึสุฯ ",
"pli-tv-bu-vb-pc85:2.2":	"มนุสฺสา เต ภิกฺขู ปสฺสิตฺวา เอตทโวจุํ—",
"pli-tv-bu-vb-pc85:2.3":	"“ปวิสถ, ภนฺเต”ติฯ ",
"pli-tv-bu-vb-pc85:2.4":	"อถ โข เต ภิกฺขู—",
"pli-tv-bu-vb-pc85:2.5":	"“ภควตา ปฏิกฺขิตฺตํ วิกาเล คามํ ปวิสิตุนฺ”ติ กุกฺกุจฺจายนฺตา น ปวิสึสุฯ ",
"pli-tv-bu-vb-pc85:2.6":	"โจรา เต ภิกฺขู อจฺฉินฺทึสุฯ ",
"pli-tv-bu-vb-pc85:2.7":	"อถ โข เต ภิกฺขู สาวตฺถึ คนฺตฺวา ภิกฺขูนํ เอตมตฺถํ อาโรเจสุํฯ ",
"pli-tv-bu-vb-pc85:2.8":	"ภิกฺขู ภควโต เอตมตฺถํ อาโรเจสุํฯ ",
"pli-tv-bu-vb-pc85:2.9":	"อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
"pli-tv-bu-vb-pc85:2.10":	"“อนุชานามิ, ภิกฺขเว, อาปุจฺฉา วิกาเล คามํ ปวิสิตุํฯ ",
"pli-tv-bu-vb-pc85:2.11":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc85:2.12.1":	"“โย ปน ภิกฺขุ อนาปุจฺฉา วิกาเล คามํ ปวิเสยฺย, ปาจิตฺติยนฺ”ติฯ ",
"pli-tv-bu-vb-pc85:2.13":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc85:3.1":	"เตน โข ปน สมเยน อญฺญตโร ภิกฺขุ โกสเลสุ ชนปเท สาวตฺถึ คจฺฉนฺโต สายํ อญฺญตรํ คามํ อุปคจฺฉิฯ ",
"pli-tv-bu-vb-pc85:3.2":	"มนุสฺสา ตํ ภิกฺขุํ ปสฺสิตฺวา เอตทโวจุํ—",
"pli-tv-bu-vb-pc85:3.3":	"“ปวิสถ, ภนฺเต”ติฯ ",
"pli-tv-bu-vb-pc85:3.4":	"อถ โข โส ภิกฺขุ—",
"pli-tv-bu-vb-pc85:3.5":	"“ภควตา ปฏิกฺขิตฺตํ อนาปุจฺฉา วิกาเล คามํ ปวิสิตุนฺ”ติ กุกฺกุจฺจายนฺโต น ปาวิสิฯ ",
"pli-tv-bu-vb-pc85:3.6":	"โจรา ตํ ภิกฺขุํ อจฺฉินฺทึสุฯ ",
"pli-tv-bu-vb-pc85:3.7":	"อถ โข โส ภิกฺขุ สาวตฺถึ คนฺตฺวา ภิกฺขูนํ เอตมตฺถํ อาโรเจสิฯ ",
"pli-tv-bu-vb-pc85:3.8":	"ภิกฺขู ภควโต เอตมตฺถํ อาโรเจสุํฯ ",
"pli-tv-bu-vb-pc85:3.9":	"อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
"pli-tv-bu-vb-pc85:3.10":	"“อนุชานามิ, ภิกฺขเว, สนฺตํ ภิกฺขุํ อาปุจฺฉา วิกาเล คามํ ปวิสิตุํฯ ",
"pli-tv-bu-vb-pc85:3.11":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc85:3.12.1":	"“โย ปน ภิกฺขุ สนฺตํ ภิกฺขุํ อนาปุจฺฉา วิกาเล คามํ ปวิเสยฺย, ปาจิตฺติยนฺ”ติฯ ",
"pli-tv-bu-vb-pc85:3.13":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc85:4.1":	"เตน โข ปน สมเยน อญฺญตโร ภิกฺขุ อหินา ทฏฺโฐ โหติฯ ",
"pli-tv-bu-vb-pc85:4.2":	"อญฺญตโร ภิกฺขุ “อคฺคึ อาหริสฺสามี”ติ คามํ คจฺฉติฯ ",
"pli-tv-bu-vb-pc85:4.3":	"อถ โข โส ภิกฺขุ—",
"pli-tv-bu-vb-pc85:4.4":	"“ภควตา ปฏิกฺขิตฺตํ สนฺตํ ภิกฺขุํ อนาปุจฺฉา วิกาเล คามํ ปวิสิตุนฺ”ติ กุกฺกุจฺจายนฺโต น ปาวิสิ …เป… ",
"pli-tv-bu-vb-pc85:4.5":	"ภควโต เอตมตฺถํ อาโรเจสุํฯ ",
"pli-tv-bu-vb-pc85:4.6":	"อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
"pli-tv-bu-vb-pc85:4.7":	"“อนุชานามิ, ภิกฺขเว, ตถารูเป อจฺจายิเก กรณีเย สนฺตํ ภิกฺขุํ อนาปุจฺฉา วิกาเล คามํ ปวิสิตุํฯ ",
"pli-tv-bu-vb-pc85:4.8":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc85:4.9.1":	"“โย ปน ภิกฺขุ สนฺตํ ภิกฺขุํ อนาปุจฺฉา วิกาเล คามํ ปวิเสยฺย, อญฺญตฺร ตถารูปา อจฺจายิกา กรณียา, ปาจิตฺติยนฺ”ติฯ ",
"pli-tv-bu-vb-pc85:5.1.1":	"โย ปนาติ ",
"pli-tv-bu-vb-pc85:5.1.2":	"โย ยาทิโส …เป… ",
"pli-tv-bu-vb-pc85:5.1.3":	"ภิกฺขูติ ",
"pli-tv-bu-vb-pc85:5.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pc85:5.1.5":	"สนฺโต นาม ภิกฺขุ ",
"pli-tv-bu-vb-pc85:5.1.6":	"สกฺกา โหติ อาปุจฺฉา ปวิสิตุํฯ ",
"pli-tv-bu-vb-pc85:5.1.7":	"อสนฺโต นาม ภิกฺขุ ",
"pli-tv-bu-vb-pc85:5.1.8":	"น สกฺกา โหติ อาปุจฺฉา ปวิสิตุํฯ ",
"pli-tv-bu-vb-pc85:5.1.9":	"วิกาโล นาม ",
"pli-tv-bu-vb-pc85:5.1.10":	"มชฺฌนฺหิเก วีติวตฺเต ยาว อรุณุคฺคมนาฯ ",
"pli-tv-bu-vb-pc85:5.1.11":	"คามํ ปวิเสยฺยาติ ",
"pli-tv-bu-vb-pc85:5.1.12":	"ปริกฺขิตฺตสฺส คามสฺส ปริกฺเขปํ อติกฺกมนฺตสฺส อาปตฺติ ปาจิตฺติยสฺสฯ ",
"pli-tv-bu-vb-pc85:5.1.13":	"อปริกฺขิตฺตสฺส คามสฺส อุปจารํ โอกฺกมนฺตสฺส อาปตฺติ ปาจิตฺติยสฺสฯ ",
"pli-tv-bu-vb-pc85:5.1.14":	"อญฺญตฺร ตถารูปา อจฺจายิกา กรณียาติ ",
"pli-tv-bu-vb-pc85:5.1.15":	"ฐเปตฺวา ตถารูปํ อจฺจายิกํ กรณียํฯ ",
"pli-tv-bu-vb-pc85:5.2.1":	"วิกาเล วิกาลสญฺญี สนฺตํ ภิกฺขุํ อนาปุจฺฉา คามํ ปวิสติ, อญฺญตฺร ตถารูปา อจฺจายิกา กรณียา, อาปตฺติ ปาจิตฺติยสฺสฯ ",
"pli-tv-bu-vb-pc85:5.2.2":	"วิกาเล เวมติโก สนฺตํ ภิกฺขุํ อนาปุจฺฉา คามํ ปวิสติ, อญฺญตฺร ตถารูปา อจฺจายิกา กรณียา, อาปตฺติ ปาจิตฺติยสฺสฯ ",
"pli-tv-bu-vb-pc85:5.2.3":	"วิกาเล กาลสญฺญี สนฺตํ ภิกฺขุํ อนาปุจฺฉา คามํ ปวิสติ, อญฺญตฺร ตถารูปา อจฺจายิกา กรณียา, อาปตฺติ ปาจิตฺติยสฺสฯ ",
"pli-tv-bu-vb-pc85:5.2.4":	"กาเล วิกาลสญฺญี, อาปตฺติ ทุกฺกฏสฺสฯ ",
"pli-tv-bu-vb-pc85:5.2.5":	"กาเล เวมติโก, อาปตฺติ ทุกฺกฏสฺสฯ ",
"pli-tv-bu-vb-pc85:5.2.6":	"กาเล กาลสญฺญี, อนาปตฺติฯ ",
"pli-tv-bu-vb-pc85:5.3.1":	"อนาปตฺติ—",
"pli-tv-bu-vb-pc85:5.3.2":	"ตถารูเป อจฺจายิเก กรณีเย, ",
"pli-tv-bu-vb-pc85:5.3.3":	"สนฺตํ ภิกฺขุํ อาปุจฺฉา ปวิสติ, ",
"pli-tv-bu-vb-pc85:5.3.4":	"อสนฺตํ ภิกฺขุํ อนาปุจฺฉา ปวิสติ, ",
"pli-tv-bu-vb-pc85:5.3.5":	"อนฺตรารามํ คจฺฉติ, ",
"pli-tv-bu-vb-pc85:5.3.6":	"ภิกฺขุนุปสฺสยํ คจฺฉติ, ",
"pli-tv-bu-vb-pc85:5.3.7":	"ติตฺถิยเสยฺยํ คจฺฉติ, ",
"pli-tv-bu-vb-pc85:5.3.8":	"ปฏิกฺกมนํ คจฺฉติ, ",
"pli-tv-bu-vb-pc85:5.3.9":	"คาเมน มคฺโค โหติ, ",
"pli-tv-bu-vb-pc85:5.3.10":	"อาปทาสุ, ",
"pli-tv-bu-vb-pc85:5.3.11":	"อุมฺมตฺตกสฺส, ",
"pli-tv-bu-vb-pc85:5.3.12":	"อาทิกมฺมิกสฺสาติฯ ",
"pli-tv-bu-vb-pc85:5.3.13":	"วิกาลคามปฺปวิสนสิกฺขาปทํ นิฏฺฐิตํ ตติยํฯ "
}	
