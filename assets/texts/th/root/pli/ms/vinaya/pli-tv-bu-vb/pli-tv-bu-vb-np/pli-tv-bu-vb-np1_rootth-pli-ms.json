{	
"pli-tv-bu-vb-np1:0.1":	"เถรวาท วินย ",
"pli-tv-bu-vb-np1:0.2":	"มหาวิภงฺค ",
"pli-tv-bu-vb-np1:0.3":	"นิสฺสคฺคิยกณฺฑ ",
"pli-tv-bu-vb-np1:0.4":	"จีวรวคฺค ",
"pli-tv-bu-vb-np1:0.5":	"๑ฯ กถินสิกฺขาปท ",
"pli-tv-bu-vb-np1:0.6":	"อิเม โข ปนายสฺมนฺโต ตึส นิสฺสคฺคิยา ปาจิตฺติยา ธมฺมา อุทฺเทสํ อาคจฺฉนฺติฯ ",
"pli-tv-bu-vb-np1:1.1":	"เตน สมเยน พุทฺโธ ภควา เวสาลิยํ วิหรติ โคตมเก เจติเยฯ ",
"pli-tv-bu-vb-np1:1.2":	"เตน โข ปน สมเยน ภควตา ภิกฺขูนํ ติจีวรํ อนุญฺญาตํ โหติฯ ",
"pli-tv-bu-vb-np1:1.3":	"ฉพฺพคฺคิยา ภิกฺขู—“ภควตา ติจีวรํ อนุญฺญาตนฺ”ติ อญฺเญเนว ติจีวเรน คามํ ปวิสนฺติ, อญฺเญน ติจีวเรน อาราเม อจฺฉนฺติ, อญฺเญน ติจีวเรน นหานํ โอตรนฺติฯ ",
"pli-tv-bu-vb-np1:1.4":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-np1:1.5":	"“กถญฺหิ นาม ฉพฺพคฺคิยา ภิกฺขู อติเรกจีวรํ ธาเรสฺสนฺตี”ติฯ ",
"pli-tv-bu-vb-np1:1.6":	"อถ โข เต ภิกฺขู ฉพฺพคฺคิเย ภิกฺขู อเนกปริยาเยน วิครหิตฺวา ภควโต เอตมตฺถํ อาโรเจสุํ …เป… ",
"pli-tv-bu-vb-np1:1.7":	"“สจฺจํ กิร ตุเมฺห, ภิกฺขเว, อติเรกจีวรํ ธาเรถา”ติ? ",
"pli-tv-bu-vb-np1:1.8":	"“สจฺจํ, ภควา”ติฯ ",
"pli-tv-bu-vb-np1:1.9":	"วิครหิ พุทฺโธ ภควา …เป… ",
"pli-tv-bu-vb-np1:1.10":	"กถญฺหิ นาม ตุเมฺห, โมฆปุริสา, อติเรกจีวรํ ธาเรสฺสถฯ ",
"pli-tv-bu-vb-np1:1.11":	"เนตํ, โมฆปุริสา, อปฺปสนฺนานํ วา ปสาทาย …เป… ",
"pli-tv-bu-vb-np1:1.12":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-np1:1.13.1":	"“โย ปน ภิกฺขุ อติเรกจีวรํ ธาเรยฺย, นิสฺสคฺคิยํ ปาจิตฺติยนฺ”ติฯ ",
"pli-tv-bu-vb-np1:1.14":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-np1:2.1.1":	"เตน โข ปน สมเยน อายสฺมโต อานนฺทสฺส อติเรกจีวรํ อุปฺปนฺนํ โหติฯ ",
"pli-tv-bu-vb-np1:2.2":	"อายสฺมา จ อานนฺโท ตํ จีวรํ อายสฺมโต สาริปุตฺตสฺส ทาตุกาโม โหติฯ ",
"pli-tv-bu-vb-np1:2.3":	"อายสฺมา จ สาริปุตฺโต สาเกเต วิหรติฯ ",
"pli-tv-bu-vb-np1:2.4":	"อถ โข อายสฺมโต อานนฺทสฺส เอตทโหสิ—",
"pli-tv-bu-vb-np1:2.5":	"“ภควตา สิกฺขาปทํ ปญฺญตฺตํ—",
"pli-tv-bu-vb-np1:2.6":	"‘น อติเรกจีวรํ ธาเรตพฺพนฺ’ติฯ ",
"pli-tv-bu-vb-np1:2.7":	"อิทญฺจ เม อติเรกจีวรํ อุปฺปนฺนํฯ ",
"pli-tv-bu-vb-np1:2.8":	"อหญฺจิมํ จีวรํ อายสฺมโต สาริปุตฺตสฺส ทาตุกาโมฯ ",
"pli-tv-bu-vb-np1:2.9":	"อายสฺมา จ สาริปุตฺโต สาเกเต วิหรติฯ ",
"pli-tv-bu-vb-np1:2.10":	"กถํ นุ โข มยา ปฏิปชฺชิตพฺพนฺ”ติ? ",
"pli-tv-bu-vb-np1:2.11":	"อถ โข อายสฺมา อานนฺโท ภควโต เอตมตฺถํ อาโรเจสิฯ ",
"pli-tv-bu-vb-np1:2.12":	"“กีวจิรํ ปนานนฺท, สาริปุตฺโต อาคจฺฉิสฺสตี”ติ? ",
"pli-tv-bu-vb-np1:2.13":	"“นวมํ วา, ภควา, ทิวสํ ทสมํ วา”ติฯ ",
"pli-tv-bu-vb-np1:2.14":	"อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
"pli-tv-bu-vb-np1:2.15":	"“อนุชานามิ, ภิกฺขเว, ทสาหปรมํ อติเรกจีวรํ ธาเรตุํฯ ",
"pli-tv-bu-vb-np1:2.16":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-np1:2.17.1":	"“นิฏฺฐิตจีวรสฺมึ ภิกฺขุนา อุพฺภตสฺมึ กถิเน ทสาหปรมํ อติเรกจีวรํ ธาเรตพฺพํฯ ตํ อติกฺกามยโต นิสฺสคฺคิยํ ปาจิตฺติยนฺ”ติฯ ",
"pli-tv-bu-vb-np1:3.1.1":	"นิฏฺฐิตจีวรสฺมินฺติ ",
"pli-tv-bu-vb-np1:3.1.2":	"ภิกฺขุโน จีวรํ กตํ วา โหติ นฏฺฐํ วา วินฏฺฐํ วา ทฑฺฒํ วา จีวราสา วา อุปจฺฉินฺนาฯ ",
"pli-tv-bu-vb-np1:3.1.3":	"อุพฺภตสฺมึ กถิเนติ ",
"pli-tv-bu-vb-np1:3.1.4":	"อฏฺฐนฺนํ มาติกานํ อญฺญตราย มาติกาย อุพฺภตํ โหติ, สงฺเฆน วา อนฺตรา อุพฺภตํ โหติฯ ",
"pli-tv-bu-vb-np1:3.1.5":	"ทสาหปรมนฺติ ",
"pli-tv-bu-vb-np1:3.1.6":	"ทสาหปรมตา ธาเรตพฺพํฯ ",
"pli-tv-bu-vb-np1:3.1.7":	"อติเรกจีวรํ นาม ",
"pli-tv-bu-vb-np1:3.1.8":	"อนธิฏฺฐิตํ อวิกปฺปิตํฯ ",
"pli-tv-bu-vb-np1:3.1.9":	"จีวรํ นาม ",
"pli-tv-bu-vb-np1:3.1.10":	"ฉนฺนํ จีวรานํ อญฺญตรํ จีวรํ, วิกปฺปนุปคํ ปจฺฉิมํฯ ",
"pli-tv-bu-vb-np1:3.2.1":	"ตํ อติกฺกามยโต นิสฺสคฺคิยํ โหตีติ ",
"pli-tv-bu-vb-np1:3.2.2":	"เอกาทเส อรุณุคฺคมเน นิสฺสคฺคิยํ โหติฯ ",
"pli-tv-bu-vb-np1:3.2.3":	"นิสฺสชฺชิตพฺพํ สงฺฆสฺส วา คณสฺส วา ปุคฺคลสฺส วาฯ ",
"pli-tv-bu-vb-np1:3.2.4":	"เอวญฺจ ปน, ภิกฺขเว, นิสฺสชฺชิตพฺพํฯ ",
"pli-tv-bu-vb-np1:3.2.5":	"เตน ภิกฺขุนา สงฺฆํ อุปสงฺกมิตฺวา เอกํสํ อุตฺตราสงฺคํ กริตฺวา วุฑฺฒานํ ภิกฺขูนํ ปาเท วนฺทิตฺวา อุกฺกุฏิกํ นิสีทิตฺวา อญฺชลึ ปคฺคเหตฺวา เอวมสฺส วจนีโย—",
"pli-tv-bu-vb-np1:3.2.6":	"“อิทํ เม, ภนฺเต, จีวรํ ทสาหาติกฺกนฺตํ นิสฺสคฺคิยํ, ",
"pli-tv-bu-vb-np1:3.2.7":	"อิมาหํ สงฺฆสฺส นิสฺสชฺชามี”ติฯ ",
"pli-tv-bu-vb-np1:3.2.8":	"นิสฺสชฺชิตฺวา อาปตฺติ เทเสตพฺพาฯ ",
"pli-tv-bu-vb-np1:3.2.9":	"พฺยตฺเตน ภิกฺขุนา ปฏิพเลน อาปตฺติ ปฏิคฺคเหตพฺพาฯ ",
"pli-tv-bu-vb-np1:3.2.10":	"นิสฺสฏฺฐจีวรํ ทาตพฺพํ—",
"pli-tv-bu-vb-np1:3.2.11":	"“สุณาตุ เม, ภนฺเต, สงฺโฆฯ ",
"pli-tv-bu-vb-np1:3.2.12":	"อิทํ จีวรํ อิตฺถนฺนามสฺส ภิกฺขุโน นิสฺสคฺคิยํ สงฺฆสฺส นิสฺสฏฺฐํฯ ",
"pli-tv-bu-vb-np1:3.2.13":	"ยทิ สงฺฆสฺส ปตฺตกลฺลํ, สงฺโฆ อิมํ จีวรํ อิตฺถนฺนามสฺส ภิกฺขุโน ทเทยฺยา”ติฯ ",
"pli-tv-bu-vb-np1:3.2.14":	"เตน ภิกฺขุนา สมฺพหุเล ภิกฺขู อุปสงฺกมิตฺวา เอกํสํ อุตฺตราสงฺคํ กริตฺวา วุฑฺฒานํ ภิกฺขูนํ ปาเท วนฺทิตฺวา อุกฺกุฏิกํ นิสีทิตฺวา อญฺชลึ ปคฺคเหตฺวา เอวมสฺสุ วจนียา—",
"pli-tv-bu-vb-np1:3.2.15":	"“อิทํ เม, ภนฺเต, จีวรํ ทสาหาติกฺกนฺตํ นิสฺสคฺคิยํฯ ",
"pli-tv-bu-vb-np1:3.2.16":	"อิมาหํ อายสฺมนฺตานํ นิสฺสชฺชามี”ติฯ ",
"pli-tv-bu-vb-np1:3.2.17":	"นิสฺสชฺชิตฺวา อาปตฺติ เทเสตพฺพาฯ ",
"pli-tv-bu-vb-np1:3.2.18":	"พฺยตฺเตน ภิกฺขุนา ปฏิพเลน อาปตฺติ ปฏิคฺคเหตพฺพาฯ ",
"pli-tv-bu-vb-np1:3.2.19":	"นิสฺสฏฺฐจีวรํ ทาตพฺพํ—",
"pli-tv-bu-vb-np1:3.2.20":	"“สุณนฺตุ เม อายสฺมนฺตาฯ ",
"pli-tv-bu-vb-np1:3.2.21":	"อิทํ จีวรํ อิตฺถนฺนามสฺส ภิกฺขุโน นิสฺสคฺคิยํ อายสฺมนฺตานํ นิสฺสฏฺฐํฯ ",
"pli-tv-bu-vb-np1:3.2.22":	"ยทายสฺมนฺตานํ ปตฺตกลฺลํ, อายสฺมนฺตา อิมํ จีวรํ อิตฺถนฺนามสฺส ภิกฺขุโน ทเทยฺยุนฺ”ติฯ ",
"pli-tv-bu-vb-np1:3.2.23":	"เตน ภิกฺขุนา เอกํ ภิกฺขุํ อุปสงฺกมิตฺวา เอกํสํ อุตฺตราสงฺคํ กริตฺวา อุกฺกุฏิกํ นิสีทิตฺวา อญฺชลึ ปคฺคเหตฺวา เอวมสฺส วจนีโย—",
"pli-tv-bu-vb-np1:3.2.24":	"“อิทํ เม, อาวุโส, จีวรํ ทสาหาติกฺกนฺตํ นิสฺสคฺคิยํฯ ",
"pli-tv-bu-vb-np1:3.2.25":	"อิมาหํ อายสฺมโต นิสฺสชฺชามี”ติฯ ",
"pli-tv-bu-vb-np1:3.2.26":	"นิสฺสชฺชิตฺวา อาปตฺติ เทเสตพฺพาฯ ",
"pli-tv-bu-vb-np1:3.2.27":	"เตน ภิกฺขุนา อาปตฺติ ปฏิคฺคเหตพฺพาฯ ",
"pli-tv-bu-vb-np1:3.2.28":	"นิสฺสฏฺฐจีวรํ ทาตพฺพํ—",
"pli-tv-bu-vb-np1:3.2.29":	"“อิมํ จีวรํ อายสฺมโต ทมฺมี”ติฯ ",
"pli-tv-bu-vb-np1:4.1":	"ทสาหาติกฺกนฺเต อติกฺกนฺตสญฺญี, นิสฺสคฺคิยํ ปาจิตฺติยํฯ ",
"pli-tv-bu-vb-np1:4.2":	"ทสาหาติกฺกนฺเต เวมติโก, นิสฺสคฺคิยํ ปาจิตฺติยํฯ ",
"pli-tv-bu-vb-np1:4.3":	"ทสาหาติกฺกนฺเต อนติกฺกนฺตสญฺญี, นิสฺสคฺคิยํ ปาจิตฺติยํฯ ",
"pli-tv-bu-vb-np1:4.4":	"อนธิฏฺฐิเต อธิฏฺฐิตสญฺญี, นิสฺสคฺคิยํ ปาจิตฺติยํฯ ",
"pli-tv-bu-vb-np1:4.5":	"อวิกปฺปิเต วิกปฺปิตสญฺญี, นิสฺสคฺคิยํ ปาจิตฺติยํฯ ",
"pli-tv-bu-vb-np1:4.6":	"อวิสฺสชฺชิเต วิสฺสชฺชิตสญฺญี, นิสฺสคฺคิยํ ปาจิตฺติยํฯ ",
"pli-tv-bu-vb-np1:4.7":	"อนฏฺเฐ นฏฺฐสญฺญี, นิสฺสคฺคิยํ ปาจิตฺติยํฯ ",
"pli-tv-bu-vb-np1:4.8":	"อวินฏฺเฐ วินฏฺฐสญฺญี, นิสฺสคฺคิยํ ปาจิตฺติยํฯ ",
"pli-tv-bu-vb-np1:4.9":	"อทฑฺเฒ ทฑฺฒสญฺญี, นิสฺสคฺคิยํ ปาจิตฺติยํฯ ",
"pli-tv-bu-vb-np1:4.10":	"อวิลุตฺเต วิลุตฺตสญฺญี, นิสฺสคฺคิยํ ปาจิตฺติยํฯ ",
"pli-tv-bu-vb-np1:4.11":	"นิสฺสคฺคิยํ จีวรํ อนิสฺสชฺชิตฺวา ปริภุญฺชติ, อาปตฺติ ทุกฺกฏสฺสฯ ",
"pli-tv-bu-vb-np1:4.12":	"ทสาหานติกฺกนฺเต อติกฺกนฺตสญฺญี, อาปตฺติ ทุกฺกฏสฺสฯ ",
"pli-tv-bu-vb-np1:4.13":	"ทสาหานติกฺกนฺเต เวมติโก, อาปตฺติ ทุกฺกฏสฺสฯ ",
"pli-tv-bu-vb-np1:4.14":	"ทสาหานติกฺกนฺเต อนติกฺกนฺตสญฺญี, อนาปตฺติฯ ",
"pli-tv-bu-vb-np1:4.15.1":	"อนาปตฺติ—",
"pli-tv-bu-vb-np1:4.16":	"อนฺโตทสาหํ อธิฏฺเฐติ, วิกปฺเปติ, วิสฺสชฺเชติ, นสฺสติ, วินสฺสติ, ฑยฺหติ, อจฺฉินฺทิตฺวา คณฺหนฺติ, วิสฺสาสํ คณฺหนฺติ, ",
"pli-tv-bu-vb-np1:4.17":	"อุมฺมตฺตกสฺส, ",
"pli-tv-bu-vb-np1:4.18":	"อาทิกมฺมิกสฺสาติฯ ",
"pli-tv-bu-vb-np1:5.1":	"เตน โข ปน สมเยน ฉพฺพคฺคิยา ภิกฺขู นิสฺสฏฺฐจีวรํ น เทนฺติฯ ",
"pli-tv-bu-vb-np1:5.2":	"ภควโต เอตมตฺถํ อาโรเจสุํฯ ",
"pli-tv-bu-vb-np1:5.3":	"(…) “น, ภิกฺขเว, นิสฺสฏฺฐจีวรํ น ทาตพฺพํฯ ",
"pli-tv-bu-vb-np1:5.4":	"โย น ทเทยฺย, อาปตฺติ ทุกฺกฏสฺสา”ติฯ ",
"pli-tv-bu-vb-np1:5.5":	"กถินสิกฺขาปทํ นิฏฺฐิตํ ปฐมํฯ "
}	
