{	
"pli-tv-bu-vb-pc22:0.1":	"เถรวาท วินย ",
"pli-tv-bu-vb-pc22:0.2":	"มหาวิภงฺค ",
"pli-tv-bu-vb-pc22:0.3":	"ปาจิตฺติยกณฺฑ ",
"pli-tv-bu-vb-pc22:0.4":	"โอวาทวคฺค ",
"pli-tv-bu-vb-pc22:0.5":	"๒๒ฯ อตฺถงฺคตสิกฺขาปท ",
"pli-tv-bu-vb-pc22:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pc22:1.2":	"เตน โข ปน สมเยน เถรา ภิกฺขู ภิกฺขุนิโย โอวทนฺติ ปริยาเยนฯ เตน โข ปน สมเยน อายสฺมโต จูฬปนฺถกสฺส ปริยาโย โหติ ภิกฺขุนิโย โอวทิตุํฯ ",
"pli-tv-bu-vb-pc22:1.3":	"ภิกฺขุนิโย เอวมาหํสุ—“น ทานิ อชฺช โอวาโท อิทฺโธ ภวิสฺสติ, ตญฺเญว ทานิ อุทานํ อโยฺย จูฬปนฺถโก ปุนปฺปุนํ ภณิสฺสตี”ติฯ ",
"pli-tv-bu-vb-pc22:1.4":	"อถ โข ตา ภิกฺขุนิโย เยนายสฺมา จูฬปนฺถโก เตนุปสงฺกมึสุ; อุปสงฺกมิตฺวา อายสฺมนฺตํ จูฬปนฺถกํ อภิวาเทตฺวา เอกมนฺตํ นิสีทึสุฯ ",
"pli-tv-bu-vb-pc22:1.5":	"เอกมนฺตํ นิสินฺนา โข ตา ภิกฺขุนิโย อายสฺมา จูฬปนฺถโก เอตทโวจ—“สมคฺคาตฺถ, ภคินิโย”ติ? ",
"pli-tv-bu-vb-pc22:1.6":	"“สมคฺคามฺหายฺยา”ติฯ ",
"pli-tv-bu-vb-pc22:1.7":	"“วตฺตนฺติ, ภคินิโย, อฏฺฐ ครุธมฺมา”ติ? ",
"pli-tv-bu-vb-pc22:1.8":	"“วตฺตนฺตายฺยา”ติฯ ",
"pli-tv-bu-vb-pc22:1.9":	"“เอโส, ภคินิโย, โอวาโท”ติ นิยฺยาเทตฺวา อิมํ อุทานํ ปุนปฺปุนํ อภาสิ—",
"pli-tv-bu-vb-pc22:1.10":	"“อธิเจตโส อปฺปมชฺชโต, ",
"pli-tv-bu-vb-pc22:1.11":	"มุนิโน โมนปเถสุ สิกฺขโต; ",
"pli-tv-bu-vb-pc22:1.12":	"โสกา น ภวนฺติ ตาทิโน, ",
"pli-tv-bu-vb-pc22:1.13":	"อุปสนฺตสฺส สทา สตีมโต”ติฯ ",
"pli-tv-bu-vb-pc22:1.14":	"ภิกฺขุนิโย เอวมาหํสุ—“นนุ อโวจุมฺหา—น ทานิ อชฺช โอวาโท อิทฺโธ ภวิสฺสติ, ตญฺเญว ทานิ อุทานํ อโยฺย จูฬปนฺถโก ปุนปฺปุนํ ภณิสฺสตี”ติฯ ",
"pli-tv-bu-vb-pc22:1.15":	"อโสฺสสิ โข อายสฺมา จูฬปนฺถโก ตาสํ ภิกฺขุนีนํ อิมํ กถาสลฺลาปํฯ ",
"pli-tv-bu-vb-pc22:1.16":	"อถ โข อายสฺมา จูฬปนฺถโก เวหาสํ อพฺภุคฺคนฺตฺวา อากาเส อนฺตลิกฺเข จงฺกมติปิ ติฏฺฐติปิ นิสีทติปิ เสยฺยมฺปิ กปฺเปติ ธูมายติปิ ปชฺชลติปิ อนฺตรธายติปิ, ตญฺเจว อุทานํ ภณติ อญฺญญฺจ พหุํ พุทฺธวจนํฯ ",
"pli-tv-bu-vb-pc22:1.17":	"ภิกฺขุนิโย เอวมาหํสุ—",
"pli-tv-bu-vb-pc22:1.18":	"“อจฺฉริยํ วต โภ, อพฺภุตํ วต โภฯ ",
"pli-tv-bu-vb-pc22:1.19":	"น วต โน อิโต ปุพฺเพ โอวาโท เอวํ อิทฺโธ ภูตปุพฺโพ ยถา อยฺยสฺส จูฬปนฺถกสฺสา”ติฯ ",
"pli-tv-bu-vb-pc22:1.20":	"อถ โข อายสฺมา จูฬปนฺถโก ตา ภิกฺขุนิโย ยาว สมนฺธการา โอวทิตฺวา อุโยฺยเชสิ—“คจฺฉถ, ภคินิโย”ติฯ ",
"pli-tv-bu-vb-pc22:1.21":	"อถ โข ตา ภิกฺขุนิโย นครทฺวาเร ถกิเต พหินคเร วสิตฺวา กาลเสฺสว นครํ ปวิสนฺติฯ ",
"pli-tv-bu-vb-pc22:1.22":	"มนุสฺสา อุชฺฌายนฺติ ขิยฺยนฺติ วิปาเจนฺติ—“อพฺรหฺมจารินิโย อิมา ภิกฺขุนิโย; ",
"pli-tv-bu-vb-pc22:1.23":	"อาราเม ภิกฺขูหิ สทฺธึ วสิตฺวา อิทานิ นครํ ปวิสนฺตี”ติฯ ",
"pli-tv-bu-vb-pc22:1.24":	"อโสฺสสุํ โข ภิกฺขู เตสํ มนุสฺสานํ อุชฺฌายนฺตานํ ขิยฺยนฺตานํ วิปาเจนฺตานํฯ ",
"pli-tv-bu-vb-pc22:1.25":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc22:1.26":	"“กถญฺหิ นาม อายสฺมา จูฬปนฺถโก อตฺถงฺคเต สูริเย ภิกฺขุนิโย โอวทิสฺสตี”ติ …เป… ",
"pli-tv-bu-vb-pc22:1.27":	"“สจฺจํ กิร ตฺวํ, จูฬปนฺถก, อตฺถงฺคเต สูริเย ภิกฺขุนิโย โอวทสี”ติ? ",
"pli-tv-bu-vb-pc22:1.28":	"“สจฺจํ, ภควา”ติฯ ",
"pli-tv-bu-vb-pc22:1.29":	"วิครหิ พุทฺโธ ภควา …เป… ",
"pli-tv-bu-vb-pc22:1.30":	"กถญฺหิ นาม ตฺวํ, จูฬปนฺถก, อตฺถงฺคเต สูริเย ภิกฺขุนิโย โอวทิสฺสสิฯ ",
"pli-tv-bu-vb-pc22:1.31":	"เนตํ, จูฬปนฺถก, อปฺปสนฺนานํ วา ปสาทาย …เป… ",
"pli-tv-bu-vb-pc22:1.32":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc22:1.33.1":	"“สมฺมโตปิ เจ ภิกฺขุ อตฺถงฺคเต สูริเย ภิกฺขุนิโย โอวเทยฺย, ปาจิตฺติยนฺ”ติฯ ",
"pli-tv-bu-vb-pc22:2.1.1":	"สมฺมโต นาม ",
"pli-tv-bu-vb-pc22:2.1.2":	"ญตฺติจตุตฺเถน กมฺเมน สมฺมโตฯ ",
"pli-tv-bu-vb-pc22:2.1.3":	"อตฺถงฺคเต สูริเยติ ",
"pli-tv-bu-vb-pc22:2.1.4":	"โอคฺคเต สูริเยฯ ",
"pli-tv-bu-vb-pc22:2.1.5":	"ภิกฺขุนี นาม ",
"pli-tv-bu-vb-pc22:2.1.6":	"อุภโตสงฺเฆ อุปสมฺปนฺนาฯ ",
"pli-tv-bu-vb-pc22:2.1.7":	"โอวเทยฺยาติ ",
"pli-tv-bu-vb-pc22:2.1.8":	"อฏฺฐหิ วา ครุธมฺเมหิ อญฺเญน วา ธมฺเมน โอวทติ, อาปตฺติ ปาจิตฺติยสฺสฯ ",
"pli-tv-bu-vb-pc22:2.2.1":	"อตฺถงฺคเต อตฺถงฺคตสญฺญี โอวทติ, อาปตฺติ ปาจิตฺติยสฺสฯ ",
"pli-tv-bu-vb-pc22:2.2.2":	"อตฺถงฺคเต เวมติโก โอวทติ, อาปตฺติ ปาจิตฺติยสฺสฯ ",
"pli-tv-bu-vb-pc22:2.2.3":	"อตฺถงฺคเต อนตฺถงฺคตสญฺญี โอวทติ, อาปตฺติ ปาจิตฺติยสฺสฯ ",
"pli-tv-bu-vb-pc22:2.2.4":	"เอกโตอุปสมฺปนฺนาย โอวทติ, อาปตฺติ ทุกฺกฏสฺสฯ ",
"pli-tv-bu-vb-pc22:2.2.5":	"อนตฺถงฺคเต อตฺถงฺคตสญฺญี, อาปตฺติ ทุกฺกฏสฺสฯ ",
"pli-tv-bu-vb-pc22:2.2.6":	"อนตฺถงฺคเต เวมติโก, อาปตฺติ ทุกฺกฏสฺสฯ ",
"pli-tv-bu-vb-pc22:2.2.7":	"อนตฺถงฺคเต อนตฺถงฺคตสญฺญี, อนาปตฺติฯ ",
"pli-tv-bu-vb-pc22:2.3.1":	"อนาปตฺติ—",
"pli-tv-bu-vb-pc22:2.3.2":	"อุทฺเทสํ เทนฺโต, ",
"pli-tv-bu-vb-pc22:2.3.3":	"ปริปุจฺฉํ เทนฺโต, ",
"pli-tv-bu-vb-pc22:2.3.4":	"“โอสาเรหิ อยฺยา”ติ วุจฺจมาโน, โอสาเรติ, ",
"pli-tv-bu-vb-pc22:2.3.5":	"ปญฺหํ ปุจฺฉติ, ",
"pli-tv-bu-vb-pc22:2.3.6":	"ปญฺหํ ปุฏฺโฐ กเถติ, ",
"pli-tv-bu-vb-pc22:2.3.7":	"อญฺญสฺสตฺถาย ภณนฺตํ ภิกฺขุนิโย สุณนฺติ, ",
"pli-tv-bu-vb-pc22:2.3.8":	"สิกฺขมานาย, ",
"pli-tv-bu-vb-pc22:2.3.9":	"สามเณริยา, ",
"pli-tv-bu-vb-pc22:2.3.10":	"อุมฺมตฺตกสฺส, ",
"pli-tv-bu-vb-pc22:2.3.11":	"อาทิกมฺมิกสฺสาติฯ ",
"pli-tv-bu-vb-pc22:2.3.12":	"อตฺถงฺคตสิกฺขาปทํ นิฏฺฐิตํ ทุติยํฯ "
}	
