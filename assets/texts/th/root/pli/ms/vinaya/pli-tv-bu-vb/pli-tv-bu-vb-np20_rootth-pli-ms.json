{	
"pli-tv-bu-vb-np20:0.1":	"เถรวาท วินย ",
"pli-tv-bu-vb-np20:0.2":	"มหาวิภงฺค ",
"pli-tv-bu-vb-np20:0.3":	"นิสฺสคฺคิยกณฺฑ ",
"pli-tv-bu-vb-np20:0.4":	"โกสิยวคฺค ",
"pli-tv-bu-vb-np20:0.5":	"๒๐ฯ กยวิกฺกยสิกฺขาปท ",
"pli-tv-bu-vb-np20:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-np20:1.2":	"เตน โข ปน สมเยน อายสฺมา อุปนนฺโท สกฺยปุตฺโต ปฏฺโฏ โหติ จีวรกมฺมํ กาตุํฯ ",
"pli-tv-bu-vb-np20:1.3":	"โส ปฏปิโลติกานํ สงฺฆาฏึ กริตฺวา สุรตฺตํ สุปริกมฺมกตํ กตฺวา ปารุปิฯ ",
"pli-tv-bu-vb-np20:1.4":	"อถ โข อญฺญตโร ปริพฺพาชโก มหคฺฆํ ปฏํ ปารุปิตฺวา เยนายสฺมา อุปนนฺโท สกฺยปุตฺโต เตนุปสงฺกมิ; อุปสงฺกมิตฺวา อายสฺมนฺตํ อุปนนฺทํ สกฺยปุตฺตํ เอตทโวจ—",
"pli-tv-bu-vb-np20:1.5":	"“สุนฺทรา โข ตฺยายํ, อาวุโส, สงฺฆาฏิ; ",
"pli-tv-bu-vb-np20:1.6":	"เทหิ เม ปเฏนา”ติฯ ",
"pli-tv-bu-vb-np20:1.7":	"“ชานาหิ, อาวุโส”ติฯ ",
"pli-tv-bu-vb-np20:1.8":	"“อามาวุโส, ชานามี”ติฯ ",
"pli-tv-bu-vb-np20:1.9":	"“หนฺทาวุโส”ติ, อทาสิฯ ",
"pli-tv-bu-vb-np20:1.10":	"อถ โข โส ปริพฺพาชโก ตํ สงฺฆาฏึ ปารุปิตฺวา ปริพฺพาชการามํ อคมาสิฯ ",
"pli-tv-bu-vb-np20:1.11":	"ปริพฺพาชกา ตํ ปริพฺพาชกํ เอตทโวจุํ—",
"pli-tv-bu-vb-np20:1.12":	"“สุนฺทรา โข ตฺยายํ, อาวุโส, สงฺฆาฏิ; ",
"pli-tv-bu-vb-np20:1.13":	"กุโต ตยา ลทฺธา”ติ? ",
"pli-tv-bu-vb-np20:1.14":	"“เตน เม, อาวุโส, ปเฏน ปริวตฺติตา”ติฯ ",
"pli-tv-bu-vb-np20:1.15":	"“กติหิปิ ตฺยายํ, อาวุโส, สงฺฆาฏิ ภวิสฺสติ, ",
"pli-tv-bu-vb-np20:1.16":	"โสเยว เต ปโฏ วโร”ติฯ ",
"pli-tv-bu-vb-np20:1.17":	"อถ โข โส ปริพฺพาชโก—“สจฺจํ โข ปริพฺพาชกา อาหํสุ—‘กติหิปิ มฺยายํ สงฺฆาฏิ ภวิสฺสติฯ โสเยว เม ปโฏ วโร’”ติ ",
"pli-tv-bu-vb-np20:1.18":	"เยนายสฺมา อุปนนฺโท สกฺยปุตฺโต เตนุปสงฺกมิ; อุปสงฺกมิตฺวา อายสฺมนฺตํ อุปนนฺทํ สกฺยปุตฺตํ เอตทโวจ—",
"pli-tv-bu-vb-np20:1.19":	"“หนฺท เต, อาวุโส, สงฺฆาฏิ; เทหิ เม ปฏนฺ”ติฯ ",
"pli-tv-bu-vb-np20:1.20":	"“นนุ ตฺวํ, อาวุโส, มยา วุตฺโต— ‘ชานาหิ, อาวุโส’ติฯ ",
"pli-tv-bu-vb-np20:1.21":	"นาหํ ทสฺสามี”ติฯ ",
"pli-tv-bu-vb-np20:1.22":	"อถ โข โส ปริพฺพาชโก อุชฺฌายติ ขิยฺยติ วิปาเจติ—",
"pli-tv-bu-vb-np20:1.23":	"“คิหีปิ นํ คิหิสฺส วิปฺปฏิสาริสฺส เทนฺติ, ",
"pli-tv-bu-vb-np20:1.24":	"กึ ปน ปพฺพชิโต ปพฺพชิตสฺส น ทสฺสตี”ติฯ ",
"pli-tv-bu-vb-np20:1.25":	"อโสฺสสุํ โข ภิกฺขู ตสฺส ปริพฺพาชกสฺส อุชฺฌายนฺตสฺส ขิยฺยนฺตสฺส วิปาเจนฺตสฺสฯ ",
"pli-tv-bu-vb-np20:1.26":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-np20:1.27":	"“กถญฺหิ นาม อายสฺมา อุปนนฺโท สกฺยปุตฺโต ปริพฺพาชเกน สทฺธึ กยวิกฺกยํ สมาปชฺชิสฺสตี”ติฯ ",
"pli-tv-bu-vb-np20:1.28":	"อถ โข เต ภิกฺขู อายสฺมนฺตํ อุปนนฺทํ สกฺยปุตฺตํ อเนกปริยาเยน วิครหิตฺวา ภควโต เอตมตฺถํ อาโรเจสุํ …เป… ",
"pli-tv-bu-vb-np20:1.29":	"“สจฺจํ กิร ตฺวํ, อุปนนฺท, ปริพฺพาชเกน สทฺธึ กยวิกฺกยํ สมาปชฺชสี”ติ? ",
"pli-tv-bu-vb-np20:1.30":	"“สจฺจํ, ภควา”ติฯ ",
"pli-tv-bu-vb-np20:1.31":	"วิครหิ พุทฺโธ ภควา …เป… ",
"pli-tv-bu-vb-np20:1.32":	"กถญฺหิ นาม ตฺวํ, โมฆปุริส, ปริพฺพาชเกน สทฺธึ กยวิกฺกยํ สมาปชฺชิสฺสสิฯ ",
"pli-tv-bu-vb-np20:1.33":	"เนตํ, โมฆปุริส, อปฺปสนฺนานํ วา ปสาทาย …เป… ",
"pli-tv-bu-vb-np20:1.34":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-np20:1.35.1":	"“โย ปน ภิกฺขุ นานปฺปการกํ กยวิกฺกยํ สมาปชฺเชยฺย, นิสฺสคฺคิยํ ปาจิตฺติยนฺ”ติฯ ",
"pli-tv-bu-vb-np20:2.1":	"โย ปนาติ ",
"pli-tv-bu-vb-np20:2.2":	"โย ยาทิโส …เป… ",
"pli-tv-bu-vb-np20:2.3":	"ภิกฺขูติ ",
"pli-tv-bu-vb-np20:2.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-np20:2.5":	"นานปฺปการกํ นาม ",
"pli-tv-bu-vb-np20:2.6":	"จีวรปิณฺฑปาตเสนาสนคิลานปฺปจฺจยเภสชฺชปริกฺขารา, อนฺตมโส จุณฺณปิณฺโฑปิ ทนฺตกฏฺฐมฺปิ ทสิกสุตฺตมฺปิฯ ",
"pli-tv-bu-vb-np20:2.7":	"กยวิกฺกยํ สมาปชฺเชยฺยาติ ",
"pli-tv-bu-vb-np20:2.8":	"อิมินา อิมํ เทหิ, อิมินา อิมํ อาหร, อิมินา อิมํ ปริวตฺเตหิ, อิมินา อิมํ เจตาเปหีติฯ อชฺฌาจรติ, อาปตฺติ ทุกฺกฏสฺสฯ ",
"pli-tv-bu-vb-np20:2.9":	"ยโต กยิตญฺจ โหติ วิกฺกยิตญฺจ อตฺตโน ภณฺฑํ ปรหตฺถคตํ ปรภณฺฑํ อตฺตโน หตฺถคตํ, นิสฺสคฺคิยํ โหติฯ ",
"pli-tv-bu-vb-np20:2.10":	"นิสฺสชฺชิตพฺพํ สงฺฆสฺส วา คณสฺส วา ปุคฺคลสฺส วาฯ ",
"pli-tv-bu-vb-np20:2.11":	"เอวญฺจ ปน, ภิกฺขเว, นิสฺสชฺชิตพฺพํฯ ",
"pli-tv-bu-vb-np20:2.12":	"…เป… ",
"pli-tv-bu-vb-np20:2.13":	"“อหํ, ภนฺเต, นานปฺปการกํ กยวิกฺกยํ สมาปชฺชึฯ ",
"pli-tv-bu-vb-np20:2.14":	"อิทํ เม นิสฺสคฺคิยํฯ ",
"pli-tv-bu-vb-np20:2.15":	"อิมาหํ สงฺฆสฺส นิสฺสชฺชามี”ติ …เป… ",
"pli-tv-bu-vb-np20:2.16":	"ทเทยฺยาติ …เป… ",
"pli-tv-bu-vb-np20:2.17":	"ทเทยฺยุนฺติ …เป… ",
"pli-tv-bu-vb-np20:2.18":	"อายสฺมโต ทมฺมีติฯ ",
"pli-tv-bu-vb-np20:2.19.1":	"กยวิกฺกเย กยวิกฺกยสญฺญี, นิสฺสคฺคิยํ ปาจิตฺติยํฯ ",
"pli-tv-bu-vb-np20:2.20":	"กยวิกฺกเย เวมติโก, นิสฺสคฺคิยํ ปาจิตฺติยํฯ ",
"pli-tv-bu-vb-np20:2.21":	"กยวิกฺกเย นกยวิกฺกยสญฺญี, นิสฺสคฺคิยํ ปาจิตฺติยํฯ ",
"pli-tv-bu-vb-np20:2.22":	"นกยวิกฺกเย กยวิกฺกยสญฺญี, อาปตฺติ ทุกฺกฏสฺสฯ ",
"pli-tv-bu-vb-np20:2.23":	"นกยวิกฺกเย เวมติโก, อาปตฺติ ทุกฺกฏสฺสฯ ",
"pli-tv-bu-vb-np20:2.24":	"นกยวิกฺกเย นกยวิกฺกยสญฺญี, อนาปตฺติฯ ",
"pli-tv-bu-vb-np20:2.25.1":	"อนาปตฺติ—",
"pli-tv-bu-vb-np20:2.26":	"อคฺฆํ ปุจฺฉติ, ",
"pli-tv-bu-vb-np20:2.27":	"กปฺปิยการกสฺส อาจิกฺขติ, ",
"pli-tv-bu-vb-np20:2.28":	"“อิทํ อมฺหากํ อตฺถิ, อมฺหากญฺจ อิมินา จ อิมินา จ อตฺโถ”ติ ภณติ, ",
"pli-tv-bu-vb-np20:2.29":	"อุมฺมตฺตกสฺส, ",
"pli-tv-bu-vb-np20:2.30":	"อาทิกมฺมิกสฺสาติฯ ",
"pli-tv-bu-vb-np20:2.31":	"กยวิกฺกยสิกฺขาปทํ นิฏฺฐิตํ ทสมํฯ ",
"pli-tv-bu-vb-np20:2.32":	"โกสิยวคฺโค ทุติโยฯ ",
"pli-tv-bu-vb-np20:2.33":	"ตสฺสุทฺทานํ ",
"pli-tv-bu-vb-np20:2.34":	"โกสิยา สุทฺธเทฺวภาคา, ",
"pli-tv-bu-vb-np20:2.35":	"ฉพฺพสฺสานิ นิสีทนํ; ",
"pli-tv-bu-vb-np20:2.36":	"เทฺว จ โลมานิ อุคฺคเณฺห, ",
"pli-tv-bu-vb-np20:2.37":	"อุโภ นานปฺปการกาติฯ "
}	
