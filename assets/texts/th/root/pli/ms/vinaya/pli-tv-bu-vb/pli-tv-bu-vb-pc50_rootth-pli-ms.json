{	
"pli-tv-bu-vb-pc50:0.1":	"เถรวาท วินย ",
"pli-tv-bu-vb-pc50:0.2":	"มหาวิภงฺค ",
"pli-tv-bu-vb-pc50:0.3":	"ปาจิตฺติยกณฺฑ ",
"pli-tv-bu-vb-pc50:0.4":	"อเจลกวคฺค ",
"pli-tv-bu-vb-pc50:0.5":	"๕๐ฯ อุโยฺยธิกสิกฺขาปท ",
"pli-tv-bu-vb-pc50:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pc50:1.2":	"เตน โข ปน สมเยน ฉพฺพคฺคิยา ภิกฺขู ทิรตฺตติรตฺตํ เสนาย วสมานา อุโยฺยธิกมฺปิ พลคฺคมฺปิ เสนาพฺยูหมฺปิ อนีกทสฺสนมฺปิ คจฺฉนฺติฯ ",
"pli-tv-bu-vb-pc50:1.3":	"อญฺญตโรปิ ฉพฺพคฺคิโย ภิกฺขุ อุโยฺยธิกํ คนฺตฺวา กณฺเฑน ปฏิวิทฺโธ โหติฯ ",
"pli-tv-bu-vb-pc50:1.4":	"มนุสฺสา ตํ ภิกฺขุํ อุปฺปณฺเฑสุํ—",
"pli-tv-bu-vb-pc50:1.5":	"“กจฺจิ, ภนฺเต, สุยุทฺธํ อโหสิ, กติ เต ลกฺขานิ ลทฺธานี”ติ? ",
"pli-tv-bu-vb-pc50:1.6":	"โส ภิกฺขุ เตหิ มนุเสฺสหิ อุปฺปณฺฑิยมาโน มงฺกุ อโหสิฯ ",
"pli-tv-bu-vb-pc50:1.7":	"มนุสฺสา อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc50:1.8":	"“กถญฺหิ นาม สมณา สกฺยปุตฺติยา อุโยฺยธิกํ ทสฺสนาย อาคจฺฉิสฺสนฺติฯ ",
"pli-tv-bu-vb-pc50:1.9":	"อมฺหากมฺปิ อลาภา, อมฺหากมฺปิ ทุลฺลทฺธํ, เย มยํ อาชีวสฺส เหตุ ปุตฺตทารสฺส การณา อุโยฺยธิกํ อาคจฺฉามา”ติฯ ",
"pli-tv-bu-vb-pc50:1.10":	"อโสฺสสุํ โข ภิกฺขู เตสํ มนุสฺสานํ อุชฺฌายนฺตานํ ขิยฺยนฺตานํ วิปาเจนฺตานํฯ ",
"pli-tv-bu-vb-pc50:1.11":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc50:1.12":	"“กถญฺหิ นาม ฉพฺพคฺคิยา ภิกฺขู อุโยฺยธิกํ ทสฺสนาย คจฺฉิสฺสนฺตี”ติ …เป… ",
"pli-tv-bu-vb-pc50:1.13":	"“สจฺจํ กิร ตุเมฺห, ภิกฺขเว, อุโยฺยธิกํ ทสฺสนาย คจฺฉถา”ติ? ",
"pli-tv-bu-vb-pc50:1.14":	"“สจฺจํ, ภควา”ติฯ ",
"pli-tv-bu-vb-pc50:1.15":	"วิครหิ พุทฺโธ ภควา …เป… ",
"pli-tv-bu-vb-pc50:1.16":	"กถญฺหิ นาม ตุเมฺห, โมฆปุริสา, อุโยฺยธิกํ ทสฺสนาย คจฺฉิสฺสถฯ ",
"pli-tv-bu-vb-pc50:1.17":	"เนตํ, โมฆปุริสา, อปฺปสนฺนานํ วา ปสาทาย …เป… ",
"pli-tv-bu-vb-pc50:1.18":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc50:1.19.1":	"“ทิรตฺตติรตฺตญฺเจ ภิกฺขุ เสนาย วสมาโน อุโยฺยธิกํ วา พลคฺคํ วา เสนาพฺยูหํ วา อนีกทสฺสนํ วา คจฺเฉยฺย, ปาจิตฺติยนฺ”ติฯ ",
"pli-tv-bu-vb-pc50:2.1.1":	"ทิรตฺตติรตฺตญฺเจ ภิกฺขุ เสนาย วสมาโนติ ",
"pli-tv-bu-vb-pc50:2.1.2":	"เทฺวติโสฺส รตฺติโย วสมาโนฯ ",
"pli-tv-bu-vb-pc50:2.1.3":	"อุโยฺยธิกํ นาม ",
"pli-tv-bu-vb-pc50:2.1.4":	"ยตฺถ สมฺปหาโร ทิสฺสติฯ ",
"pli-tv-bu-vb-pc50:2.1.5":	"พลคฺคํ นาม ",
"pli-tv-bu-vb-pc50:2.1.6":	"เอตฺตกา หตฺถี, เอตฺตกา อสฺสา, เอตฺตกา รถา, เอตฺตกา ปตฺตีฯ ",
"pli-tv-bu-vb-pc50:2.1.7":	"เสนาพฺยูหํ นาม ",
"pli-tv-bu-vb-pc50:2.1.8":	"อิโต หตฺถี โหนฺตุ, อิโต อสฺสา โหนฺตุ, อิโต รถา โหนฺตุ, อิโต ปตฺติกา โหนฺตุฯ ",
"pli-tv-bu-vb-pc50:2.1.9":	"อนีกํ นาม ",
"pli-tv-bu-vb-pc50:2.1.10":	"หตฺถานีกํ, อสฺสานีกํ, รถานีกํ, ปตฺตานีกํฯ ",
"pli-tv-bu-vb-pc50:2.1.11":	"ตโย หตฺถี ปจฺฉิมํ หตฺถานีกํ, ตโย อสฺสา ปจฺฉิมํ อสฺสานีกํ, ตโย รถา ปจฺฉิมํ รถานีกํ, จตฺตาโร ปุริสา สรหตฺถา ปตฺตี ปจฺฉิมํ ปตฺตานีกํฯ ",
"pli-tv-bu-vb-pc50:2.1.12":	"ทสฺสนาย คจฺฉติ, อาปตฺติ ทุกฺกฏสฺสฯ ",
"pli-tv-bu-vb-pc50:2.1.13":	"ยตฺถ ฐิโต ปสฺสติ, อาปตฺติ ปาจิตฺติยสฺสฯ ",
"pli-tv-bu-vb-pc50:2.1.14":	"ทสฺสนูปจารํ วิชหิตฺวา ปุนปฺปุนํ ปสฺสติ, อาปตฺติ ปาจิตฺติยสฺสฯ ",
"pli-tv-bu-vb-pc50:2.2.1":	"เอกเมกํ ทสฺสนาย คจฺฉติ, อาปตฺติ ทุกฺกฏสฺสฯ ",
"pli-tv-bu-vb-pc50:2.2.2":	"ยตฺถ ฐิโต ปสฺสติ, อาปตฺติ ทุกฺกฏสฺสฯ ",
"pli-tv-bu-vb-pc50:2.2.3":	"ทสฺสนูปจารํ วิชหิตฺวา ปุนปฺปุนํ ปสฺสติ, อาปตฺติ ทุกฺกฏสฺสฯ ",
"pli-tv-bu-vb-pc50:2.3.1":	"อนาปตฺติ—",
"pli-tv-bu-vb-pc50:2.3.2":	"อาราเม ฐิโต ปสฺสติ, ",
"pli-tv-bu-vb-pc50:2.3.3":	"ภิกฺขุสฺส ฐิโตกาสํ วา นิสินฺโนกาสํ วา นิปนฺโนกาสํ วา อาคนฺตฺวา สมฺปหาโร ทิสฺสติ, ",
"pli-tv-bu-vb-pc50:2.3.4":	"ปฏิปถํ คจฺฉนฺโต ปสฺสติ, ",
"pli-tv-bu-vb-pc50:2.3.5":	"สติ กรณีเย คนฺตฺวา ปสฺสติ, ",
"pli-tv-bu-vb-pc50:2.3.6":	"อาปทาสุ, ",
"pli-tv-bu-vb-pc50:2.3.7":	"อุมฺมตฺตกสฺส, ",
"pli-tv-bu-vb-pc50:2.3.8":	"อาทิกมฺมิกสฺสาติฯ ",
"pli-tv-bu-vb-pc50:2.3.9":	"อุโยฺยธิกสิกฺขาปทํ นิฏฺฐิตํ ทสมํฯ ",
"pli-tv-bu-vb-pc50:2.3.10":	"อเจลกวคฺโค ปญฺจโมฯ ",
"pli-tv-bu-vb-pc50:2.3.11":	"ตสฺสุทฺทานํ ",
"pli-tv-bu-vb-pc50:2.3.12":	"ปูวํ กโถปนนฺทสฺส, ",
"pli-tv-bu-vb-pc50:2.3.13":	"ตยํปฏฺฐากเมว จ; ",
"pli-tv-bu-vb-pc50:2.3.14":	"มหานาโม ปเสนทิ, ",
"pli-tv-bu-vb-pc50:2.3.15":	"เสนาวิทฺโธ อิเม ทสาติฯ "
}	
