{	
"pli-tv-bu-vb-pc53:0.1":	"เถรวาท วินย ",
"pli-tv-bu-vb-pc53:0.2":	"มหาวิภงฺค ",
"pli-tv-bu-vb-pc53:0.3":	"ปาจิตฺติยกณฺฑ ",
"pli-tv-bu-vb-pc53:0.4":	"สุราปานวคฺค ",
"pli-tv-bu-vb-pc53:0.5":	"๕๓ฯ หสธมฺมสิกฺขาปท ",
"pli-tv-bu-vb-pc53:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pc53:1.2":	"เตน โข ปน สมเยน สตฺตรสวคฺคิยา ภิกฺขู อจิรวติยา นทิยา อุทเก กีฬนฺติฯ ",
"pli-tv-bu-vb-pc53:1.3":	"เตน โข ปน สมเยน ราชา ปเสนทิ โกสโล มลฺลิกาย เทวิยา สทฺธึ อุปริปาสาทวรคโต โหติฯ ",
"pli-tv-bu-vb-pc53:1.4":	"อทฺทสา โข ราชา ปเสนทิ โกสโล สตฺตรสวคฺคิเย ภิกฺขู อจิรวติยา นทิยา อุทเก กีฬนฺเตฯ ",
"pli-tv-bu-vb-pc53:1.5":	"ทิสฺวาน มลฺลิกํ เทวึ เอตทโวจ—",
"pli-tv-bu-vb-pc53:1.6":	"“เอเต เต, มลฺลิเก, อรหนฺโต อุทเก กีฬนฺตี”ติฯ ",
"pli-tv-bu-vb-pc53:1.7":	"“นิสฺสํสยํ โข, มหาราช, ภควตา สิกฺขาปทํ อปญฺญตฺตํฯ ",
"pli-tv-bu-vb-pc53:1.8":	"เต วา ภิกฺขู อปฺปกตญฺญุโน”ติฯ ",
"pli-tv-bu-vb-pc53:1.9":	"อถ โข รญฺโญ ปเสนทิสฺส โกสลสฺส เอตทโหสิ—",
"pli-tv-bu-vb-pc53:1.10":	"“เกน นุ โข อหํ อุปาเยน ภควโต จ น อาโรเจยฺยํ, ภควา จ ชาเนยฺย อิเม ภิกฺขู อุทเก กีฬิตา”ติ? ",
"pli-tv-bu-vb-pc53:1.11":	"อถ โข ราชา ปเสนทิ โกสโล สตฺตรสวคฺคิเย ภิกฺขู ปกฺโกสาเปตฺวา มหนฺตํ คุฬปิณฺฑํ อทาสิ—",
"pli-tv-bu-vb-pc53:1.12":	"“อิมํ, ภนฺเต, คุฬปิณฺฑํ ภควโต เทถา”ติฯ ",
"pli-tv-bu-vb-pc53:1.13":	"สตฺตรสวคฺคิยา ภิกฺขู ตํ คุฬปิณฺฑํ อาทาย เยน ภควา เตนุปสงฺกมึสุ; ",
"pli-tv-bu-vb-pc53:1.14":	"อุปสงฺกมิตฺวา ภควนฺตํ เอตทโวจุํ—",
"pli-tv-bu-vb-pc53:1.15":	"“อิมํ, ภนฺเต, คุฬปิณฺฑํ ราชา ปเสนทิ โกสโล ภควโต เทตี”ติฯ ",
"pli-tv-bu-vb-pc53:1.16":	"“กหํ ปน ตุเมฺห, ภิกฺขเว, ราชา อทฺทสา”ติฯ ",
"pli-tv-bu-vb-pc53:1.17":	"“อจิรวติยา นทิยา, ภควา, อุทเก กีฬนฺเต”ติฯ ",
"pli-tv-bu-vb-pc53:1.18":	"วิครหิ พุทฺโธ ภควา …เป… ",
"pli-tv-bu-vb-pc53:1.19":	"กถญฺหิ นาม ตุเมฺห, โมฆปุริสา, อุทเก กีฬิสฺสถฯ ",
"pli-tv-bu-vb-pc53:1.20":	"เนตํ, โมฆปุริสา, อปฺปสนฺนานํ วา ปสาทาย …เป… ",
"pli-tv-bu-vb-pc53:1.21":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc53:1.22.1":	"“อุทเก หสธมฺเม ปาจิตฺติยนฺ”ติฯ ",
"pli-tv-bu-vb-pc53:2.1.1":	"อุทเก หสธมฺโม นาม ",
"pli-tv-bu-vb-pc53:2.1.2":	"อุปริโคปฺผเก อุทเก หสาธิปฺปาโย นิมุชฺชติ วา อุมฺมุชฺชติ วา ปลวติ วา, อาปตฺติ ปาจิตฺติยสฺสฯ ",
"pli-tv-bu-vb-pc53:2.2.1":	"อุทเก หสธมฺเม หสธมฺมสญฺญี, อาปตฺติ ปาจิตฺติยสฺสฯ ",
"pli-tv-bu-vb-pc53:2.2.2":	"อุทเก หสธมฺเม เวมติโก, อาปตฺติ ปาจิตฺติยสฺสฯ ",
"pli-tv-bu-vb-pc53:2.2.3":	"อุทเก หสธมฺเม อหสธมฺมสญฺญี, อาปตฺติ ปาจิตฺติยสฺสฯ ",
"pli-tv-bu-vb-pc53:2.2.4":	"เหฏฺฐาโคปฺผเก อุทเก กีฬติ, อาปตฺติ ทุกฺกฏสฺสฯ ",
"pli-tv-bu-vb-pc53:2.2.5":	"อุทเก นาวาย กีฬติ, อาปตฺติ ทุกฺกฏสฺสฯ ",
"pli-tv-bu-vb-pc53:2.2.6":	"หตฺเถน วา ปาเทน วา กฏฺเฐน วา กฐลาย วา อุทกํ ปหรติ, อาปตฺติ ทุกฺกฏสฺสฯ ",
"pli-tv-bu-vb-pc53:2.2.7":	"ภาชนคตํ อุทกํ วา กญฺชิกํ วา ขีรํ วา ตกฺกํ วา รชนํ วา ปสฺสาวํ วา จิกฺขลฺลํ วา กีฬติ, อาปตฺติ ทุกฺกฏสฺสฯ ",
"pli-tv-bu-vb-pc53:2.2.8":	"อุทเก อหสธมฺเม หสธมฺมสญฺญี, อาปตฺติ ทุกฺกฏสฺสฯ ",
"pli-tv-bu-vb-pc53:2.2.9":	"อุทเก อหสธมฺเม เวมติโก, อาปตฺติ ทุกฺกฏสฺสฯ ",
"pli-tv-bu-vb-pc53:2.2.10":	"อุทเก อหสธมฺเม อหสธมฺมสญฺญี, อนาปตฺติฯ ",
"pli-tv-bu-vb-pc53:2.3.1":	"อนาปตฺติ—",
"pli-tv-bu-vb-pc53:2.3.2":	"น หสาธิปฺปาโย, ",
"pli-tv-bu-vb-pc53:2.3.3":	"สติ กรณีเย อุทกํ โอตริตฺวา นิมุชฺชติ วา อุมฺมุชฺชติ วา ปลวติ วา, ",
"pli-tv-bu-vb-pc53:2.3.4":	"ปารํ คจฺฉนฺโต นิมุชฺชติ วา อุมฺมุชฺชติ วา ปลวติ วา, ",
"pli-tv-bu-vb-pc53:2.3.5":	"อาปทาสุ, ",
"pli-tv-bu-vb-pc53:2.3.6":	"อุมฺมตฺตกสฺส, ",
"pli-tv-bu-vb-pc53:2.3.7":	"อาทิกมฺมิกสฺสาติฯ ",
"pli-tv-bu-vb-pc53:2.3.8":	"หสธมฺมสิกฺขาปทํ นิฏฺฐิตํ ตติยํฯ "
}	
