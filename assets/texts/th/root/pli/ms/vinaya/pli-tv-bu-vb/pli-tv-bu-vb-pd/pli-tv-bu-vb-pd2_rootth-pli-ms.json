{	
"pli-tv-bu-vb-pd2:0.1":	"เถรวาท วินย ",
"pli-tv-bu-vb-pd2:0.2":	"มหาวิภงฺค ",
"pli-tv-bu-vb-pd2:0.3":	"ปาฏิเทสนียกณฺฑ ",
"pli-tv-bu-vb-pd2:0.4":	"๒ฯ ทุติยปาฏิเทสนียสิกฺขาปท ",
"pli-tv-bu-vb-pd2:1.1":	"เตน สมเยน พุทฺโธ ภควา ราชคเห วิหรติ เวฬุวเน กลนฺทกนิวาเปฯ ",
"pli-tv-bu-vb-pd2:1.2":	"เตน โข ปน สมเยน ภิกฺขู กุเลสุ นิมนฺติตา ภุญฺชนฺติฯ ",
"pli-tv-bu-vb-pd2:1.3":	"ฉพฺพคฺคิยา ภิกฺขุนิโย ฉพฺพคฺคิยานํ ภิกฺขูนํ โวสาสนฺติโย ฐิตา โหนฺติ—",
"pli-tv-bu-vb-pd2:1.4":	"“อิธ สูปํ เทถ, อิธ โอทนํ เทถา”ติฯ ",
"pli-tv-bu-vb-pd2:1.5":	"ฉพฺพคฺคิยา ภิกฺขู ยาวทตฺถํ ภุญฺชนฺติฯ ",
"pli-tv-bu-vb-pd2:1.6":	"อญฺเญ ภิกฺขู น จิตฺตรูปํ ภุญฺชนฺติฯ ",
"pli-tv-bu-vb-pd2:1.7":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pd2:1.8":	"“กถญฺหิ นาม ฉพฺพคฺคิยา ภิกฺขู ภิกฺขุนิโย โวสาสนฺติโย น นิวาเรสฺสนฺตี”ติ …เป… ",
"pli-tv-bu-vb-pd2:1.9":	"“สจฺจํ กิร ตุเมฺห, ภิกฺขเว, ภิกฺขุนิโย โวสาสนฺติโย น นิวาเรถา”ติ? ",
"pli-tv-bu-vb-pd2:1.10":	"“สจฺจํ, ภควา”ติฯ ",
"pli-tv-bu-vb-pd2:1.11":	"วิครหิ พุทฺโธ ภควา …เป… ",
"pli-tv-bu-vb-pd2:1.12":	"กถญฺหิ นาม ตุเมฺห, โมฆปุริสา, ภิกฺขุนิโย โวสาสนฺติโย น นิวาเรสฺสถฯ ",
"pli-tv-bu-vb-pd2:1.13":	"เนตํ, โมฆปุริสา, อปฺปสนฺนานํ วา ปสาทาย …เป… ",
"pli-tv-bu-vb-pd2:1.14":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pd2:1.15.1":	"“ภิกฺขู ปเนว กุเลสุ นิมนฺติตา ภุญฺชนฺติ, ตตฺร เจ สา ภิกฺขุนี โวสาสมานรูปา ฐิตา โหติ—‘อิธ สูปํ เทถ, อิธ โอทนํ เทถา’ติ, เตหิ ภิกฺขูหิ สา ภิกฺขุนี อปสาเทตพฺพา— ‘อปสกฺก ตาว, ภคินิ, ยาว ภิกฺขู ภุญฺชนฺตี’ติฯ เอกสฺส เจปิ ภิกฺขุโน น ปฏิภาเสยฺย ตํ ภิกฺขุนึ อปสาเทตุํ— ‘อปสกฺก ตาว, ภคินิ, ยาว ภิกฺขู ภุญฺชนฺตี’ติ ปฏิเทเสตพฺพํ เตหิ ภิกฺขูหิ—",
"pli-tv-bu-vb-pd2:1.16":	"‘คารยฺหํ, อาวุโส, ธมฺมํ อาปชฺชิมฺหา อสปฺปายํ ปาฏิเทสนียํ, ตํ ปฏิเทเสมา’”ติฯ ",
"pli-tv-bu-vb-pd2:2.1.1":	"ภิกฺขู ปเนว กุเลสุ นิมนฺติตา ภุญฺชนฺตีติ ",
"pli-tv-bu-vb-pd2:2.1.2":	"กุลํ นาม จตฺตาริ กุลานิ— ขตฺติยกุลํ, พฺราหฺมณกุลํ, เวสฺสกุลํ, สุทฺทกุลํฯ ",
"pli-tv-bu-vb-pd2:2.1.3":	"นิมนฺติตา ภุญฺชนฺตีติ ",
"pli-tv-bu-vb-pd2:2.1.4":	"ปญฺจนฺนํ โภชนานํ อญฺญตเรน โภชเนน นิมนฺติตา ภุญฺชนฺติฯ ",
"pli-tv-bu-vb-pd2:2.1.5":	"ภิกฺขุนี นาม ",
"pli-tv-bu-vb-pd2:2.1.6":	"อุภโตสงฺเฆ อุปสมฺปนฺนาฯ ",
"pli-tv-bu-vb-pd2:2.1.7":	"โวสาสนฺตี นาม ",
"pli-tv-bu-vb-pd2:2.1.8":	"ยถามิตฺตตา ยถาสนฺทิฏฺฐตา ยถาสมฺภตฺตตา ยถาสมานุปชฺฌายกตา ยถาสมานาจริยกตา— “อิธ สูปํ เทถ, อิธ โอทนํ เทถา”ติฯ เอสา โวสาสนฺตี นามฯ ",
"pli-tv-bu-vb-pd2:2.1.9":	"เตหิ ภิกฺขูหีติ ",
"pli-tv-bu-vb-pd2:2.1.10":	"ภุญฺชมาเนหิ ภิกฺขูหิฯ ",
"pli-tv-bu-vb-pd2:2.1.11":	"สา ภิกฺขุนีติ ",
"pli-tv-bu-vb-pd2:2.1.12":	"ยา สา โวสาสนฺตี ภิกฺขุนีฯ ",
"pli-tv-bu-vb-pd2:2.1.13":	"เตหิ ภิกฺขูหิ สา ภิกฺขุนี อปสาเทตพฺพา— “อปสกฺก ตาว, ภคินิ, ยาว ภิกฺขู ภุญฺชนฺตี”ติฯ ",
"pli-tv-bu-vb-pd2:2.1.14":	"เอกสฺส เจปิ ภิกฺขุโน อนปสาทิโต— “ขาทิสฺสามิ ภุญฺชิสฺสามี”ติ ปฏิคฺคณฺหาติ, อาปตฺติ ทุกฺกฏสฺสฯ ",
"pli-tv-bu-vb-pd2:2.1.15":	"อชฺโฌหาเร อชฺโฌหาเร อาปตฺติ ปาฏิเทสนียสฺสฯ ",
"pli-tv-bu-vb-pd2:2.2.1":	"อุปสมฺปนฺนาย อุปสมฺปนฺนสญฺญี โวสาสนฺติยา น นิวาเรติ, อาปตฺติ ปาฏิเทสนียสฺสฯ ",
"pli-tv-bu-vb-pd2:2.2.2":	"อุปสมฺปนฺนาย เวมติโก โวสาสนฺติยา น นิวาเรติ, อาปตฺติ ปาฏิเทสนียสฺสฯ ",
"pli-tv-bu-vb-pd2:2.2.3":	"อุปสมฺปนฺนาย อนุปสมฺปนฺนสญฺญี โวสาสนฺติยา น นิวาเรติ, อาปตฺติ ปาฏิเทสนียสฺสฯ ",
"pli-tv-bu-vb-pd2:2.2.4":	"เอกโตอุปสมฺปนฺนาย โวสาสนฺติยา น นิวาเรติ, อาปตฺติ ทุกฺกฏสฺสฯ ",
"pli-tv-bu-vb-pd2:2.2.5":	"อนุปสมฺปนฺนาย อุปสมฺปนฺนสญฺญี, อาปตฺติ ทุกฺกฏสฺสฯ ",
"pli-tv-bu-vb-pd2:2.2.6":	"อนุปสมฺปนฺนาย เวมติโก, อาปตฺติ ทุกฺกฏสฺสฯ ",
"pli-tv-bu-vb-pd2:2.2.7":	"อนุปสมฺปนฺนาย อนุปสมฺปนฺนสญฺญี, อนาปตฺติฯ ",
"pli-tv-bu-vb-pd2:2.3.1":	"อนาปตฺติ—",
"pli-tv-bu-vb-pd2:2.3.2":	"อตฺตโน ภตฺตํ ทาเปติ น เทติ, ",
"pli-tv-bu-vb-pd2:2.3.3":	"อญฺเญสํ ภตฺตํ เทติ น ทาเปติ, ",
"pli-tv-bu-vb-pd2:2.3.4":	"ยํ น ทินฺนํ ตํ ทาเปติ, ",
"pli-tv-bu-vb-pd2:2.3.5":	"ยตฺถ น ทินฺนํ ตตฺถ ทาเปติ, ",
"pli-tv-bu-vb-pd2:2.3.6":	"สพฺเพสํ สมกํ ทาเปติ, ",
"pli-tv-bu-vb-pd2:2.3.7":	"สิกฺขมานา โวสาสติ, ",
"pli-tv-bu-vb-pd2:2.3.8":	"สามเณรี โวสาสติ, ",
"pli-tv-bu-vb-pd2:2.3.9":	"ปญฺจ โภชนานิ ฐเปตฺวา สพฺพตฺถ, อนาปตฺติ, ",
"pli-tv-bu-vb-pd2:2.3.10":	"อุมฺมตฺตกสฺส, ",
"pli-tv-bu-vb-pd2:2.3.11":	"อาทิกมฺมิกสฺสาติฯ ",
"pli-tv-bu-vb-pd2:2.3.12":	"ทุติยปาฏิเทสนียสิกฺขาปทํ นิฏฺฐิตํฯ "
}	
