{	
"pli-tv-bu-vb-pc83:0.1":	"เถรวาท วินย ",
"pli-tv-bu-vb-pc83:0.2":	"มหาวิภงฺค ",
"pli-tv-bu-vb-pc83:0.3":	"ปาจิตฺติยกณฺฑ ",
"pli-tv-bu-vb-pc83:0.4":	"รตนวคฺค ",
"pli-tv-bu-vb-pc83:0.5":	"๘๓ฯ อนฺเตปุรสิกฺขาปท ",
"pli-tv-bu-vb-pc83:1.1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pc83:1.1.2":	"เตน โข ปน สมเยน ราชา ปเสนทิ โกสโล อุยฺยานปาลํ อาณาเปสิ—“คจฺฉ, ภเณ, อุยฺยานํ โสเธหิฯ อุยฺยานํ คมิสฺสามา”ติฯ ",
"pli-tv-bu-vb-pc83:1.1.3":	"“เอวํ, เทวา”ติ โข โส อุยฺยานปาโล รญฺโญ ปเสนทิสฺส โกสลสฺส ปฏิสฺสุตฺวา อุยฺยานํ โสเธนฺโต อทฺทส ภควนฺตํ อญฺญตรสฺมึ รุกฺขมูเล นิสินฺนํฯ ",
"pli-tv-bu-vb-pc83:1.1.4":	"ทิสฺวาน เยน ราชา ปเสนทิ โกสโล เตนุปสงฺกมิ; อุปสงฺกมิตฺวา ราชานํ ปเสนทึ โกสลํ เอตทโวจ—“สุทฺธํ, เทว, อุยฺยานํฯ อปิ จ ภควา ตตฺถ นิสินฺโน”ติฯ ",
"pli-tv-bu-vb-pc83:1.1.5":	"“โหตุ, ภเณฯ มยํ ภควนฺตํ ปยิรุปาสิสฺสามา”ติฯ ",
"pli-tv-bu-vb-pc83:1.1.6":	"อถ โข ราชา ปเสนทิ โกสโล อุยฺยานํ คนฺตฺวา เยน ภควา เตนุปสงฺกมิฯ เตน โข ปน สมเยน อญฺญตโร อุปาสโก ภควนฺตํ ปยิรุปาสนฺโต นิสินฺโน โหติฯ ",
"pli-tv-bu-vb-pc83:1.1.7":	"อทฺทสา โข ราชา ปเสนทิ โกสโล ตํ อุปาสกํ ภควนฺตํ ปยิรุปาสนฺตํ นิสินฺนํฯ ทิสฺวาน ภีโต อฏฺฐาสิฯ ",
"pli-tv-bu-vb-pc83:1.1.8":	"อถ โข รญฺโญ ปเสนทิสฺส โกสลสฺส เอตทโหสิ—“นารหตายํ ปุริโส ปาโป โหตุํ, ยถา ภควนฺตํ ปยิรุปาสตี”ติฯ เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ ",
"pli-tv-bu-vb-pc83:1.1.9":	"อถ โข โส อุปาสโก ภควโต คารเวน ราชานํ ปเสนทึ โกสลํ เนว อภิวาเทสิ น ปจฺจุฏฺฐาสิฯ อถ โข ราชา ปเสนทิ โกสโล อนตฺตมโน อโหสิ—“กถญฺหิ นามายํ ปุริโส มยิ อาคเต เนว อภิวาเทสฺสติ น ปจฺจุฏฺเฐสฺสตี”ติฯ ",
"pli-tv-bu-vb-pc83:1.1.10":	"อถ โข ภควา ราชานํ ปเสนทึ โกสลํ อนตฺตมนํ วิทิตฺวา ราชานํ ปเสนทึ โกสลํ เอตทโวจ—“เอโส โข, มหาราช, อุปาสโก พหุสฺสุโต อาคตาคโม กาเมสุ วีตราโค”ติฯ ",
"pli-tv-bu-vb-pc83:1.1.11":	"อถ โข รญฺโญ ปเสนทิสฺส โกสลสฺส เอตทโหสิ—“นารหตายํ อุปาสโก โอรโก โหตุํ, ภควาปิ อิมสฺส วณฺณํ ภาสตี”ติฯ ",
"pli-tv-bu-vb-pc83:1.1.12":	"ตํ อุปาสกํ เอตทโวจ—“วเทยฺยาสิ, อุปาสก, เยน อตฺโถ”ติฯ ",
"pli-tv-bu-vb-pc83:1.1.13":	"“สุฏฺฐุ, เทวา”ติฯ ",
"pli-tv-bu-vb-pc83:1.1.14":	"อถ โข ภควา ราชานํ ปเสนทึ โกสลํ ธมฺมิยา กถาย สนฺทเสฺสสิ สมาทเปสิ สมุตฺเตเชสิ สมฺปหํเสสิฯ อถ โข ราชา ปเสนทิ โกสโล ภควตา ธมฺมิยา กถาย สนฺทสฺสิโต สมาทปิโต สมุตฺเตชิโต สมฺปหํสิโต อุฏฺฐายาสนา ภควนฺตํ อภิวาเทตฺวา ปทกฺขิณํ กตฺวา ปกฺกามิฯ ",
"pli-tv-bu-vb-pc83:1.1.15":	"เตน โข ปน สมเยน ราชา ปเสนทิ โกสโล อุปริปาสาทวรคโต โหติฯ อทฺทสา โข ราชา ปเสนทิ โกสโล ตํ อุปาสกํ รถิกาย ฉตฺตปาณึ คจฺฉนฺตํฯ ",
"pli-tv-bu-vb-pc83:1.1.16":	"ทิสฺวาน ปกฺโกสาเปตฺวา เอตทโวจ—“ตฺวํ กิร, อุปาสก, พหุสฺสุโต อาคตาคโมฯ ",
"pli-tv-bu-vb-pc83:1.1.17":	"สาธุ, อุปาสก, อมฺหากํ อิตฺถาคารํ ธมฺมํ วาเจหี”ติฯ ",
"pli-tv-bu-vb-pc83:1.1.18":	"“ยมหํ, เทว, ชานามิ อยฺยานํ วาหสา, อยฺยาว เทวสฺส อิตฺถาคารํ ธมฺมํ วาเจสฺสนฺตี”ติฯ ",
"pli-tv-bu-vb-pc83:1.2.1":	"อถ โข ราชา ปเสนทิ โกสโล—“สจฺจํ โข อุปาสโก อาหา”ติ เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺโน โข ราชา ปเสนทิ โกสโล ภควนฺตํ เอตทโวจ—",
"pli-tv-bu-vb-pc83:1.2.2":	"“สาธุ, ภนฺเต, ภควา เอกํ ภิกฺขุํ อาณาเปตุ โย อมฺหากํ อิตฺถาคารํ ธมฺมํ วาเจสฺสตี”ติฯ ",
"pli-tv-bu-vb-pc83:1.2.3":	"อถ โข ภควา ราชานํ ปเสนทึ โกสลํ ธมฺมิยา กถาย สนฺทเสฺสสิ …เป… ปทกฺขิณํ กตฺวา ปกฺกามิฯ ",
"pli-tv-bu-vb-pc83:1.2.4":	"อถ โข ภควา อายสฺมนฺตํ อานนฺทํ อามนฺเตสิ—“เตนหานนฺท, รญฺโญ อิตฺถาคารํ ธมฺมํ วาเจหี”ติฯ ",
"pli-tv-bu-vb-pc83:1.2.5":	"“เอวํ, ภนฺเต”ติ โข อายสฺมา อานนฺโท ภควโต ปฏิสฺสุตฺวา กาเลน กาลํ ปวิสิตฺวา รญฺโญ อิตฺถาคารํ ธมฺมํ วาเจติฯ ",
"pli-tv-bu-vb-pc83:1.2.6":	"อถ โข อายสฺมา อานนฺโท ปุพฺพณฺหสมยํ นิวาเสตฺวา ปตฺตจีวรมาทาย เยน รญฺโญ ปเสนทิสฺส โกสลสฺส นิเวสนํ เตนุปสงฺกมิฯ ",
"pli-tv-bu-vb-pc83:1.2.7":	"เตน โข ปน สมเยน ราชา ปเสนทิ โกสโล มลฺลิกาย เทวิยา สทฺธึ สยนคโต โหติฯ ",
"pli-tv-bu-vb-pc83:1.2.8":	"อทฺทสา โข มลฺลิกา เทวี อายสฺมนฺตํ อานนฺทํ ทูรโตว อาคจฺฉนฺตํฯ ทิสฺวาน สหสา วุฏฺฐาสิ; ปีตกมฏฺฐํ ทุสฺสํ ปภสฺสิตฺถฯ ",
"pli-tv-bu-vb-pc83:1.2.9":	"อถ โข อายสฺมา อานนฺโท ตโตว ปฏินิวตฺติตฺวา อารามํ คนฺตฺวา ภิกฺขูนํ เอตมตฺถํ อาโรเจสิฯ ",
"pli-tv-bu-vb-pc83:1.2.10":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc83:1.2.11":	"“กถญฺหิ นาม อายสฺมา อานนฺโท ปุพฺเพ อปฺปฏิสํวิทิโต รญฺโญ อนฺเตปุรํ ปวิสิสฺสตี”ติ …เป… ",
"pli-tv-bu-vb-pc83:1.2.12":	"“สจฺจํ กิร ตฺวํ, อานนฺท, ปุพฺเพ อปฺปฏิสํวิทิโต รญฺโญ อนฺเตปุรํ ปวิสสี”ติ? ",
"pli-tv-bu-vb-pc83:1.2.13":	"“สจฺจํ, ภควา”ติฯ ",
"pli-tv-bu-vb-pc83:1.2.14":	"วิครหิ พุทฺโธ ภควา …เป… ",
"pli-tv-bu-vb-pc83:1.2.15":	"กถญฺหิ นาม ตฺวํ, อานนฺท, ปุพฺเพ อปฺปฏิสํวิทิโต รญฺโญ อนฺเตปุรํ ปวิสิสฺสสิฯ ",
"pli-tv-bu-vb-pc83:1.2.16":	"เนตํ, อานนฺท, อปฺปสนฺนานํ วา ปสาทาย …เป… ",
"pli-tv-bu-vb-pc83:1.2.17":	"วิครหิตฺวา …เป… ",
"pli-tv-bu-vb-pc83:1.2.18":	"ธมฺมึ กถํ กตฺวา ภิกฺขู อามนฺเตสิ—",
"pli-tv-bu-vb-pc83:1.3.1":	"“ทสยิเม, ภิกฺขเว, อาทีนวา ราชนฺเตปุรปฺปเวสเนฯ ",
"pli-tv-bu-vb-pc83:1.3.2":	"กตเม ทส? ",
"pli-tv-bu-vb-pc83:1.3.3":	"อิธ, ภิกฺขเว, ราชา มเหสิยา สทฺธึ นิสินฺโน โหติ, ตตฺถ ภิกฺขุ ปวิสติฯ ",
"pli-tv-bu-vb-pc83:1.3.4":	"มเหสี วา ภิกฺขุํ ทิสฺวา สิตํ ปาตุกโรติฯ ",
"pli-tv-bu-vb-pc83:1.3.5":	"ภิกฺขุ วา มเหสึ ทิสฺวา สิตํ ปาตุกโรติฯ ",
"pli-tv-bu-vb-pc83:1.3.6":	"ตตฺถ รญฺโญ เอวํ โหติ—",
"pli-tv-bu-vb-pc83:1.3.7":	"‘อทฺธา อิเมสํ กตํ วา กริสฺสนฺติ วา’ติฯ ",
"pli-tv-bu-vb-pc83:1.3.8":	"อยํ, ภิกฺขเว, ปฐโม อาทีนโว ราชนฺเตปุรปฺปเวสเนฯ ",
"pli-tv-bu-vb-pc83:1.3.9":	"ปุน จปรํ, ภิกฺขเว, ราชา พหุกิจฺโจ พหุกรณีโยฯ ",
"pli-tv-bu-vb-pc83:1.3.10":	"อญฺญตรํ อิตฺถึ คนฺตฺวา นสฺสรติฯ ",
"pli-tv-bu-vb-pc83:1.3.11":	"สา เตน คพฺภํ คณฺหิฯ ",
"pli-tv-bu-vb-pc83:1.3.12":	"ตตฺถ รญฺโญ เอวํ โหติ—",
"pli-tv-bu-vb-pc83:1.3.13":	"‘น โข อิธ อญฺโญ โกจิ ปวิสติ อญฺญตฺร ปพฺพชิเตนฯ ",
"pli-tv-bu-vb-pc83:1.3.14":	"สิยา นุ โข ปพฺพชิตสฺส กมฺมนฺ’ติฯ ",
"pli-tv-bu-vb-pc83:1.3.15":	"อยํ, ภิกฺขเว, ทุติโย อาทีนโว ราชนฺเตปุรปฺปเวสเนฯ ",
"pli-tv-bu-vb-pc83:1.3.16":	"ปุน จปรํ, ภิกฺขเว, รญฺโญ อนฺเตปุเร อญฺญตรํ รตนํ นสฺสติฯ ",
"pli-tv-bu-vb-pc83:1.3.17":	"ตตฺถ รญฺโญ เอวํ โหติ—",
"pli-tv-bu-vb-pc83:1.3.18":	"‘น โข อิธ อญฺโญ โกจิ ปวิสติ อญฺญตฺร ปพฺพชิเตนฯ ",
"pli-tv-bu-vb-pc83:1.3.19":	"สิยา นุ โข ปพฺพชิตสฺส กมฺมนฺ’ติฯ ",
"pli-tv-bu-vb-pc83:1.3.20":	"อยํ, ภิกฺขเว, ตติโย อาทีนโว ราชนฺเตปุรปฺปเวสเนฯ ",
"pli-tv-bu-vb-pc83:1.3.21":	"ปุน จปรํ, ภิกฺขเว, รญฺโญ อนฺเตปุเร อพฺภนฺตรา คุยฺหมนฺตา พหิทฺธา สมฺเภทํ คจฺฉนฺติฯ ",
"pli-tv-bu-vb-pc83:1.3.22":	"ตตฺถ รญฺโญ เอวํ โหติ—",
"pli-tv-bu-vb-pc83:1.3.23":	"‘น โข อิธ อญฺโญ โกจิ ปวิสติ อญฺญตฺร ปพฺพชิเตนฯ ",
"pli-tv-bu-vb-pc83:1.3.24":	"สิยา นุ โข ปพฺพชิตสฺส กมฺมนฺ’ติฯ ",
"pli-tv-bu-vb-pc83:1.3.25":	"อยํ, ภิกฺขเว, จตุตฺโถ อาทีนโว ราชนฺเตปุรปฺปเวสเนฯ ",
"pli-tv-bu-vb-pc83:1.3.26":	"ปุน จปรํ, ภิกฺขเว, รญฺโญ อนฺเตปุเร ปุตฺโต วา ปิตรํ ปตฺเถติ ปิตา วา ปุตฺตํ ปตฺเถติฯ ",
"pli-tv-bu-vb-pc83:1.3.27":	"เตสํ เอวํ โหติ—",
"pli-tv-bu-vb-pc83:1.3.28":	"‘น โข อิธ อญฺโญ โกจิ ปวิสติ อญฺญตฺร ปพฺพชิเตนฯ ",
"pli-tv-bu-vb-pc83:1.3.29":	"สิยา นุ โข ปพฺพชิตสฺส กมฺมนฺ’ติฯ ",
"pli-tv-bu-vb-pc83:1.3.30":	"อยํ, ภิกฺขเว, ปญฺจโม อาทีนโว ราชนฺเตปุรปฺปเวสเนฯ ",
"pli-tv-bu-vb-pc83:1.3.31":	"ปุน จปรํ, ภิกฺขเว, ราชา นีจฏฺฐานิยํ อุจฺเจ ฐาเน ฐเปติฯ ",
"pli-tv-bu-vb-pc83:1.3.32":	"เยสํ ตํ อมนาปํ เตสํ เอวํ โหติ—",
"pli-tv-bu-vb-pc83:1.3.33":	"‘ราชา โข ปพฺพชิเตน สํสฏฺโฐฯ ",
"pli-tv-bu-vb-pc83:1.3.34":	"สิยา นุ โข ปพฺพชิตสฺส กมฺมนฺ’ติฯ ",
"pli-tv-bu-vb-pc83:1.3.35":	"อยํ, ภิกฺขเว, ฉฏฺโฐ อาทีนโว, ราชนฺเตปุรปฺปเวสเนฯ ",
"pli-tv-bu-vb-pc83:1.3.36":	"ปุน จปรํ, ภิกฺขเว, ราชา อุจฺจฏฺฐานิยํ นีเจ ฐาเน ฐเปติฯ ",
"pli-tv-bu-vb-pc83:1.3.37":	"เยสํ ตํ อมนาปํ เตสํ เอวํ โหติ—",
"pli-tv-bu-vb-pc83:1.3.38":	"‘ราชา โข ปพฺพชิเตน สํสฏฺโฐฯ ",
"pli-tv-bu-vb-pc83:1.3.39":	"สิยา นุ โข ปพฺพชิตสฺส กมฺมนฺ’ติฯ ",
"pli-tv-bu-vb-pc83:1.3.40":	"อยํ, ภิกฺขเว, สตฺตโม อาทีนโว ราชนฺเตปุรปฺปเวสเนฯ ",
"pli-tv-bu-vb-pc83:1.3.41":	"ปุน จปรํ, ภิกฺขเว, ราชา อกาเล เสนํ อุโยฺยเชติฯ ",
"pli-tv-bu-vb-pc83:1.3.42":	"เยสํ ตํ อมนาปํ เตสํ เอวํ โหติ—",
"pli-tv-bu-vb-pc83:1.3.43":	"‘ราชา โข ปพฺพชิเตน สํสฏฺโฐฯ ",
"pli-tv-bu-vb-pc83:1.3.44":	"สิยา นุ โข ปพฺพชิตสฺส กมฺมนฺ’ติฯ ",
"pli-tv-bu-vb-pc83:1.3.45":	"อยํ, ภิกฺขเว, อฏฺฐโม อาทีนโว ราชนฺเตปุรปฺปเวสเนฯ ",
"pli-tv-bu-vb-pc83:1.3.46":	"ปุน จปรํ, ภิกฺขเว, ราชา กาเล เสนํ อุโยฺยเชตฺวา อนฺตรามคฺคโต นิวตฺตาเปติฯ ",
"pli-tv-bu-vb-pc83:1.3.47":	"เยสํ ตํ อมนาปํ เตสํ เอวํ โหติ—",
"pli-tv-bu-vb-pc83:1.3.48":	"‘ราชา โข ปพฺพชิเตน สํสฏฺโฐฯ ",
"pli-tv-bu-vb-pc83:1.3.49":	"สิยา นุ โข ปพฺพชิตสฺส กมฺมนฺ’ติฯ ",
"pli-tv-bu-vb-pc83:1.3.50":	"อยํ, ภิกฺขเว, นวโม อาทีนโว ราชนฺเตปุรปฺปเวสเนฯ ",
"pli-tv-bu-vb-pc83:1.3.51":	"ปุน จปรํ, ภิกฺขเว, รญฺโญ ราชนฺเตปุรํ หตฺถิสมฺมทฺทํ อสฺสสมฺมทฺทํ รถสมฺมทฺทํ รชนียานิ รูปสทฺทคนฺธรสโผฏฺฐพฺพานิ, ยานิ น ปพฺพชิตสฺส สารุปฺปานิฯ ",
"pli-tv-bu-vb-pc83:1.3.52":	"อยํ, ภิกฺขเว, ทสโม อาทีนโว ราชนฺเตปุรปฺปเวสเนฯ ",
"pli-tv-bu-vb-pc83:1.3.53":	"อิเม โข, ภิกฺขเว, ทส อาทีนวา ราชนฺเตปุรปฺปเวสเน”ติฯ ",
"pli-tv-bu-vb-pc83:1.3.54":	"อถ โข ภควา อายสฺมนฺตํ อานนฺทํ อเนกปริยาเยน วิครหิตฺวา ทุพฺภรตาย …เป… ",
"pli-tv-bu-vb-pc83:1.3.55":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc83:1.3.56.1":	"“โย ปน ภิกฺขุ รญฺโญ ขตฺติยสฺส มุทฺธาวสิตฺตสฺส อนิกฺขนฺตราชเก อนิคฺคตรตนเก ปุพฺเพ อปฺปฏิสํวิทิโต อินฺทขีลํ อติกฺกาเมยฺย, ปาจิตฺติยนฺ”ติฯ ",
"pli-tv-bu-vb-pc83:2.1.1":	"โย ปนาติ ",
"pli-tv-bu-vb-pc83:2.1.2":	"โย ยาทิโส …เป… ",
"pli-tv-bu-vb-pc83:2.1.3":	"ภิกฺขูติ ",
"pli-tv-bu-vb-pc83:2.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pc83:2.1.5":	"ขตฺติโย นาม ",
"pli-tv-bu-vb-pc83:2.1.6":	"อุภโต สุชาโต โหติ, มาติโต จ ปิติโต จ สํสุทฺธคหณิโก, ยาว สตฺตมา ปิตามหยุคา อกฺขิตฺโต อนุปกุฏฺโฐ ชาติวาเทนฯ ",
"pli-tv-bu-vb-pc83:2.1.7":	"มุทฺธาวสิตฺโต นาม ",
"pli-tv-bu-vb-pc83:2.1.8":	"ขตฺติยาภิเสเกน อภิสิตฺโต โหติฯ ",
"pli-tv-bu-vb-pc83:2.1.9":	"อนิกฺขนฺตราชเกติ ",
"pli-tv-bu-vb-pc83:2.1.10":	"ราชา สยนิฆรา อนิกฺขนฺโต โหติฯ ",
"pli-tv-bu-vb-pc83:2.1.11":	"อนิคฺคตรตนเกติ ",
"pli-tv-bu-vb-pc83:2.1.12":	"มเหสี สยนิฆรา อนิกฺขนฺตา โหติ, อุโภ วา อนิกฺขนฺตา โหนฺติฯ ",
"pli-tv-bu-vb-pc83:2.1.13":	"ปุพฺเพ อปฺปฏิสํวิทิโตติ ",
"pli-tv-bu-vb-pc83:2.1.14":	"ปุพฺเพ อนามนฺเตตฺวาฯ ",
"pli-tv-bu-vb-pc83:2.1.15":	"อินฺทขีโล นาม ",
"pli-tv-bu-vb-pc83:2.1.16":	"สยนิฆรสฺส อุมฺมาโร วุจฺจติฯ ",
"pli-tv-bu-vb-pc83:2.1.17":	"สยนิฆรํ นาม ",
"pli-tv-bu-vb-pc83:2.1.18":	"ยตฺถ กตฺถจิ รญฺโญ สยนํ ปญฺญตฺตํ โหติ, อนฺตมโส สาณิปาการปริกฺขิตฺตมฺปิฯ ",
"pli-tv-bu-vb-pc83:2.1.19":	"อินฺทขีลํ อติกฺกาเมยฺยาติ ",
"pli-tv-bu-vb-pc83:2.1.20":	"ปฐมํ ปาทํ อุมฺมารํ อติกฺกาเมติ, อาปตฺติ ทุกฺกฏสฺสฯ ",
"pli-tv-bu-vb-pc83:2.1.21":	"ทุติยํ ปาทํ อติกฺกาเมติ, อาปตฺติ ปาจิตฺติยสฺสฯ ",
"pli-tv-bu-vb-pc83:2.2.1":	"อปฺปฏิสํวิทิเต อปฺปฏิสํวิทิตสญฺญี อินฺทขีลํ อติกฺกาเมติ, อาปตฺติ ปาจิตฺติยสฺสฯ ",
"pli-tv-bu-vb-pc83:2.2.2":	"อปฺปฏิสํวิทิเต เวมติโก อินฺทขีลํ อติกฺกาเมติ, อาปตฺติ ปาจิตฺติยสฺสฯ ",
"pli-tv-bu-vb-pc83:2.2.3":	"อปฺปฏิสํวิทิเต ปฏิสํวิทิตสญฺญี อินฺทขีลํ อติกฺกาเมติ, อาปตฺติ ปาจิตฺติยสฺสฯ ",
"pli-tv-bu-vb-pc83:2.2.4":	"ปฏิสํวิทิเต อปฺปฏิสํวิทิตสญฺญี, อาปตฺติ ทุกฺกฏสฺสฯ ",
"pli-tv-bu-vb-pc83:2.2.5":	"ปฏิสํวิทิเต เวมติโก, อาปตฺติ ทุกฺกฏสฺสฯ ",
"pli-tv-bu-vb-pc83:2.2.6":	"ปฏิสํวิทิเต ปฏิสํวิทิตสญฺญี, อนาปตฺติฯ ",
"pli-tv-bu-vb-pc83:2.3.1":	"อนาปตฺติ—",
"pli-tv-bu-vb-pc83:2.3.2":	"ปฏิสํวิทิเต, ",
"pli-tv-bu-vb-pc83:2.3.3":	"น ขตฺติโย โหติ, ",
"pli-tv-bu-vb-pc83:2.3.4":	"น ขตฺติยาภิเสเกน อภิสิตฺโต โหติ, ",
"pli-tv-bu-vb-pc83:2.3.5":	"ราชา สยนิฆรา นิกฺขนฺโต โหติ, ",
"pli-tv-bu-vb-pc83:2.3.6":	"มเหสี สยนิฆรา นิกฺขนฺตา โหติ, ",
"pli-tv-bu-vb-pc83:2.3.7":	"อุโภ วา นิกฺขนฺตา โหนฺติ, ",
"pli-tv-bu-vb-pc83:2.3.8":	"น สยนิฆเร, ",
"pli-tv-bu-vb-pc83:2.3.9":	"อุมฺมตฺตกสฺส, ",
"pli-tv-bu-vb-pc83:2.3.10":	"อาทิกมฺมิกสฺสาติฯ ",
"pli-tv-bu-vb-pc83:2.3.11":	"อนฺเตปุรสิกฺขาปทํ นิฏฺฐิตํ ปฐมํฯ "
}	
