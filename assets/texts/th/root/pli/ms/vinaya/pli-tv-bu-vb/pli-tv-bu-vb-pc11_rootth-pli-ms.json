{	
"pli-tv-bu-vb-pc11:0.1":	"เถรวาท วินย ",
"pli-tv-bu-vb-pc11:0.2":	"มหาวิภงฺค ",
"pli-tv-bu-vb-pc11:0.3":	"ปาจิตฺติยกณฺฑ ",
"pli-tv-bu-vb-pc11:0.4":	"ภูตคามวคฺค ",
"pli-tv-bu-vb-pc11:0.5":	"๑๑ฯ ภูตคามสิกฺขาปท ",
"pli-tv-bu-vb-pc11:1.1":	"เตน สมเยน พุทฺโธ ภควา อาฬวิยํ วิหรติ อคฺคาฬเว เจติเยฯ ",
"pli-tv-bu-vb-pc11:1.2":	"เตน โข ปน สมเยน อาฬวกา ภิกฺขู นวกมฺมํ กโรนฺตา รุกฺขํ ฉินฺทนฺติปิ เฉทาเปนฺติปิฯ ",
"pli-tv-bu-vb-pc11:1.3":	"อญฺญตโรปิ อาฬวโก ภิกฺขุ รุกฺขํ ฉินฺทติฯ ",
"pli-tv-bu-vb-pc11:1.4":	"ตสฺมึ รุกฺเข อธิวตฺถา เทวตา ตํ ภิกฺขุํ เอตทโวจ—",
"pli-tv-bu-vb-pc11:1.5":	"“มา, ภนฺเต, อตฺตโน ภวนํ กตฺตุกาโม มยฺหํ ภวนํ ฉินฺที”ติฯ ",
"pli-tv-bu-vb-pc11:1.6":	"โส ภิกฺขุ อนาทิยนฺโต ฉินฺทิเยว, ตสฺสา จ เทวตาย ทารกสฺส พาหุํ อาโกเฏสิฯ ",
"pli-tv-bu-vb-pc11:1.7":	"อถ โข ตสฺสา เทวตาย เอตทโหสิ—",
"pli-tv-bu-vb-pc11:1.8":	"“ยนฺนูนาหํ อิมํ ภิกฺขุํ อิเธว ชีวิตา โวโรเปยฺยนฺ”ติฯ ",
"pli-tv-bu-vb-pc11:1.9":	"อถ โข ตสฺสา เทวตาย เอตทโหสิ—",
"pli-tv-bu-vb-pc11:1.10":	"“น โข เมตํ ปติรูปํ ยาหํ อิมํ ภิกฺขุํ อิเธว ชีวิตา โวโรเปยฺยํฯ ",
"pli-tv-bu-vb-pc11:1.11":	"ยนฺนูนาหํ ภควโต เอตมตฺถํ อาโรเจยฺยนฺ”ติฯ ",
"pli-tv-bu-vb-pc11:1.12":	"อถ โข สา เทวตา เยน ภควา เตนุปสงฺกมิ; อุปสงฺกมิตฺวา ภควโต เอตมตฺถํ อาโรเจสิฯ ",
"pli-tv-bu-vb-pc11:1.13":	"“สาธุ สาธุ, เทวเตฯ ",
"pli-tv-bu-vb-pc11:1.14":	"สาธุ โข ตฺวํ, เทวเต, ตํ ภิกฺขุํ ชีวิตา น โวโรเปสิฯ ",
"pli-tv-bu-vb-pc11:1.15":	"สจชฺช ตฺวํ, เทวเต, ตํ ภิกฺขุํ ชีวิตา โวโรเปยฺยาสิ, พหุญฺจ ตฺวํ, เทวเต, อปุญฺญํ ปสเวยฺยาสิฯ ",
"pli-tv-bu-vb-pc11:1.16":	"คจฺฉ ตฺวํ, เทวเต, อมุกสฺมึ โอกาเส รุกฺโข วิวิตฺโต ตสฺมึ อุปคจฺฉา”ติฯ ",
"pli-tv-bu-vb-pc11:1.17":	"มนุสฺสา อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc11:1.18":	"“กถญฺหิ นาม สมณา สกฺยปุตฺติยา รุกฺขํ ฉินฺทิสฺสนฺติปิ เฉทาเปสฺสนฺติปิ เอกินฺทฺริยํ สมณา สกฺยปุตฺติยา ชีวํ วิเหเฐนฺตี”ติฯ ",
"pli-tv-bu-vb-pc11:1.19":	"อโสฺสสุํ โข ภิกฺขู เตสํ มนุสฺสานํ อุชฺฌายนฺตานํ ขิยฺยนฺตานํ วิปาเจนฺตานํฯ ",
"pli-tv-bu-vb-pc11:1.20":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc11:1.21":	"“กถญฺหิ นาม อาฬวกา ภิกฺขู รุกฺขํ ฉินฺทิสฺสนฺติปิ เฉทาเปสฺสนฺติปี”ติ …เป… ",
"pli-tv-bu-vb-pc11:1.22":	"“สจฺจํ กิร ตุเมฺห, ภิกฺขเว, รุกฺขํ ฉินฺทถาปิ เฉทาเปถาปี”ติ? ",
"pli-tv-bu-vb-pc11:1.23":	"“สจฺจํ, ภควา”ติฯ ",
"pli-tv-bu-vb-pc11:1.24":	"วิครหิ พุทฺโธ ภควา …เป… ",
"pli-tv-bu-vb-pc11:1.25":	"กถญฺหิ นาม ตุเมฺห, โมฆปุริสา, รุกฺขํ ฉินฺทิสฺสถาปิ, เฉทาเปสฺสถาปิฯ ",
"pli-tv-bu-vb-pc11:1.26":	"ชีวสญฺญิโน หิ, โมฆปุริสา, มนุสฺสา รุกฺขสฺมึฯ ",
"pli-tv-bu-vb-pc11:1.27":	"เนตํ, โมฆปุริสา, อปฺปสนฺนานํ วา ปสาทาย …เป… ",
"pli-tv-bu-vb-pc11:1.28":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc11:1.29.1":	"“ภูตคามปาตพฺยตาย ปาจิตฺติยนฺ”ติฯ ",
"pli-tv-bu-vb-pc11:2.1.1":	"ภูตคาโม นาม ",
"pli-tv-bu-vb-pc11:2.1.2":	"ปญฺจ พีชชาตานิ— มูลพีชํ, ขนฺธพีชํ, ผฬุพีชํ, อคฺคพีชํ, พีชพีชเมว ปญฺจมํฯ ",
"pli-tv-bu-vb-pc11:2.1.3":	"มูลพีชํ นาม—",
"pli-tv-bu-vb-pc11:2.1.4":	"หลิทฺทิ, สิงฺคิเวรํ, วจา, วจตฺตํ, อติวิสา, กฏุกโรหิณี, อุสีรํ, ภทฺทมุตฺตกํ, ยานิ วา ปนญฺญานิปิ อตฺถิ มูเล ชายนฺติ, มูเล สญฺชายนฺติ, เอตํ มูลพีชํ นามฯ ",
"pli-tv-bu-vb-pc11:2.1.5":	"ขนฺธพีชํ นาม—",
"pli-tv-bu-vb-pc11:2.1.6":	"อสฺสตฺโถ, นิโคฺรโธ, ปิลกฺโข, อุทุมฺพโร, กจฺฉโก, กปิตฺถโน, ยานิ วา ปนญฺญานิปิ อตฺถิ ขนฺเธ ชายนฺติ, ขนฺเธ สญฺชายนฺติ, เอตํ ขนฺธพีชํ นามฯ ",
"pli-tv-bu-vb-pc11:2.1.7":	"ผฬุพีชํ นาม—",
"pli-tv-bu-vb-pc11:2.1.8":	"อุจฺฉุ, เวฬุ, นโฬ, ยานิ วา ปนญฺญานิปิ อตฺถิ ปพฺเพ ชายนฺติ, ปพฺเพ สญฺชายนฺติ, เอตํ ผฬุพีชํ นามฯ ",
"pli-tv-bu-vb-pc11:2.1.9":	"อคฺคพีชํ นาม—",
"pli-tv-bu-vb-pc11:2.1.10":	"อชฺชุกํ, ผณิชฺชกํ, หิริเวรํ, ยานิ วา ปนญฺญานิปิ อตฺถิ อคฺเค ชายนฺติ, อคฺเค สญฺชายนฺติ, เอตํ อคฺคพีชํ นามฯ ",
"pli-tv-bu-vb-pc11:2.1.11":	"พีชพีชํ นาม—",
"pli-tv-bu-vb-pc11:2.1.12":	"ปุพฺพณฺณํ, อปรณฺณํ, ยานิ วา ปนญฺญานิปิ อตฺถิ พีเช ชายนฺติ, พีเช สญฺชายนฺติ, เอตํ พีชพีชํ นามฯ ",
"pli-tv-bu-vb-pc11:2.2.1":	"พีเช พีชสญฺญี ฉินฺทติ วา เฉทาเปติ วา, ภินฺทติ วา เภทาเปติ วา, ปจติ วา ปจาเปติ วา, อาปตฺติ ปาจิตฺติยสฺสฯ ",
"pli-tv-bu-vb-pc11:2.2.2":	"พีเช เวมติโก ฉินฺทติ วา เฉทาเปติ วา, ภินฺทติ วา เภทาเปติ วา, ปจติ วา ปจาเปติ วา, อาปตฺติ ทุกฺกฏสฺสฯ ",
"pli-tv-bu-vb-pc11:2.2.3":	"พีเช อพีชสญฺญี ฉินฺทติ วา เฉทาเปติ วา, ภินฺทติ วา เภทาเปติ วา, ปจติ วา ปจาเปติ วา, อนาปตฺติฯ ",
"pli-tv-bu-vb-pc11:2.2.4":	"อพีเช พีชสญฺญี อาปตฺติ ทุกฺกฏสฺสฯ ",
"pli-tv-bu-vb-pc11:2.2.5":	"อพีเช เวมติโก, อาปตฺติ ทุกฺกฏสฺสฯ ",
"pli-tv-bu-vb-pc11:2.2.6":	"อพีเช อพีชสญฺญี, อนาปตฺติฯ ",
"pli-tv-bu-vb-pc11:2.3.1":	"อนาปตฺติ—",
"pli-tv-bu-vb-pc11:2.3.2":	"“อิมํ ชาน, อิมํ เทหิ, อิมํ อาหร, อิมินา อตฺโถ, อิมํ กปฺปิยํ กโรหี”ติ ภณติ, ",
"pli-tv-bu-vb-pc11:2.3.3":	"อสญฺจิจฺจ, ",
"pli-tv-bu-vb-pc11:2.3.4":	"อสฺสติยา, ",
"pli-tv-bu-vb-pc11:2.3.5":	"อชานนฺตสฺส, ",
"pli-tv-bu-vb-pc11:2.3.6":	"อุมฺมตฺตกสฺส, ",
"pli-tv-bu-vb-pc11:2.3.7":	"อาทิกมฺมิกสฺสาติฯ ",
"pli-tv-bu-vb-pc11:2.3.8":	"ภูตคามสิกฺขาปทํ นิฏฺฐิตํ ปฐมํฯ "
}	
