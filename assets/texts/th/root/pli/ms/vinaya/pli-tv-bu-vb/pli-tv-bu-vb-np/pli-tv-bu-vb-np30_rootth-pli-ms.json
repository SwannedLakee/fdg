{	
"pli-tv-bu-vb-np30:0.1":	"เถรวาท วินย ",
"pli-tv-bu-vb-np30:0.2":	"มหาวิภงฺค ",
"pli-tv-bu-vb-np30:0.3":	"นิสฺสคฺคิยกณฺฑ ",
"pli-tv-bu-vb-np30:0.4":	"ปตฺตวคฺค ",
"pli-tv-bu-vb-np30:0.5":	"๓๐ฯ ปริณตสิกฺขาปท ",
"pli-tv-bu-vb-np30:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-np30:1.2":	"เตน โข ปน สมเยน สาวตฺถิยํ อญฺญตรสฺส ปูคสฺส สงฺฆสฺส สจีวรภตฺตํ ปฏิยตฺตํ โหติ—",
"pli-tv-bu-vb-np30:1.3":	"“โภเชตฺวา จีวเรน อจฺฉาเทสฺสามา”ติฯ ",
"pli-tv-bu-vb-np30:1.4":	"อถ โข ฉพฺพคฺคิยา ภิกฺขู เยน โส ปูโค เตนุปสงฺกมึสุ; ",
"pli-tv-bu-vb-np30:1.5":	"อุปสงฺกมิตฺวา ตํ ปูคํ เอตทโวจุํ—",
"pli-tv-bu-vb-np30:1.6":	"“เทถาวุโส, อมฺหากํ อิมานิ จีวรานี”ติฯ ",
"pli-tv-bu-vb-np30:1.7":	"“น มยํ, ภนฺเต, ทสฺสามฯ ",
"pli-tv-bu-vb-np30:1.8":	"อมฺหากํ สงฺฆสฺส อนุวสฺสํ สจีวรภิกฺขา ปญฺญตฺตา”ติฯ ",
"pli-tv-bu-vb-np30:1.9":	"“พหู, อาวุโส, สงฺฆสฺส ทายกา, พหู สงฺฆสฺส ภตฺตาฯ ",
"pli-tv-bu-vb-np30:1.10":	"มยํ ตุเมฺห นิสฺสาย ตุเมฺห สมฺปสฺสนฺตา อิธ วิหรามฯ ",
"pli-tv-bu-vb-np30:1.11":	"ตุเมฺห เจ อมฺหากํ น ทสฺสถ, อถ โก จรหิ อมฺหากํ ทสฺสติ? ",
"pli-tv-bu-vb-np30:1.12":	"เทถาวุโส, อมฺหากํ อิมานิ จีวรานี”ติฯ ",
"pli-tv-bu-vb-np30:1.13":	"อถ โข โส ปูโค ฉพฺพคฺคิเยหิ ภิกฺขูหิ นิปฺปีฬิยมาโน ยถาปฏิยตฺตํ จีวรํ ฉพฺพคฺคิยานํ ภิกฺขูนํ ทตฺวา สงฺฆํ ภตฺเตน ปริวิสิฯ ",
"pli-tv-bu-vb-np30:1.14":	"เย เต ภิกฺขู ชานนฺติ สงฺฆสฺส สจีวรภตฺตํ ปฏิยตฺตํ, น จ ชานนฺติ ฉพฺพคฺคิยานํ ภิกฺขูนํ ทินฺนนฺติ, เต เอวมาหํสุ—",
"pli-tv-bu-vb-np30:1.15":	"“โอโณเชถาวุโส, สงฺฆสฺส จีวรนฺ”ติฯ ",
"pli-tv-bu-vb-np30:1.16":	"“นตฺถิ, ภนฺเตฯ ",
"pli-tv-bu-vb-np30:1.17":	"ยถาปฏิยตฺตํ จีวรํ อยฺยา ฉพฺพคฺคิยา อตฺตโน ปริณาเมสุนฺ”ติฯ ",
"pli-tv-bu-vb-np30:1.18":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-np30:1.19":	"“กถญฺหิ นาม ฉพฺพคฺคิยา ภิกฺขู ชานํ สงฺฆิกํ ลาภํ ปริณตํ อตฺตโน ปริณาเมสฺสนฺตี”ติฯ ",
"pli-tv-bu-vb-np30:1.20":	"อถ โข เต ภิกฺขู ฉพฺพคฺคิเย ภิกฺขู อเนกปริยาเยน วิครหิตฺวา ภควโต เอตมตฺถํ อาโรเจสุํ …เป… ",
"pli-tv-bu-vb-np30:1.21":	"“สจฺจํ กิร ตุเมฺห, ภิกฺขเว, ชานํ สงฺฆิกํ ลาภํ ปริณตํ อตฺตโน ปริณาเมถา”ติ? ",
"pli-tv-bu-vb-np30:1.22":	"“สจฺจํ, ภควา”ติฯ ",
"pli-tv-bu-vb-np30:1.23":	"วิครหิ พุทฺโธ ภควา …เป… ",
"pli-tv-bu-vb-np30:1.24":	"กถญฺหิ นาม ตุเมฺห, โมฆปุริสา, ชานํ สงฺฆิกํ ลาภํ ปริณตํ อตฺตโน ปริณาเมสฺสถฯ ",
"pli-tv-bu-vb-np30:1.25":	"เนตํ, โมฆปุริสา, อปฺปสนฺนานํ วา ปสาทาย …เป… ",
"pli-tv-bu-vb-np30:1.26":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-np30:1.27.1":	"“โย ปน ภิกฺขุ ชานํ สงฺฆิกํ ลาภํ ปริณตํ อตฺตโน ปริณาเมยฺย, นิสฺสคฺคิยํ ปาจิตฺติยนฺ”ติฯ ",
"pli-tv-bu-vb-np30:2.1":	"โย ปนาติ ",
"pli-tv-bu-vb-np30:2.2":	"โย ยาทิโส …เป… ",
"pli-tv-bu-vb-np30:2.3":	"ภิกฺขูติ ",
"pli-tv-bu-vb-np30:2.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-np30:2.5":	"ชานาติ นาม ",
"pli-tv-bu-vb-np30:2.6":	"สามํ วา ชานาติ อญฺเญ วา ตสฺส อาโรเจนฺติ โส วา อาโรเจติฯ ",
"pli-tv-bu-vb-np30:2.7":	"สงฺฆิกํ นาม ",
"pli-tv-bu-vb-np30:2.8":	"สงฺฆสฺส ทินฺนํ โหติ ปริจฺจตฺตํฯ ",
"pli-tv-bu-vb-np30:2.9":	"ลาโภ นาม ",
"pli-tv-bu-vb-np30:2.10":	"จีวรปิณฺฑปาตเสนาสนคิลานปฺปจฺจยเภสชฺชปริกฺขาราฯ อนฺตมโส จุณฺณปิณฺโฑปิ, ทนฺตกฏฺฐมฺปิ, ทสิกสุตฺตมฺปิฯ ",
"pli-tv-bu-vb-np30:2.11":	"ปริณตํ นาม ",
"pli-tv-bu-vb-np30:2.12":	"ทสฺสาม กริสฺสามาติ วาจา ภินฺนา โหติฯ ",
"pli-tv-bu-vb-np30:2.13":	"อตฺตโน ปริณาเมติ, ปโยเค ทุกฺกฏํฯ ",
"pli-tv-bu-vb-np30:2.14":	"ปฏิลาเภน นิสฺสคฺคิยํ โหติฯ ",
"pli-tv-bu-vb-np30:2.15":	"นิสฺสชฺชิตพฺพํ สงฺฆสฺส วา คณสฺส วา ปุคฺคลสฺส วาฯ ",
"pli-tv-bu-vb-np30:2.16":	"เอวญฺจ ปน, ภิกฺขเว, นิสฺสชฺชิตพฺพํฯ ",
"pli-tv-bu-vb-np30:2.17":	"…เป… ",
"pli-tv-bu-vb-np30:2.18":	"“อิทํ เม, ภนฺเต, ชานํ สงฺฆิกํ ลาภํ ปริณตํ อตฺตโน ปริณามิตํ นิสฺสคฺคิยํฯ ",
"pli-tv-bu-vb-np30:2.19":	"อิมาหํ สงฺฆสฺส นิสฺสชฺชามี”ติ …เป… ",
"pli-tv-bu-vb-np30:2.20":	"ทเทยฺยาติ …เป… ",
"pli-tv-bu-vb-np30:2.21":	"ทเทยฺยุนฺติ …เป… ",
"pli-tv-bu-vb-np30:2.22":	"อายสฺมโต ทมฺมีติฯ ",
"pli-tv-bu-vb-np30:2.23.1":	"ปริณเต ปริณตสญฺญี อตฺตโน ปริณาเมติ, นิสฺสคฺคิยํ ปาจิตฺติยํฯ ",
"pli-tv-bu-vb-np30:2.24":	"ปริณเต เวมติโก อตฺตโน ปริณาเมติ, อาปตฺติ ทุกฺกฏสฺสฯ ",
"pli-tv-bu-vb-np30:2.25":	"ปริณเต อปริณตสญฺญี อตฺตโน ปริณาเมติ, อนาปตฺติฯ ",
"pli-tv-bu-vb-np30:2.26":	"สงฺฆสฺส ปริณตํ อญฺญสงฺฆสฺส วา เจติยสฺส วา ปริณาเมติ, อาปตฺติ ทุกฺกฏสฺสฯ ",
"pli-tv-bu-vb-np30:2.27":	"เจติยสฺส ปริณตํ อญฺญเจติยสฺส วา สงฺฆสฺส วา ปุคฺคลสฺส วา ปริณาเมติ, อาปตฺติ ทุกฺกฏสฺสฯ ",
"pli-tv-bu-vb-np30:2.28":	"ปุคฺคลสฺส ปริณตํ อญฺญปุคฺคลสฺส วา สงฺฆสฺส วา เจติยสฺส วา ปริณาเมติ, อาปตฺติ ทุกฺกฏสฺสฯ ",
"pli-tv-bu-vb-np30:2.29":	"อปริณเต ปริณตสญฺญี, อาปตฺติ ทุกฺกฏสฺสฯ ",
"pli-tv-bu-vb-np30:2.30":	"อปริณเต เวมติโก, อาปตฺติ ทุกฺกฏสฺสฯ ",
"pli-tv-bu-vb-np30:2.31":	"อปริณเต อปริณตสญฺญี, อนาปตฺติฯ ",
"pli-tv-bu-vb-np30:2.32.1":	"อนาปตฺติ—",
"pli-tv-bu-vb-np30:2.33":	"กตฺถ เทมาติ ปุจฺฉิยมาโน ยตฺถ ตุมฺหากํ เทยฺยธมฺโม ปริโภคํ วา ลเภยฺย ปฏิสงฺขารํ วา ลเภยฺย จิรฏฺฐิติโก วา อสฺส ยตฺถ วา ปน ตุมฺหากํ จิตฺตํ ปสีทติ ตตฺถ เทถาติ ภณติ, ",
"pli-tv-bu-vb-np30:2.34":	"อุมฺมตฺตกสฺส, ",
"pli-tv-bu-vb-np30:2.35":	"อาทิกมฺมิกสฺสาติฯ ",
"pli-tv-bu-vb-np30:2.36":	"ปริณตสิกฺขาปทํ นิฏฺฐิตํ ทสมํฯ ",
"pli-tv-bu-vb-np30:2.37":	"ปตฺตวคฺโค ตติโยฯ ",
"pli-tv-bu-vb-np30:2.38":	"ตสฺสุทฺทานํ ",
"pli-tv-bu-vb-np30:2.39":	"เทฺว จ ปตฺตานิ เภสชฺชํ, ",
"pli-tv-bu-vb-np30:2.40":	"วสฺสิกา ทานปญฺจมํ; ",
"pli-tv-bu-vb-np30:2.41":	"สามํ วายาปนจฺเจโก, ",
"pli-tv-bu-vb-np30:2.42":	"สาสงฺกํ สงฺฆิเกน จาติฯ ",
"pli-tv-bu-vb-np30:2.43":	"“อุทฺทิฏฺฐา โข, อายสฺมนฺโต, ตึส นิสฺสคฺคิยา ปาจิตฺติยา ธมฺมาฯ ",
"pli-tv-bu-vb-np30:2.44":	"ตตฺถายสฺมนฺเต ปุจฺฉามิ—",
"pli-tv-bu-vb-np30:2.45":	"‘กจฺจิตฺถ ปริสุทฺธา’? ",
"pli-tv-bu-vb-np30:2.46":	"ทุติยมฺปิ ปุจฺฉามิ—",
"pli-tv-bu-vb-np30:2.47":	"‘กจฺจิตฺถ ปริสุทฺธา’? ",
"pli-tv-bu-vb-np30:2.48":	"ตติยมฺปิ ปุจฺฉามิ—",
"pli-tv-bu-vb-np30:2.49":	"‘กจฺจิตฺถ ปริสุทฺธา’? ",
"pli-tv-bu-vb-np30:2.50":	"ปริสุทฺเธตฺถายสฺมนฺโต, ตสฺมา ตุณฺหี, ",
"pli-tv-bu-vb-np30:2.51":	"เอวเมตํ ธารยามี”ติฯ ",
"pli-tv-bu-vb-np30:2.52":	"นิสฺสคฺคิยกณฺฑํ นิฏฺฐิตํฯ ",
"pli-tv-bu-vb-np30:2.53":	"ปาราชิกปาฬิ นิฏฺฐิตาฯ "
}	
