{	
"pli-tv-bu-vb-ss12:0.1":	"เถรวาท วินย ",
"pli-tv-bu-vb-ss12:0.2":	"มหาวิภงฺค ",
"pli-tv-bu-vb-ss12:0.3":	"สงฺฆาทิเสสกณฺฑ ",
"pli-tv-bu-vb-ss12:0.4":	"๑๒ฯ ทุพฺพจสิกฺขาปท ",
"pli-tv-bu-vb-ss12:1.1":	"เตน สมเยน พุทฺโธ ภควา โกสมฺพิยํ วิหรติ โฆสิตาราเมฯ ",
"pli-tv-bu-vb-ss12:1.2":	"เตน โข ปน สมเยน อายสฺมา ฉนฺโน อนาจารํ อาจรติฯ ",
"pli-tv-bu-vb-ss12:1.3":	"ภิกฺขู เอวมาหํสุ—",
"pli-tv-bu-vb-ss12:1.4":	"“มาวุโส ฉนฺน, เอวรูปํ อกาสิฯ ",
"pli-tv-bu-vb-ss12:1.5":	"เนตํ กปฺปตี”ติฯ ",
"pli-tv-bu-vb-ss12:1.6":	"โส เอวํ วเทติ—",
"pli-tv-bu-vb-ss12:1.7":	"“กึ นุ โข นาม ตุเมฺห, อาวุโส, มํ วตฺตพฺพํ มญฺญถ? ",
"pli-tv-bu-vb-ss12:1.8":	"อหํ โข นาม ตุเมฺห วเทยฺยํฯ ",
"pli-tv-bu-vb-ss12:1.9":	"อมฺหากํ พุทฺโธ อมฺหากํ ธมฺโม ",
"pli-tv-bu-vb-ss12:1.10":	"อมฺหากํ อยฺยปุตฺเตน ธมฺโม อภิสมิโตฯ ",
"pli-tv-bu-vb-ss12:1.11":	"เสยฺยถาปิ นาม มหาวาโต วายนฺโต ติณกฏฺฐปณฺณสฏํ เอกโต อุสฺสาเรยฺย, เสยฺยถา วา ปน นที ปพฺพเตยฺยา สงฺขเสวาลปณกํ เอกโต อุสฺสาเรยฺย; ",
"pli-tv-bu-vb-ss12:1.12":	"เอวเมว ตุเมฺห นานานามา นานาโคตฺตา นานาชจฺจา นานากุลา ปพฺพชิตา เอกโต อุสฺสาริตาฯ ",
"pli-tv-bu-vb-ss12:1.13":	"กึ นุ โข นาม ตุเมฺห, อาวุโส, มํ วตฺตพฺพํ มญฺญถ? ",
"pli-tv-bu-vb-ss12:1.14":	"อหํ โข นาม ตุเมฺห วเทยฺยํฯ ",
"pli-tv-bu-vb-ss12:1.15":	"อมฺหากํ พุทฺโธ อมฺหากํ ธมฺโม ",
"pli-tv-bu-vb-ss12:1.16":	"อมฺหากํ อยฺยปุตฺเตน ธมฺโม อภิสมิโต”ติฯ ",
"pli-tv-bu-vb-ss12:1.17":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-ss12:1.18":	"“กถญฺหิ นาม อายสฺมา ฉนฺโน ภิกฺขูหิ สหธมฺมิกํ วุจฺจมาโน อตฺตานํ อวจนียํ กริสฺสตี”ติฯ ",
"pli-tv-bu-vb-ss12:1.19":	"อถ โข เต ภิกฺขู อายสฺมนฺตํ ฉนฺนํ อเนกปริยาเยน วิครหิตฺวา ภควโต เอตมตฺถํ อาโรเจสุํ …เป… ",
"pli-tv-bu-vb-ss12:1.20":	"“สจฺจํ กิร ตฺวํ, ฉนฺน, ภิกฺขูหิ สหธมฺมิกํ วุจฺจมาโน อตฺตานํ อวจนียํ กโรสี”ติ? ",
"pli-tv-bu-vb-ss12:1.21":	"“สจฺจํ, ภควา”ติฯ ",
"pli-tv-bu-vb-ss12:1.22":	"วิครหิ พุทฺโธ ภควา …เป… ",
"pli-tv-bu-vb-ss12:1.23":	"กถญฺหิ นาม ตฺวํ, โมฆปุริส, ภิกฺขูหิ สหธมฺมิกํ วุจฺจมาโน อตฺตานํ อวจนียํ กริสฺสสิฯ ",
"pli-tv-bu-vb-ss12:1.24":	"เนตํ, โมฆปุริส, อปฺปสนฺนานํ วา ปสาทาย …เป… ",
"pli-tv-bu-vb-ss12:1.25":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-ss12:1.26.1":	"“ภิกฺขุ ปเนว ทุพฺพจชาติโก โหติ อุทฺเทสปริยาปนฺเนสุ สิกฺขาปเทสุ ภิกฺขูหิ สหธมฺมิกํ วุจฺจมาโน อตฺตานํ อวจนียํ กโรติ—",
"pli-tv-bu-vb-ss12:1.27":	"‘มา มํ อายสฺมนฺโต กิญฺจิ อวจุตฺถ กลฺยาณํ วา ปาปกํ วา, อหมฺปายสฺมนฺเต น กิญฺจิ วกฺขามิ กลฺยาณํ วา ปาปกํ วา, ",
"pli-tv-bu-vb-ss12:1.28":	"วิรมถายสฺมนฺโต มม วจนายา’ติ, ",
"pli-tv-bu-vb-ss12:1.29":	"โส ภิกฺขุ ภิกฺขูหิ เอวมสฺส วจนีโย—",
"pli-tv-bu-vb-ss12:1.30":	"‘มายสฺมา อตฺตานํ อวจนียํ อกาสิ, วจนียเมวายสฺมา อตฺตานํ กโรตุ, ",
"pli-tv-bu-vb-ss12:1.31":	"อายสฺมาปิ ภิกฺขู วเทตุ สหธมฺเมน, ภิกฺขูปิ อายสฺมนฺตํ วกฺขนฺติ สหธมฺเมนฯ ",
"pli-tv-bu-vb-ss12:1.32":	"เอวํ สํวทฺธา หิ ตสฺส ภควโต ปริสา ยทิทํ อญฺญมญฺญวจเนน อญฺญมญฺญวุฏฺฐาปเนนา’ติฯ ",
"pli-tv-bu-vb-ss12:1.33":	"เอวญฺจ โส ภิกฺขุ ภิกฺขูหิ วุจฺจมาโน ตเถว ปคฺคเณฺหยฺย, โส ภิกฺขุ ภิกฺขูหิ ยาวตติยํ สมนุภาสิตพฺโพ ตสฺส ปฏินิสฺสคฺคายฯ ",
"pli-tv-bu-vb-ss12:1.34":	"ยาวตติยญฺเจ สมนุภาสิยมาโน ตํ ปฏินิสฺสชฺเชยฺย, อิจฺเจตํ กุสลํ; ",
"pli-tv-bu-vb-ss12:1.35":	"โน เจ ปฏินิสฺสชฺเชยฺย, สงฺฆาทิเสโส”ติฯ ",
"pli-tv-bu-vb-ss12:2.1":	"ภิกฺขู ปเนว ทุพฺพจชาติโก โหตีติ ",
"pli-tv-bu-vb-ss12:2.2":	"ทุพฺพโจ โหติ โทวจสฺสกรเณหิ ธมฺเมหิ สมนฺนาคโต อกฺขโม อปฺปทกฺขิณคฺคาหี อนุสาสนึฯ ",
"pli-tv-bu-vb-ss12:2.3":	"อุทฺเทสปริยาปนฺเนสุ สิกฺขาปเทสูติ ",
"pli-tv-bu-vb-ss12:2.4":	"ปาติโมกฺขปริยาปนฺเนสุ สิกฺขาปเทสุฯ ",
"pli-tv-bu-vb-ss12:2.5":	"ภิกฺขูหีติ ",
"pli-tv-bu-vb-ss12:2.6":	"อญฺเญหิ ภิกฺขูหิฯ ",
"pli-tv-bu-vb-ss12:2.7":	"สหธมฺมิกํ นาม ",
"pli-tv-bu-vb-ss12:2.8":	"ยํ ภควตา ปญฺญตฺตํ สิกฺขาปทํ, เอตํ สหธมฺมิกํ นามฯ ",
"pli-tv-bu-vb-ss12:2.9":	"เตน วุจฺจมาโน อตฺตานํ อวจนียํ กโรติ—",
"pli-tv-bu-vb-ss12:2.10":	"“มา มํ อายสฺมนฺโต กิญฺจิ อวจุตฺถ กลฺยาณํ วา ปาปกํ วา, อหมฺปายสฺมนฺเต น กิญฺจิ วกฺขามิ กลฺยาณํ วา ปาปกํ วาฯ วิรมถายสฺมนฺโต มม วจนายา”ติฯ ",
"pli-tv-bu-vb-ss12:2.11":	"โส ภิกฺขูติ ",
"pli-tv-bu-vb-ss12:2.12":	"โย โส ทุพฺพจชาติโก ภิกฺขุฯ ",
"pli-tv-bu-vb-ss12:2.13":	"ภิกฺขูหีติ ",
"pli-tv-bu-vb-ss12:2.14":	"อญฺเญหิ ภิกฺขูหิฯ เย ปสฺสนฺติ เย สุณนฺติ เตหิ วตฺตพฺโพ—",
"pli-tv-bu-vb-ss12:2.15":	"“มายสฺมา อตฺตานํ อวจนียํ อกาสิฯ ",
"pli-tv-bu-vb-ss12:2.16":	"วจนียเมว อายสฺมา อตฺตานํ กโรตุฯ ",
"pli-tv-bu-vb-ss12:2.17":	"อายสฺมาปิ ภิกฺขู วเทตุ สหธมฺเมน, ภิกฺขูปิ อายสฺมนฺตํ วกฺขนฺติ สหธมฺเมนฯ ",
"pli-tv-bu-vb-ss12:2.18":	"เอวํ สํวทฺธา หิ ตสฺส ภควโต ปริสา ยทิทํ อญฺญมญฺญวจเนน อญฺญมญฺญวุฏฺฐาปเนนา”ติฯ ",
"pli-tv-bu-vb-ss12:2.19":	"ทุติยมฺปิ วตฺตพฺโพฯ ",
"pli-tv-bu-vb-ss12:2.20":	"ตติยมฺปิ วตฺตพฺโพฯ ",
"pli-tv-bu-vb-ss12:2.21":	"สเจ ปฏินิสฺสชฺชติ, อิจฺเจตํ กุสลํ; ",
"pli-tv-bu-vb-ss12:2.22":	"โน เจ ปฏินิสฺสชฺชติ, อาปตฺติ ทุกฺกฏสฺสฯ ",
"pli-tv-bu-vb-ss12:2.23":	"สุตฺวา น วทนฺติ, อาปตฺติ ทุกฺกฏสฺสฯ ",
"pli-tv-bu-vb-ss12:2.24":	"โส ภิกฺขุ สงฺฆมชฺฌมฺปิ อากฑฺฒิตฺวา วตฺตพฺโพ—",
"pli-tv-bu-vb-ss12:2.25":	"“มายสฺมา อตฺตานํ อวจนียํ อกาสิ …เป… ",
"pli-tv-bu-vb-ss12:2.26":	"อญฺญมญฺญวุฏฺฐาปเนนา”ติฯ ",
"pli-tv-bu-vb-ss12:2.27":	"ทุติยมฺปิ วตฺตพฺโพฯ ",
"pli-tv-bu-vb-ss12:2.28":	"ตติยมฺปิ วตฺตพฺโพฯ ",
"pli-tv-bu-vb-ss12:2.29":	"สเจ ปฏินิสฺสชฺชติ, อิจฺเจตํ กุสลํ; ",
"pli-tv-bu-vb-ss12:2.30":	"โน เจ ปฏินิสฺสชฺชติ, อาปตฺติ ทุกฺกฏสฺสฯ ",
"pli-tv-bu-vb-ss12:2.31":	"โส ภิกฺขุ สมนุภาสิตพฺโพฯ ",
"pli-tv-bu-vb-ss12:2.32":	"“เอวญฺจ ปน, ภิกฺขเว, สมนุภาสิตพฺโพฯ ",
"pli-tv-bu-vb-ss12:2.33":	"พฺยตฺเตน ภิกฺขุนา ปฏิพเลน สงฺโฆ ญาเปตพฺโพ—",
"pli-tv-bu-vb-ss12:2.34":	"‘สุณาตุ เม, ภนฺเต, สงฺโฆฯ ",
"pli-tv-bu-vb-ss12:2.35":	"อยํ อิตฺถนฺนาโม ภิกฺขุ ภิกฺขูหิ สหธมฺมิกํ วุจฺจมาโน อตฺตานํ อวจนียํ กโรติฯ ",
"pli-tv-bu-vb-ss12:2.36":	"โส ตํ วตฺถุํ น ปฏินิสฺสชฺชติฯ ",
"pli-tv-bu-vb-ss12:2.37":	"ยทิ สงฺฆสฺส ปตฺตกลฺลํ, สงฺโฆ อิตฺถนฺนามํ ภิกฺขุํ สมนุภาเสยฺย ตสฺส วตฺถุสฺส ปฏินิสฺสคฺคายฯ ",
"pli-tv-bu-vb-ss12:2.38":	"เอสา ญตฺติฯ ",
"pli-tv-bu-vb-ss12:2.39":	"สุณาตุ เม, ภนฺเต, สงฺโฆฯ ",
"pli-tv-bu-vb-ss12:2.40":	"อยํ อิตฺถนฺนาโม ภิกฺขุ ภิกฺขูหิ สหธมฺมิกํ วุจฺจมาโน อตฺตานํ อวจนียํ กโรติฯ ",
"pli-tv-bu-vb-ss12:2.41":	"โส ตํ วตฺถุํ น ปฏินิสฺสชฺชติฯ ",
"pli-tv-bu-vb-ss12:2.42":	"สงฺโฆ อิตฺถนฺนามํ ภิกฺขุํ สมนุภาสติ ตสฺส วตฺถุสฺส ปฏินิสฺสคฺคายฯ ",
"pli-tv-bu-vb-ss12:2.43":	"ยสฺสายสฺมโต ขมติ อิตฺถนฺนามสฺส ภิกฺขุโน สมนุภาสนา ตสฺส วตฺถุสฺส ปฏินิสฺสคฺคาย, โส ตุณฺหสฺส; ",
"pli-tv-bu-vb-ss12:2.44":	"ยสฺส นกฺขมติ, โส ภาเสยฺยฯ ",
"pli-tv-bu-vb-ss12:2.45":	"ทุติยมฺปิ เอตมตฺถํ วทามิ …เป… ",
"pli-tv-bu-vb-ss12:2.46":	"ตติยมฺปิ เอตมตฺถํ วทามิ—",
"pli-tv-bu-vb-ss12:2.47":	"สุณาตุ เม, ภนฺเต, สงฺโฆฯ ",
"pli-tv-bu-vb-ss12:2.48":	"อยํ อิตฺถนฺนาโม ภิกฺขุ ภิกฺขูหิ สหธมฺมิกํ วุจฺจมาโน อตฺตานํ อวจนียํ กโรติฯ ",
"pli-tv-bu-vb-ss12:2.49":	"โส ตํ วตฺถุํ น ปฏินิสฺสชฺชติฯ ",
"pli-tv-bu-vb-ss12:2.50":	"สงฺโฆ อิตฺถนฺนามํ ภิกฺขุํ สมนุภาสติ ตสฺส วตฺถุสฺส ปฏินิสฺสคฺคายฯ ",
"pli-tv-bu-vb-ss12:2.51":	"ยสฺสายสฺมโต ขมติ อิตฺถนฺนามสฺส ภิกฺขุโน สมนุภาสนา ตสฺส วตฺถุสฺส ปฏินิสฺสคฺคาย, โส ตุณฺหสฺส; ",
"pli-tv-bu-vb-ss12:2.52":	"ยสฺส นกฺขมติ, โส ภาเสยฺยฯ ",
"pli-tv-bu-vb-ss12:2.53":	"สมนุภฏฺโฐ สงฺเฆน อิตฺถนฺนาโม ภิกฺขุ ตสฺส วตฺถุสฺส ปฏินิสฺสคฺคายฯ ",
"pli-tv-bu-vb-ss12:2.54":	"ขมติ สงฺฆสฺส, ตสฺมา ตุณฺหี, ",
"pli-tv-bu-vb-ss12:2.55":	"เอวเมตํ ธารยามี’”ติฯ ",
"pli-tv-bu-vb-ss12:2.56":	"ญตฺติยา ทุกฺกฏํ, ",
"pli-tv-bu-vb-ss12:2.57":	"ทฺวีหิ กมฺมวาจาหิ ถุลฺลจฺจยา, ",
"pli-tv-bu-vb-ss12:2.58":	"กมฺมวาจาปริโยสาเน อาปตฺติ สงฺฆาทิเสสสฺสฯ ",
"pli-tv-bu-vb-ss12:2.59":	"สงฺฆาทิเสสํ อชฺฌาปชฺชนฺตสฺส ญตฺติยา ทุกฺกฏํ, ทฺวีหิ กมฺมวาจาหิ ถุลฺลจฺจยา ปฏิปฺปสฺสมฺภนฺติฯ ",
"pli-tv-bu-vb-ss12:2.60":	"สงฺฆาทิเสโสติ ",
"pli-tv-bu-vb-ss12:2.61":	"…เป… เตนปิ วุจฺจติ “สงฺฆาทิเสโส”ติฯ ",
"pli-tv-bu-vb-ss12:3.1.1":	"ธมฺมกมฺเม ธมฺมกมฺมสญฺญี น ปฏินิสฺสชฺชติ, อาปตฺติ สงฺฆาทิเสสสฺสฯ ",
"pli-tv-bu-vb-ss12:3.1.2":	"ธมฺมกมฺเม เวมติโก น ปฏินิสฺสชฺชติ, อาปตฺติ สงฺฆาทิเสสสฺสฯ ",
"pli-tv-bu-vb-ss12:3.1.3":	"ธมฺมกมฺเม อธมฺมกมฺมสญฺญี น ปฏินิสฺสชฺชติ, อาปตฺติ สงฺฆาทิเสสสฺสฯ ",
"pli-tv-bu-vb-ss12:3.1.4":	"อธมฺมกมฺเม ธมฺมกมฺมสญฺญี, อาปตฺติ ทุกฺกฏสฺสฯ ",
"pli-tv-bu-vb-ss12:3.1.5":	"อธมฺมกมฺเม เวมติโก, อาปตฺติ ทุกฺกฏสฺสฯ ",
"pli-tv-bu-vb-ss12:3.1.6":	"อธมฺมกมฺเม อธมฺมกมฺมสญฺญี, อาปตฺติ ทุกฺกฏสฺสฯ ",
"pli-tv-bu-vb-ss12:3.2.1":	"อนาปตฺติ—",
"pli-tv-bu-vb-ss12:3.2.2":	"อสมนุภาสนฺตสฺส, ",
"pli-tv-bu-vb-ss12:3.2.3":	"ปฏินิสฺสชฺชนฺตสฺส, ",
"pli-tv-bu-vb-ss12:3.2.4":	"อุมฺมตฺตกสฺส, ",
"pli-tv-bu-vb-ss12:3.2.5":	"อาทิกมฺมิกสฺสาติฯ ",
"pli-tv-bu-vb-ss12:3.2.6":	"ทุพฺพจสิกฺขาปทํ นิฏฺฐิตํ ทฺวาทสมํฯ "
}	
