{	
"pli-tv-bu-vb-np25:0.1":	"เถรวาท วินย ",
"pli-tv-bu-vb-np25:0.2":	"มหาวิภงฺค ",
"pli-tv-bu-vb-np25:0.3":	"นิสฺสคฺคิยกณฺฑ ",
"pli-tv-bu-vb-np25:0.4":	"ปตฺตวคฺค ",
"pli-tv-bu-vb-np25:0.5":	"๒๕ฯ จีวรอจฺฉินฺทนสิกฺขาปท ",
"pli-tv-bu-vb-np25:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-np25:1.2":	"เตน โข ปน สมเยน อายสฺมา อุปนนฺโท สกฺยปุตฺโต ภาตุโน สทฺธิวิหาริกํ ภิกฺขุํ เอตทโวจ—",
"pli-tv-bu-vb-np25:1.3":	"“เอหาวุโส, ชนปทจาริกํ ปกฺกมิสฺสามา”ติฯ ",
"pli-tv-bu-vb-np25:1.4":	"“นาหํ, ภนฺเต, คมิสฺสามิ; ",
"pli-tv-bu-vb-np25:1.5":	"ทุพฺพลจีวโรมฺหี”ติฯ ",
"pli-tv-bu-vb-np25:1.6":	"“เอหาวุโส, อหํ เต จีวรํ ทสฺสามี”ติ ",
"pli-tv-bu-vb-np25:1.7":	"ตสฺส จีวรํ อทาสิฯ ",
"pli-tv-bu-vb-np25:1.8":	"อโสฺสสิ โข โส ภิกฺขุ—",
"pli-tv-bu-vb-np25:1.9":	"“ภควา กิร ชนปทจาริกํ ปกฺกมิสฺสตี”ติฯ ",
"pli-tv-bu-vb-np25:1.10":	"อถ โข ตสฺส ภิกฺขุโน เอตทโหสิ—",
"pli-tv-bu-vb-np25:1.11":	"“น ทานาหํ อายสฺมตา อุปนนฺเทน สกฺยปุตฺเตน สทฺธึ ชนปทจาริกํ ปกฺกมิสฺสามิ, ภควตา สทฺธึ ชนปทจาริกํ ปกฺกมิสฺสามี”ติฯ ",
"pli-tv-bu-vb-np25:1.12":	"อถ โข อายสฺมา อุปนนฺโท สกฺยปุตฺโต ตํ ภิกฺขุํ เอตทโวจ—",
"pli-tv-bu-vb-np25:1.13":	"“เอหิ ทานิ, อาวุโส, ชนปทจาริกํ ปกฺกมิสฺสามา”ติฯ ",
"pli-tv-bu-vb-np25:1.14":	"“นาหํ, ภนฺเต, ตยา สทฺธึ ชนปทจาริกํ ปกฺกมิสฺสามิ, ภควตา สทฺธึ ชนปทจาริกํ ปกฺกมิสฺสามี”ติฯ ",
"pli-tv-bu-vb-np25:1.15":	"“ยมฺปิ ตฺยาหํ, อาวุโส, จีวรํ อทาสึ, มยา สทฺธึ ชนปทจาริกํ ปกฺกมิสฺสตี”ติ, ",
"pli-tv-bu-vb-np25:1.16":	"กุปิโต อนตฺตมโน อจฺฉินฺทิฯ ",
"pli-tv-bu-vb-np25:1.17":	"อถ โข โส ภิกฺขุ ภิกฺขูนํ เอตมตฺถํ อาโรเจสิฯ ",
"pli-tv-bu-vb-np25:1.18":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-np25:1.19":	"“กถญฺหิ นาม อายสฺมา อุปนนฺโท สกฺยปุตฺโต ภิกฺขุสฺส สามํ จีวรํ ทตฺวา กุปิโต อนตฺตมโน อจฺฉินฺทิสฺสตี”ติฯ ",
"pli-tv-bu-vb-np25:1.20":	"อถ โข เต ภิกฺขู อายสฺมนฺตํ อุปนนฺทํ สกฺยปุตฺตํ อเนกปริยาเยน วิครหิตฺวา ภควโต เอตมตฺถํ อาโรเจสุํ …เป… ",
"pli-tv-bu-vb-np25:1.21":	"“สจฺจํ กิร ตฺวํ, อุปนนฺท, ภิกฺขุสฺส สามํ จีวรํ ทตฺวา กุปิโต อนตฺตมโน อจฺฉินฺที”ติ? ",
"pli-tv-bu-vb-np25:1.22":	"“สจฺจํ, ภควา”ติฯ ",
"pli-tv-bu-vb-np25:1.23":	"วิครหิ พุทฺโธ ภควา …เป… ",
"pli-tv-bu-vb-np25:1.24":	"กถญฺหิ นาม ตฺวํ, โมฆปุริส, ภิกฺขุสฺส สามํ จีวรํ ทตฺวา กุปิโต อนตฺตมโน อจฺฉินฺทิสฺสสิฯ ",
"pli-tv-bu-vb-np25:1.25":	"เนตํ, โมฆปุริส, อปฺปสนฺนานํ วา ปสาทาย …เป… ",
"pli-tv-bu-vb-np25:1.26":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-np25:1.27.1":	"“โย ปน ภิกฺขุ ภิกฺขุสฺส สามํ จีวรํ ทตฺวา กุปิโต อนตฺตมโน อจฺฉินฺเทยฺย วา อจฺฉินฺทาเปยฺย วา, นิสฺสคฺคิยํ ปาจิตฺติยนฺ”ติฯ ",
"pli-tv-bu-vb-np25:2.1":	"โย ปนาติ ",
"pli-tv-bu-vb-np25:2.2":	"โย ยาทิโส …เป… ",
"pli-tv-bu-vb-np25:2.3":	"ภิกฺขูติ ",
"pli-tv-bu-vb-np25:2.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-np25:2.5":	"ภิกฺขุสฺสาติ ",
"pli-tv-bu-vb-np25:2.6":	"อญฺญสฺส ภิกฺขุสฺสฯ ",
"pli-tv-bu-vb-np25:2.7":	"สามนฺติ ",
"pli-tv-bu-vb-np25:2.8":	"สยํ ทตฺวาฯ ",
"pli-tv-bu-vb-np25:2.9":	"จีวรํ นาม ",
"pli-tv-bu-vb-np25:2.10":	"ฉนฺนํ จีวรานํ อญฺญตรํ จีวรํ, วิกปฺปนุปคํ ปจฺฉิมํฯ ",
"pli-tv-bu-vb-np25:2.11":	"กุปิโต อนตฺตมโนติ ",
"pli-tv-bu-vb-np25:2.12":	"อนภิรทฺโธ อาหตจิตฺโต ขิลชาโตฯ ",
"pli-tv-bu-vb-np25:2.13":	"อจฺฉินฺเทยฺยาติ ",
"pli-tv-bu-vb-np25:2.14":	"สยํ อจฺฉินฺทติ, นิสฺสคฺคิยํ ปาจิตฺติยํฯ ",
"pli-tv-bu-vb-np25:2.15":	"อจฺฉินฺทาเปยฺยาติ ",
"pli-tv-bu-vb-np25:2.16":	"อญฺญํ อาณาเปติ, อาปตฺติ ทุกฺกฏสฺสฯ ",
"pli-tv-bu-vb-np25:2.17":	"สกึ อาณตฺโต พหุกมฺปิ อจฺฉินฺทติ, นิสฺสคฺคิยํ โหติฯ ",
"pli-tv-bu-vb-np25:2.18":	"นิสฺสชฺชิตพฺพํ สงฺฆสฺส วา คณสฺส วา ปุคฺคลสฺส วาฯ ",
"pli-tv-bu-vb-np25:2.19":	"เอวญฺจ ปน, ภิกฺขเว, นิสฺสชฺชิตพฺพํฯ ",
"pli-tv-bu-vb-np25:2.20":	"…เป… ",
"pli-tv-bu-vb-np25:2.21":	"“อิทํ เม, ภนฺเต, จีวรํ ภิกฺขุสฺส สามํ ทตฺวา อจฺฉินฺนํ นิสฺสคฺคิยํ อิมาหํ สงฺฆสฺส นิสฺสชฺชามี”ติ …เป… ",
"pli-tv-bu-vb-np25:2.22":	"ทเทยฺยาติ …เป… ",
"pli-tv-bu-vb-np25:2.23":	"ทเทยฺยุนฺติ …เป… ",
"pli-tv-bu-vb-np25:2.24":	"อายสฺมโต ทมฺมีติฯ ",
"pli-tv-bu-vb-np25:2.25.1":	"อุปสมฺปนฺเน อุปสมฺปนฺนสญฺญี จีวรํ ทตฺวา กุปิโต อนตฺตมโน อจฺฉินฺทติ วา อจฺฉินฺทาเปติ วา, นิสฺสคฺคิยํ ปาจิตฺติยํฯ ",
"pli-tv-bu-vb-np25:2.26":	"อุปสมฺปนฺเน เวมติโก จีวรํ ทตฺวา กุปิโต อนตฺตมโน อจฺฉินฺทติ วา อจฺฉินฺทาเปติ วา, นิสฺสคฺคิยํ ปาจิตฺติยํฯ ",
"pli-tv-bu-vb-np25:2.27":	"อุปสมฺปนฺเน อนุปสมฺปนฺนสญฺญี จีวรํ ทตฺวา กุปิโต อนตฺตมโน อจฺฉินฺทติ วา อจฺฉินฺทาเปติ วา, นิสฺสคฺคิยํ ปาจิตฺติยํฯ ",
"pli-tv-bu-vb-np25:2.28":	"อญฺญํ ปริกฺขารํ ทตฺวา กุปิโต อนตฺตมโน อจฺฉินฺทติ วา อจฺฉินฺทาเปติ วา, อาปตฺติ ทุกฺกฏสฺสฯ ",
"pli-tv-bu-vb-np25:2.29":	"อนุปสมฺปนฺนสฺส จีวรํ วา อญฺญํ วา ปริกฺขารํ ทตฺวา กุปิโต อนตฺตมโน อจฺฉินฺทติ วา อจฺฉินฺทาเปติ วา, อาปตฺติ ทุกฺกฏสฺสฯ ",
"pli-tv-bu-vb-np25:2.30":	"อนุปสมฺปนฺเน อุปสมฺปนฺนสญฺญี, อาปตฺติ ทุกฺกฏสฺสฯ ",
"pli-tv-bu-vb-np25:2.31":	"อนุปสมฺปนฺเน เวมติโก, อาปตฺติ ทุกฺกฏสฺสฯ ",
"pli-tv-bu-vb-np25:2.32":	"อนุปสมฺปนฺเน อนุปสมฺปนฺนสญฺญี, อาปตฺติ ทุกฺกฏสฺสฯ ",
"pli-tv-bu-vb-np25:2.33.1":	"อนาปตฺติ—",
"pli-tv-bu-vb-np25:2.34":	"โส วา เทติ, ",
"pli-tv-bu-vb-np25:2.35":	"ตสฺส วา วิสฺสสนฺโต คณฺหาติ, ",
"pli-tv-bu-vb-np25:2.36":	"อุมฺมตฺตกสฺส, ",
"pli-tv-bu-vb-np25:2.37":	"อาทิกมฺมิกสฺสาติฯ ",
"pli-tv-bu-vb-np25:2.38":	"จีวรอจฺฉินฺทนสิกฺขาปทํ นิฏฺฐิตํ ปญฺจมํฯ "
}	
