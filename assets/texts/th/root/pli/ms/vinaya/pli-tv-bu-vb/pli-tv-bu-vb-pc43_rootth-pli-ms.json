{	
"pli-tv-bu-vb-pc43:0.1":	"เถรวาท วินย ",
"pli-tv-bu-vb-pc43:0.2":	"มหาวิภงฺค ",
"pli-tv-bu-vb-pc43:0.3":	"ปาจิตฺติยกณฺฑ ",
"pli-tv-bu-vb-pc43:0.4":	"อเจลกวคฺค ",
"pli-tv-bu-vb-pc43:0.5":	"๔๓ฯ สโภชนสิกฺขาปท ",
"pli-tv-bu-vb-pc43:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pc43:1.2":	"เตน โข ปน สมเยน อายสฺมา อุปนนฺโท สกฺยปุตฺโต สหายกสฺส ฆรํ คนฺตฺวา ตสฺส ปชาปติยา สทฺธึ สยนิฆเร นิสชฺชํ กปฺเปสิฯ ",
"pli-tv-bu-vb-pc43:1.3":	"อถ โข โส ปุริโส เยนายสฺมา อุปนนฺโท สกฺยปุตฺโต เตนุปสงฺกมิ; อุปสงฺกมิตฺวา อายสฺมนฺตํ อุปนนฺทํ สกฺยปุตฺตํ อภิวาเทตฺวา เอกมนฺตํ นิสีทิฯ ",
"pli-tv-bu-vb-pc43:1.4":	"เอกมนฺตํ นิสินฺโน โข โส ปุริโส ปชาปตึ เอตทโวจ—“ทเทหายฺยสฺส ภิกฺขนฺ”ติฯ ",
"pli-tv-bu-vb-pc43:1.5":	"อถ โข สา อิตฺถี อายสฺมโต อุปนนฺทสฺส สกฺยปุตฺตสฺส ภิกฺขํ อทาสิฯ ",
"pli-tv-bu-vb-pc43:1.6":	"อถ โข โส ปุริโส อายสฺมนฺตํ อุปนนฺทํ สกฺยปุตฺตํ เอตทโวจ—“คจฺฉถ, ภนฺเต, ยโต อยฺยสฺส ภิกฺขา ทินฺนา”ติฯ ",
"pli-tv-bu-vb-pc43:1.7":	"อถ โข สา อิตฺถี สลฺลกฺเขตฺวา—“ปริยุฏฺฐิโต อยํ ปุริโส”ติ, อายสฺมนฺตํ อุปนนฺทํ สกฺยปุตฺตํ เอตทโวจ—“นิสีทถ, ภนฺเต, มา อคมิตฺถา”ติฯ ",
"pli-tv-bu-vb-pc43:1.8":	"ทุติยมฺปิ โข โส ปุริโส …เป… ",
"pli-tv-bu-vb-pc43:1.9":	"ตติยมฺปิ โข โส ปุริโส อายสฺมนฺตํ อุปนนฺทํ สกฺยปุตฺตํ เอตทโวจ—“คจฺฉถ, ภนฺเต, ยโต อยฺยสฺส ภิกฺขา ทินฺนา”ติฯ ",
"pli-tv-bu-vb-pc43:1.10":	"ตติยมฺปิ โข สา อิตฺถี อายสฺมนฺตํ อุปนนฺทํ สกฺยปุตฺตํ เอตทโวจ—“นิสีทถ, ภนฺเต, มา อคมิตฺถา”ติฯ ",
"pli-tv-bu-vb-pc43:1.11":	"อถ โข โส ปุริโส นิกฺขมิตฺวา ภิกฺขู อุชฺฌาเปสิ—",
"pli-tv-bu-vb-pc43:1.12":	"“อยํ, ภนฺเต, อโยฺย อุปนนฺโท มยฺหํ ปชาปติยา สทฺธึ สยนิฆเร นิสินฺโนฯ ",
"pli-tv-bu-vb-pc43:1.13":	"โส มยา อุโยฺยชียมาโน น อิจฺฉติ คนฺตุํฯ ",
"pli-tv-bu-vb-pc43:1.14":	"พหุกิจฺจา มยํ พหุกรณียา”ติฯ ",
"pli-tv-bu-vb-pc43:1.15":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc43:1.16":	"“กถญฺหิ นาม อายสฺมา อุปนนฺโท สกฺยปุตฺโต สโภชเน กุเล อนุปขชฺช นิสชฺชํ กปฺเปสฺสตี”ติ …เป… ",
"pli-tv-bu-vb-pc43:1.17":	"“สจฺจํ กิร ตฺวํ, อุปนนฺท, สโภชเน กุเล อนุปขชฺช นิสชฺชํ กปฺเปสี”ติ? ",
"pli-tv-bu-vb-pc43:1.18":	"“สจฺจํ, ภควา”ติฯ ",
"pli-tv-bu-vb-pc43:1.19":	"วิครหิ พุทฺโธ ภควา …เป… ",
"pli-tv-bu-vb-pc43:1.20":	"กถญฺหิ นาม ตฺวํ, โมฆปุริส, สโภชเน กุเล อนุปขชฺช นิสชฺชํ กปฺเปสฺสสิฯ ",
"pli-tv-bu-vb-pc43:1.21":	"เนตํ, โมฆปุริส, อปฺปสนฺนานํ วา ปสาทาย …เป… ",
"pli-tv-bu-vb-pc43:1.22":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc43:1.23.1":	"“โย ปน ภิกฺขุ สโภชเน กุเล อนุปขชฺช นิสชฺชํ กปฺเปยฺย, ปาจิตฺติยนฺ”ติฯ ",
"pli-tv-bu-vb-pc43:2.1.1":	"โย ปนาติ ",
"pli-tv-bu-vb-pc43:2.1.2":	"โย ยาทิโส …เป… ",
"pli-tv-bu-vb-pc43:2.1.3":	"ภิกฺขูติ ",
"pli-tv-bu-vb-pc43:2.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pc43:2.1.5":	"สโภชนํ นาม กุลํ ",
"pli-tv-bu-vb-pc43:2.1.6":	"อิตฺถี เจว โหติ ปุริโส จ, อิตฺถี จ ปุริโส จ อุโภ อนิกฺขนฺตา โหนฺติ, อุโภ อวีตราคาฯ ",
"pli-tv-bu-vb-pc43:2.1.7":	"อนุปขชฺชาติ ",
"pli-tv-bu-vb-pc43:2.1.8":	"อนุปวิสิตฺวาฯ ",
"pli-tv-bu-vb-pc43:2.1.9":	"นิสชฺชํ กปฺเปยฺยาติ ",
"pli-tv-bu-vb-pc43:2.1.10":	"มหลฺลเก ฆเร ปิฏฺฐสงฺฆาฏสฺส หตฺถปาสํ วิชหิตฺวา นิสีทติ, อาปตฺติ ปาจิตฺติยสฺสฯ ",
"pli-tv-bu-vb-pc43:2.1.11":	"ขุทฺทเก ฆเร ปิฏฺฐิวํสํ อติกฺกมิตฺวา นิสีทติ, อาปตฺติ ปาจิตฺติยสฺสฯ ",
"pli-tv-bu-vb-pc43:2.2.1":	"สยนิฆเร สยนิฆรสญฺญี สโภชเน กุเล อนุปขชฺช นิสชฺชํ กปฺเปติ, อาปตฺติ ปาจิตฺติยสฺสฯ ",
"pli-tv-bu-vb-pc43:2.2.2":	"สยนิฆเร เวมติโก สโภชเน กุเล อนุปขชฺช นิสชฺชํ กปฺเปติ, อาปตฺติ ปาจิตฺติยสฺสฯ ",
"pli-tv-bu-vb-pc43:2.2.3":	"สยนิฆเร นสยนิฆรสญฺญี สโภชเน กุเล อนุปขชฺช นิสชฺชํ กปฺเปติ, อาปตฺติ ปาจิตฺติยสฺสฯ ",
"pli-tv-bu-vb-pc43:2.2.4":	"นสยนิฆเร สยนิฆรสญฺญี, อาปตฺติ ทุกฺกฏสฺสฯ ",
"pli-tv-bu-vb-pc43:2.2.5":	"นสยนิฆเร เวมติโก, อาปตฺติ ทุกฺกฏสฺสฯ ",
"pli-tv-bu-vb-pc43:2.2.6":	"นสยนิฆเร นสยนิฆรสญฺญี, อนาปตฺติฯ ",
"pli-tv-bu-vb-pc43:2.3.1":	"อนาปตฺติ—",
"pli-tv-bu-vb-pc43:2.3.2":	"มหลฺลเก ฆเร ปิฏฺฐสงฺฆาฏสฺส หตฺถปาสํ อวิชหิตฺวา นิสีทติ, ",
"pli-tv-bu-vb-pc43:2.3.3":	"ขุทฺทเก ฆเร ปิฏฺฐิวํสํ อนติกฺกมิตฺวา นิสีทติ, ",
"pli-tv-bu-vb-pc43:2.3.4":	"ภิกฺขุ ทุติโย โหติ, ",
"pli-tv-bu-vb-pc43:2.3.5":	"อุโภ นิกฺขนฺตา โหนฺติ, ",
"pli-tv-bu-vb-pc43:2.3.6":	"อุโภ วีตราคา, ",
"pli-tv-bu-vb-pc43:2.3.7":	"นสยนิฆเร, ",
"pli-tv-bu-vb-pc43:2.3.8":	"อุมฺมตฺตกสฺส, ",
"pli-tv-bu-vb-pc43:2.3.9":	"อาทิกมฺมิกสฺสาติฯ ",
"pli-tv-bu-vb-pc43:2.3.10":	"สโภชนสิกฺขาปทํ นิฏฺฐิตํ ตติยํฯ "
}	
