{	
"pli-tv-bu-vb-np10:0.1":	"เถรวาท วินย ",
"pli-tv-bu-vb-np10:0.2":	"มหาวิภงฺค ",
"pli-tv-bu-vb-np10:0.3":	"นิสฺสคฺคิยกณฺฑ ",
"pli-tv-bu-vb-np10:0.4":	"จีวรวคฺค ",
"pli-tv-bu-vb-np10:0.5":	"๑๐ฯ ราชสิกฺขาปท ",
"pli-tv-bu-vb-np10:1.1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-np10:1.1.2":	"เตน โข ปน สมเยน อายสฺมโต อุปนนฺทสฺส สกฺยปุตฺตสฺส อุปฏฺฐาโก มหามตฺโต อายสฺมโต อุปนนฺทสฺส สกฺยปุตฺตสฺส ทูเตน จีวรเจตาปนฺนํ ปาเหสิ—",
"pli-tv-bu-vb-np10:1.1.3":	"“อิมินา จีวรเจตาปนฺเนน จีวรํ เจตาเปตฺวา อยฺยํ อุปนนฺทํ จีวเรน อจฺฉาเทหี”ติฯ ",
"pli-tv-bu-vb-np10:1.1.4":	"อถ โข โส ทูโต เยนายสฺมา อุปนนฺโท สกฺยปุตฺโต เตนุปสงฺกมิ; อุปสงฺกมิตฺวา อายสฺมนฺตํ อุปนนฺทํ สกฺยปุตฺตํ เอตทโวจ—",
"pli-tv-bu-vb-np10:1.1.5":	"“อิทํ โข, ภนฺเต, อายสฺมนฺตํ อุทฺทิสฺส จีวรเจตาปนฺนํ อาภตํฯ ",
"pli-tv-bu-vb-np10:1.1.6":	"ปฏิคฺคณฺหาตุ อายสฺมา จีวรเจตาปนฺนนฺ”ติฯ ",
"pli-tv-bu-vb-np10:1.1.7":	"เอวํ วุตฺเต อายสฺมา อุปนนฺโท สกฺยปุตฺโต ตํ ทูตํ เอตทโวจ—",
"pli-tv-bu-vb-np10:1.1.8":	"“น โข มยํ, อาวุโส, จีวรเจตาปนฺนํ ปฏิคฺคณฺหาม, จีวรญฺจ โข มยํ ปฏิคฺคณฺหาม กาเลน กปฺปิยนฺ”ติฯ ",
"pli-tv-bu-vb-np10:1.1.9":	"เอวํ วุตฺเต, โส ทูโต อายสฺมนฺตํ อุปนนฺทํ สกฺยปุตฺตํ เอตทโวจ—",
"pli-tv-bu-vb-np10:1.1.10":	"“อตฺถิ ปนายสฺมโต โกจิ เวยฺยาวจฺจกโร”ติ? ",
"pli-tv-bu-vb-np10:1.1.11":	"เตน โข ปน สมเยน อญฺญตโร อุปาสโก อารามํ อคมาสิ เกนจิเทว กรณีเยนฯ ",
"pli-tv-bu-vb-np10:1.1.12":	"อถ โข อายสฺมา อุปนนฺโท สกฺยปุตฺโต ตํ ทูตํ เอตทโวจ—",
"pli-tv-bu-vb-np10:1.1.13":	"“เอโส โข, อาวุโส, อุปาสโก ภิกฺขูนํ เวยฺยาวจฺจกโร”ติฯ ",
"pli-tv-bu-vb-np10:1.1.14":	"อถ โข โส ทูโต ตํ อุปาสกํ สญฺญาเปตฺวา เยนายสฺมา อุปนนฺโท สกฺยปุตฺโต เตนุปสงฺกมิ; อุปสงฺกมิตฺวา อายสฺมนฺตํ อุปนนฺทํ สกฺยปุตฺตํ เอตทโวจ—",
"pli-tv-bu-vb-np10:1.1.15":	"“ยํ โข, ภนฺเต, อายสฺมา เวยฺยาวจฺจกรํ นิทฺทิสิ สญฺญตฺโต โส มยาฯ ",
"pli-tv-bu-vb-np10:1.1.16":	"อุปสงฺกมตุ อายสฺมา กาเลน, จีวเรน ตํ อจฺฉาเทสฺสตี”ติฯ ",
"pli-tv-bu-vb-np10:1.1.17":	"เตน โข ปน สมเยน โส มหามตฺโต อายสฺมโต อุปนนฺทสฺส สกฺยปุตฺตสฺส สนฺติเก ทูตํ ปาเหสิ—",
"pli-tv-bu-vb-np10:1.1.18":	"“ปริภุญฺชตุ อโยฺย ตํ จีวรํ, อิจฺฉาม มยํ อเยฺยน ตํ จีวรํ ปริภุตฺตนฺ”ติฯ ",
"pli-tv-bu-vb-np10:1.1.19":	"อถ โข อายสฺมา อุปนนฺโท สกฺยปุตฺโต ตํ อุปาสกํ น กิญฺจิ อวจาสิฯ ",
"pli-tv-bu-vb-np10:1.1.20":	"ทุติยมฺปิ โข โส มหามตฺโต อายสฺมโต อุปนนฺทสฺส สกฺยปุตฺตสฺส สนฺติเก ทูตํ ปาเหสิ—",
"pli-tv-bu-vb-np10:1.1.21":	"“ปริภุญฺชตุ อโยฺย ตํ จีวรํ, อิจฺฉาม มยํ อเยฺยน ตํ จีวรํ ปริภุตฺตนฺ”ติฯ ",
"pli-tv-bu-vb-np10:1.1.22":	"ทุติยมฺปิ โข อายสฺมา อุปนนฺโท สกฺยปุตฺโต ตํ อุปาสกํ น กิญฺจิ อวจาสิฯ ",
"pli-tv-bu-vb-np10:1.1.23":	"ตติยมฺปิ โข โส มหามตฺโต อายสฺมโต อุปนนฺทสฺส สกฺยปุตฺตสฺส สนฺติเก ทูตํ ปาเหสิ—",
"pli-tv-bu-vb-np10:1.1.24":	"“ปริภุญฺชตุ อโยฺย ตํ จีวรํ, อิจฺฉาม มยํ อเยฺยน ตํ จีวรํ ปริภุตฺตนฺ”ติฯ ",
"pli-tv-bu-vb-np10:1.2.1":	"เตน โข ปน สมเยน เนคมสฺส สมโย โหติฯ ",
"pli-tv-bu-vb-np10:1.2.2":	"เนคเมน จ กติกา กตา โหติ— “โย ปจฺฉา อาคจฺฉติ ปญฺญาสํ พทฺโธ”ติฯ ",
"pli-tv-bu-vb-np10:1.2.3":	"อถ โข อายสฺมา อุปนนฺโท สกฺยปุตฺโต เยน โส อุปาสโก เตนุปสงฺกมิ; อุปสงฺกมิตฺวา ตํ อุปาสกํ เอตทโวจ—",
"pli-tv-bu-vb-np10:1.2.4":	"“อตฺโถ เม, อาวุโส, จีวเรนา”ติฯ ",
"pli-tv-bu-vb-np10:1.2.5":	"“อชฺชโณฺห, ภนฺเต, อาคเมหิ, อชฺช เนคมสฺส สมโยฯ ",
"pli-tv-bu-vb-np10:1.2.6":	"เนคเมน จ กติกา กตา โหติ—‘โย ปจฺฉา อาคจฺฉติ ปญฺญาสํ พทฺโธ’”ติฯ ",
"pli-tv-bu-vb-np10:1.2.7":	"“อชฺเชว เม, อาวุโส, จีวรํ เทหี”ติ โอวฏฺฏิกาย ปรามสิฯ ",
"pli-tv-bu-vb-np10:1.2.8":	"อถ โข โส อุปาสโก อายสฺมตา อุปนนฺเทน สกฺยปุตฺเตน นิปฺปีฬิยมาโน อายสฺมโต อุปนนฺทสฺส สกฺยปุตฺตสฺส จีวรํ เจตาเปตฺวา ปจฺฉา อคมาสิฯ ",
"pli-tv-bu-vb-np10:1.2.9":	"มนุสฺสา ตํ อุปาสกํ เอตทโวจุํ—",
"pli-tv-bu-vb-np10:1.2.10":	"“กิสฺส ตฺวํ, อโยฺย, ปจฺฉา อาคโต, ปญฺญาสํ ชีโนสี”ติฯ ",
"pli-tv-bu-vb-np10:1.2.11":	"อถ โข โส อุปาสโก เตสํ มนุสฺสานํ เอตมตฺถํ อาโรเจสิฯ ",
"pli-tv-bu-vb-np10:1.2.12":	"มนุสฺสา อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-np10:1.2.13":	"“มหิจฺฉา อิเม สมณา สกฺยปุตฺติยา อสนฺตุฏฺฐาฯ ",
"pli-tv-bu-vb-np10:1.2.14":	"นยิเมสํ สุกรํ เวยฺยาวจฺจมฺปิ กาตุํฯ ",
"pli-tv-bu-vb-np10:1.2.15":	"กถญฺหิ นาม อายสฺมา อุปนนฺโท อุปาสเกน—",
"pli-tv-bu-vb-np10:1.2.16":	"‘อชฺชโณฺห, ภนฺเต, อาคเมหี’ติ วุจฺจมาโน นาคเมสฺสตี”ติฯ ",
"pli-tv-bu-vb-np10:1.2.17":	"อโสฺสสุํ โข ภิกฺขู เตสํ มนุสฺสานํ อุชฺฌายนฺตานํ ขิยฺยนฺตานํ วิปาเจนฺตานํฯ ",
"pli-tv-bu-vb-np10:1.2.18":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-np10:1.2.19":	"“กถญฺหิ นาม อายสฺมา อุปนนฺโท สกฺยปุตฺโต อุปาสเกน—",
"pli-tv-bu-vb-np10:1.2.20":	"‘อชฺชโณฺห, ภนฺเต, อาคเมหี’ติ วุจฺจมาโน นาคเมสฺสตี”ติฯ ",
"pli-tv-bu-vb-np10:1.2.21":	"อถ โข เต ภิกฺขู อายสฺมนฺตํ อุปนนฺทํ สกฺยปุตฺตํ อเนกปริยาเยน วิครหิตฺวา ภควโต เอตมตฺถํ อาโรเจสุํ …เป… ",
"pli-tv-bu-vb-np10:1.2.22":	"“สจฺจํ กิร ตฺวํ, อุปนนฺท, อุปาสเกน—",
"pli-tv-bu-vb-np10:1.2.23":	"‘อชฺชโณฺห, ภนฺเต, อาคเมหี’ติ วุจฺจมาโน นาคเมสี”ติ? ",
"pli-tv-bu-vb-np10:1.2.24":	"“สจฺจํ, ภควา”ติฯ ",
"pli-tv-bu-vb-np10:1.2.25":	"วิครหิ พุทฺโธ ภควา …เป… ",
"pli-tv-bu-vb-np10:1.2.26":	"กถญฺหิ นาม ตฺวํ, โมฆปุริส, อุปาสเกน—",
"pli-tv-bu-vb-np10:1.2.27":	"‘อชฺชโณฺห, ภนฺเต, อาคเมหี’ติ วุจฺจมาโน นาคเมสฺสสิฯ ",
"pli-tv-bu-vb-np10:1.2.28":	"เนตํ, โมฆปุริส, อปฺปสนฺนานํ วา ปสาทาย …เป… ",
"pli-tv-bu-vb-np10:1.2.29":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-np10:1.3.1":	"“ภิกฺขุํ ปเนว อุทฺทิสฺส ราชา วา ราชโภคฺโค วา พฺราหฺมโณ วา คหปติโก วา ทูเตน จีวรเจตาปนฺนํ ปหิเณยฺย—",
"pli-tv-bu-vb-np10:1.3.2":	"‘อิมินา จีวรเจตาปนฺเนน จีวรํ เจตาเปตฺวา อิตฺถนฺนามํ ภิกฺขุํ จีวเรน อจฺฉาเทหี’ติฯ ",
"pli-tv-bu-vb-np10:1.3.3":	"โส เจ ทูโต ตํ ภิกฺขุํ อุปสงฺกมิตฺวา เอวํ วเทยฺย—",
"pli-tv-bu-vb-np10:1.3.4":	"‘อิทํ โข, ภนฺเต, อายสฺมนฺตํ อุทฺทิสฺส จีวรเจตาปนฺนํ อาภตํ, ปฏิคฺคณฺหาตุ อายสฺมา จีวรเจตาปนฺนนฺ’ติ, ",
"pli-tv-bu-vb-np10:1.3.5":	"เตน ภิกฺขุนา โส ทูโต เอวมสฺส วจนีโย—",
"pli-tv-bu-vb-np10:1.3.6":	"‘น โข มยํ, อาวุโส, จีวรเจตาปนฺนํ ปฏิคฺคณฺหามฯ จีวรญฺจ โข มยํ ปฏิคฺคณฺหาม, กาเลน กปฺปิยนฺ’ติฯ ",
"pli-tv-bu-vb-np10:1.3.7":	"โส เจ ทูโต ตํ ภิกฺขุํ เอวํ วเทยฺย—",
"pli-tv-bu-vb-np10:1.3.8":	"‘อตฺถิ ปนายสฺมโต โกจิ เวยฺยาวจฺจกโร’ติ, ",
"pli-tv-bu-vb-np10:1.3.9":	"จีวรตฺถิเกน, ภิกฺขเว, ภิกฺขุนา เวยฺยาวจฺจกโร นิทฺทิสิตพฺโพ อารามิโก วา อุปาสโก วา—",
"pli-tv-bu-vb-np10:1.3.10":	"‘เอโส โข, อาวุโส, ภิกฺขูนํ เวยฺยาวจฺจกโร’ติฯ ",
"pli-tv-bu-vb-np10:1.3.11":	"โส เจ ทูโต ตํ เวยฺยาวจฺจกรํ สญฺญาเปตฺวา ตํ ภิกฺขุํ อุปสงฺกมิตฺวา เอวํ วเทยฺย—",
"pli-tv-bu-vb-np10:1.3.12":	"‘ยํ โข, ภนฺเต, อายสฺมา เวยฺยาวจฺจกรํ นิทฺทิสิ สญฺญตฺโต โส มยา, อุปสงฺกมตุ อายสฺมา กาเลน, จีวเรน ตํ อจฺฉาเทสฺสตี’ติ, ",
"pli-tv-bu-vb-np10:1.3.13":	"จีวรตฺถิเกน, ภิกฺขเว, ภิกฺขุนา เวยฺยาวจฺจกโร อุปสงฺกมิตฺวา ทฺวตฺติกฺขตฺตุํ โจเทตพฺโพ สาเรตพฺโพ—",
"pli-tv-bu-vb-np10:1.3.14":	"‘อตฺโถ เม, อาวุโส, จีวเรนา’ติฯ ",
"pli-tv-bu-vb-np10:1.3.15":	"ทฺวตฺติกฺขตฺตุํ โจทยมาโน สารยมาโน ตํ จีวรํ อภินิปฺผาเทยฺย, อิจฺเจตํ กุสลํ; ",
"pli-tv-bu-vb-np10:1.3.16":	"โน เจ อภินิปฺผาเทยฺย, จตุกฺขตฺตุํ ปญฺจกฺขตฺตุํ ฉกฺขตฺตุปรมํ ตุณฺหีภูเตน อุทฺทิสฺส ฐาตพฺพํฯ ",
"pli-tv-bu-vb-np10:1.3.17":	"จตุกฺขตฺตุํ ปญฺจกฺขตฺตุํ ฉกฺขตฺตุปรมํ ตุณฺหีภูโต อุทฺทิสฺส ติฏฺฐมาโน ตํ จีวรํ อภินิปฺผาเทยฺย, อิจฺเจตํ กุสลํ; ",
"pli-tv-bu-vb-np10:1.3.18":	"ตโต เจ อุตฺตริ วายมมาโน ตํ จีวรํ อภินิปฺผาเทยฺย, นิสฺสคฺคิยํ ปาจิตฺติยํฯ ",
"pli-tv-bu-vb-np10:1.3.19":	"โน เจ อภินิปฺผาเทยฺย, ยตสฺส จีวรเจตาปนฺนํ อาภตํ, ตตฺถ สามํ วา คนฺตพฺพํ ทูโต วา ปาเหตพฺโพ—",
"pli-tv-bu-vb-np10:1.3.20":	"‘ยํ โข ตุเมฺห อายสฺมนฺโต ภิกฺขุํ อุทฺทิสฺส จีวรเจตาปนฺนํ ปหิณิตฺถ, น ตํ ตสฺส ภิกฺขุโน กิญฺจิ อตฺถํ อนุโภติ, ",
"pli-tv-bu-vb-np10:1.3.21":	"ยุญฺชนฺตายสฺมนฺโต สกํ, มา โว สกํ วินสฺสา’ติ, ",
"pli-tv-bu-vb-np10:1.3.22":	"อยํ ตตฺถ สามีจี”ติฯ ",
"pli-tv-bu-vb-np10:2.1.1":	"ภิกฺขุํ ปเนว อุทฺทิสฺสาติ ",
"pli-tv-bu-vb-np10:2.1.2":	"ภิกฺขุสฺสตฺถาย, ภิกฺขุํ อารมฺมณํ กริตฺวา, ภิกฺขุํ อจฺฉาเทตุกาโมฯ ",
"pli-tv-bu-vb-np10:2.1.3":	"ราชา นาม ",
"pli-tv-bu-vb-np10:2.1.4":	"โย โกจิ รชฺชํ กาเรติฯ ",
"pli-tv-bu-vb-np10:2.1.5":	"ราชโภคฺโค นาม ",
"pli-tv-bu-vb-np10:2.1.6":	"โย โกจิ รญฺโญ ภตฺตเวตนาหาโรฯ ",
"pli-tv-bu-vb-np10:2.1.7":	"พฺราหฺมโณ นาม ",
"pli-tv-bu-vb-np10:2.1.8":	"ชาติยา พฺราหฺมโณฯ ",
"pli-tv-bu-vb-np10:2.1.9":	"คหปติโก นาม ",
"pli-tv-bu-vb-np10:2.1.10":	"ฐเปตฺวา ราชํ ราชโภคฺคํ พฺราหฺมณํ อวเสโส คหปติโก นามฯ ",
"pli-tv-bu-vb-np10:2.1.11":	"จีวรเจตาปนฺนํ นาม ",
"pli-tv-bu-vb-np10:2.1.12":	"หิรญฺญํ วา สุวณฺณํ วา มุตฺตา วา มณิ วาฯ ",
"pli-tv-bu-vb-np10:2.1.13":	"อิมินา จีวรเจตาปนฺเนนาติ ",
"pli-tv-bu-vb-np10:2.1.14":	"ปจฺจุปฏฺฐิเตนฯ ",
"pli-tv-bu-vb-np10:2.1.15":	"เจตาเปตฺวาติ ",
"pli-tv-bu-vb-np10:2.1.16":	"ปริวตฺเตตฺวาฯ ",
"pli-tv-bu-vb-np10:2.1.17":	"อจฺฉาเทหีติ ",
"pli-tv-bu-vb-np10:2.1.18":	"ทชฺเชหิฯ ",
"pli-tv-bu-vb-np10:2.1.19":	"โส เจ ทูโต ตํ ภิกฺขุํ อุปสงฺกมิตฺวา เอวํ วเทยฺย—",
"pli-tv-bu-vb-np10:2.1.20":	"“อิทํ โข, ภนฺเต, อายสฺมนฺตํ อุทฺทิสฺส จีวรเจตาปนฺนํ อาภตํฯ ปฏิคฺคณฺหาตุ อายสฺมา จีวรเจตาปนฺนนฺ”ติ, ",
"pli-tv-bu-vb-np10:2.1.21":	"เตน ภิกฺขุนา โส ทูโต เอวมสฺส วจนีโย—",
"pli-tv-bu-vb-np10:2.1.22":	"“น โข มยํ, อาวุโส, จีวรเจตาปนฺนํ ปฏิคฺคณฺหามฯ จีวรญฺจ โข มยํ ปฏิคฺคณฺหาม, กาเลน กปฺปิยนฺ”ติฯ ",
"pli-tv-bu-vb-np10:2.1.23":	"โส เจ ทูโต ตํ ภิกฺขุํ เอวํ วเทยฺย—",
"pli-tv-bu-vb-np10:2.1.24":	"“อตฺถิ ปนายสฺมโต โกจิ เวยฺยาวจฺจกโร”ติ? ",
"pli-tv-bu-vb-np10:2.1.25":	"จีวรตฺถิเกน, ภิกฺขเว, ภิกฺขุนา เวยฺยาวจฺจกโร นิทฺทิสิตพฺโพ อารามิโก วา อุปาสโก วา—",
"pli-tv-bu-vb-np10:2.1.26":	"“เอโส โข, อาวุโส, ภิกฺขูนํ เวยฺยาวจฺจกโร”ติฯ ",
"pli-tv-bu-vb-np10:2.1.27":	"น วตฺตพฺโพ— “ตสฺส เทหีติ วา, โส วา นิกฺขิปิสฺสติ, โส วา ปริวตฺเตสฺสติ, โส วา เจตาเปสฺสตี”ติฯ ",
"pli-tv-bu-vb-np10:2.1.28":	"โส เจ ทูโต ตํ เวยฺยาวจฺจกรํ สญฺญาเปตฺวา ตํ ภิกฺขุํ อุปสงฺกมิตฺวา เอวํ วเทยฺย—",
"pli-tv-bu-vb-np10:2.1.29":	"“ยํ โข, ภนฺเต, อายสฺมา เวยฺยาวจฺจกรํ นิทฺทิสิ สญฺญตฺโต โส มยาฯ อุปสงฺกมตุ อายสฺมา กาเลน, จีวเรน ตํ อจฺฉาเทสฺสตี”ติฯ ",
"pli-tv-bu-vb-np10:2.1.30":	"จีวรตฺถิเกน, ภิกฺขเว, ภิกฺขุนา เวยฺยาวจฺจกโร อุปสงฺกมิตฺวา ทฺวตฺติกฺขตฺตุํ โจเทตพฺโพ สาเรตพฺโพ—",
"pli-tv-bu-vb-np10:2.1.31":	"“อตฺโถ เม, อาวุโส, จีวเรนา”ติฯ ",
"pli-tv-bu-vb-np10:2.1.32":	"น วตฺตพฺโพ— “เทหิ เม จีวรํ, อาหร เม จีวรํ, ปริวตฺเตหิ เม จีวรํ, เจตาเปหิ เม จีวรนฺ”ติฯ ",
"pli-tv-bu-vb-np10:2.1.33":	"ทุติยมฺปิ วตฺตพฺโพฯ ",
"pli-tv-bu-vb-np10:2.1.34":	"ตติยมฺปิ วตฺตพฺโพฯ ",
"pli-tv-bu-vb-np10:2.1.35":	"สเจ อภินิปฺผาเทติ, อิจฺเจตํ กุสลํ; ",
"pli-tv-bu-vb-np10:2.1.36":	"โน เจ อภินิปฺผาเทติ, ตตฺถ คนฺตฺวา ตุณฺหีภูเตน อุทฺทิสฺส ฐาตพฺพํฯ ",
"pli-tv-bu-vb-np10:2.1.37":	"น อาสเน นิสีทิตพฺพํฯ น อามิสํ ปฏิคฺคเหตพฺพํฯ ",
"pli-tv-bu-vb-np10:2.1.38":	"น ธมฺโม ภาสิตพฺโพฯ ",
"pli-tv-bu-vb-np10:2.1.39":	"“กึ การณา อาคโตสี”ติ ปุจฺฉิยมาโน “ชานาหิ, อาวุโส”ติ วตฺตพฺโพฯ ",
"pli-tv-bu-vb-np10:2.1.40":	"สเจ อาสเน วา นิสีทติ, อามิสํ วา ปฏิคฺคณฺหาติ, ธมฺมํ วา ภาสติ, ฐานํ ภญฺชติฯ ",
"pli-tv-bu-vb-np10:2.1.41":	"ทุติยมฺปิ ฐาตพฺพํฯ ",
"pli-tv-bu-vb-np10:2.1.42":	"ตติยมฺปิ ฐาตพฺพํฯ ",
"pli-tv-bu-vb-np10:2.1.43":	"จตุกฺขตฺตุํ โจเทตฺวา จตุกฺขตฺตุํ ฐาตพฺพํฯ ",
"pli-tv-bu-vb-np10:2.1.44":	"ปญฺจกฺขตฺตุํ โจเทตฺวา ทฺวิกฺขตฺตุํ ฐาตพฺพํฯ ",
"pli-tv-bu-vb-np10:2.1.45":	"ฉกฺขตฺตุํ โจเทตฺวา น ฐาตพฺพํฯ ",
"pli-tv-bu-vb-np10:2.2.1":	"ตโต เจ อุตฺตริ วายมมาโน ตํ จีวรํ อภินิปฺผาเทติ, ",
"pli-tv-bu-vb-np10:2.2.2":	"ปโยเค ทุกฺกฏํฯ ",
"pli-tv-bu-vb-np10:2.2.3":	"ปฏิลาเภน นิสฺสคฺคิยํ โหติฯ ",
"pli-tv-bu-vb-np10:2.2.4":	"นิสฺสชฺชิตพฺพํ สงฺฆสฺส วา คณสฺส วา ปุคฺคลสฺส วาฯ ",
"pli-tv-bu-vb-np10:2.2.5":	"เอวญฺจ ปน, ภิกฺขเว, นิสฺสชฺชิตพฺพํฯ ",
"pli-tv-bu-vb-np10:2.2.6":	"…เป… ",
"pli-tv-bu-vb-np10:2.2.7":	"“อิทํ เม, ภนฺเต, จีวรํ อติเรกติกฺขตฺตุํ โจทนาย อติเรกฉกฺขตฺตุํ ฐาเนน อภินิปฺผาทิตํ นิสฺสคฺคิยํฯ ",
"pli-tv-bu-vb-np10:2.2.8":	"อิมาหํ สงฺฆสฺส นิสฺสชฺชามี”ติ …เป… ",
"pli-tv-bu-vb-np10:2.2.9":	"ทเทยฺยาติ …เป… ",
"pli-tv-bu-vb-np10:2.2.10":	"ทเทยฺยุนฺติ …เป… ",
"pli-tv-bu-vb-np10:2.2.11":	"อายสฺมโต ทมฺมีติฯ ",
"pli-tv-bu-vb-np10:2.2.12":	"โน เจ อภินิปฺผาเทยฺย, ยตสฺส จีวรเจตาปนฺนํ อาภตํ ตตฺถ สามํ วา คนฺตพฺพํ ทูโต วา ปาเหตพฺโพ—",
"pli-tv-bu-vb-np10:2.2.13":	"“ยํ โข ตุเมฺห, อายสฺมนฺโต, ภิกฺขุํ อุทฺทิสฺส จีวรเจตาปนฺนํ ปหิณิตฺถ น ตํ ตสฺส ภิกฺขุโน กิญฺจิ อตฺถํ อนุโภติฯ ",
"pli-tv-bu-vb-np10:2.2.14":	"ยุญฺชนฺตายสฺมนฺโต สกํ, มา โว สกํ วินสฺสา”ติฯ ",
"pli-tv-bu-vb-np10:2.2.15":	"อยํ ตตฺถ สามีจีติ ",
"pli-tv-bu-vb-np10:2.2.16":	"อยํ ตตฺถ อนุธมฺมตาฯ ",
"pli-tv-bu-vb-np10:2.3.1":	"อติเรกติกฺขตฺตุํ โจทนาย อติเรกฉกฺขตฺตุํ ฐาเนน อติเรกสญฺญี อภินิปฺผาเทติ, นิสฺสคฺคิยํ ปาจิตฺติยํฯ ",
"pli-tv-bu-vb-np10:2.3.2":	"อติเรกติกฺขตฺตุํ โจทนาย อติเรกฉกฺขตฺตุํ ฐาเนน เวมติโก อภินิปฺผาเทติ, นิสฺสคฺคิยํ ปาจิตฺติยํฯ ",
"pli-tv-bu-vb-np10:2.3.3":	"อติเรกติกฺขตฺตุํ โจทนาย อติเรกฉกฺขตฺตุํ ฐาเนน อูนกสญฺญี อภินิปฺผาเทติ, นิสฺสคฺคิยํ ปาจิตฺติยํฯ ",
"pli-tv-bu-vb-np10:2.3.4":	"อูนกติกฺขตฺตุํ โจทนาย อูนกฉกฺขตฺตุํ ฐาเนน อติเรกสญฺญี, อาปตฺติ ทุกฺกฏสฺสฯ ",
"pli-tv-bu-vb-np10:2.3.5":	"อูนกติกฺขตฺตุํ โจทนาย อูนกฉกฺขตฺตุํ ฐาเนน เวมติโก, อาปตฺติ ทุกฺกฏสฺสฯ ",
"pli-tv-bu-vb-np10:2.3.6":	"อูนกติกฺขตฺตุํ โจทนาย อูนกฉกฺขตฺตุํ ฐาเนน อูนกสญฺญี อนาปตฺติฯ ",
"pli-tv-bu-vb-np10:2.4.1":	"อนาปตฺติ—",
"pli-tv-bu-vb-np10:2.4.2":	"ติกฺขตฺตุํ โจทนาย, ฉกฺขตฺตุํ ฐาเนน, ",
"pli-tv-bu-vb-np10:2.4.3":	"อูนกติกฺขตฺตุํ โจทนาย, อูนกฉกฺขตฺตุํ ฐาเนน, ",
"pli-tv-bu-vb-np10:2.4.4":	"อโจทิยมาโน เทติ, ",
"pli-tv-bu-vb-np10:2.4.5":	"สามิกา โจเทตฺวา เทนฺติ, ",
"pli-tv-bu-vb-np10:2.4.6":	"อุมฺมตฺตกสฺส, ",
"pli-tv-bu-vb-np10:2.4.7":	"อาทิกมฺมิกสฺสาติฯ ",
"pli-tv-bu-vb-np10:2.4.8":	"ราชสิกฺขาปทํ นิฏฺฐิตํ ทสมํฯ ",
"pli-tv-bu-vb-np10:2.4.9":	"กถินวคฺโค ปฐโมฯ ",
"pli-tv-bu-vb-np10:2.4.10":	"ตสฺสุทฺทานํ ",
"pli-tv-bu-vb-np10:2.4.11":	"อุพฺภตํ กถินํ ตีณิ, ",
"pli-tv-bu-vb-np10:2.4.12":	"โธวนญฺจ ปฏิคฺคโห; ",
"pli-tv-bu-vb-np10:2.4.13":	"อญฺญาตกานิ ตีเณว, ",
"pli-tv-bu-vb-np10:2.4.14":	"อุภินฺนํ ทูตเกน จาติฯ "
}	
