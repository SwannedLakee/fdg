{	
"pli-tv-bu-vb-pc60:0.1":	"เถรวาท วินย ",
"pli-tv-bu-vb-pc60:0.2":	"มหาวิภงฺค ",
"pli-tv-bu-vb-pc60:0.3":	"ปาจิตฺติยกณฺฑ ",
"pli-tv-bu-vb-pc60:0.4":	"สุราปานวคฺค ",
"pli-tv-bu-vb-pc60:0.5":	"๖๐ฯ จีวรอปนิธานสิกฺขาปท ",
"pli-tv-bu-vb-pc60:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pc60:1.2":	"เตน โข ปน สมเยน สตฺตรสวคฺคิยา ภิกฺขู อสนฺนิหิตปริกฺขารา โหนฺติฯ ",
"pli-tv-bu-vb-pc60:1.3":	"ฉพฺพคฺคิยา ภิกฺขู สตฺตรสวคฺคิยานํ ภิกฺขูนํ ปตฺตมฺปิ จีวรมฺปิ อปนิเธนฺติฯ ",
"pli-tv-bu-vb-pc60:1.4":	"สตฺตรสวคฺคิยา ภิกฺขู ฉพฺพคฺคิเย ภิกฺขู เอตทโวจุํ—",
"pli-tv-bu-vb-pc60:1.5":	"“เทถาวุโส, อมฺหากํ ปตฺตมฺปิ จีวรมฺปี”ติฯ ",
"pli-tv-bu-vb-pc60:1.6":	"ฉพฺพคฺคิยา ภิกฺขู หสนฺติ, เต โรทนฺติฯ ",
"pli-tv-bu-vb-pc60:1.7":	"ภิกฺขู เอวมาหํสุ—",
"pli-tv-bu-vb-pc60:1.8":	"“กิสฺส ตุเมฺห, อาวุโส, โรทถา”ติ? ",
"pli-tv-bu-vb-pc60:1.9":	"“อิเม, อาวุโส, ฉพฺพคฺคิยา ภิกฺขู อมฺหากํ ปตฺตมฺปิ จีวรมฺปิ อปนิเธนฺตี”ติฯ ",
"pli-tv-bu-vb-pc60:1.10":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc60:1.11":	"“กถญฺหิ นาม ฉพฺพคฺคิยา ภิกฺขู ภิกฺขูนํ ปตฺตมฺปิ จีวรมฺปิ อปนิเธสฺสนฺตี”ติ …เป… ",
"pli-tv-bu-vb-pc60:1.12":	"“สจฺจํ กิร ตุเมฺห, ภิกฺขเว, ภิกฺขูนํ ปตฺตมฺปิ จีวรมฺปิ อปนิเธถา”ติ? ",
"pli-tv-bu-vb-pc60:1.13":	"“สจฺจํ, ภควา”ติฯ ",
"pli-tv-bu-vb-pc60:1.14":	"วิครหิ พุทฺโธ ภควา …เป… ",
"pli-tv-bu-vb-pc60:1.15":	"กถญฺหิ นาม ตุเมฺห, โมฆปุริสา, ภิกฺขูนํ ปตฺตมฺปิ จีวรมฺปิ อปนิเธสฺสถฯ ",
"pli-tv-bu-vb-pc60:1.16":	"เนตํ, โมฆปุริสา, อปฺปสนฺนานํ วา ปสาทาย …เป… ",
"pli-tv-bu-vb-pc60:1.17":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc60:1.18.1":	"“โย ปน ภิกฺขุ ภิกฺขุสฺส ปตฺตํ วา จีวรํ วา นิสีทนํ วา สูจิฆรํ วา กายพนฺธนํ วา อปนิเธยฺย วา อปนิธาเปยฺย วา, อนฺตมโส หสาเปกฺโขปิ, ปาจิตฺติยนฺ”ติฯ ",
"pli-tv-bu-vb-pc60:2.1.1":	"โย ปนาติ ",
"pli-tv-bu-vb-pc60:2.1.2":	"โย ยาทิโส …เป… ",
"pli-tv-bu-vb-pc60:2.1.3":	"ภิกฺขูติ ",
"pli-tv-bu-vb-pc60:2.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pc60:2.1.5":	"ภิกฺขุสฺสาติ ",
"pli-tv-bu-vb-pc60:2.1.6":	"อญฺญสฺส ภิกฺขุสฺสฯ ",
"pli-tv-bu-vb-pc60:2.1.7":	"ปตฺโต นาม ",
"pli-tv-bu-vb-pc60:2.1.8":	"เทฺว ปตฺตา—อโยปตฺโต, มตฺติกาปตฺโตฯ ",
"pli-tv-bu-vb-pc60:2.1.9":	"จีวรํ นาม ",
"pli-tv-bu-vb-pc60:2.1.10":	"ฉนฺนํ จีวรานํ อญฺญตรํ จีวรํ, วิกปฺปนุปคํ ปจฺฉิมํฯ ",
"pli-tv-bu-vb-pc60:2.1.11":	"นิสีทนํ นาม ",
"pli-tv-bu-vb-pc60:2.1.12":	"สทสํ วุจฺจติฯ ",
"pli-tv-bu-vb-pc60:2.1.13":	"สูจิฆรํ นาม ",
"pli-tv-bu-vb-pc60:2.1.14":	"สสูจิกํ วา อสูจิกํ วาฯ ",
"pli-tv-bu-vb-pc60:2.1.15":	"กายพนฺธนํ นาม ",
"pli-tv-bu-vb-pc60:2.1.16":	"เทฺว กายพนฺธนานิ— ปฏฺฏิกา, สูกรนฺตกํฯ ",
"pli-tv-bu-vb-pc60:2.1.17":	"อปนิเธยฺย วาติ ",
"pli-tv-bu-vb-pc60:2.1.18":	"สยํ อปนิเธติ, อาปตฺติ ปาจิตฺติยสฺสฯ ",
"pli-tv-bu-vb-pc60:2.1.19":	"อปนิธาเปยฺย วาติ ",
"pli-tv-bu-vb-pc60:2.1.20":	"อญฺญํ อาณาเปสิ, อาปตฺติ ปาจิตฺติยสฺสฯ ",
"pli-tv-bu-vb-pc60:2.1.21":	"สกึ อาณตฺโต พหุกมฺปิ อปนิเธติ, อาปตฺติ ปาจิตฺติยสฺสฯ ",
"pli-tv-bu-vb-pc60:2.1.22":	"อนฺตมโส หสาเปกฺโขปีติ ",
"pli-tv-bu-vb-pc60:2.1.23":	"กีฬาธิปฺปาโยฯ ",
"pli-tv-bu-vb-pc60:2.2.1":	"อุปสมฺปนฺเน อุปสมฺปนฺนสญฺญี ปตฺตํ วา จีวรํ วา นิสีทนํ วา สูจิฆรํ วา กายพนฺธนํ วา อปนิเธติ วา อปนิธาเปติ วา, อนฺตมโส หสาเปกฺโขปิ, อาปตฺติ ปาจิตฺติยสฺสฯ ",
"pli-tv-bu-vb-pc60:2.2.2":	"อุปสมฺปนฺเน เวมติโก …เป… ",
"pli-tv-bu-vb-pc60:2.2.3":	"อุปสมฺปนฺเน อนุปสมฺปนฺนสญฺญี ปตฺตํ วา จีวรํ วา นิสีทนํ วา สูจิฆรํ วา กายพนฺธนํ วา อปนิเธติ วา อปนิธาเปติ วา, อนฺตมโส หสาเปกฺโขปิ, อาปตฺติ ปาจิตฺติยสฺสฯ ",
"pli-tv-bu-vb-pc60:2.2.4":	"อญฺญํ ปริกฺขารํ อปนิเธติ วา อปนิธาเปติ วา, อนฺตมโส หสาเปกฺโขปิ, อาปตฺติ ทุกฺกฏสฺสฯ ",
"pli-tv-bu-vb-pc60:2.2.5":	"อนุปสมฺปนฺนสฺส ปตฺตํ วา จีวรํ วา อญฺญํ วา ปริกฺขารํ อปนิเธติ วา อปนิธาเปติ วา, อนฺตมโส หสาเปกฺโขปิ, อาปตฺติ ทุกฺกฏสฺสฯ ",
"pli-tv-bu-vb-pc60:2.2.6":	"อนุปสมฺปนฺเน อุปสมฺปนฺนสญฺญี, อาปตฺติ ทุกฺกฏสฺสฯ ",
"pli-tv-bu-vb-pc60:2.2.7":	"อนุปสมฺปนฺเน เวมติโก, อาปตฺติ ทุกฺกฏสฺสฯ ",
"pli-tv-bu-vb-pc60:2.2.8":	"อนุปสมฺปนฺเน อนุปสมฺปนฺนสญฺญี, อาปตฺติ ทุกฺกฏสฺสฯ ",
"pli-tv-bu-vb-pc60:2.3.1":	"อนาปตฺติ—",
"pli-tv-bu-vb-pc60:2.3.2":	"นหสาธิปฺปาโย, ",
"pli-tv-bu-vb-pc60:2.3.3":	"ทุนฺนิกฺขิตฺตํ ปฏิสาเมติ, ",
"pli-tv-bu-vb-pc60:2.3.4":	"“ธมฺมึ กถํ กตฺวา ทสฺสามี”ติ ปฏิสาเมติ, ",
"pli-tv-bu-vb-pc60:2.3.5":	"อุมฺมตฺตกสฺส, ",
"pli-tv-bu-vb-pc60:2.3.6":	"อาทิกมฺมิกสฺสาติฯ ",
"pli-tv-bu-vb-pc60:2.3.7":	"จีวรอปนิธานสิกฺขาปทํ นิฏฺฐิตํ ทสมํฯ ",
"pli-tv-bu-vb-pc60:2.3.8":	"สุราปานวคฺโค ฉฏฺโฐฯ ",
"pli-tv-bu-vb-pc60:2.3.9":	"ตสฺสุทฺทานํ ",
"pli-tv-bu-vb-pc60:2.3.10":	"สุรา องฺคุลิ หาโส จ, ",
"pli-tv-bu-vb-pc60:2.3.11":	"อนาทริยญฺจ ภึสนํ; ",
"pli-tv-bu-vb-pc60:2.3.12":	"โชตินหานทุพฺพณฺณํ, ",
"pli-tv-bu-vb-pc60:2.3.13":	"สามํ อปนิเธน จาติฯ "
}	
