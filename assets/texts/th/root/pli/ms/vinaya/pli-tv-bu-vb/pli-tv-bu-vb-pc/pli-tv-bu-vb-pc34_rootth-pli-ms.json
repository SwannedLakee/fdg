{	
"pli-tv-bu-vb-pc34:0.1":	"เถรวาท วินย ",
"pli-tv-bu-vb-pc34:0.2":	"มหาวิภงฺค ",
"pli-tv-bu-vb-pc34:0.3":	"ปาจิตฺติยกณฺฑ ",
"pli-tv-bu-vb-pc34:0.4":	"โภชนวคฺค ",
"pli-tv-bu-vb-pc34:0.5":	"๓๔ฯ กาณมาตุสิกฺขาปท ",
"pli-tv-bu-vb-pc34:1.1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pc34:1.1.2":	"เตน โข ปน สมเยน กาณมาตา อุปาสิกา สทฺธา โหติ ปสนฺนาฯ ",
"pli-tv-bu-vb-pc34:1.1.3":	"กาณา คามเก อญฺญตรสฺส ปุริสสฺส ทินฺนา โหติฯ ",
"pli-tv-bu-vb-pc34:1.1.4":	"อถ โข กาณา มาตุฆรํ อคมาสิ เกนจิเทว กรณีเยนฯ ",
"pli-tv-bu-vb-pc34:1.1.5":	"อถ โข กาณาย สามิโก กาณาย สนฺติเก ทูตํ ปาเหสิ—“อาคจฺฉตุ กาณา, อิจฺฉามิ กาณาย อาคตนฺ”ติฯ ",
"pli-tv-bu-vb-pc34:1.1.6":	"อถ โข กาณมาตา อุปาสิกา “กิสฺมึ วิย ริตฺตหตฺถํ คนฺตุนฺ”ติ ปูวํ ปจิฯ ",
"pli-tv-bu-vb-pc34:1.1.7":	"ปกฺเก ปูเว อญฺญตโร ปิณฺฑจาริโก ภิกฺขุ กาณมาตาย อุปาสิกาย นิเวสนํ ปาวิสิฯ อถ โข กาณมาตา อุปาสิกา ตสฺส ภิกฺขุโน ปูวํ ทาเปสิฯ ",
"pli-tv-bu-vb-pc34:1.1.8":	"โส นิกฺขมิตฺวา อญฺญสฺส อาจิกฺขิฯ ตสฺสปิ ปูวํ ทาเปสิฯ ",
"pli-tv-bu-vb-pc34:1.1.9":	"โส นิกฺขมิตฺวา อญฺญสฺส อาจิกฺขิฯ ตสฺสปิ ปูวํ ทาเปสิฯ ",
"pli-tv-bu-vb-pc34:1.1.10":	"ยถาปฏิยตฺตํ ปูวํ ปริกฺขยํ อคมาสิฯ ",
"pli-tv-bu-vb-pc34:1.1.11":	"ทุติยมฺปิ โข กาณาย สามิโก กาณาย สนฺติเก ทูตํ ปาเหสิ—“อาคจฺฉตุ กาณา, อิจฺฉามิ กาณาย อาคตนฺ”ติฯ ",
"pli-tv-bu-vb-pc34:1.1.12":	"ทุติยมฺปิ โข กาณมาตา อุปาสิกา “กิสฺมึ วิย ริตฺตหตฺถํ คนฺตุนฺ”ติ ปูวํ ปจิฯ ",
"pli-tv-bu-vb-pc34:1.1.13":	"ปกฺเก ปูเว อญฺญตโร ปิณฺฑจาริโก ภิกฺขุ กาณมาตาย อุปาสิกาย นิเวสนํ ปาวิสิฯ ",
"pli-tv-bu-vb-pc34:1.1.14":	"อถ โข กาณมาตา อุปาสิกา ตสฺส ภิกฺขุโน ปูวํ ทาเปสิฯ ",
"pli-tv-bu-vb-pc34:1.1.15":	"โส นิกฺขมิตฺวา อญฺญสฺส อาจิกฺขิฯ ตสฺสปิ ปูวํ ทาเปสิฯ ",
"pli-tv-bu-vb-pc34:1.1.16":	"โส นิกฺขมิตฺวา อญฺญสฺส อาจิกฺขิฯ ตสฺสปิ ปูวํ ทาเปสิฯ ",
"pli-tv-bu-vb-pc34:1.1.17":	"ยถาปฏิยตฺตํ ปูวํ ปริกฺขยํ อคมาสิฯ ",
"pli-tv-bu-vb-pc34:1.1.18":	"ตติยมฺปิ โข กาณาย สามิโก กาณาย สนฺติเก ทูตํ ปาเหสิ—“อาคจฺฉตุ กาณา, อิจฺฉามิ กาณาย อาคตํฯ ",
"pli-tv-bu-vb-pc34:1.1.19":	"สเจ กาณา นาคจฺฉิสฺสติ, อหํ อญฺญํ ปชาปตึ อาเนสฺสามี”ติฯ ",
"pli-tv-bu-vb-pc34:1.1.20":	"ตติยมฺปิ โข กาณมาตา อุปาสิกา กิสฺมึ วิย ริตฺตหตฺถํ คนฺตุนฺติ ปูวํ ปจิฯ ",
"pli-tv-bu-vb-pc34:1.1.21":	"ปกฺเก ปูเว อญฺญตโร ปิณฺฑจาริโก ภิกฺขุ กาณมาตาย อุปาสิกาย นิเวสนํ ปาวิสิฯ ",
"pli-tv-bu-vb-pc34:1.1.22":	"อถ โข กาณมาตา อุปาสิกา ตสฺส ภิกฺขุโน ปูวํ ทาเปสิฯ ",
"pli-tv-bu-vb-pc34:1.1.23":	"โส นิกฺขมิตฺวา อญฺญสฺส อาจิกฺขิฯ ตสฺสปิ ปูวํ ทาเปสิฯ ",
"pli-tv-bu-vb-pc34:1.1.24":	"โส นิกฺขมิตฺวา อญฺญสฺส อาจิกฺขิฯ ตสฺสปิ ปูวํ ทาเปสิฯ ",
"pli-tv-bu-vb-pc34:1.1.25":	"ยถาปฏิยตฺตํ ปูวํ ปริกฺขยํ อคมาสิฯ ",
"pli-tv-bu-vb-pc34:1.1.26":	"อถ โข กาณาย สามิโก อญฺญํ ปชาปตึ อาเนสิฯ ",
"pli-tv-bu-vb-pc34:1.1.27":	"อโสฺสสิ โข กาณา—“เตน กิร ปุริเสน อญฺญา ปชาปติ อานีตา”ติฯ สา โรทนฺตี อฏฺฐาสิฯ ",
"pli-tv-bu-vb-pc34:1.1.28":	"อถ โข ภควา ปุพฺพณฺหสมยํ นิวาเสตฺวา ปตฺตจีวรมาทาย เยน กาณมาตาย อุปาสิกาย นิเวสนํ เตนุปสงฺกมิ; อุปสงฺกมิตฺวา ปญฺญตฺเต อาสเน นิสีทิฯ ",
"pli-tv-bu-vb-pc34:1.1.29":	"อถ โข กาณมาตา อุปาสิกา เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ ",
"pli-tv-bu-vb-pc34:1.1.30":	"เอกมนฺตํ นิสินฺนํ โข กาณมาตรํ อุปาสิกํ ภควา เอตทโวจ—“กิสฺสายํ กาณา โรทตี”ติ? อถ โข กาณมาตา อุปาสิกา ภควโต เอตมตฺถํ อาโรเจสิฯ ",
"pli-tv-bu-vb-pc34:1.1.31":	"อถ โข ภควา กาณมาตรํ อุปาสิกํ ธมฺมิยา กถาย สนฺทเสฺสตฺวา สมาทเปตฺวา สมุตฺเตเชตฺวา สมฺปหํเสตฺวา อุฏฺฐายาสนา ปกฺกามิฯ ",
"pli-tv-bu-vb-pc34:1.2.1":	"เตน โข ปน สมเยน อญฺญตโร สตฺโถ ราชคหา ปฏิยาโลกํ คนฺตุกาโม โหติฯ ",
"pli-tv-bu-vb-pc34:1.2.2":	"อญฺญตโร ปิณฺฑจาริโก ภิกฺขุ ตํ สตฺถํ ปิณฺฑาย ปาวิสิฯ ",
"pli-tv-bu-vb-pc34:1.2.3":	"อญฺญตโร อุปาสโก ตสฺส ภิกฺขุโน สตฺตุํ ทาเปสิฯ ",
"pli-tv-bu-vb-pc34:1.2.4":	"โส นิกฺขมิตฺวา อญฺญสฺส อาจิกฺขิฯ ตสฺสปิ สตฺตุํ ทาเปสิฯ ",
"pli-tv-bu-vb-pc34:1.2.5":	"โส นิกฺขมิตฺวา อญฺญสฺส อาจิกฺขิฯ ตสฺสปิ สตฺตุํ ทาเปสิฯ ",
"pli-tv-bu-vb-pc34:1.2.6":	"ยถาปฏิยตฺตํ ปาเถยฺยํ ปริกฺขยํ อคมาสิฯ ",
"pli-tv-bu-vb-pc34:1.2.7":	"อถ โข โส อุปาสโก เต มนุเสฺส เอตทโวจ—",
"pli-tv-bu-vb-pc34:1.2.8":	"“อชฺชโณฺห, อยฺยา, อาคเมถ, ยถาปฏิยตฺตํ ปาเถยฺยํ อยฺยานํ ทินฺนํฯ ",
"pli-tv-bu-vb-pc34:1.2.9":	"ปาเถยฺยํ ปฏิยาเทสฺสามี”ติฯ ",
"pli-tv-bu-vb-pc34:1.2.10":	"“นาโยฺย สกฺกา อาคเมตุํ, ปยาโต สตฺโถ”ติ อคมํสุฯ ",
"pli-tv-bu-vb-pc34:1.2.11":	"อถ โข ตสฺส อุปาสกสฺส ปาเถยฺยํ ปฏิยาเทตฺวา ปจฺฉา คจฺฉนฺตสฺส โจรา อจฺฉินฺทึสุฯ ",
"pli-tv-bu-vb-pc34:1.2.12":	"มนุสฺสา อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc34:1.2.13":	"“กถญฺหิ นาม สมณา สกฺยปุตฺติยา น มตฺตํ ชานิตฺวา ปฏิคฺคเหสฺสนฺติฯ ",
"pli-tv-bu-vb-pc34:1.2.14":	"อยํ อิเมสํ ทตฺวา ปจฺฉา คจฺฉนฺโต โจเรหิ อจฺฉินฺโน”ติฯ ",
"pli-tv-bu-vb-pc34:1.2.15":	"อโสฺสสุํ โข ภิกฺขู เตสํ มนุสฺสานํ อุชฺฌายนฺตานํ ขิยฺยนฺตานํ วิปาเจนฺตานํฯ ",
"pli-tv-bu-vb-pc34:1.2.16":	"อถ โข เต ภิกฺขู ภควโต เอตมตฺถํ อาโรเจสุํฯ ",
"pli-tv-bu-vb-pc34:1.2.17":	"อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
"pli-tv-bu-vb-pc34:1.2.18":	"“เตน หิ, ภิกฺขเว, ภิกฺขูนํ สิกฺขาปทํ ปญฺญเปสฺสามิ ทส อตฺถวเส ปฏิจฺจ—",
"pli-tv-bu-vb-pc34:1.2.19":	"สงฺฆสุฏฺฐุตาย, สงฺฆผาสุตาย …เป… วินยานุคฺคหายฯ ",
"pli-tv-bu-vb-pc34:1.2.20":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc34:1.2.21.1":	"“ภิกฺขุํ ปเนว กุลํ อุปคตํ ปูเวหิ วา มนฺเถหิ วา อภิหฏฺฐุํ ปวาเรยฺย, อากงฺขมาเนน ภิกฺขุนา ทฺวตฺติปตฺตปูรา ปฏิคฺคเหตพฺพา ตโต เจ อุตฺตริ ปฏิคฺคเณฺหยฺย ปาจิตฺติยํฯ ",
"pli-tv-bu-vb-pc34:1.2.22":	"ทฺวตฺติปตฺตปูเร ปฏิคฺคเหตฺวา ตโต นีหริตฺวา ภิกฺขูหิ สทฺธึ สํวิภชิตพฺพํฯ อยํ ตตฺถ สามีจี”ติฯ ",
"pli-tv-bu-vb-pc34:2.1.1":	"ภิกฺขุํ ปเนว กุลํ อุปคตนฺติ ",
"pli-tv-bu-vb-pc34:2.1.2":	"กุลํ นาม จตฺตาริ กุลานิ—ขตฺติยกุลํ, พฺราหฺมณกุลํ, เวสฺสกุลํ, สุทฺทกุลํฯ ",
"pli-tv-bu-vb-pc34:2.1.3":	"อุปคตนฺติ ",
"pli-tv-bu-vb-pc34:2.1.4":	"ตตฺถ คตํฯ ",
"pli-tv-bu-vb-pc34:2.1.5":	"ปูวํ นาม ",
"pli-tv-bu-vb-pc34:2.1.6":	"ยํ กิญฺจิ ปเหณกตฺถาย ปฏิยตฺตํฯ ",
"pli-tv-bu-vb-pc34:2.1.7":	"มนฺถํ นาม ",
"pli-tv-bu-vb-pc34:2.1.8":	"ยํ กิญฺจิ ปาเถยฺยตฺถาย ปฏิยตฺตํฯ ",
"pli-tv-bu-vb-pc34:2.1.9":	"อภิหฏฺฐุํ ปวาเรยฺยาติ ",
"pli-tv-bu-vb-pc34:2.1.10":	"ยาวตกํ อิจฺฉสิ ตาวตกํ คณฺหาหีติฯ ",
"pli-tv-bu-vb-pc34:2.1.11":	"อากงฺขมาเนนาติ ",
"pli-tv-bu-vb-pc34:2.1.12":	"อิจฺฉมาเนนฯ ",
"pli-tv-bu-vb-pc34:2.1.13":	"ทฺวตฺติปตฺตปูรา ปฏิคฺคเหตพฺพาติ ",
"pli-tv-bu-vb-pc34:2.1.14":	"เทฺวตโย ปตฺตปูรา ปฏิคฺคเหตพฺพาฯ ",
"pli-tv-bu-vb-pc34:2.1.15":	"ตโต เจ อุตฺตริ ปฏิคเณฺหยฺยาติ ",
"pli-tv-bu-vb-pc34:2.1.16":	"ตตุตฺตริ ปฏิคฺคณฺหาติ, อาปตฺติ ปาจิตฺติยสฺสฯ ",
"pli-tv-bu-vb-pc34:2.1.17":	"ทฺวตฺติปตฺตปูเร ปฏิคฺคเหตฺวา ",
"pli-tv-bu-vb-pc34:2.1.18":	"ตโต นิกฺขมนฺเตน ภิกฺขุํ ปสฺสิตฺวา อาจิกฺขิตพฺพํ—“อมุตฺร มยา ทฺวตฺติปตฺตปูรา ปฏิคฺคหิตา, มา โข ตตฺถ ปฏิคฺคณฺหี”ติฯ ",
"pli-tv-bu-vb-pc34:2.1.19":	"สเจ ปสฺสิตฺวา น อาจิกฺขติ, อาปตฺติ ทุกฺกฏสฺสฯ ",
"pli-tv-bu-vb-pc34:2.1.20":	"สเจ อาจิกฺขิเต ปฏิคฺคณฺหาติ, อาปตฺติ ทุกฺกฏสฺสฯ ",
"pli-tv-bu-vb-pc34:2.1.21":	"ตโต นีหริตฺวา ภิกฺขูหิ สทฺธึ สํวิภชิตพฺพนฺติ ",
"pli-tv-bu-vb-pc34:2.1.22":	"ปฏิกฺกมนํ นีหริตฺวา สํวิภชิตพฺพํฯ ",
"pli-tv-bu-vb-pc34:2.1.23":	"อยํ ตตฺถ สามีจีติ ",
"pli-tv-bu-vb-pc34:2.1.24":	"อยํ ตตฺถ อนุธมฺมตาฯ ",
"pli-tv-bu-vb-pc34:2.2.1":	"อติเรกทฺวตฺติปตฺตปูเร อติเรกสญฺญี ปฏิคฺคณฺหาติ, อาปตฺติ ปาจิตฺติยสฺสฯ ",
"pli-tv-bu-vb-pc34:2.2.2":	"อติเรกทฺวตฺติปตฺตปูเร เวมติโก ปฏิคฺคณฺหาติ, อาปตฺติ ปาจิตฺติยสฺสฯ ",
"pli-tv-bu-vb-pc34:2.2.3":	"อติเรกทฺวตฺติปตฺตปูเร อูนกสญฺญี ปฏิคฺคณฺหาติ, อาปตฺติ ปาจิตฺติยสฺสฯ ",
"pli-tv-bu-vb-pc34:2.2.4":	"อูนกทฺวตฺติปตฺตปูเร อติเรกสญฺญี, อาปตฺติ ทุกฺกฏสฺสฯ ",
"pli-tv-bu-vb-pc34:2.2.5":	"อูนกทฺวตฺติปตฺตปูเร เวมติโก, อาปตฺติ ทุกฺกฏสฺสฯ ",
"pli-tv-bu-vb-pc34:2.2.6":	"อูนกทฺวตฺติปตฺตปูเร อูนกสญฺญี, อนาปตฺติฯ ",
"pli-tv-bu-vb-pc34:2.3.1":	"อนาปตฺติ—",
"pli-tv-bu-vb-pc34:2.3.2":	"ทฺวตฺติปตฺตปูเร ปฏิคฺคณฺหาติ, ",
"pli-tv-bu-vb-pc34:2.3.3":	"อูนกทฺวตฺติปตฺตปูเร ปฏิคฺคณฺหาติ, ",
"pli-tv-bu-vb-pc34:2.3.4":	"น ปเหณกตฺถาย น ปาเถยฺยตฺถาย ปฏิยตฺตํ เทนฺติ, ",
"pli-tv-bu-vb-pc34:2.3.5":	"ปเหณกตฺถาย วา ปาเถยฺยตฺถาย วา ปฏิยตฺตเสสกํ เทนฺติ, ",
"pli-tv-bu-vb-pc34:2.3.6":	"คมเน ปฏิปฺปสฺสทฺเธ เทนฺติ, ",
"pli-tv-bu-vb-pc34:2.3.7":	"ญาตกานํ, ",
"pli-tv-bu-vb-pc34:2.3.8":	"ปวาริตานํ, ",
"pli-tv-bu-vb-pc34:2.3.9":	"อญฺญสฺสตฺถาย, ",
"pli-tv-bu-vb-pc34:2.3.10":	"อตฺตโน ธเนน, ",
"pli-tv-bu-vb-pc34:2.3.11":	"อุมฺมตฺตกสฺส, ",
"pli-tv-bu-vb-pc34:2.3.12":	"อาทิกมฺมิกสฺสาติฯ ",
"pli-tv-bu-vb-pc34:2.3.13":	"กาณมาตุสิกฺขาปทํ นิฏฺฐิตํ จตุตฺถํฯ "
}	
