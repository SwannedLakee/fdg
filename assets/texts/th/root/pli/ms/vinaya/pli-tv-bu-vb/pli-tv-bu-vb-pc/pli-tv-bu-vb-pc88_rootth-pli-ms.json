{	
"pli-tv-bu-vb-pc88:0.1":	"เถรวาท วินย ",
"pli-tv-bu-vb-pc88:0.2":	"มหาวิภงฺค ",
"pli-tv-bu-vb-pc88:0.3":	"ปาจิตฺติยกณฺฑ ",
"pli-tv-bu-vb-pc88:0.4":	"รตนวคฺค ",
"pli-tv-bu-vb-pc88:0.5":	"๘๘ฯ ตูโลนทฺธสิกฺขาปท ",
"pli-tv-bu-vb-pc88:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pc88:1.2":	"เตน โข ปน สมเยน ฉพฺพคฺคิยา ภิกฺขู มญฺจมฺปิ ปีฐมฺปิ ตูโลนทฺธํ การาเปนฺติฯ ",
"pli-tv-bu-vb-pc88:1.3":	"มนุสฺสา วิหารจาริกํ อาหิณฺฑนฺตา ปสฺสิตฺวา อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc88:1.4":	"“กถญฺหิ นาม สมณา สกฺยปุตฺติยา มญฺจมฺปิ ปีฐมฺปิ ตูโลนทฺธํ การาเปสฺสนฺติ, เสยฺยถาปิ คิหี กามโภคิโน”ติฯ ",
"pli-tv-bu-vb-pc88:1.5":	"อโสฺสสุํ โข ภิกฺขู เตสํ มนุสฺสานํ อุชฺฌายนฺตานํ ขิยฺยนฺตานํ วิปาเจนฺตานํฯ ",
"pli-tv-bu-vb-pc88:1.6":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc88:1.7":	"“กถญฺหิ นาม ฉพฺพคฺคิยา ภิกฺขู มญฺจมฺปิ ปีฐมฺปิ ตูโลนทฺธํ การาเปสฺสนฺตี”ติ …เป… ",
"pli-tv-bu-vb-pc88:1.8":	"“สจฺจํ กิร ตุเมฺห, ภิกฺขเว, มญฺจมฺปิ ปีฐมฺปิ ตูโลนทฺธํ การาเปถา”ติ? ",
"pli-tv-bu-vb-pc88:1.9":	"“สจฺจํ, ภควา”ติฯ ",
"pli-tv-bu-vb-pc88:1.10":	"วิครหิ พุทฺโธ ภควา …เป… ",
"pli-tv-bu-vb-pc88:1.11":	"กถญฺหิ นาม ตุเมฺห, โมฆปุริสา, มญฺจมฺปิ ปีฐมฺปิ ตูโลนทฺธํ การาเปสฺสถฯ ",
"pli-tv-bu-vb-pc88:1.12":	"เนตํ, โมฆปุริสา, อปฺปสนฺนานํ วา ปสาทาย …เป… ",
"pli-tv-bu-vb-pc88:1.13":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc88:1.14.1":	"“โย ปน ภิกฺขุ มญฺจํ วา ปีฐํ วา ตูโลนทฺธํ การาเปยฺย, อุทฺทาลนกํ ปาจิตฺติยนฺ”ติฯ ",
"pli-tv-bu-vb-pc88:2.1.1":	"โย ปนาติ ",
"pli-tv-bu-vb-pc88:2.1.2":	"โย ยาทิโส …เป… ",
"pli-tv-bu-vb-pc88:2.1.3":	"ภิกฺขูติ ",
"pli-tv-bu-vb-pc88:2.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pc88:2.1.5":	"มญฺโจ นาม ",
"pli-tv-bu-vb-pc88:2.1.6":	"จตฺตาโร มญฺจา— มสารโก, พุนฺทิกาพทฺโธ, กุฬีรปาทโก, อาหจฺจปาทโกฯ ",
"pli-tv-bu-vb-pc88:2.1.7":	"ปีฐํ นาม ",
"pli-tv-bu-vb-pc88:2.1.8":	"จตฺตาริ ปีฐานิ— มสารกํ, พุนฺทิกาพทฺธํ, กุฬีรปาทกํ, อาหจฺจปาทกํฯ ",
"pli-tv-bu-vb-pc88:2.1.9":	"ตูลํ นาม ",
"pli-tv-bu-vb-pc88:2.1.10":	"ตีณิ ตูลานิ— รุกฺขตูลํ, ลตาตูลํ, โปฏกิตูลํฯ ",
"pli-tv-bu-vb-pc88:2.1.11":	"การาเปยฺยาติ ",
"pli-tv-bu-vb-pc88:2.1.12":	"กโรติ วา การาเปติ วา, ปโยเค ทุกฺกฏํฯ ",
"pli-tv-bu-vb-pc88:2.1.13":	"ปฏิลาเภน อุทฺทาเลตฺวา ปาจิตฺติยํ เทเสตพฺพํฯ ",
"pli-tv-bu-vb-pc88:2.1.14.1":	"อตฺตนา วิปฺปกตํ อตฺตนา ปริโยสาเปติ, อาปตฺติ ปาจิตฺติยสฺสฯ ",
"pli-tv-bu-vb-pc88:2.1.15":	"อตฺตนา วิปฺปกตํ ปเรหิ ปริโยสาเปติ, อาปตฺติ ปาจิตฺติยสฺสฯ ",
"pli-tv-bu-vb-pc88:2.1.16":	"ปเรหิ วิปฺปกตํ อตฺตนา ปริโยสาเปติ, อาปตฺติ ปาจิตฺติยสฺสฯ ",
"pli-tv-bu-vb-pc88:2.1.17":	"ปเรหิ วิปฺปกตํ ปเรหิ ปริโยสาเปติ, อาปตฺติ ปาจิตฺติยสฺสฯ ",
"pli-tv-bu-vb-pc88:2.1.18":	"อญฺญสฺสตฺถาย กโรติ วา การาเปติ วา, อาปตฺติ ทุกฺกฏสฺสฯ ",
"pli-tv-bu-vb-pc88:2.1.19":	"อญฺเญน กตํ ปฏิลภิตฺวา ปริภุญฺชติ, อาปตฺติ ทุกฺกฏสฺสฯ ",
"pli-tv-bu-vb-pc88:2.2.1":	"อนาปตฺติ—",
"pli-tv-bu-vb-pc88:2.2.2":	"อาโยเค, ",
"pli-tv-bu-vb-pc88:2.2.3":	"กายพนฺธเน, ",
"pli-tv-bu-vb-pc88:2.2.4":	"อํสพทฺธเก, ",
"pli-tv-bu-vb-pc88:2.2.5":	"ปตฺตตฺถวิกาย, ",
"pli-tv-bu-vb-pc88:2.2.6":	"ปริสฺสาวเน, ",
"pli-tv-bu-vb-pc88:2.2.7":	"พิพฺโพหนํ กโรติ, ",
"pli-tv-bu-vb-pc88:2.2.8":	"อญฺเญน กตํ ปฏิลภิตฺวา อุทฺทาเลตฺวา ปริภุญฺชติ, ",
"pli-tv-bu-vb-pc88:2.2.9":	"อุมฺมตฺตกสฺส, ",
"pli-tv-bu-vb-pc88:2.2.10":	"อาทิกมฺมิกสฺสาติฯ ",
"pli-tv-bu-vb-pc88:2.2.11":	"ตูโลนทฺธสิกฺขาปทํ นิฏฺฐิตํ ฉฏฺฐํฯ "
}	
