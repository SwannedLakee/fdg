{	
"pli-tv-bu-vb-np4:0.1":	"เถรวาท วินย ",
"pli-tv-bu-vb-np4:0.2":	"มหาวิภงฺค ",
"pli-tv-bu-vb-np4:0.3":	"นิสฺสคฺคิยกณฺฑ ",
"pli-tv-bu-vb-np4:0.4":	"จีวรวคฺค ",
"pli-tv-bu-vb-np4:0.5":	"๔ฯ ปุราณจีวรสิกฺขาปท ",
"pli-tv-bu-vb-np4:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-np4:1.2":	"เตน โข ปน สมเยน อายสฺมโต อุทายิสฺส ปุราณทุติยิกา ภิกฺขุนีสุ ปพฺพชิตา โหติฯ ",
"pli-tv-bu-vb-np4:1.3":	"สา อายสฺมโต อุทายิสฺส สนฺติเก อภิกฺขณํ อาคจฺฉติฯ ",
"pli-tv-bu-vb-np4:1.4":	"อายสฺมาปิ อุทายี ตสฺสา ภิกฺขุนิยา สนฺติเก อภิกฺขณํ คจฺฉติฯ ",
"pli-tv-bu-vb-np4:1.5":	"เตน โข ปน สมเยน อายสฺมา อุทายี ตสฺสา ภิกฺขุนิยา สนฺติเก ภตฺตวิสฺสคฺคํ กโรติฯ ",
"pli-tv-bu-vb-np4:1.6":	"อถ โข อายสฺมา อุทายี ปุพฺพณฺหสมยํ นิวาเสตฺวา ปตฺตจีวรมาทาย เยน สา ภิกฺขุนี เตนุปสงฺกมิ; อุปสงฺกมิตฺวา ตสฺสา ภิกฺขุนิยา ปุรโต องฺคชาตํ วิวริตฺวา อาสเน นิสีทิฯ ",
"pli-tv-bu-vb-np4:1.7":	"สาปิ โข ภิกฺขุนี อายสฺมโต อุทายิสฺส ปุรโต องฺคชาตํ วิวริตฺวา อาสเน นิสีทิฯ ",
"pli-tv-bu-vb-np4:1.8":	"อถ โข อายสฺมา อุทายี สารตฺโต ตสฺสา ภิกฺขุนิยา องฺคชาตํ อุปนิชฺฌายิฯ ตสฺส อสุจิ มุจฺจิฯ ",
"pli-tv-bu-vb-np4:1.9":	"อถ โข อายสฺมา อุทายี ตํ ภิกฺขุนึ เอตทโวจ—",
"pli-tv-bu-vb-np4:1.10":	"“คจฺฉ, ภคินิ, อุทกํ อาหร, อนฺตรวาสกํ โธวิสฺสามี”ติฯ ",
"pli-tv-bu-vb-np4:1.11":	"“อาหรยฺย, อหเมว โธวิสฺสามี”ติ ",
"pli-tv-bu-vb-np4:1.12":	"ตํ อสุจึ เอกเทสํ มุเขน อคฺคเหสิ เอกเทสํ องฺคชาเต ปกฺขิปิฯ ",
"pli-tv-bu-vb-np4:1.13":	"สา เตน คพฺภํ คณฺหิฯ ",
"pli-tv-bu-vb-np4:1.14":	"ภิกฺขุนิโย เอวมาหํสุ—",
"pli-tv-bu-vb-np4:1.15":	"“อพฺรหฺมจารินี อยํ ภิกฺขุนี, คพฺภินี”ติฯ ",
"pli-tv-bu-vb-np4:1.16":	"“นาหํ, อเยฺย, อพฺรหฺมจารินี”ติ ภิกฺขุนีนํ เอตมตฺถํ อาโรเจสิฯ ",
"pli-tv-bu-vb-np4:1.17":	"ภิกฺขุนิโย อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-np4:1.18":	"“กถญฺหิ นาม อโยฺย อุทายี ภิกฺขุนิยา ปุราณจีวรํ โธวาเปสฺสตี”ติฯ ",
"pli-tv-bu-vb-np4:1.19":	"อถ โข ตา ภิกฺขุนิโย ภิกฺขูนํ เอตมตฺถํ อาโรเจสุํฯ ",
"pli-tv-bu-vb-np4:1.20":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-np4:1.21":	"“กถญฺหิ นาม อายสฺมา อุทายี ภิกฺขุนิยา ปุราณจีวรํ โธวาเปสฺสตี”ติฯ ",
"pli-tv-bu-vb-np4:1.22":	"อถ โข เต ภิกฺขู อายสฺมนฺตํ อุทายึ อเนกปริยาเยน วิครหิตฺวา ภควโต เอตมตฺถํ อาโรเจสุํ …เป… ",
"pli-tv-bu-vb-np4:1.23":	"“สจฺจํ กิร ตฺวํ, อุทายิ, ภิกฺขุนิยา ปุราณจีวรํ โธวาเปสี”ติ? ",
"pli-tv-bu-vb-np4:1.24":	"“สจฺจํ, ภควา”ติฯ ",
"pli-tv-bu-vb-np4:1.25":	"“ญาติกา เต, อุทายิ, อญฺญาติกา”ติ? ",
"pli-tv-bu-vb-np4:1.26":	"“อญฺญาติกา, ภควา”ติฯ ",
"pli-tv-bu-vb-np4:1.27":	"“อญฺญาตโก, โมฆปุริส, อญฺญาติกาย น ชานาติ ปติรูปํ วา อปฺปติรูปํ วา ปาสาทิกํ วา อปาสาทิกํ วาฯ ",
"pli-tv-bu-vb-np4:1.28":	"ตตฺถ นาม ตฺวํ, โมฆปุริส, อญฺญาติกาย ภิกฺขุนิยา ปุราณจีวรํ โธวาเปสฺสสิฯ ",
"pli-tv-bu-vb-np4:1.29":	"เนตํ, โมฆปุริส, อปฺปสนฺนานํ วา ปสาทาย …เป… ",
"pli-tv-bu-vb-np4:1.30":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-np4:1.31.1":	"“โย ปน ภิกฺขุ อญฺญาติกาย ภิกฺขุนิยา ปุราณจีวรํ โธวาเปยฺย วา รชาเปยฺย วา อาโกฏาเปยฺย วา, นิสฺสคฺคิยํ ปาจิตฺติยนฺ”ติฯ ",
"pli-tv-bu-vb-np4:2.1.1":	"โย ปนาติ ",
"pli-tv-bu-vb-np4:2.1.2":	"โย ยาทิโส …เป… ",
"pli-tv-bu-vb-np4:2.1.3":	"ภิกฺขูติ ",
"pli-tv-bu-vb-np4:2.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-np4:2.1.5":	"อญฺญาติกา นาม ",
"pli-tv-bu-vb-np4:2.1.6":	"มาติโต วา ปิติโต วา ยาว สตฺตมา ปิตามหยุคา อสมฺพทฺธาฯ ",
"pli-tv-bu-vb-np4:2.1.7":	"ภิกฺขุนี นาม ",
"pli-tv-bu-vb-np4:2.1.8":	"อุภโตสงฺเฆ อุปสมฺปนฺนาฯ ",
"pli-tv-bu-vb-np4:2.1.9":	"ปุราณจีวรํ นาม ",
"pli-tv-bu-vb-np4:2.1.10":	"สกึ นิวตฺถมฺปิ สกึ ปารุตมฺปิฯ ",
"pli-tv-bu-vb-np4:2.1.11":	"โธวาติ อาณาเปติ, อาปตฺติ ทุกฺกฏสฺสฯ ",
"pli-tv-bu-vb-np4:2.1.12":	"โธตํ นิสฺสคฺคิยํ โหติฯ ",
"pli-tv-bu-vb-np4:2.1.13":	"รชาติ อาณาเปติ, อาปตฺติ ทุกฺกฏสฺสฯ ",
"pli-tv-bu-vb-np4:2.1.14":	"รตฺตํ นิสฺสคฺคิยํ โหติฯ ",
"pli-tv-bu-vb-np4:2.1.15":	"อาโกเฏหีติ อาณาเปติ, อาปตฺติ ทุกฺกฏสฺสฯ ",
"pli-tv-bu-vb-np4:2.1.16":	"สกึ ปาณิปฺปหารํ วา มุคฺครปฺปหารํ วา ทินฺเน นิสฺสคฺคิยํ โหติฯ ",
"pli-tv-bu-vb-np4:2.1.17":	"นิสฺสชฺชิตพฺพํ สงฺฆสฺส วา คณสฺส วา ปุคฺคลสฺส วาฯ ",
"pli-tv-bu-vb-np4:2.1.18":	"เอวญฺจ ปน, ภิกฺขเว, นิสฺสชฺชิตพฺพํฯ ",
"pli-tv-bu-vb-np4:2.1.19":	"…เป… ",
"pli-tv-bu-vb-np4:2.1.20":	"อิทํ เม, ภนฺเต, ปุราณจีวรํ อญฺญาติกาย ภิกฺขุนิยา โธวาปิตํ นิสฺสคฺคิยํฯ ",
"pli-tv-bu-vb-np4:2.1.21":	"อิมาหํ สงฺฆสฺส นิสฺสชฺชามีติ …เป… ",
"pli-tv-bu-vb-np4:2.1.22":	"ทเทยฺยาติ …เป… ",
"pli-tv-bu-vb-np4:2.1.23":	"ทเทยฺยุนฺติ …เป… ",
"pli-tv-bu-vb-np4:2.1.24":	"อายสฺมโต ทมฺมีติฯ ",
"pli-tv-bu-vb-np4:2.2.1":	"อญฺญาติกาย อญฺญาติกสญฺญี ปุราณจีวรํ โธวาเปติ, นิสฺสคฺคิยํ ปาจิตฺติยํฯ ",
"pli-tv-bu-vb-np4:2.2.2":	"อญฺญาติกาย อญฺญาติกสญฺญี ปุราณจีวรํ โธวาเปติ รชาเปติ, นิสฺสคฺคิเยน อาปตฺติ ทุกฺกฏสฺสฯ ",
"pli-tv-bu-vb-np4:2.2.3":	"อญฺญาติกาย อญฺญาติกสญฺญี ปุราณจีวรํ โธวาเปติ อาโกฏาเปติ, นิสฺสคฺคิเยน อาปตฺติ ทุกฺกฏสฺสฯ ",
"pli-tv-bu-vb-np4:2.2.4":	"อญฺญาติกาย อญฺญาติกสญฺญี ปุราณจีวรํ โธวาเปติ รชาเปติ อาโกฏาเปติ, นิสฺสคฺคิเยน อาปตฺติ ทฺวินฺนํ ทุกฺกฏานํฯ ",
"pli-tv-bu-vb-np4:2.2.5":	"อญฺญาติกาย อญฺญาติกสญฺญี ปุราณจีวรํ รชาเปติ, นิสฺสคฺคิยํ ปาจิตฺติยํฯ ",
"pli-tv-bu-vb-np4:2.2.6":	"อญฺญาติกาย อญฺญาติกสญฺญี ปุราณจีวรํ รชาเปติ อาโกฏาเปติ, นิสฺสคฺคิเยน อาปตฺติ ทุกฺกฏสฺสฯ ",
"pli-tv-bu-vb-np4:2.2.7":	"อญฺญาติกาย อญฺญาติกสญฺญี ปุราณจีวรํ รชาเปติ โธวาเปติ, นิสฺสคฺคิเยน อาปตฺติ ทุกฺกฏสฺสฯ ",
"pli-tv-bu-vb-np4:2.2.8":	"อญฺญาติกาย อญฺญาติกสญฺญี ปุราณจีวรํ รชาเปติ อาโกฏาเปติ โธวาเปติ, นิสฺสคฺคิเยน อาปตฺติ ทฺวินฺนํ ทุกฺกฏานํฯ ",
"pli-tv-bu-vb-np4:2.2.9":	"อญฺญาติกาย อญฺญาติกสญฺญี ปุราณจีวรํ อาโกฏาเปติ, นิสฺสคฺคิยํ ปาจิตฺติยํฯ ",
"pli-tv-bu-vb-np4:2.2.10":	"อญฺญาติกาย อญฺญาติกสญฺญี ปุราณจีวรํ อาโกฏาเปติ โธวาเปติ, นิสฺสคฺคิเยน อาปตฺติ ทุกฺกฏสฺสฯ ",
"pli-tv-bu-vb-np4:2.2.11":	"อญฺญาติกาย อญฺญาติกสญฺญี ปุราณจีวรํ อาโกฏาเปติ รชาเปติ, นิสฺสคฺคิเยน อาปตฺติ ทุกฺกฏสฺสฯ ",
"pli-tv-bu-vb-np4:2.2.12":	"อญฺญาติกาย อญฺญาติกสญฺญี ปุราณจีวรํ อาโกฏาเปติ โธวาเปติ รชาเปติ, นิสฺสคฺคิเยน อาปตฺติ ทฺวินฺนํ ทุกฺกฏานํฯ ",
"pli-tv-bu-vb-np4:2.2.13":	"อญฺญาติกาย เวมติโก …เป… ",
"pli-tv-bu-vb-np4:2.2.14":	"อญฺญาติกาย ญาติกสญฺญี …เป… ",
"pli-tv-bu-vb-np4:2.2.15":	"อญฺญสฺส ปุราณจีวรํ โธวาเปติ, อาปตฺติ ทุกฺกฏสฺสฯ ",
"pli-tv-bu-vb-np4:2.2.16":	"นิสีทนปจฺจตฺถรณํ โธวาเปติ, อาปตฺติ ทุกฺกฏสฺสฯ ",
"pli-tv-bu-vb-np4:2.2.17":	"เอกโตอุปสมฺปนฺนาย โธวาเปติ, อาปตฺติ ทุกฺกฏสฺสฯ ",
"pli-tv-bu-vb-np4:2.2.18":	"ญาติกาย อญฺญาติกสญฺญี, อาปตฺติ ทุกฺกฏสฺสฯ ",
"pli-tv-bu-vb-np4:2.2.19":	"ญาติกาย เวมติโก, อาปตฺติ ทุกฺกฏสฺสฯ ",
"pli-tv-bu-vb-np4:2.2.20":	"ญาติกาย ญาติกสญฺญี, อนาปตฺติฯ ",
"pli-tv-bu-vb-np4:2.2.21.1":	"อนาปตฺติ—",
"pli-tv-bu-vb-np4:2.2.22":	"ญาติกาย โธวนฺติยา อญฺญาติกา ทุติยา โหติ, ",
"pli-tv-bu-vb-np4:2.2.23":	"อวุตฺตา โธวติ, ",
"pli-tv-bu-vb-np4:2.2.24":	"อปริภุตฺตํ โธวาเปติ, ",
"pli-tv-bu-vb-np4:2.2.25":	"จีวรํ ฐเปตฺวา อญฺญํ ปริกฺขารํ โธวาเปติ, ",
"pli-tv-bu-vb-np4:2.2.26":	"สิกฺขมานาย, ",
"pli-tv-bu-vb-np4:2.2.27":	"สามเณริยา, ",
"pli-tv-bu-vb-np4:2.2.28":	"อุมฺมตฺตกสฺส, ",
"pli-tv-bu-vb-np4:2.2.29":	"อาทิกมฺมิกสฺสาติฯ ",
"pli-tv-bu-vb-np4:2.2.30":	"ปุราณจีวรสิกฺขาปทํ นิฏฺฐิตํ จตุตฺถํฯ "
}	
