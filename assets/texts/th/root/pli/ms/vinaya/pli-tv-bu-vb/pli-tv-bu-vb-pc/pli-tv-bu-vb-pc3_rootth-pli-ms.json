{	
"pli-tv-bu-vb-pc3:0.1":	"เถรวาท วินย ",
"pli-tv-bu-vb-pc3:0.2":	"มหาวิภงฺค ",
"pli-tv-bu-vb-pc3:0.3":	"ปาจิตฺติยกณฺฑ ",
"pli-tv-bu-vb-pc3:0.4":	"มุสาวาทวคฺค ",
"pli-tv-bu-vb-pc3:0.5":	"๓ฯ เปสุญฺญสิกฺขาปท ",
"pli-tv-bu-vb-pc3:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pc3:1.2":	"เตน โข ปน สมเยน ฉพฺพคฺคิยา ภิกฺขู ภิกฺขูนํ ภณฺฑนชาตานํ กลหชาตานํ วิวาทาปนฺนานํ เปสุญฺญํ อุปสํหรนฺติ; ",
"pli-tv-bu-vb-pc3:1.3":	"อิมสฺส สุตฺวา อมุสฺส อกฺขายนฺติ, อิมสฺส เภทาย; อมุสฺส สุตฺวา อิมสฺส อกฺขายนฺติ, อมุสฺส เภทายฯ ",
"pli-tv-bu-vb-pc3:1.4":	"เตน อนุปฺปนฺนานิ เจว ภณฺฑนานิ อุปฺปชฺชนฺติ, อุปฺปนฺนานิ จ ภณฺฑนานิ ภิโยฺยภาวาย เวปุลฺลาย สํวตฺตนฺติฯ ",
"pli-tv-bu-vb-pc3:1.5":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc3:1.6":	"“กถญฺหิ นาม ฉพฺพคฺคิยา ภิกฺขู ภิกฺขูนํ ภณฺฑนชาตานํ กลหชาตานํ วิวาทาปนฺนานํ เปสุญฺญํ อุปสํหริสฺสนฺติ, อิมสฺส สุตฺวา อมุสฺส อกฺขายิสฺสนฺติ, อิมสฺส เภทาย; ",
"pli-tv-bu-vb-pc3:1.7":	"อมุสฺส สุตฺวา อิมสฺส อกฺขายิสฺสนฺติ, อมุสฺส เภทายฯ ",
"pli-tv-bu-vb-pc3:1.8":	"เตน อนุปฺปนฺนานิ เจว ภณฺฑนานิ อุปฺปชฺชนฺติ, อุปฺปนฺนานิ จ ภณฺฑนานิ ภิโยฺยภาวาย เวปุลฺลาย สํวตฺตนฺตี”ติฯ ",
"pli-tv-bu-vb-pc3:1.9":	"อถ โข เต ภิกฺขู ฉพฺพคฺคิเย ภิกฺขู อเนกปริยาเยน วิครหิตฺวา ภควโต เอตมตฺถํ อาโรเจสุํ …เป… ",
"pli-tv-bu-vb-pc3:1.10":	"“สจฺจํ กิร ตุเมฺห, ภิกฺขเว, ภิกฺขูนํ ภณฺฑนชาตานํ กลหชาตานํ วิวาทาปนฺนานํ เปสุญฺญํ อุปสํหรถ, อิมสฺส สุตฺวา อมุสฺส อกฺขายถ, อิมสฺส เภทาย, อมุสฺส สุตฺวา อิมสฺส อกฺขายถ, อมุสฺส เภทาย? ",
"pli-tv-bu-vb-pc3:1.11":	"เตน อนุปฺปนฺนานิ เจว ภณฺฑนานิ อุปฺปชฺชนฺติ, อุปฺปนฺนานิ จ ภณฺฑนานิ ภิโยฺยภาวาย เวปุลฺลาย สํวตฺตนฺตี”ติ? ",
"pli-tv-bu-vb-pc3:1.12":	"“สจฺจํ, ภควา”ติฯ ",
"pli-tv-bu-vb-pc3:1.13":	"วิครหิ พุทฺโธ ภควา …เป… ",
"pli-tv-bu-vb-pc3:1.14":	"กถญฺหิ นาม ตุเมฺห, โมฆปุริสา, ภิกฺขูนํ ภณฺฑนชาตานํ กลหชาตานํ วิวาทาปนฺนานํ เปสุญฺญํ อุปสํหริสฺสถฯ ",
"pli-tv-bu-vb-pc3:1.15":	"อิมสฺส สุตฺวา อมุสฺส อกฺขายิสฺสถ, อิมสฺส เภทายฯ อมุสฺส สุตฺวา อิมสฺส อกฺขายิสฺสถ, อมุสฺส เภทายฯ ",
"pli-tv-bu-vb-pc3:1.16":	"เตน อนุปฺปนฺนานิ เจว ภณฺฑนานิ อุปฺปชฺชนฺติ, อุปฺปนฺนานิ จ ภณฺฑนานิ ภิโยฺยภาวาย เวปุลฺลาย สํวตฺตนฺติฯ ",
"pli-tv-bu-vb-pc3:1.17":	"เนตํ, โมฆปุริสา, อปฺปสนฺนานํ วา ปสาทายฯ ",
"pli-tv-bu-vb-pc3:1.18":	"ปสนฺนานํ วา ภิโยฺยภาวาย …เป… ",
"pli-tv-bu-vb-pc3:1.19":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc3:1.20.1":	"“ภิกฺขุเปสุญฺเญ ปาจิตฺติยนฺ”ติฯ ",
"pli-tv-bu-vb-pc3:2.1.1":	"เปสุญฺญํ นาม ",
"pli-tv-bu-vb-pc3:2.1.2":	"ทฺวีหากาเรหิ เปสุญฺญํ โหติ— ปิยกมฺยสฺส วา เภทาธิปฺปายสฺส วาฯ ",
"pli-tv-bu-vb-pc3:2.1.3":	"ทสหากาเรหิ เปสุญฺญํ อุปสํหรติ— ชาติโตปิ, นามโตปิ, โคตฺตโตปิ, กมฺมโตปิ, สิปฺปโตปิ, อาพาธโตปิ, ลิงฺคโตปิ, กิเลสโตปิ, อาปตฺติโตปิ, อกฺโกสโตปิฯ ",
"pli-tv-bu-vb-pc3:2.1.4.1":	"ชาติ นาม ",
"pli-tv-bu-vb-pc3:2.1.5":	"เทฺว ชาติโย— หีนา จ ชาติ อุกฺกฏฺฐา จ ชาติฯ ",
"pli-tv-bu-vb-pc3:2.1.6":	"หีนา นาม ชาติ—",
"pli-tv-bu-vb-pc3:2.1.7":	"จณฺฑาลชาติ เวนชาติ เนสาทชาติ รถการชาติ ปุกฺกุสชาติฯ เอสา หีนา นาม ชาติฯ ",
"pli-tv-bu-vb-pc3:2.1.8":	"อุกฺกฏฺฐา นาม ชาติ—",
"pli-tv-bu-vb-pc3:2.1.9":	"ขตฺติยชาติ พฺราหฺมณชาติฯ เอสา อุกฺกฏฺฐา นาม ชาติฯ ",
"pli-tv-bu-vb-pc3:2.1.10":	"…เป…ฯ ",
"pli-tv-bu-vb-pc3:2.1.11":	"อกฺโกโส นาม ",
"pli-tv-bu-vb-pc3:2.1.12":	"เทฺว อกฺโกสา— หีโน จ อกฺโกโส อุกฺกฏฺโฐ จ อกฺโกโสฯ ",
"pli-tv-bu-vb-pc3:2.1.13":	"หีโน นาม อกฺโกโส—",
"pli-tv-bu-vb-pc3:2.1.14":	"“โอฏฺโฐสิ, เมณฺโฑสิ, โคโณสิ, คทฺรโภสิ, ติรจฺฉานคโตสิ, เนรยิโกสิ; นตฺถิ ตุยฺหํ สุคติ; ทุคฺคติเยว ตุยฺหํ ปาฏิกงฺขา”ติ, ยกาเรน วา ภกาเรน วา กาฏโกฏจิกาย วาฯ เอโส หีโน นาม อกฺโกโสฯ ",
"pli-tv-bu-vb-pc3:2.1.15":	"อุกฺกฏฺโฐ นาม อกฺโกโส—",
"pli-tv-bu-vb-pc3:2.1.16":	"“ปณฺฑิโตสิ, พฺยตฺโตสิ, เมธาวีสิ, พหุสฺสุโตสิ, ธมฺมกถิโกสิ; นตฺถิ ตุยฺหํ ทุคฺคติ; สุคติเยว ตุยฺหํ ปาฏิกงฺขา”ติฯ เอโส อุกฺกฏฺโฐ นาม อกฺโกโสฯ ",
"pli-tv-bu-vb-pc3:2.2.1":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ— “อิตฺถนฺนาโม ตํ ‘จณฺฑาโล เวโน เนสาโท รถกาโร ปุกฺกุโส’ติ ภณตี”ติฯ อาปตฺติ วาจาย, วาจาย ปาจิตฺติยสฺสฯ ",
"pli-tv-bu-vb-pc3:2.2.2":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ— “อิตฺถนฺนาโม ตํ ‘ขตฺติโย พฺราหฺมโณ’ติ ภณตี”ติฯ อาปตฺติ วาจาย, วาจาย ปาจิตฺติยสฺสฯ ",
"pli-tv-bu-vb-pc3:2.2.3":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ— “อิตฺถนฺนาโม ตํ ‘อวกณฺณโก ชวกณฺณโก ธนิฏฺฐโก สวิฏฺฐโก กุลวฑฺฒโก’ติ ภณตี”ติฯ อาปตฺติ วาจาย, วาจาย ปาจิตฺติยสฺสฯ ",
"pli-tv-bu-vb-pc3:2.2.4":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ— “อิตฺถนฺนาโม ตํ ‘พุทฺธรกฺขิโต ธมฺมรกฺขิโต สงฺฆรกฺขิโต’ติ ภณตี”ติฯ อาปตฺติ วาจาย, วาจาย ปาจิตฺติยสฺสฯ ",
"pli-tv-bu-vb-pc3:2.2.5":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ— “อิตฺถนฺนาโม ตํ ‘โกสิโย ภารทฺวาโช’ติ ภณตี”ติฯ อาปตฺติ วาจาย, วาจาย ปาจิตฺติยสฺสฯ ",
"pli-tv-bu-vb-pc3:2.2.6":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ— “อิตฺถนฺนาโม ตํ ‘โคตโม โมคฺคลฺลาโน กจฺจาโน วาสิฏฺโฐ’ติ ภณตี”ติฯ อาปตฺติ วาจาย, วาจาย ปาจิตฺติยสฺสฯ ",
"pli-tv-bu-vb-pc3:2.2.7":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ— “อิตฺถนฺนาโม ตํ ‘โกฏฺฐโก ปุปฺผฉฑฺฑโก’ติ ภณตี”ติฯ อาปตฺติ วาจาย, วาจาย ปาจิตฺติยสฺสฯ ",
"pli-tv-bu-vb-pc3:2.2.8":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ— “อิตฺถนฺนาโม ตํ ‘กสฺสโก วาณิโช โครกฺโข’ติ ภณตี”ติฯ อาปตฺติ วาจาย, วาจาย ปาจิตฺติยสฺสฯ ",
"pli-tv-bu-vb-pc3:2.2.9":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ— “อิตฺถนฺนาโม ตํ ‘นฬกาโร กุมฺภกาโร เปสกาโร จมฺมกาโร นหาปิโต’ติ ภณตี”ติฯ อาปตฺติ วาจาย, วาจาย ปาจิตฺติยสฺสฯ ",
"pli-tv-bu-vb-pc3:2.2.10":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ— “อิตฺถนฺนาโม ตํ ‘มุทฺทิโก คณโก เลขโก’ติ ภณตี”ติฯ อาปตฺติ วาจาย, วาจาย ปาจิตฺติยสฺสฯ ",
"pli-tv-bu-vb-pc3:2.2.11":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ— “อิตฺถนฺนาโม ตํ ‘กุฏฺฐิโก คณฺฑิโก กิลาสิโก โสสิโก อปมาริโก’ติ ภณตี”ติฯ อาปตฺติ วาจาย, วาจาย ปาจิตฺติยสฺสฯ ",
"pli-tv-bu-vb-pc3:2.2.12":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ— “อิตฺถนฺนาโม ตํ ‘มธุเมหิโก’ติ ภณตี”ติฯ อาปตฺติ วาจาย, วาจาย ปาจิตฺติยสฺสฯ ",
"pli-tv-bu-vb-pc3:2.2.13":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ— “อิตฺถนฺนาโม ตํ ‘อติทีโฆ อติรโสฺส อติกโณฺห อจฺโจทาโต’ติ ภณตี”ติฯ อาปตฺติ วาจาย, วาจาย ปาจิตฺติยสฺสฯ ",
"pli-tv-bu-vb-pc3:2.2.14":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ— “อิตฺถนฺนาโม ตํ ‘นาติทีโฆ นาติรโสฺส นาติกโณฺห นาจฺโจทาโต’ติ ภณตี”ติฯ อาปตฺติ วาจาย, วาจาย ปาจิตฺติยสฺสฯ ",
"pli-tv-bu-vb-pc3:2.2.15":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ— “อิตฺถนฺนาโม ตํ ‘ราคปริยุฏฺฐิโต โทสปริยุฏฺฐิโต โมหปริยุฏฺฐิโต’ติ ภณตี”ติฯ อาปตฺติ วาจาย, วาจาย ปาจิตฺติยสฺสฯ ",
"pli-tv-bu-vb-pc3:2.2.16":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ— “อิตฺถนฺนาโม ตํ ‘วีตราโค วีตโทโส วีตโมโห’ติ ภณตี”ติฯ อาปตฺติ วาจาย, วาจาย ปาจิตฺติยสฺสฯ ",
"pli-tv-bu-vb-pc3:2.2.17":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ— “อิตฺถนฺนาโม ตํ ‘ปาราชิกํ อชฺฌาปนฺโน, สงฺฆาทิเสสํ อชฺฌาปนฺโน, ถุลฺลจฺจยํ อชฺฌาปนฺโน, ปาจิตฺติยํ อชฺฌาปนฺโน, ปาฏิเทสนียํ อชฺฌาปนฺโน, ทุกฺกฏํ อชฺฌาปนฺโน, ทุพฺภาสิตํ อชฺฌาปนฺโน’ติ ภณตี”ติฯ อาปตฺติ วาจาย, วาจาย ปาจิตฺติยสฺสฯ ",
"pli-tv-bu-vb-pc3:2.2.18":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ— “อิตฺถนฺนาโม ตํ ‘โสตาปนฺโน’ติ ภณตี”ติฯ อาปตฺติ วาจาย, วาจาย ปาจิตฺติยสฺสฯ ",
"pli-tv-bu-vb-pc3:2.2.19":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ— “อิตฺถนฺนาโม ตํ ‘โอฏฺโฐ เมณฺโฑ โคโณ คทฺรโภ ติรจฺฉานคโต เนรยิโก, นตฺถิ ตสฺส สุคติ, ทุคฺคติเยว ตสฺส ปาฏิกงฺขา’ติ ภณตี”ติฯ อาปตฺติ วาจาย, วาจาย ปาจิตฺติยสฺสฯ ",
"pli-tv-bu-vb-pc3:2.2.20":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ— “อิตฺถนฺนาโม ตํ ‘ปณฺฑิโต พฺยตฺโต เมธาวี พหุสฺสุโต ธมฺมกถิโก, นตฺถิ ตสฺส ทุคฺคติ, สุคติเยว ตสฺส ปาฏิกงฺขา’ติ ภณตี”ติฯ อาปตฺติ วาจาย, วาจาย ปาจิตฺติยสฺสฯ ",
"pli-tv-bu-vb-pc3:2.2.21.1":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ— “อิตฺถนฺนาโม ‘สนฺติ อิเธกจฺเจ จณฺฑาลา เวนา เนสาทา รถการา, ปุกฺกุสา’ติ ภณติ, น โส อญฺญํ ภณติ, ตญฺเญว ภณตี”ติฯ อาปตฺติ วาจาย, วาจาย ทุกฺกฏสฺสฯ ",
"pli-tv-bu-vb-pc3:2.2.22":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ— “อิตฺถนฺนาโม ‘สนฺติ อิเธกจฺเจ ขตฺติยา พฺราหฺมณา’ติ ภณติ, น โส อญฺญํ ภณติ, ตญฺเญว ภณตี”ติฯ อาปตฺติ วาจาย, วาจาย ทุกฺกฏสฺส …เป…ฯ ",
"pli-tv-bu-vb-pc3:2.2.23":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ— “อิตฺถนฺนาโม ‘สนฺติ อิเธกจฺเจ ปณฺฑิตา พฺยตฺตา เมธาวี พหุสฺสุตา ธมฺมกถิกา, นตฺถิ เตสํ ทุคฺคติ, สุคติเยว เตสํ ปาฏิกงฺขา’ติ ภณติ, น โส อญฺญํ ภณติ, ตญฺเญว ภณตี”ติฯ อาปตฺติ วาจาย, วาจาย ทุกฺกฏสฺสฯ ",
"pli-tv-bu-vb-pc3:2.2.24":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ— “อิตฺถนฺนาโม ‘เย นูน จณฺฑาลา เวนา เนสาทา รถการา ปุกฺกุสา’ติ ภณติ, น โส อญฺญํ ภณติ, ตญฺเญว ภณตี”ติฯ อาปตฺติ วาจาย, วาจาย ทุกฺกฏสฺสฯ ",
"pli-tv-bu-vb-pc3:2.2.25":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ— “อิตฺถนฺนาโม ‘เย นูน ปณฺฑิตา พฺยตฺตา เมธาวี พหุสฺสุตา ธมฺมกถิกา’ติ ภณติ, น โส อญฺญํ ภณติ, ตญฺเญว ภณตี”ติฯ อาปตฺติ วาจาย, วาจาย ทุกฺกฏสฺสฯ ",
"pli-tv-bu-vb-pc3:2.2.26":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ— “อิตฺถนฺนาโม ‘น มยํ จณฺฑาลา เวนา เนสาทา รถการา ปุกฺกุสา’ติ ภณติ, น โส อญฺญํ ภณติ, ตญฺเญว ภณตี”ติฯ อาปตฺติ วาจาย, วาจาย ทุกฺกฏสฺสฯ ",
"pli-tv-bu-vb-pc3:2.2.27":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ— “อิตฺถนฺนาโม ‘น มยํ ปณฺฑิตา พฺยตฺตา เมธาวี พหุสฺสุตา ธมฺมกถิกา, นตฺถมฺหากํ ทุคฺคติ, สุคติเยว อมฺหากํ ปาฏิกงฺขา’ติ ภณติ, น โส อญฺญํ ภณติ, ตญฺเญว ภณตี”ติฯ อาปตฺติ วาจาย, วาจาย ทุกฺกฏสฺสฯ ",
"pli-tv-bu-vb-pc3:2.3.1":	"อุปสมฺปนฺโน อุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ; อาปตฺติ วาจาย, วาจาย ปาจิตฺติยสฺสฯ ",
"pli-tv-bu-vb-pc3:2.3.2":	"อุปสมฺปนฺโน อุปสมฺปนฺนสฺส สุตฺวา อนุปสมฺปนฺนสฺส เปสุญฺญํ อุปสํหรติ, อาปตฺติ ทุกฺกฏสฺสฯ ",
"pli-tv-bu-vb-pc3:2.3.3":	"อุปสมฺปนฺโน อนุปสมฺปนฺนสฺส สุตฺวา อุปสมฺปนฺนสฺส เปสุญฺญํ อุปสํหรติ, อาปตฺติ ทุกฺกฏสฺสฯ ",
"pli-tv-bu-vb-pc3:2.3.4":	"อุปสมฺปนฺโน อนุปสมฺปนฺนสฺส สุตฺวา อนุปสมฺปนฺนสฺส เปสุญฺญํ อุปสํหรติ, อาปตฺติ ทุกฺกฏสฺสฯ ",
"pli-tv-bu-vb-pc3:2.4.1":	"อนาปตฺติ—",
"pli-tv-bu-vb-pc3:2.4.2":	"นปิยกมฺยสฺส, ",
"pli-tv-bu-vb-pc3:2.4.3":	"นเภทาธิปฺปายสฺส, ",
"pli-tv-bu-vb-pc3:2.4.4":	"อุมฺมตฺตกสฺส, ",
"pli-tv-bu-vb-pc3:2.4.5":	"อาทิกมฺมิกสฺสาติฯ ",
"pli-tv-bu-vb-pc3:2.4.6":	"เปสุญฺญสิกฺขาปทํ นิฏฺฐิตํ ตติยํฯ "
}	
