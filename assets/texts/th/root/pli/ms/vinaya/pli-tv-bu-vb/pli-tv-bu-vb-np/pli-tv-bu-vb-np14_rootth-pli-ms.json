{	
"pli-tv-bu-vb-np14:0.1":	"เถรวาท วินย ",
"pli-tv-bu-vb-np14:0.2":	"มหาวิภงฺค ",
"pli-tv-bu-vb-np14:0.3":	"นิสฺสคฺคิยกณฺฑ ",
"pli-tv-bu-vb-np14:0.4":	"โกสิยวคฺค ",
"pli-tv-bu-vb-np14:0.5":	"๑๔ฯ ฉพฺพสฺสสิกฺขาปท ",
"pli-tv-bu-vb-np14:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-np14:1.2":	"เตน โข ปน สมเยน ภิกฺขู อนุวสฺสํ สนฺถตํ การาเปนฺติฯ ",
"pli-tv-bu-vb-np14:1.3":	"เต ยาจนพหุลา วิญฺญตฺติพหุลา วิหรนฺติ—",
"pli-tv-bu-vb-np14:1.4":	"“เอฬกโลมานิ เทถฯ ",
"pli-tv-bu-vb-np14:1.5":	"เอฬกโลเมหิ อตฺโถ”ติฯ ",
"pli-tv-bu-vb-np14:1.6":	"มนุสฺสา อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-np14:1.7":	"“กถญฺหิ นาม สมณา สกฺยปุตฺติยา อนุวสฺสํ สนฺถตํ การาเปสฺสนฺติ, ยาจนพหุลา วิญฺญตฺติพหุลา วิหริสฺสนฺติ—",
"pli-tv-bu-vb-np14:1.8":	"‘เอฬกโลมานิ เทถ, เอฬกโลเมหิ อตฺโถ’ติฯ ",
"pli-tv-bu-vb-np14:1.9":	"อมฺหากํ ปน สกึ กตานิ สนฺถตานิ ปญฺจปิ ฉปิ วสฺสานิ โหนฺติ, เยสํ โน ทารกา อุหทนฺติปิ อุมฺมิหนฺติปิ อุนฺทูเรหิปิ ขชฺชนฺติฯ ",
"pli-tv-bu-vb-np14:1.10":	"อิเม ปน สมณา สกฺยปุตฺติยา อนุวสฺสํ สนฺถตํ การาเปนฺติ, ยาจนพหุลา วิญฺญตฺติพหุลา วิหรนฺติ—",
"pli-tv-bu-vb-np14:1.11":	"‘เอฬกโลมานิ เทถ, เอฬกโลเมหิ อตฺโถ’”ติฯ ",
"pli-tv-bu-vb-np14:1.12":	"อโสฺสสุํ โข ภิกฺขู เตสํ มนุสฺสานํ อุชฺฌายนฺตานํ ขิยฺยนฺตานํ วิปาเจนฺตานํฯ ",
"pli-tv-bu-vb-np14:1.13":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-np14:1.14":	"“กถญฺหิ นาม ภิกฺขู อนุวสฺสํ สนฺถตํ การาเปสฺสนฺติ, ยาจนพหุลา วิญฺญตฺติพหุลา วิหริสฺสนฺติ—",
"pli-tv-bu-vb-np14:1.15":	"‘เอฬกโลมานิ เทถ, เอฬกโลเมหิ อตฺโถ’”ติฯ ",
"pli-tv-bu-vb-np14:1.16":	"อถ โข เต ภิกฺขู เต อเนกปริยาเยน วิครหิตฺวา ภควโต เอตมตฺถํ อาโรเจสุํ …เป… ",
"pli-tv-bu-vb-np14:1.17":	"“สจฺจํ กิร, ภิกฺขเว, ภิกฺขู อนุวสฺสํ สนฺถตํ การาเปนฺติ, ยาจนพหุลา วิญฺญตฺติพหุลา วิหรนฺติ—",
"pli-tv-bu-vb-np14:1.18":	"‘เอฬกโลมานิ เทถ, เอฬกโลเมหิ อตฺโถ’”ติ? ",
"pli-tv-bu-vb-np14:1.19":	"“สจฺจํ, ภควา”ติฯ ",
"pli-tv-bu-vb-np14:1.20":	"วิครหิ พุทฺโธ ภควา …เป… ",
"pli-tv-bu-vb-np14:1.21":	"กถญฺหิ นาม เต, ภิกฺขเว, โมฆปุริสา อนุวสฺสํ สนฺถตํ การาเปสฺสนฺติ, ยาจนพหุลา วิญฺญตฺติพหุลา วิหริสฺสนฺติ—",
"pli-tv-bu-vb-np14:1.22":	"‘เอฬกโลมานิ เทถ, เอฬกโลเมหิ อตฺโถ’ติฯ ",
"pli-tv-bu-vb-np14:1.23":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bu-vb-np14:1.24":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-np14:1.25.1":	"“นวํ ปน ภิกฺขุนา สนฺถตํ การาเปตฺวา ฉพฺพสฺสานิ ธาเรตพฺพํฯ ",
"pli-tv-bu-vb-np14:1.26":	"โอเรน เจ ฉนฺนํ วสฺสานํ ตํ สนฺถตํ วิสฺสชฺเชตฺวา วา อวิสฺสชฺเชตฺวา วา อญฺญํ นวํ สนฺถตํ การาเปยฺย, นิสฺสคฺคิยํ ปาจิตฺติยนฺ”ติฯ ",
"pli-tv-bu-vb-np14:1.27":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-np14:2.1":	"เตน โข ปน สมเยน อญฺญตโร ภิกฺขุ โกสมฺพิยํ คิลาโน โหติฯ ",
"pli-tv-bu-vb-np14:2.2":	"ญาตกา ตสฺส ภิกฺขุโน สนฺติเก ทูตํ ปาเหสุํ—",
"pli-tv-bu-vb-np14:2.3":	"“อาคจฺฉตุ ภทนฺโต มยํ อุปฏฺฐหิสฺสามา”ติฯ ",
"pli-tv-bu-vb-np14:2.4":	"ภิกฺขูปิ เอวมาหํสุ—",
"pli-tv-bu-vb-np14:2.5":	"“คจฺฉาวุโส, ญาตกา ตํ อุปฏฺฐหิสฺสนฺตี”ติฯ ",
"pli-tv-bu-vb-np14:2.6":	"โส เอวมาห—",
"pli-tv-bu-vb-np14:2.7":	"“ภควตา, อาวุโส, สิกฺขาปทํ ปญฺญตฺตํ—",
"pli-tv-bu-vb-np14:2.8":	"‘นวํ ปน ภิกฺขุนา สนฺถตํ การาเปตฺวา ฉพฺพสฺสานิ ธาเรตพฺพนฺ’ติฯ ",
"pli-tv-bu-vb-np14:2.9":	"อหญฺจมฺหิ คิลาโน, น สกฺโกมิ สนฺถตํ อาทาย ปกฺกมิตุํฯ ",
"pli-tv-bu-vb-np14:2.10":	"มยฺหญฺจ วินา สนฺถตา น ผาสุ โหติฯ ",
"pli-tv-bu-vb-np14:2.11":	"นาหํ คมิสฺสามี”ติฯ ",
"pli-tv-bu-vb-np14:2.12":	"ภควโต เอตมตฺถํ อาโรเจสุํฯ ",
"pli-tv-bu-vb-np14:2.13":	"อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
"pli-tv-bu-vb-np14:2.14":	"“อนุชานามิ, ภิกฺขเว, คิลานสฺส ภิกฺขุโน สนฺถตสมฺมุตึ ทาตุํฯ ",
"pli-tv-bu-vb-np14:2.15":	"เอวญฺจ ปน, ภิกฺขเว, ทาตพฺพาฯ ",
"pli-tv-bu-vb-np14:2.16":	"เตน คิลาเนน ภิกฺขุนา สงฺฆํ อุปสงฺกมิตฺวา เอกํสํ อุตฺตราสงฺคํ กริตฺวา วุฑฺฒานํ ภิกฺขูนํ ปาเท วนฺทิตฺวา อุกฺกุฏิกํ นิสีทิตฺวา อญฺชลึ ปคฺคเหตฺวา เอวมสฺส วจนีโย—",
"pli-tv-bu-vb-np14:2.17":	"‘อหํ, ภนฺเต, คิลาโน ",
"pli-tv-bu-vb-np14:2.18":	"น สกฺโกมิ สนฺถตํ อาทาย ปกฺกมิตุํฯ ",
"pli-tv-bu-vb-np14:2.19":	"โสหํ, ภนฺเต, สงฺฆํ สนฺถตสมฺมุตึ ยาจามี’ติฯ ",
"pli-tv-bu-vb-np14:2.20":	"ทุติยมฺปิ ยาจิตพฺพาฯ ",
"pli-tv-bu-vb-np14:2.21":	"ตติยมฺปิ ยาจิตพฺพาฯ ",
"pli-tv-bu-vb-np14:2.22":	"พฺยตฺเตน ภิกฺขุนา ปฏิพเลน สงฺโฆ ญาเปตพฺโพ—",
"pli-tv-bu-vb-np14:2.23":	"‘สุณาตุ เม, ภนฺเต, สงฺโฆฯ ",
"pli-tv-bu-vb-np14:2.24":	"อยํ อิตฺถนฺนาโม ภิกฺขุ คิลาโน น สกฺโกติ สนฺถตํ อาทาย ปกฺกมิตุํฯ ",
"pli-tv-bu-vb-np14:2.25":	"โส สงฺฆํ สนฺถตสมฺมุตึ ยาจติฯ ",
"pli-tv-bu-vb-np14:2.26":	"ยทิ สงฺฆสฺส ปตฺตกลฺลํ, สงฺโฆ อิตฺถนฺนามสฺส ภิกฺขุโน สนฺถตสมฺมุตึ ทเทยฺยฯ ",
"pli-tv-bu-vb-np14:2.27":	"เอสา ญตฺติฯ ",
"pli-tv-bu-vb-np14:2.28":	"สุณาตุ เม, ภนฺเต, สงฺโฆฯ ",
"pli-tv-bu-vb-np14:2.29":	"อยํ อิตฺถนฺนาโม ภิกฺขุ คิลาโน น สกฺโกติ สนฺถตํ อาทาย ปกฺกมิตุํฯ ",
"pli-tv-bu-vb-np14:2.30":	"โส สงฺฆํ สนฺถตสมฺมุตึ ยาจติฯ ",
"pli-tv-bu-vb-np14:2.31":	"สงฺโฆ อิตฺถนฺนามสฺส ภิกฺขุโน สนฺถตสมฺมุตึ เทติฯ ",
"pli-tv-bu-vb-np14:2.32":	"ยสฺสายสฺมโต ขมติ อิตฺถนฺนามสฺส ภิกฺขุโน สนฺถตสมฺมุติยา ทานํ, โส ตุณฺหสฺส; ",
"pli-tv-bu-vb-np14:2.33":	"ยสฺส นกฺขมติ, โส ภาเสยฺยฯ ",
"pli-tv-bu-vb-np14:2.34":	"ทินฺนา สงฺเฆน อิตฺถนฺนามสฺส ภิกฺขุโน สนฺถตสมฺมุติฯ ",
"pli-tv-bu-vb-np14:2.35":	"ขมติ สงฺฆสฺส, ตสฺมา ตุณฺหี, ",
"pli-tv-bu-vb-np14:2.36":	"เอวเมตํ ธารยามี’ติฯ ",
"pli-tv-bu-vb-np14:2.37":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-np14:2.38.1":	"“นวํ ปน ภิกฺขุนา สนฺถตํ การาเปตฺวา ฉพฺพสฺสานิ ธาเรตพฺพํฯ ",
"pli-tv-bu-vb-np14:2.39":	"โอเรน เจ ฉนฺนํ วสฺสานํ ตํ สนฺถตํ วิสฺสชฺเชตฺวา วา อวิสฺสชฺเชตฺวา วา อญฺญํ นวํ สนฺถตํ การาเปยฺย, อญฺญตฺร ภิกฺขุสมฺมุติยา, นิสฺสคฺคิยํ ปาจิตฺติยนฺ”ติฯ ",
"pli-tv-bu-vb-np14:3.1":	"นวํ นาม ",
"pli-tv-bu-vb-np14:3.2":	"กรณํ อุปาทาย วุจฺจติฯ ",
"pli-tv-bu-vb-np14:3.3":	"สนฺถตํ นาม ",
"pli-tv-bu-vb-np14:3.4":	"สนฺถริตฺวา กตํ โหติ อวายิมํฯ ",
"pli-tv-bu-vb-np14:3.5":	"การาเปตฺวาติ ",
"pli-tv-bu-vb-np14:3.6":	"กริตฺวา วา การาเปตฺวา วาฯ ",
"pli-tv-bu-vb-np14:3.7":	"ฉพฺพสฺสานิ ธาเรตพฺพนฺติ ",
"pli-tv-bu-vb-np14:3.8":	"ฉพฺพสฺสปรมตา ธาเรตพฺพํฯ ",
"pli-tv-bu-vb-np14:3.9":	"โอเรน เจ ฉนฺนํ วสฺสานนฺติ ",
"pli-tv-bu-vb-np14:3.10":	"อูนกฉพฺพสฺสานิฯ ",
"pli-tv-bu-vb-np14:3.11":	"ตํ สนฺถตํ วิสฺสชฺเชตฺวาติ ",
"pli-tv-bu-vb-np14:3.12":	"อญฺเญสํ ทตฺวาฯ ",
"pli-tv-bu-vb-np14:3.13":	"อวิสฺสชฺเชตฺวาติ ",
"pli-tv-bu-vb-np14:3.14":	"น กสฺสจิ ทตฺวาฯ ",
"pli-tv-bu-vb-np14:3.15":	"อญฺญตฺร ภิกฺขุสมฺมุติยาติ ",
"pli-tv-bu-vb-np14:3.16":	"ฐเปตฺวา ภิกฺขุสมฺมุตึ อญฺญํ นวํ สนฺถตํ กโรติ วา การาเปติ วา, ปโยเค ทุกฺกฏํฯ ",
"pli-tv-bu-vb-np14:3.17":	"ปฏิลาเภน นิสฺสคฺคิยํ โหติฯ ",
"pli-tv-bu-vb-np14:3.18":	"นิสฺสชฺชิตพฺพํ สงฺฆสฺส วา คณสฺส วา ปุคฺคลสฺส วาฯ ",
"pli-tv-bu-vb-np14:3.19":	"เอวญฺจ ปน, ภิกฺขเว, นิสฺสชฺชิตพฺพํฯ ",
"pli-tv-bu-vb-np14:3.20":	"…เป… ",
"pli-tv-bu-vb-np14:3.21":	"“อิทํ เม, ภนฺเต, สนฺถตํ อูนกฉพฺพสฺสานิ การาปิตํ, อญฺญตฺร ภิกฺขุสมฺมุติยา, นิสฺสคฺคิยํฯ ",
"pli-tv-bu-vb-np14:3.22":	"อิมาหํ สงฺฆสฺส นิสฺสชฺชามี”ติ …เป… ",
"pli-tv-bu-vb-np14:3.23":	"ทเทยฺยาติ …เป… ",
"pli-tv-bu-vb-np14:3.24":	"ทเทยฺยุนฺติ …เป… ",
"pli-tv-bu-vb-np14:3.25":	"อายสฺมโต ทมฺมีติฯ ",
"pli-tv-bu-vb-np14:3.26.1":	"อตฺตนา วิปฺปกตํ อตฺตนา ปริโยสาเปติ, นิสฺสคฺคิยํ ปาจิตฺติยํฯ ",
"pli-tv-bu-vb-np14:3.27":	"อตฺตนา วิปฺปกตํ ปเรหิ ปริโยสาเปติ, นิสฺสคฺคิยํ ปาจิตฺติยํฯ ",
"pli-tv-bu-vb-np14:3.28":	"ปเรหิ วิปฺปกตํ อตฺตนา ปริโยสาเปติ, นิสฺสคฺคิยํ ปาจิตฺติยํฯ ",
"pli-tv-bu-vb-np14:3.29":	"ปเรหิ วิปฺปกตํ ปเรหิ ปริโยสาเปติ, นิสฺสคฺคิยํ ปาจิตฺติยํฯ ",
"pli-tv-bu-vb-np14:3.30.1":	"อนาปตฺติ—",
"pli-tv-bu-vb-np14:3.31":	"ฉพฺพสฺสานิ กโรติ, ",
"pli-tv-bu-vb-np14:3.32":	"อติเรกฉพฺพสฺสานิ กโรติ, ",
"pli-tv-bu-vb-np14:3.33":	"อญฺญสฺสตฺถาย กโรติ วา การาเปติ วา, ",
"pli-tv-bu-vb-np14:3.34":	"อญฺเญน กตํ ปฏิลภิตฺวา ปริภุญฺชติ, ",
"pli-tv-bu-vb-np14:3.35":	"วิตานํ วา ภูมตฺถรณํ วา สาณิปาการํ วา ภิสึ วา พิพฺโพหนํ วา กโรติ, ",
"pli-tv-bu-vb-np14:3.36":	"ภิกฺขุสมฺมุติยา, ",
"pli-tv-bu-vb-np14:3.37":	"อุมฺมตฺตกสฺส, ",
"pli-tv-bu-vb-np14:3.38":	"อาทิกมฺมิกสฺสาติฯ ",
"pli-tv-bu-vb-np14:3.39":	"ฉพฺพสฺสสิกฺขาปทํ นิฏฺฐิตํ จตุตฺถํฯ "
}	
