{	
"pli-tv-bu-vb-pc66:0.1":	"เถรวาท วินย ",
"pli-tv-bu-vb-pc66:0.2":	"มหาวิภงฺค ",
"pli-tv-bu-vb-pc66:0.3":	"ปาจิตฺติยกณฺฑ ",
"pli-tv-bu-vb-pc66:0.4":	"สปฺปาณกวคฺค ",
"pli-tv-bu-vb-pc66:0.5":	"๖๖ฯ เถยฺยสตฺถสิกฺขาปท ",
"pli-tv-bu-vb-pc66:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pc66:1.2":	"เตน โข ปน สมเยน อญฺญตโร สตฺโถ ราชคหา ปฏิยาโลกํ คนฺตุกาโม โหติฯ ",
"pli-tv-bu-vb-pc66:1.3":	"อญฺญตโร ภิกฺขุ เต มนุเสฺส เอตทโวจ—",
"pli-tv-bu-vb-pc66:1.4":	"“อหมฺปายสฺมนฺเตหิ สทฺธึ คมิสฺสามี”ติฯ ",
"pli-tv-bu-vb-pc66:1.5":	"“มยํ โข, ภนฺเต, สุงฺกํ ปริหริสฺสามา”ติฯ ",
"pli-tv-bu-vb-pc66:1.6":	"“ปชานาถาวุโส”ติฯ ",
"pli-tv-bu-vb-pc66:1.7":	"อโสฺสสุํ โข กมฺมิยา—",
"pli-tv-bu-vb-pc66:1.8":	"“สตฺโถ กิร สุงฺกํ ปริหริสฺสตี”ติฯ ",
"pli-tv-bu-vb-pc66:1.9":	"เต มคฺเค ปริยุฏฺฐึสุฯ ",
"pli-tv-bu-vb-pc66:1.10":	"อถ โข เต กมฺมิยา ตํ สตฺถํ คเหตฺวา อจฺฉินฺทิตฺวา ตํ ภิกฺขุํ เอตทโวจุํ—",
"pli-tv-bu-vb-pc66:1.11":	"“กิสฺส ตฺวํ, ภนฺเต, ชานํ เถยฺยสตฺเถน สทฺธึ คจฺฉสี”ติ? ",
"pli-tv-bu-vb-pc66:1.12":	"ปลิพุนฺเธตฺวา มุญฺจึสุฯ ",
"pli-tv-bu-vb-pc66:1.13":	"อถ โข โส ภิกฺขุ สาวตฺถึ คนฺตฺวา ภิกฺขูนํ เอตมตฺถํ อาโรเจสิฯ ",
"pli-tv-bu-vb-pc66:1.14":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc66:1.15":	"“กถญฺหิ นาม ภิกฺขุ ชานํ เถยฺยสตฺเถน สทฺธึ สํวิธาย เอกทฺธานมคฺคํ ปฏิปชฺชิสฺสตี”ติ …เป… ",
"pli-tv-bu-vb-pc66:1.16":	"“สจฺจํ กิร ตฺวํ, ภิกฺขุ, ชานํ เถยฺยสตฺเถน สทฺธึ สํวิธาย เอกทฺธานมคฺคํ ปฏิปชฺชสี”ติ? ",
"pli-tv-bu-vb-pc66:1.17":	"“สจฺจํ, ภควา”ติฯ ",
"pli-tv-bu-vb-pc66:1.18":	"วิครหิ พุทฺโธ ภควา …เป… ",
"pli-tv-bu-vb-pc66:1.19":	"กถญฺหิ นาม ตฺวํ, โมฆปุริส, ชานํ เถยฺยสตฺเถน สทฺธึ สํวิธาย เอกทฺธานมคฺคํ ปฏิปชฺชิสฺสสิฯ ",
"pli-tv-bu-vb-pc66:1.20":	"เนตํ, โมฆปุริส, อปฺปสนฺนานํ วา ปสาทาย …เป… ",
"pli-tv-bu-vb-pc66:1.21":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc66:1.22.1":	"“โย ปน ภิกฺขุ ชานํ เถยฺยสตฺเถน สทฺธึ สํวิธาย เอกทฺธานมคฺคํ ปฏิปชฺเชยฺย, อนฺตมโส คามนฺตรมฺปิ, ปาจิตฺติยนฺ”ติฯ ",
"pli-tv-bu-vb-pc66:2.1.1":	"โย ปนาติ ",
"pli-tv-bu-vb-pc66:2.1.2":	"โย ยาทิโส …เป… ",
"pli-tv-bu-vb-pc66:2.1.3":	"ภิกฺขูติ ",
"pli-tv-bu-vb-pc66:2.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pc66:2.1.5":	"ชานาติ นาม ",
"pli-tv-bu-vb-pc66:2.1.6":	"สามํ วา ชานาติ, อญฺเญ วา ตสฺส อาโรเจนฺติ, โส วา อาโรเจติฯ ",
"pli-tv-bu-vb-pc66:2.1.7":	"เถยฺยสตฺโถ นาม ",
"pli-tv-bu-vb-pc66:2.1.8":	"โจรา กตกมฺมา วา โหนฺติ อกตกมฺมา วา, ราชานํ วา เถยฺยํ คจฺฉนฺติ สุงฺกํ วา ปริหรนฺติฯ ",
"pli-tv-bu-vb-pc66:2.1.9":	"สทฺธินฺติ ",
"pli-tv-bu-vb-pc66:2.1.10":	"เอกโตฯ ",
"pli-tv-bu-vb-pc66:2.1.11":	"สํวิธายาติ—",
"pli-tv-bu-vb-pc66:2.1.12":	"“คจฺฉามาวุโส, คจฺฉาม, ภนฺเต; คจฺฉาม, ภนฺเต, คจฺฉามาวุโส, อชฺช วา หิโยฺย วา ปเร วา คจฺฉามา”ติ สํวิทหติ, อาปตฺติ ทุกฺกฏสฺสฯ ",
"pli-tv-bu-vb-pc66:2.1.13":	"อนฺตมโส คามนฺตรมฺปีติ ",
"pli-tv-bu-vb-pc66:2.1.14":	"กุกฺกุฏสมฺปาเต คาเม คามนฺตเร คามนฺตเร อาปตฺติ ปาจิตฺติยสฺสฯ ",
"pli-tv-bu-vb-pc66:2.1.15":	"อคามเก อรญฺเญ อทฺธโยชเน อทฺธโยชเน อาปตฺติ ปาจิตฺติยสฺสฯ ",
"pli-tv-bu-vb-pc66:2.2.1":	"เถยฺยสตฺเถ เถยฺยสตฺถสญฺญี สํวิธาย เอกทฺธานมคฺคํ ปฏิปชฺชติ, อนฺตมโส คามนฺตรมฺปิ, อาปตฺติ ปาจิตฺติยสฺสฯ ",
"pli-tv-bu-vb-pc66:2.2.2":	"เถยฺยสตฺเถ เวมติโก สํวิธาย เอกทฺธานมคฺคํ ปฏิปชฺชติ, อนฺตมโส คามนฺตรมฺปิ, อาปตฺติ ทุกฺกฏสฺสฯ ",
"pli-tv-bu-vb-pc66:2.2.3":	"เถยฺยสตฺเถ อเถยฺยสตฺถสญฺญี สํวิธาย เอกทฺธานมคฺคํ ปฏิปชฺชติ, อนฺตมโส คามนฺตรมฺปิ, อนาปตฺติฯ ",
"pli-tv-bu-vb-pc66:2.2.4":	"ภิกฺขุ สํวิทหติ, มนุสฺสา น สํวิทหนฺติ, อาปตฺติ ทุกฺกฏสฺสฯ ",
"pli-tv-bu-vb-pc66:2.2.5":	"อเถยฺยสตฺเถ เถยฺยสตฺถสญฺญี, อาปตฺติ ทุกฺกฏสฺสฯ ",
"pli-tv-bu-vb-pc66:2.2.6":	"อเถยฺยสตฺเถ เวมติโก, อาปตฺติ ทุกฺกฏสฺสฯ ",
"pli-tv-bu-vb-pc66:2.2.7":	"อเถยฺยสตฺเถ อเถยฺยสตฺถสญฺญี อนาปตฺติฯ ",
"pli-tv-bu-vb-pc66:2.3.1":	"อนาปตฺติ—",
"pli-tv-bu-vb-pc66:2.3.2":	"อสํวิทหิตฺวา คจฺฉติ, ",
"pli-tv-bu-vb-pc66:2.3.3":	"มนุสฺสา สํวิทหนฺติ ภิกฺขุ น สํวิทหติ, ",
"pli-tv-bu-vb-pc66:2.3.4":	"วิสงฺเกเตน คจฺฉติ, ",
"pli-tv-bu-vb-pc66:2.3.5":	"อาปทาสุ, ",
"pli-tv-bu-vb-pc66:2.3.6":	"อุมฺมตฺตกสฺส, ",
"pli-tv-bu-vb-pc66:2.3.7":	"อาทิกมฺมิกสฺสาติฯ ",
"pli-tv-bu-vb-pc66:2.3.8":	"เถยฺยสตฺถสิกฺขาปทํ นิฏฺฐิตํ ฉฏฺฐํฯ "
}	
