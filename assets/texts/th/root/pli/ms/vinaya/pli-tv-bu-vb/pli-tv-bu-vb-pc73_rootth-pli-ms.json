{	
"pli-tv-bu-vb-pc73:0.1":	"เถรวาท วินย ",
"pli-tv-bu-vb-pc73:0.2":	"มหาวิภงฺค ",
"pli-tv-bu-vb-pc73:0.3":	"ปาจิตฺติยกณฺฑ ",
"pli-tv-bu-vb-pc73:0.4":	"สหธมฺมิกวคฺค ",
"pli-tv-bu-vb-pc73:0.5":	"๗๓ฯ โมหนสิกฺขาปท ",
"pli-tv-bu-vb-pc73:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pc73:1.2":	"เตน โข ปน สมเยน ฉพฺพคฺคิยา ภิกฺขู อนาจารํ อาจริตฺวา “อญฺญาณเกน อาปนฺนาติ ชานนฺตู”ติ ปาติโมกฺเข อุทฺทิสฺสมาเน เอวํ วทนฺติ—",
"pli-tv-bu-vb-pc73:1.3":	"“อิทาเนว โข มยํ ชานาม, อยมฺปิ กิร ธมฺโม สุตฺตาคโต สุตฺตปริยาปนฺโน อนฺวทฺธมาสํ อุทฺเทสํ อาคจฺฉตี”ติฯ ",
"pli-tv-bu-vb-pc73:1.4":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc73:1.5":	"“กถญฺหิ นาม ฉพฺพคฺคิยา ภิกฺขู ปาติโมกฺเข อุทฺทิสฺสมาเน เอวํ วกฺขนฺติ—",
"pli-tv-bu-vb-pc73:1.6":	"‘อิทาเนว โข มยํ ชานาม, อยมฺปิ กิร ธมฺโม สุตฺตาคโต สุตฺตปริยาปนฺโน อนฺวทฺธมาสํ อุทฺเทสํ อาคจฺฉตี’”ติ …เป… ",
"pli-tv-bu-vb-pc73:1.7":	"“สจฺจํ กิร ตุเมฺห, ภิกฺขเว, ปาติโมกฺเข อุทฺทิสฺสมาเน เอวํ วเทถ—",
"pli-tv-bu-vb-pc73:1.8":	"‘อิทาเนว โข มยํ ชานาม, อยมฺปิ กิร ธมฺโม สุตฺตาคโต สุตฺตปริยาปนฺโน อนฺวทฺธมาสํ อุทฺเทสํ อาคจฺฉตี’”ติ? ",
"pli-tv-bu-vb-pc73:1.9":	"“สจฺจํ, ภควา”ติฯ ",
"pli-tv-bu-vb-pc73:1.10":	"วิครหิ พุทฺโธ ภควา …เป… ",
"pli-tv-bu-vb-pc73:1.11":	"กถญฺหิ นาม ตุเมฺห, โมฆปุริสา, ปาติโมกฺเข อุทฺทิสฺสมาเน เอวํ วกฺขถ—",
"pli-tv-bu-vb-pc73:1.12":	"‘อิทาเนว โข มยํ ชานาม, อยมฺปิ กิร ธมฺโม สุตฺตาคโต สุตฺตปริยาปนฺโน อนฺวทฺธมาสํ อุทฺเทสํ อาคจฺฉตี’ติฯ ",
"pli-tv-bu-vb-pc73:1.13":	"เนตํ, โมฆปุริสา, อปฺปสนฺนานํ วา ปสาทาย …เป… ",
"pli-tv-bu-vb-pc73:1.14":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc73:1.15.1":	"“โย ปน ภิกฺขุ อนฺวทฺธมาสํ ปาติโมกฺเข อุทฺทิสฺสมาเน เอวํ วเทยฺย—",
"pli-tv-bu-vb-pc73:1.16":	"‘อิทาเนว โข อหํ ชานามิ, อยมฺปิ กิร ธมฺโม สุตฺตาคโต สุตฺตปริยาปนฺโน อนฺวทฺธมาสํ อุทฺเทสํ อาคจฺฉตี’ติฯ ",
"pli-tv-bu-vb-pc73:1.17":	"ตญฺเจ ภิกฺขุํ อญฺเญ ภิกฺขู ชาเนยฺยุํ นิสินฺนปุพฺพํ อิมินา ภิกฺขุนา ทฺวตฺติกฺขตฺตุํ ปาติโมกฺเข อุทฺทิสฺสมาเน, โก ปน วาโท ภิโยฺย, น จ ตสฺส ภิกฺขุโน อญฺญาณเกน มุตฺติ อตฺถิ, ยญฺจ ตตฺถ อาปตฺตึ อาปนฺโน ตญฺจ ยถาธมฺโม กาเรตพฺโพ, อุตฺตริ จสฺส โมโห อาโรเปตพฺโพ—",
"pli-tv-bu-vb-pc73:1.18":	"‘ตสฺส เต, อาวุโส, อลาภา, ตสฺส เต ทุลฺลทฺธํ, ยํ ตฺวํ ปาติโมกฺเข อุทฺทิสฺสมาเน น สาธุกํ อฏฺฐึ กตฺวา มนสิ กโรสี’ติฯ ",
"pli-tv-bu-vb-pc73:1.19":	"อิทํ ตสฺมึ โมหนเก ปาจิตฺติยนฺ”ติฯ ",
"pli-tv-bu-vb-pc73:2.1.1":	"โย ปนาติ ",
"pli-tv-bu-vb-pc73:2.1.2":	"โย ยาทิโส …เป… ",
"pli-tv-bu-vb-pc73:2.1.3":	"ภิกฺขูติ ",
"pli-tv-bu-vb-pc73:2.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pc73:2.1.5":	"อนฺวทฺธมาสนฺติ ",
"pli-tv-bu-vb-pc73:2.1.6":	"อนุโปสถิกํฯ ",
"pli-tv-bu-vb-pc73:2.1.7":	"ปาติโมกฺเข อุทฺทิสฺสมาเนติ ",
"pli-tv-bu-vb-pc73:2.1.8":	"อุทฺทิสนฺเตฯ ",
"pli-tv-bu-vb-pc73:2.1.9":	"เอวํ วเทยฺยาติ ",
"pli-tv-bu-vb-pc73:2.1.10":	"อนาจารํ อาจริตฺวา—",
"pli-tv-bu-vb-pc73:2.1.11":	"“อญฺญาณเกน อาปนฺโนติ ชานนฺตู”ติ ปาติโมกฺเข อุทฺทิสฺสมาเน เอวํ วเทติ—",
"pli-tv-bu-vb-pc73:2.1.12":	"“อิทาเนว โข อหํ ชานามิ, อยมฺปิ กิร ธมฺโม สุตฺตาคโต สุตฺตปริยาปนฺโน อนฺวทฺธมาสํ อุทฺเทสํ อาคจฺฉตี”ติ, อาปตฺติ ทุกฺกฏสฺสฯ ",
"pli-tv-bu-vb-pc73:2.1.13":	"ตญฺเจ โมเหตุกามํ ภิกฺขุํ อญฺเญ ภิกฺขู ชาเนยฺยุํ นิสินฺนปุพฺพํ อิมินา ภิกฺขุนา ทฺวตฺติกฺขตฺตุํ ปาติโมกฺเข อุทฺทิสฺสมาเน, โก ปน วาโท ภิโยฺย, น จ ตสฺส ภิกฺขุโน อญฺญาณเกน มุตฺติ อตฺถิ, ยญฺจ ตตฺถ อาปตฺตึ อาปนฺโน, ตญฺจ ยถาธมฺโม กาเรตพฺโพ, อุตฺตริ จสฺส โมโห อาโรเปตพฺโพฯ ",
"pli-tv-bu-vb-pc73:2.1.14":	"“เอวญฺจ ปน, ภิกฺขเว, อาโรเปตพฺโพฯ ",
"pli-tv-bu-vb-pc73:2.1.15":	"พฺยตฺเตน ภิกฺขุนา ปฏิพเลน สงฺโฆ ญาเปตพฺโพ—",
"pli-tv-bu-vb-pc73:2.1.16":	"‘สุณาตุ เม, ภนฺเต, สงฺโฆฯ ",
"pli-tv-bu-vb-pc73:2.1.17":	"อยํ อิตฺถนฺนาโม ภิกฺขุ ปาติโมกฺเข อุทฺทิสฺสมาเน น สาธุกํ อฏฺฐึ กตฺวา มนสิ กโรติฯ ",
"pli-tv-bu-vb-pc73:2.1.18":	"ยทิ สงฺฆสฺส ปตฺตกลฺลํ, สงฺโฆ อิตฺถนฺนามสฺส ภิกฺขุโน โมหํ อาโรเปยฺยฯ ",
"pli-tv-bu-vb-pc73:2.1.19":	"เอสา ญตฺติฯ ",
"pli-tv-bu-vb-pc73:2.1.20":	"สุณาตุ เม, ภนฺเต, สงฺโฆฯ ",
"pli-tv-bu-vb-pc73:2.1.21":	"อยํ อิตฺถนฺนาโม ภิกฺขุ ปาติโมกฺเข อุทฺทิสฺสมาเน น สาธุกํ อฏฺฐึ กตฺวา มนสิ กโรติฯ ",
"pli-tv-bu-vb-pc73:2.1.22":	"สงฺโฆ อิตฺถนฺนามสฺส ภิกฺขุโน โมหํ อาโรเปติฯ ",
"pli-tv-bu-vb-pc73:2.1.23":	"ยสฺสายสฺมโต ขมติ อิตฺถนฺนามสฺส ภิกฺขุโน โมหสฺส อาโรปนา, โส ตุณฺหสฺส; ",
"pli-tv-bu-vb-pc73:2.1.24":	"ยสฺส นกฺขมติ, โส ภาเสยฺยฯ ",
"pli-tv-bu-vb-pc73:2.1.25":	"อาโรปิโต สงฺเฆน อิตฺถนฺนามสฺส ภิกฺขุโน โมโหฯ ",
"pli-tv-bu-vb-pc73:2.1.26":	"ขมติ สงฺฆสฺส, ตสฺมา ตุณฺหี, เอวเมตํ ธารยามี’”ติฯ ",
"pli-tv-bu-vb-pc73:2.1.27":	"อนาโรปิเต โมเห โมเหติ, อาปตฺติ ทุกฺกฏสฺสฯ ",
"pli-tv-bu-vb-pc73:2.1.28":	"อาโรปิเต โมเห โมเหติ, อาปตฺติ ปาจิตฺติยสฺสฯ ",
"pli-tv-bu-vb-pc73:2.2.1":	"ธมฺมกมฺเม ธมฺมกมฺมสญฺญี โมเหติ, อาปตฺติ ปาจิตฺติยสฺสฯ ",
"pli-tv-bu-vb-pc73:2.2.2":	"ธมฺมกมฺเม เวมติโก โมเหติ, อาปตฺติ ปาจิตฺติยสฺสฯ ",
"pli-tv-bu-vb-pc73:2.2.3":	"ธมฺมกมฺเม อธมฺมกมฺมสญฺญี โมเหติ, อาปตฺติ ปาจิตฺติยสฺสฯ ",
"pli-tv-bu-vb-pc73:2.2.4":	"อธมฺมกมฺเม ธมฺมกมฺมสญฺญี, อาปตฺติ ทุกฺกฏสฺสฯ ",
"pli-tv-bu-vb-pc73:2.2.5":	"อธมฺมกมฺเม เวมติโก, อาปตฺติ ทุกฺกฏสฺสฯ ",
"pli-tv-bu-vb-pc73:2.2.6":	"อธมฺมกมฺเม อธมฺมกมฺมสญฺญี, อาปตฺติ ทุกฺกฏสฺสฯ ",
"pli-tv-bu-vb-pc73:2.3.1":	"อนาปตฺติ—",
"pli-tv-bu-vb-pc73:2.3.2":	"น วิตฺถาเรน สุตํ โหติ, ",
"pli-tv-bu-vb-pc73:2.3.3":	"อูนกทฺวตฺติกฺขตฺตุํ วิตฺถาเรน สุตํ โหติ, ",
"pli-tv-bu-vb-pc73:2.3.4":	"น โมเหตุกามสฺส, ",
"pli-tv-bu-vb-pc73:2.3.5":	"อุมฺมตฺตกสฺส, ",
"pli-tv-bu-vb-pc73:2.3.6":	"อาทิกมฺมิกสฺสาติฯ ",
"pli-tv-bu-vb-pc73:2.3.7":	"โมหนสิกฺขาปทํ นิฏฺฐิตํ ตติยํฯ "
}	
