{	
"pli-tv-bu-vb-pc82:0.1":	"เถรวาท วินย ",
"pli-tv-bu-vb-pc82:0.2":	"มหาวิภงฺค ",
"pli-tv-bu-vb-pc82:0.3":	"ปาจิตฺติยกณฺฑ ",
"pli-tv-bu-vb-pc82:0.4":	"สหธมฺมิกวคฺค ",
"pli-tv-bu-vb-pc82:0.5":	"๘๒ฯ ปริณามนสิกฺขาปท ",
"pli-tv-bu-vb-pc82:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pc82:1.2":	"เตน โข ปน สมเยน สาวตฺถิยํ อญฺญตรสฺส ปูคสฺส สงฺฆสฺส สจีวรภตฺตํ ปฏิยตฺตํ โหติ—",
"pli-tv-bu-vb-pc82:1.3":	"“โภเชตฺวา จีวเรน อจฺฉาเทสฺสามา”ติฯ ",
"pli-tv-bu-vb-pc82:1.4":	"อถ โข ฉพฺพคฺคิยา ภิกฺขู เยน โส ปูโค เตนุปสงฺกมึสุ; ",
"pli-tv-bu-vb-pc82:1.5":	"อุปสงฺกมิตฺวา ตํ ปูคํ เอตทโวจุํ—",
"pli-tv-bu-vb-pc82:1.6":	"“เทถาวุโส, อิมานิ จีวรานิ อิเมสํ ภิกฺขูนนฺ”ติฯ ",
"pli-tv-bu-vb-pc82:1.7":	"“น มยํ, ภนฺเต, ทสฺสามฯ ",
"pli-tv-bu-vb-pc82:1.8":	"อมฺหากํ สงฺฆสฺส อนุวสฺสํ สจีวรภิกฺขา ปญฺญตฺตา”ติฯ ",
"pli-tv-bu-vb-pc82:1.9":	"“พหู, อาวุโส, สงฺฆสฺส ทายกา, พหู สงฺฆสฺส ภตฺตาฯ ",
"pli-tv-bu-vb-pc82:1.10":	"อิเม ตุเมฺห นิสฺสาย ตุเมฺห สมฺปสฺสนฺตา อิธ วิหรนฺติฯ ",
"pli-tv-bu-vb-pc82:1.11":	"ตุเมฺห เจ อิเมสํ น ทสฺสถ, อถ โก จรหิ อิเมสํ ทสฺสติ? ",
"pli-tv-bu-vb-pc82:1.12":	"เทถาวุโส, อิมานิ จีวรานิ อิเมสํ ภิกฺขูนนฺ”ติฯ ",
"pli-tv-bu-vb-pc82:1.13":	"อถ โข โส ปูโค ฉพฺพคฺคิเยหิ ภิกฺขูหิ นิปฺปีฬิยมาโน ยถาปฏิยตฺตํ จีวรํ ฉพฺพคฺคิยานํ ภิกฺขูนํ ทตฺวา สงฺฆํ ภตฺเตน ปริวิสิฯ ",
"pli-tv-bu-vb-pc82:1.14":	"เย เต ภิกฺขู ชานนฺติ สงฺฆสฺส สจีวรภตฺตํ ปฏิยตฺตํ “น จ ชานนฺติ ฉพฺพคฺคิยานํ ภิกฺขูนํ ทินฺนนฺ”ติ เต เอวมาหํสุ—",
"pli-tv-bu-vb-pc82:1.15":	"“โอโณเชถาวุโส, สงฺฆสฺส จีวรนฺ”ติฯ ",
"pli-tv-bu-vb-pc82:1.16":	"“นตฺถิ, ภนฺเตฯ ",
"pli-tv-bu-vb-pc82:1.17":	"ยถาปฏิยตฺตํ จีวรํ อยฺยา ฉพฺพคฺคิยา อยฺยานํ ฉพฺพคฺคิยานํ ปริณาเมสุนฺ”ติฯ ",
"pli-tv-bu-vb-pc82:1.18":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc82:1.19":	"“กถญฺหิ นาม ฉพฺพคฺคิยา ภิกฺขู ชานํ สงฺฆิกํ ลาภํ ปริณตํ ปุคฺคลสฺส ปริณาเมสฺสนฺตี”ติ …เป… ",
"pli-tv-bu-vb-pc82:1.20":	"“สจฺจํ กิร ตุเมฺห, ภิกฺขเว, ชานํ สงฺฆิกํ ลาภํ ปริณตํ ปุคฺคลสฺส ปริณาเมถา”ติ? ",
"pli-tv-bu-vb-pc82:1.21":	"“สจฺจํ, ภควา”ติฯ ",
"pli-tv-bu-vb-pc82:1.22":	"วิครหิ พุทฺโธ ภควา …เป… ",
"pli-tv-bu-vb-pc82:1.23":	"กถญฺหิ นาม ตุเมฺห, โมฆปุริสา, ชานํ สงฺฆิกํ ลาภํ ปริณตํ ปุคฺคลสฺส ปริณาเมสฺสถฯ ",
"pli-tv-bu-vb-pc82:1.24":	"เนตํ, โมฆปุริสา, อปฺปสนฺนานํ วา ปสาทาย …เป… ",
"pli-tv-bu-vb-pc82:1.25":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc82:1.26.1":	"“โย ปน ภิกฺขุ ชานํ สงฺฆิกํ ลาภํ ปริณตํ ปุคฺคลสฺส ปริณาเมยฺย, ปาจิตฺติยนฺ”ติฯ ",
"pli-tv-bu-vb-pc82:2.1.1":	"โย ปนาติ ",
"pli-tv-bu-vb-pc82:2.1.2":	"โย ยาทิโส …เป… ",
"pli-tv-bu-vb-pc82:2.1.3":	"ภิกฺขูติ ",
"pli-tv-bu-vb-pc82:2.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pc82:2.1.5":	"ชานาติ นาม ",
"pli-tv-bu-vb-pc82:2.1.6":	"สามํ วา ชานาติ, อญฺเญ วา ตสฺส อาโรเจนฺติ, โส วา อาโรเจติฯ ",
"pli-tv-bu-vb-pc82:2.1.7":	"สงฺฆิกํ นาม ",
"pli-tv-bu-vb-pc82:2.1.8":	"สงฺฆสฺส ทินฺนํ โหติ ปริจฺจตฺตํฯ ",
"pli-tv-bu-vb-pc82:2.1.9":	"ลาโภ นาม ",
"pli-tv-bu-vb-pc82:2.1.10":	"จีวรปิณฺฑปาตเสนาสนคิลานปฺปจฺจยเภสชฺชปริกฺขารา, อนฺตมโส จุณฺณปิณฺโฑปิ, ทนฺตกฏฺฐมฺปิ, ทสิกสุตฺตมฺปิฯ ",
"pli-tv-bu-vb-pc82:2.1.11":	"ปริณตํ นาม ",
"pli-tv-bu-vb-pc82:2.1.12":	"“ทสฺสาม กริสฺสามา”ติ วาจา ภินฺนา โหติ, ตํ ปุคฺคลสฺส ปริณาเมติ, อาปตฺติ ปาจิตฺติยสฺสฯ ",
"pli-tv-bu-vb-pc82:2.2.1":	"ปริณเต ปริณตสญฺญี ปุคฺคลสฺส ปริณาเมติ, อาปตฺติ ปาจิตฺติยสฺสฯ ",
"pli-tv-bu-vb-pc82:2.2.2":	"ปริณเต เวมติโก ปุคฺคลสฺส ปริณาเมติ, อาปตฺติ ทุกฺกฏสฺสฯ ",
"pli-tv-bu-vb-pc82:2.2.3":	"ปริณเต อปริณตสญฺญี ปุคฺคลสฺส ปริณาเมติ, อนาปตฺติฯ ",
"pli-tv-bu-vb-pc82:2.2.4":	"สงฺฆสฺส ปริณตํ อญฺญสงฺฆสฺส วา เจติยสฺส วา ปริณาเมติ, อาปตฺติ ทุกฺกฏสฺสฯ ",
"pli-tv-bu-vb-pc82:2.2.5":	"เจติยสฺส ปริณตํ อญฺญเจติยสฺส วา สงฺฆสฺส วา ปุคฺคลสฺส วา ปริณาเมติ, อาปตฺติ ทุกฺกฏสฺสฯ ",
"pli-tv-bu-vb-pc82:2.2.6":	"ปุคฺคลสฺส ปริณตํ อญฺญปุคฺคลสฺส วา สงฺฆสฺส วา เจติยสฺส วา ปริณาเมติ, อาปตฺติ ทุกฺกฏสฺสฯ ",
"pli-tv-bu-vb-pc82:2.2.7":	"อปริณเต ปริณตสญฺญี, อาปตฺติ ทุกฺกฏสฺสฯ ",
"pli-tv-bu-vb-pc82:2.2.8":	"อปริณเต เวมติโก, อาปตฺติ ทุกฺกฏสฺสฯ ",
"pli-tv-bu-vb-pc82:2.2.9":	"อปริณเต อปริณตสญฺญี, อนาปตฺติฯ ",
"pli-tv-bu-vb-pc82:2.3.1":	"อนาปตฺติ—",
"pli-tv-bu-vb-pc82:2.3.2":	"“กตฺถ เทมา”ติ ปุจฺฉียมาโน—",
"pli-tv-bu-vb-pc82:2.3.3":	"“ยตฺถ ตุมฺหากํ เทยฺยธมฺโม ปริโภคํ วา ลเภยฺย ปฏิสงฺขารํ วา ลเภยฺย จิรฏฺฐิติโก วา อสฺส ยตฺถ วา ปน ตุมฺหากํ จิตฺตํ ปสีทติ ตตฺถ เทถา”ติ ภณติ, ",
"pli-tv-bu-vb-pc82:2.3.4":	"อุมฺมตฺตกสฺส, ",
"pli-tv-bu-vb-pc82:2.3.5":	"อาทิกมฺมิกสฺสาติฯ ",
"pli-tv-bu-vb-pc82:2.3.6":	"ปริณามนสิกฺขาปทํ นิฏฺฐิตํ ทฺวาทสมํฯ ",
"pli-tv-bu-vb-pc82:2.3.7":	"สหธมฺมิกวคฺโค อฏฺฐโมฯ ",
"pli-tv-bu-vb-pc82:2.3.8":	"ตสฺสุทฺทานํ ",
"pli-tv-bu-vb-pc82:2.3.9":	"สหธมฺม วิวณฺณญฺจ, ",
"pli-tv-bu-vb-pc82:2.3.10":	"โมหาปนํ ปหารกํ; ",
"pli-tv-bu-vb-pc82:2.3.11":	"ตลสตฺติ อมูลญฺจ, ",
"pli-tv-bu-vb-pc82:2.3.12":	"สญฺจิจฺจ จ อุปสฺสุติ; ",
"pli-tv-bu-vb-pc82:2.3.13":	"ปฏิพาหน ฉนฺทญฺจ, ",
"pli-tv-bu-vb-pc82:2.3.14":	"ทพฺพญฺจ ปริณามนนฺติฯ "
}	
