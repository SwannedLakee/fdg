{	
"pli-tv-bu-vb-pc24:0.1":	"เถรวาท วินย ",
"pli-tv-bu-vb-pc24:0.2":	"มหาวิภงฺค ",
"pli-tv-bu-vb-pc24:0.3":	"ปาจิตฺติยกณฺฑ ",
"pli-tv-bu-vb-pc24:0.4":	"โอวาทวคฺค ",
"pli-tv-bu-vb-pc24:0.5":	"๒๔ฯ อามิสสิกฺขาปท ",
"pli-tv-bu-vb-pc24:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pc24:1.2":	"เตน โข ปน สมเยน เถรา ภิกฺขู ภิกฺขุนิโย โอวทนฺตา ลาภิโน โหนฺติ จีวรปิณฺฑปาตเสนาสนคิลานปฺปจฺจยเภสชฺชปริกฺขารานํฯ ",
"pli-tv-bu-vb-pc24:1.3":	"ฉพฺพคฺคิยา ภิกฺขู เอวํ วทนฺติ—",
"pli-tv-bu-vb-pc24:1.4":	"“น พหุกตา เถรา ภิกฺขู ภิกฺขุนิโย โอวทิตุํ; อามิสเหตุ เถรา ภิกฺขู ภิกฺขุนิโย โอวทนฺตี”ติฯ ",
"pli-tv-bu-vb-pc24:1.5":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc24:1.6":	"“กถญฺหิ นาม ฉพฺพคฺคิยา ภิกฺขู เอวํ วกฺขนฺติ—",
"pli-tv-bu-vb-pc24:1.7":	"‘น พหุกตา เถรา ภิกฺขู ภิกฺขุนิโย โอวทิตุํ; อามิสเหตุ เถรา ภิกฺขู ภิกฺขุนิโย โอวทนฺตี’”ติ …เป… ",
"pli-tv-bu-vb-pc24:1.8":	"“สจฺจํ กิร ตุเมฺห, ภิกฺขเว, เอวํ วเทถ—",
"pli-tv-bu-vb-pc24:1.9":	"‘น พหุกตา เถรา ภิกฺขู ภิกฺขุนิโย โอวทิตุํ; อามิสเหตุ เถรา ภิกฺขู ภิกฺขุนิโย โอวทนฺตี’”ติ? ",
"pli-tv-bu-vb-pc24:1.10":	"“สจฺจํ, ภควา”ติฯ ",
"pli-tv-bu-vb-pc24:1.11":	"วิครหิ พุทฺโธ ภควา …เป… ",
"pli-tv-bu-vb-pc24:1.12":	"กถญฺหิ นาม ตุเมฺห, โมฆปุริสา, เอวํ วกฺขถ—",
"pli-tv-bu-vb-pc24:1.13":	"‘น พหุกตา เถรา ภิกฺขู ภิกฺขุนิโย โอวทิตุํ; อามิสเหตุ เถรา ภิกฺขู ภิกฺขุนิโย โอวทนฺตี’ติฯ ",
"pli-tv-bu-vb-pc24:1.14":	"เนตํ, โมฆปุริสา, อปฺปสนฺนานํ วา ปสาทาย …เป… ",
"pli-tv-bu-vb-pc24:1.15":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc24:1.16.1":	"“โย ปน ภิกฺขุ เอวํ วเทยฺย—‘อามิสเหตุ เถรา ภิกฺขู ภิกฺขุนิโย โอวนฺทนฺตี’ติ, ปาจิตฺติยนฺ”ติฯ ",
"pli-tv-bu-vb-pc24:2.1.1":	"โย ปนาติ ",
"pli-tv-bu-vb-pc24:2.1.2":	"โย ยาทิโส …เป… ",
"pli-tv-bu-vb-pc24:2.1.3":	"ภิกฺขูติ ",
"pli-tv-bu-vb-pc24:2.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pc24:2.1.5":	"อามิสเหตูติ ",
"pli-tv-bu-vb-pc24:2.1.6":	"จีวรเหตุ ปิณฺฑปาตเหตุ เสนาสนเหตุ คิลานปฺปจฺจยเภสชฺชปริกฺขารเหตุ สกฺการเหตุ ครุการเหตุ มานนเหตุ วนฺทนเหตุ ปูชนเหตุฯ ",
"pli-tv-bu-vb-pc24:2.1.7":	"เอวํ วเทยฺยาติ ",
"pli-tv-bu-vb-pc24:2.1.8":	"อุปสมฺปนฺนํ สงฺเฆน สมฺมตํ ภิกฺขุโนวาทกํ อวณฺณํ กตฺตุกาโม อยสํ กตฺตุกาโม มงฺกุกตฺตุกาโม เอวํ วเทติ— “จีวรเหตุ ปิณฺฑปาตเหตุ เสนาสนเหตุ คิลานปฺปจฺจยเภสชฺชปริกฺขารเหตุ สกฺการเหตุ ครุการเหตุ มานนเหตุ วนฺทนเหตุ ปูชนเหตุ โอวทตี”ติ ภณติ, อาปตฺติ ปาจิตฺติยสฺสฯ ",
"pli-tv-bu-vb-pc24:2.2.1":	"ธมฺมกมฺเม ธมฺมกมฺมสญฺญี เอวํ วเทติ, อาปตฺติ ปาจิตฺติยสฺสฯ ",
"pli-tv-bu-vb-pc24:2.2.2":	"ธมฺมกมฺเม เวมติโก เอวํ วเทติ, อาปตฺติ ปาจิตฺติยสฺสฯ ",
"pli-tv-bu-vb-pc24:2.2.3":	"ธมฺมกมฺเม อธมฺมกมฺมสญฺญี เอวํ วเทติ, อาปตฺติ ปาจิตฺติยสฺสฯ ",
"pli-tv-bu-vb-pc24:2.2.4":	"อุปสมฺปนฺนํ สงฺเฆน อสมฺมตํ ภิกฺขุโนวาทกํ อวณฺณํ กตฺตุกาโม อยสํ กตฺตุกาโม มงฺกุกตฺตุกาโม เอวํ วเทติ—",
"pli-tv-bu-vb-pc24:2.2.5":	"“จีวรเหตุ …เป… ปูชนเหตุ โอวทตี”ติ ภณติ, อาปตฺติ ทุกฺกฏสฺสฯ ",
"pli-tv-bu-vb-pc24:2.2.6":	"อนุปสมฺปนฺนํ สงฺเฆน สมฺมตํ วา อสมฺมตํ วา ภิกฺขุโนวาทกํ อวณฺณํ กตฺตุกาโม อยสํ กตฺตุกาโม มงฺกุกตฺตุกาโม เอวํ วเทติ—",
"pli-tv-bu-vb-pc24:2.2.7":	"“จีวรเหตุ ปิณฺฑปาตเหตุ เสนาสนเหตุ คิลานปฺปจฺจยเภสชฺชปริกฺขารเหตุ สกฺการเหตุ ครุการเหตุ มานนเหตุ วนฺทนเหตุ ปูชนเหตุ โอวทตี”ติ ภณติ, อาปตฺติ ทุกฺกฏสฺสฯ ",
"pli-tv-bu-vb-pc24:2.2.8":	"อธมฺมกมฺเม ธมฺมกมฺมสญฺญี, อาปตฺติ ทุกฺกฏสฺสฯ ",
"pli-tv-bu-vb-pc24:2.2.9":	"อธมฺมกมฺเม เวมติโก, อาปตฺติ ทุกฺกฏสฺสฯ ",
"pli-tv-bu-vb-pc24:2.2.10":	"อธมฺมกมฺเม อธมฺมกมฺมสญฺญี, อาปตฺติ ทุกฺกฏสฺสฯ ",
"pli-tv-bu-vb-pc24:2.3.1":	"อนาปตฺติ—",
"pli-tv-bu-vb-pc24:2.3.2":	"ปกติยา จีวรเหตุ ปิณฺฑปาตเหตุ เสนาสนเหตุ คิลานปฺปจฺจยเภสชฺชปริกฺขารเหตุ สกฺการเหตุ ครุการเหตุ มานนเหตุ วนฺทนเหตุ ปูชนเหตุ โอวทนฺตํ ภณติ, ",
"pli-tv-bu-vb-pc24:2.3.3":	"อุมฺมตฺตกสฺส, ",
"pli-tv-bu-vb-pc24:2.3.4":	"อาทิกมฺมิกสฺสาติฯ ",
"pli-tv-bu-vb-pc24:2.3.5":	"อามิสสิกฺขาปทํ นิฏฺฐิตํ จตุตฺถํฯ "
}	
