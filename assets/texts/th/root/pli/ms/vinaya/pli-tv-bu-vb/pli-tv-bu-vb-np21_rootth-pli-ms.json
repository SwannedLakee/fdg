{	
"pli-tv-bu-vb-np21:0.1":	"เถรวาท วินย ",
"pli-tv-bu-vb-np21:0.2":	"มหาวิภงฺค ",
"pli-tv-bu-vb-np21:0.3":	"นิสฺสคฺคิยกณฺฑ ",
"pli-tv-bu-vb-np21:0.4":	"ปตฺตวคฺค ",
"pli-tv-bu-vb-np21:0.5":	"๒๑ฯ ปตฺตสิกฺขาปท ",
"pli-tv-bu-vb-np21:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-np21:1.2":	"เตน โข ปน สมเยน ฉพฺพคฺคิยา ภิกฺขู พหู ปตฺเต สนฺนิจยํ กโรนฺติฯ ",
"pli-tv-bu-vb-np21:1.3":	"มนุสฺสา วิหารจาริกํ อาหิณฺฑนฺตา ปสฺสิตฺวา อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-np21:1.4":	"“กถญฺหิ นาม สมณา สกฺยปุตฺติยา พหู ปตฺเต สนฺนิจยํ กริสฺสนฺติ, ",
"pli-tv-bu-vb-np21:1.5":	"ปตฺตวาณิชฺชํ วา สมณา สกฺยปุตฺติยา กริสฺสนฺติ อามตฺติกาปณํ วา ปสาเรสฺสนฺตี”ติฯ ",
"pli-tv-bu-vb-np21:1.6":	"อโสฺสสุํ โข ภิกฺขู เตสํ มนุสฺสานํ อุชฺฌายนฺตานํ ขิยฺยนฺตานํ วิปาเจนฺตานํฯ ",
"pli-tv-bu-vb-np21:1.7":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-np21:1.8":	"“กถญฺหิ นาม ฉพฺพคฺคิยา ภิกฺขู อติเรกปตฺตํ ธาเรสฺสนฺตี”ติฯ ",
"pli-tv-bu-vb-np21:1.9":	"อถ โข เต ภิกฺขู ฉพฺพคฺคิเย ภิกฺขู อเนกปริยาเยน วิครหิตฺวา ภควโต เอตมตฺถํ อาโรเจสุํ …เป… ",
"pli-tv-bu-vb-np21:1.10":	"“สจฺจํ กิร ตุเมฺห, ภิกฺขเว, อติเรกปตฺตํ ธาเรถา”ติ? ",
"pli-tv-bu-vb-np21:1.11":	"“สจฺจํ, ภควา”ติฯ ",
"pli-tv-bu-vb-np21:1.12":	"วิครหิ พุทฺโธ ภควา …เป… ",
"pli-tv-bu-vb-np21:1.13":	"กถญฺหิ นาม ตุเมฺห, โมฆปุริสา, อติเรกปตฺตํ ธาเรสฺสถฯ ",
"pli-tv-bu-vb-np21:1.14":	"เนตํ, โมฆปุริสา, อปฺปสนฺนานํ วา ปสาทาย …เป… ",
"pli-tv-bu-vb-np21:1.15":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-np21:1.16.1":	"“โย ปน ภิกฺขุ อติเรกปตฺตํ ธาเรยฺย, นิสฺสคฺคิยํ ปาจิตฺติยนฺ”ติฯ ",
"pli-tv-bu-vb-np21:1.17":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-np21:2.1":	"เตน โข ปน สมเยน อายสฺมโต อานนฺทสฺส อติเรกปตฺโต อุปฺปนฺโน โหติฯ ",
"pli-tv-bu-vb-np21:2.2":	"อายสฺมา จ อานนฺโท ตํ ปตฺตํ อายสฺมโต สาริปุตฺตสฺส ทาตุกาโม โหติฯ ",
"pli-tv-bu-vb-np21:2.3":	"อายสฺมา จ สาริปุตฺโต สาเกเต วิหรติฯ ",
"pli-tv-bu-vb-np21:2.4":	"อถ โข อายสฺมโต อานนฺทสฺส เอตทโหสิ—",
"pli-tv-bu-vb-np21:2.5":	"“ภควตา สิกฺขาปทํ ปญฺญตฺตํ—",
"pli-tv-bu-vb-np21:2.6":	"‘น อติเรกปตฺโต ธาเรตพฺโพ’ติฯ ",
"pli-tv-bu-vb-np21:2.7":	"อยญฺจ เม อติเรกปตฺโต อุปฺปนฺโนฯ ",
"pli-tv-bu-vb-np21:2.8":	"อหญฺจิมํ ปตฺตํ อายสฺมโต สาริปุตฺตสฺส ทาตุกาโมฯ ",
"pli-tv-bu-vb-np21:2.9":	"อายสฺมา จ สาริปุตฺโต สาเกเต วิหรติฯ ",
"pli-tv-bu-vb-np21:2.10":	"กถํ นุ โข มยา ปฏิปชฺชิตพฺพนฺ”ติ? ",
"pli-tv-bu-vb-np21:2.11":	"ภควโต เอตมตฺถํ อาโรเจสิฯ ",
"pli-tv-bu-vb-np21:2.12":	"“กีวจิรํ ปนานนฺท, สาริปุตฺโต อาคจฺฉิสฺสตี”ติ? ",
"pli-tv-bu-vb-np21:2.13":	"“นวมํ วา, ภควา, ทิวสํ ทสมํ วา”ติฯ ",
"pli-tv-bu-vb-np21:2.14":	"อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
"pli-tv-bu-vb-np21:2.15":	"“อนุชานามิ, ภิกฺขเว, ทสาหปรมํ อติเรกปตฺตํ ธาเรตุํฯ ",
"pli-tv-bu-vb-np21:2.16":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-np21:2.17.1":	"“ทสาหปรมํ อติเรกปตฺโต ธาเรตพฺโพฯ ตํ อติกฺกามยโต นิสฺสคฺคิยํ ปาจิตฺติยนฺ”ติฯ ",
"pli-tv-bu-vb-np21:3.1":	"ทสาหปรมนฺติ ",
"pli-tv-bu-vb-np21:3.2":	"ทสาหปรมตา ธาเรตพฺโพฯ ",
"pli-tv-bu-vb-np21:3.3":	"อติเรกปตฺโต นาม ",
"pli-tv-bu-vb-np21:3.4":	"อนธิฏฺฐิโต อวิกปฺปิโตฯ ",
"pli-tv-bu-vb-np21:3.5":	"ปตฺโต นาม ",
"pli-tv-bu-vb-np21:3.6":	"เทฺว ปตฺตา อโยปตฺโต มตฺติกาปตฺโตติฯ ",
"pli-tv-bu-vb-np21:3.7":	"ตโย ปตฺตสฺส วณฺณา อุกฺกฏฺโฐ ปตฺโต มชฺฌิโม ปตฺโต โอมโก ปตฺโตฯ ",
"pli-tv-bu-vb-np21:3.8":	"อุกฺกฏฺโฐ นาม ปตฺโต อฑฺฒาฬฺหโกทนํ คณฺหาติ จตุภาคํ ขาทนํ ตทุปิยํ พฺยญฺชนํฯ ",
"pli-tv-bu-vb-np21:3.9":	"มชฺฌิโม นาม ปตฺโต นาฬิโกทนํ คณฺหาติ จตุภาคํ ขาทนํ ตทุปิยํ พฺยญฺชนํฯ ",
"pli-tv-bu-vb-np21:3.10":	"โอมโก นาม ปตฺโต ปตฺโถทนํ คณฺหาติ จตุภาคํ ขาทนํ ตทุปิยํ พฺยญฺชนํฯ ",
"pli-tv-bu-vb-np21:3.11":	"ตโต อุกฺกฏฺโฐ อปตฺโต, โอมโก อปตฺโตฯ ",
"pli-tv-bu-vb-np21:3.12":	"ตํ อติกฺกามยโต นิสฺสคฺคิโย โหตีติ ",
"pli-tv-bu-vb-np21:3.13":	"เอกาทเส อรุณุคฺคมเน นิสฺสคฺคิโย โหติฯ ",
"pli-tv-bu-vb-np21:3.14":	"นิสฺสชฺชิตพฺโพ สงฺฆสฺส วา คณสฺส วา ปุคฺคลสฺส วาฯ ",
"pli-tv-bu-vb-np21:3.15":	"เอวญฺจ ปน, ภิกฺขเว, นิสฺสชฺชิตพฺโพฯ ",
"pli-tv-bu-vb-np21:3.16":	"เตน ภิกฺขุนา สงฺฆํ อุปสงฺกมิตฺวา เอกํสํ อุตฺตราสงฺคํ กริตฺวา วุฑฺฒานํ ภิกฺขูนํ ปาเท วนฺทิตฺวา อุกฺกุฏิกํ นิสีทิตฺวา อญฺชลึ ปคฺคเหตฺวา เอวมสฺส วจนีโย—",
"pli-tv-bu-vb-np21:3.17":	"“อยํ เม, ภนฺเต, ปตฺโต ทสาหาติกฺกนฺโต นิสฺสคฺคิโยฯ ",
"pli-tv-bu-vb-np21:3.18":	"อิมาหํ สงฺฆสฺส นิสฺสชฺชามี”ติฯ ",
"pli-tv-bu-vb-np21:3.19":	"นิสฺสชฺชิตฺวา อาปตฺติ เทเสตพฺพาฯ ",
"pli-tv-bu-vb-np21:3.20":	"พฺยตฺเตน ภิกฺขุนา ปฏิพเลน อาปตฺติ ปฏิคฺคเหตพฺพา, ",
"pli-tv-bu-vb-np21:3.21":	"นิสฺสฏฺฐปตฺโต ทาตพฺโพ—",
"pli-tv-bu-vb-np21:3.22":	"“สุณาตุ เม, ภนฺเต, สงฺโฆฯ ",
"pli-tv-bu-vb-np21:3.23":	"อยํ ปตฺโต อิตฺถนฺนามสฺส ภิกฺขุโน นิสฺสคฺคิโย สงฺฆสฺส นิสฺสฏฺโฐฯ ",
"pli-tv-bu-vb-np21:3.24":	"ยทิ สงฺฆสฺส ปตฺตกลฺลํ, สงฺโฆ อิมํ ปตฺตํ อิตฺถนฺนามสฺส ภิกฺขุโน ทเทยฺยา”ติฯ ",
"pli-tv-bu-vb-np21:3.25":	"เตน ภิกฺขุนา สมฺพหุเล ภิกฺขู อุปสงฺกมิตฺวา เอกํสํ อุตฺตราสงฺคํ กริตฺวา วุฑฺฒานํ ภิกฺขูนํ ปาเท วนฺทิตฺวา อุกฺกุฏิกํ นิสีทิตฺวา อญฺชลึ ปคฺคเหตฺวา เอวมสฺสุ วจนียา—",
"pli-tv-bu-vb-np21:3.26":	"“อยํ เม, ภนฺเต, ปตฺโต ทสาหาติกฺกนฺโต นิสฺสคฺคิโยฯ ",
"pli-tv-bu-vb-np21:3.27":	"อิมาหํ อายสฺมนฺตานํ นิสฺสชฺชามี”ติฯ ",
"pli-tv-bu-vb-np21:3.28":	"นิสฺสชฺชิตฺวา อาปตฺติ เทเสตพฺพาฯ ",
"pli-tv-bu-vb-np21:3.29":	"พฺยตฺเตน ภิกฺขุนา ปฏิพเลน อาปตฺติ ปฏิคฺคเหตพฺพา, ",
"pli-tv-bu-vb-np21:3.30":	"นิสฺสฏฺฐปตฺโต ทาตพฺโพ—",
"pli-tv-bu-vb-np21:3.31":	"“สุณนฺตุ เม อายสฺมนฺตาฯ ",
"pli-tv-bu-vb-np21:3.32":	"อยํ ปตฺโต อิตฺถนฺนามสฺส ภิกฺขุโน นิสฺสคฺคิโย อายสฺมนฺตานํ นิสฺสฏฺโฐฯ ",
"pli-tv-bu-vb-np21:3.33":	"ยทายสฺมนฺตานํ ปตฺตกลฺลํ, อายสฺมนฺตา อิมํ ปตฺตํ อิตฺถนฺนามสฺส ภิกฺขุโน ทเทยฺยุนฺ”ติฯ ",
"pli-tv-bu-vb-np21:3.34":	"เตน ภิกฺขุนา เอกํ ภิกฺขุํ อุปสงฺกมิตฺวา เอกํสํ อุตฺตราสงฺคํ กริตฺวา อุกฺกุฏิกํ นิสีทิตฺวา อญฺชลึ ปคฺคเหตฺวา เอวมสฺส วจนีโย—",
"pli-tv-bu-vb-np21:3.35":	"“อยํ เม, อาวุโส, ปตฺโต ทสาหาติกฺกนฺโต นิสฺสคฺคิโยฯ ",
"pli-tv-bu-vb-np21:3.36":	"อิมาหํ อายสฺมโต นิสฺสชฺชามี”ติฯ ",
"pli-tv-bu-vb-np21:3.37":	"นิสฺสชฺชิตฺวา อาปตฺติ เทเสตพฺพาฯ ",
"pli-tv-bu-vb-np21:3.38":	"เตน ภิกฺขุนา อาปตฺติ ปฏิคฺคเหตพฺพา, ",
"pli-tv-bu-vb-np21:3.39":	"นิสฺสฏฺฐปตฺโต ทาตพฺโพ—",
"pli-tv-bu-vb-np21:3.40":	"“อิมํ ปตฺตํ อายสฺมโต ทมฺมี”ติฯ ",
"pli-tv-bu-vb-np21:3.41.1":	"ทสาหาติกฺกนฺเต อติกฺกนฺตสญฺญี, นิสฺสคฺคิยํ ปาจิตฺติยํฯ ",
"pli-tv-bu-vb-np21:3.42":	"ทสาหาติกฺกนฺเต เวมติโก, นิสฺสคฺคิยํ ปาจิตฺติยํฯ ",
"pli-tv-bu-vb-np21:3.43":	"ทสาหาติกฺกนฺเต อนติกฺกนฺตสญฺญี, นิสฺสคฺคิยํ ปาจิตฺติยํฯ ",
"pli-tv-bu-vb-np21:3.44":	"อนธิฏฺฐิเต อธิฏฺฐิตสญฺญี, นิสฺสคฺคิยํ ปาจิตฺติยํฯ ",
"pli-tv-bu-vb-np21:3.45":	"อวิกปฺปิเต วิกปฺปิตสญฺญี, นิสฺสคฺคิยํ ปาจิตฺติยํฯ ",
"pli-tv-bu-vb-np21:3.46":	"อวิสฺสชฺชิเต วิสฺสชฺชิตสญฺญี, นิสฺสคฺคิยํ ปาจิตฺติยํฯ ",
"pli-tv-bu-vb-np21:3.47":	"อนฏฺเฐ นฏฺฐสญฺญี นิสฺสคฺคิยํ ปาจิตฺติยํฯ ",
"pli-tv-bu-vb-np21:3.48":	"อวินฏฺเฐ วินฏฺฐสญฺญี, นิสฺสคฺคิยํ ปาจิตฺติยํฯ ",
"pli-tv-bu-vb-np21:3.49":	"อภินฺเน ภินฺนสญฺญี, นิสฺสคฺคิยํ ปาจิตฺติยํฯ ",
"pli-tv-bu-vb-np21:3.50":	"อวิลุตฺเต วิลุตฺตสญฺญี, นิสฺสคฺคิยํ ปาจิตฺติยํฯ ",
"pli-tv-bu-vb-np21:3.51":	"นิสฺสคฺคิยํ ปตฺตํ อนิสฺสชฺชิตฺวา ปริภุญฺชติ, อาปตฺติ ทุกฺกฏสฺสฯ ",
"pli-tv-bu-vb-np21:3.52":	"ทสาหานติกฺกนฺเต อติกฺกนฺตสญฺญี, อาปตฺติ ทุกฺกฏสฺสฯ ",
"pli-tv-bu-vb-np21:3.53":	"ทสาหานติกฺกนฺเต เวมติโก, อาปตฺติ ทุกฺกฏสฺสฯ ",
"pli-tv-bu-vb-np21:3.54":	"ทสาหานติกฺกนฺเต อนติกฺกนฺตสญฺญี, อนาปตฺติฯ ",
"pli-tv-bu-vb-np21:3.55.1":	"อนาปตฺติ—",
"pli-tv-bu-vb-np21:3.56":	"อนฺโตทสาหํ อธิฏฺเฐติ, วิกปฺเปติ, วิสฺสชฺเชติ, นสฺสติ, วินสฺสติ, ภิชฺชติ, อจฺฉินฺทิตฺวา คณฺหนฺติ, วิสฺสาสํ คณฺหนฺติ, ",
"pli-tv-bu-vb-np21:3.57":	"อุมฺมตฺตกสฺส, ",
"pli-tv-bu-vb-np21:3.58":	"อาทิกมฺมิกสฺสาติฯ ",
"pli-tv-bu-vb-np21:4.1":	"เตน โข ปน สมเยน ฉพฺพคฺคิยา ภิกฺขู นิสฺสฏฺฐปตฺตํ น เทนฺติฯ ",
"pli-tv-bu-vb-np21:4.2":	"ภควโต เอตมตฺถํ อาโรเจสุํฯ ",
"pli-tv-bu-vb-np21:4.3":	"“น, ภิกฺขเว, นิสฺสฏฺฐปตฺโต น ทาตพฺโพฯ โย น ทเทยฺย, อาปตฺติ ทุกฺกฏสฺสา”ติฯ ",
"pli-tv-bu-vb-np21:4.4":	"ปตฺตสิกฺขาปทํ นิฏฺฐิตํ ปฐมํฯ "
}	
