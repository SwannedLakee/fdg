{	
"pli-tv-bu-vb-np7:0.1":	"เถรวาท วินย ",
"pli-tv-bu-vb-np7:0.2":	"มหาวิภงฺค ",
"pli-tv-bu-vb-np7:0.3":	"นิสฺสคฺคิยกณฺฑ ",
"pli-tv-bu-vb-np7:0.4":	"จีวรวคฺค ",
"pli-tv-bu-vb-np7:0.5":	"๗ฯ ตตุตฺตริสิกฺขาปท ",
"pli-tv-bu-vb-np7:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-np7:1.2":	"เตน โข ปน สมเยน ฉพฺพคฺคิยา ภิกฺขู อจฺฉินฺนจีวรเก ภิกฺขู อุปสงฺกมิตฺวา เอวํ วทนฺติ—",
"pli-tv-bu-vb-np7:1.3":	"“ภควตา, อาวุโส, อนุญฺญาตํ—",
"pli-tv-bu-vb-np7:1.4":	"‘อจฺฉินฺนจีวรสฺส วา นฏฺฐจีวรสฺส วา อญฺญาตกํ คหปตึ วา คหปตานึ วา จีวรํ วิญฺญาเปตุํ’; ",
"pli-tv-bu-vb-np7:1.5":	"วิญฺญาเปถ, อาวุโส, จีวรนฺ”ติฯ ",
"pli-tv-bu-vb-np7:1.6":	"“อลํ, อาวุโส, ลทฺธํ อเมฺหหิ จีวรนฺ”ติฯ ",
"pli-tv-bu-vb-np7:1.7":	"“มยํ อายสฺมนฺตานํ วิญฺญาเปมา”ติฯ ",
"pli-tv-bu-vb-np7:1.8":	"“วิญฺญาเปถ, อาวุโส”ติฯ ",
"pli-tv-bu-vb-np7:1.9":	"อถ โข ฉพฺพคฺคิยา ภิกฺขู คหปติเก อุปสงฺกมิตฺวา เอตทโวจุํ—",
"pli-tv-bu-vb-np7:1.10":	"“อจฺฉินฺนจีวรกา, อาวุโส, ภิกฺขู อาคตาฯ ",
"pli-tv-bu-vb-np7:1.11":	"เทถ เนสํ จีวรานี”ติ, ",
"pli-tv-bu-vb-np7:1.12":	"พหุํ จีวรํ วิญฺญาเปสุํฯ ",
"pli-tv-bu-vb-np7:1.13":	"เตน โข ปน สมเยน อญฺญตโร ปุริโส สภายํ นิสินฺโน อญฺญตรํ ปุริสํ เอตทโวจ—",
"pli-tv-bu-vb-np7:1.14":	"“อจฺฉินฺนจีวรกา อโยฺย ภิกฺขู อาคตาฯ ",
"pli-tv-bu-vb-np7:1.15":	"เตสํ มยา จีวรํ ทินฺนนฺ”ติฯ ",
"pli-tv-bu-vb-np7:1.16":	"โสปิ เอวมาห—“มยาปิ ทินฺนนฺ”ติฯ ",
"pli-tv-bu-vb-np7:1.17":	"อปโรปิ เอวมาห—“มยาปิ ทินฺนนฺ”ติฯ ",
"pli-tv-bu-vb-np7:1.18":	"เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-np7:1.19":	"“กถญฺหิ นาม สมณา สกฺยปุตฺติยา น มตฺตํ ชานิตฺวา พหุํ จีวรํ วิญฺญาเปสฺสนฺติ, ",
"pli-tv-bu-vb-np7:1.20":	"ทุสฺสวาณิชฺชํ วา สมณา สกฺยปุตฺติยา กริสฺสนฺติ, ปคฺคาหิกสาลํ วา ปสาเรสฺสนฺตี”ติฯ ",
"pli-tv-bu-vb-np7:1.21":	"อโสฺสสุํ โข ภิกฺขู เตสํ มนุสฺสานํ อุชฺฌายนฺตานํ ขิยฺยนฺตานํ วิปาเจนฺตานํฯ ",
"pli-tv-bu-vb-np7:1.22":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-np7:1.23":	"“กถญฺหิ นาม ฉพฺพคฺคิยา ภิกฺขู น มตฺตํ ชานิตฺวา พหุํ จีวรํ วิญฺญาเปสฺสนฺตี”ติฯ ",
"pli-tv-bu-vb-np7:1.24":	"อถ โข เต ภิกฺขู ฉพฺพคฺคิเย ภิกฺขู อเนกปริยาเยน วิครหิตฺวา ภควโต เอตมตฺถํ อาโรเจสุํ …เป… ",
"pli-tv-bu-vb-np7:1.25":	"“สจฺจํ กิร ตุเมฺห, ภิกฺขเว, น มตฺตํ ชานิตฺวา พหุํ จีวรํ วิญฺญาเปถา”ติ? ",
"pli-tv-bu-vb-np7:1.26":	"“สจฺจํ, ภควา”ติฯ ",
"pli-tv-bu-vb-np7:1.27":	"วิครหิ พุทฺโธ ภควา …เป… ",
"pli-tv-bu-vb-np7:1.28":	"กถญฺหิ นาม ตุเมฺห, โมฆปุริสา, น มตฺตํ ชานิตฺวา พหุํ จีวรํ วิญฺญาเปสฺสถฯ ",
"pli-tv-bu-vb-np7:1.29":	"เนตํ, โมฆปุริสา, อปฺปสนฺนานํ วา ปสาทาย …เป… ",
"pli-tv-bu-vb-np7:1.30":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-np7:1.31.1":	"“ตญฺเจ อญฺญาตโก คหปติ วา คหปตานี วา พหูหิ จีวเรหิ อภิหฏฺฐุํ ปวาเรยฺย สนฺตรุตฺตรปรมํ เตน ภิกฺขุนา ตโต จีวรํ สาทิตพฺพํฯ ตโต เจ อุตฺตริ สาทิเยยฺย, นิสฺสคฺคิยํ ปาจิตฺติยนฺ”ติฯ ",
"pli-tv-bu-vb-np7:2.1.1":	"ตญฺเจติ ",
"pli-tv-bu-vb-np7:2.1.2":	"อจฺฉินฺนจีวรกํ ภิกฺขุํฯ ",
"pli-tv-bu-vb-np7:2.1.3":	"อญฺญาตโก นาม ",
"pli-tv-bu-vb-np7:2.1.4":	"มาติโต วา ปิติโต วา ยาว สตฺตมา ปิตามหยุคา อสมฺพทฺโธฯ ",
"pli-tv-bu-vb-np7:2.1.5":	"คหปติ นาม ",
"pli-tv-bu-vb-np7:2.1.6":	"โย โกจิ อคารํ อชฺฌาวสติฯ ",
"pli-tv-bu-vb-np7:2.1.7":	"คหปตานี นาม ",
"pli-tv-bu-vb-np7:2.1.8":	"ยา กาจิ อคารํ อชฺฌาวสติฯ ",
"pli-tv-bu-vb-np7:2.1.9":	"พหูหิ จีวเรหีติ ",
"pli-tv-bu-vb-np7:2.1.10":	"พหุเกหิ จีวเรหิฯ ",
"pli-tv-bu-vb-np7:2.1.11":	"อภิหฏฺฐุํ ปวาเรยฺยาติ ",
"pli-tv-bu-vb-np7:2.1.12":	"ยาวตกํ อิจฺฉสิ ตาวตกํ คณฺหาหีติฯ ",
"pli-tv-bu-vb-np7:2.1.13":	"สนฺตรุตฺตรปรมํ เตน ภิกฺขุนา ตโต จีวรํ สาทิตพฺพนฺติ ",
"pli-tv-bu-vb-np7:2.1.14":	"สเจ ตีณิ นฏฺฐานิ โหนฺติ เทฺว สาทิตพฺพานิ, เทฺว นฏฺฐานิ เอกํ สาทิตพฺพํ, เอกํ นฏฺฐํ น กิญฺจิ สาทิตพฺพํฯ ",
"pli-tv-bu-vb-np7:2.1.15":	"ตโต เจ อุตฺตริ สาทิเยยฺยาติ ",
"pli-tv-bu-vb-np7:2.1.16":	"ตตุตฺตริ วิญฺญาเปติ, ปโยเค ทุกฺกฏํฯ ",
"pli-tv-bu-vb-np7:2.1.17":	"ปฏิลาเภน นิสฺสคฺคิยํ โหติฯ ",
"pli-tv-bu-vb-np7:2.1.18":	"นิสฺสชฺชิตพฺพํ สงฺฆสฺส วา คณสฺส วา ปุคฺคลสฺส วาฯ ",
"pli-tv-bu-vb-np7:2.1.19":	"เอวญฺจ ปน, ภิกฺขเว, นิสฺสชฺชิตพฺพํฯ ",
"pli-tv-bu-vb-np7:2.1.20":	"…เป… ",
"pli-tv-bu-vb-np7:2.1.21":	"“อิทํ เม, ภนฺเต, จีวรํ อญฺญาตกํ คหปติกํ อุปสงฺกมิตฺวา ตตุตฺตริ วิญฺญาปิตํ นิสฺสคฺคิยํฯ ",
"pli-tv-bu-vb-np7:2.1.22":	"อิมาหํ สงฺฆสฺส นิสฺสชฺชามี”ติ …เป… ",
"pli-tv-bu-vb-np7:2.1.23":	"ทเทยฺยาติ …เป… ",
"pli-tv-bu-vb-np7:2.1.24":	"ทเทยฺยุนฺติ …เป… ",
"pli-tv-bu-vb-np7:2.1.25":	"อายสฺมโต ทมฺมีติฯ ",
"pli-tv-bu-vb-np7:2.2.1.1":	"อญฺญาตเก อญฺญาตกสญฺญี ตตุตฺตริ จีวรํ วิญฺญาเปติ, นิสฺสคฺคิยํ ปาจิตฺติยํฯ ",
"pli-tv-bu-vb-np7:2.2.2":	"อญฺญาตเก เวมติโก ตตุตฺตริ จีวรํ วิญฺญาเปติ, นิสฺสคฺคิยํ ปาจิตฺติยํฯ ",
"pli-tv-bu-vb-np7:2.2.3":	"อญฺญาตเก ญาตกสญฺญี ตตุตฺตริ จีวรํ วิญฺญาเปติ, นิสฺสคฺคิยํ ปาจิตฺติยํฯ ",
"pli-tv-bu-vb-np7:2.2.4":	"ญาตเก อญฺญาตกสญฺญี, อาปตฺติ ทุกฺกฏสฺสฯ ",
"pli-tv-bu-vb-np7:2.2.5":	"ญาตเก เวมติโก, อาปตฺติ ทุกฺกฏสฺสฯ ",
"pli-tv-bu-vb-np7:2.2.6":	"ญาตเก ญาตกสญฺญี, อนาปตฺติฯ ",
"pli-tv-bu-vb-np7:2.3.1":	"อนาปตฺติ—",
"pli-tv-bu-vb-np7:2.3.2":	"“เสสกํ อาหริสฺสามี”ติ หรนฺโต คจฺฉติ, ",
"pli-tv-bu-vb-np7:2.3.3":	"“เสสกํ ตุเยฺหว โหตู”ติ เทนฺติ, ",
"pli-tv-bu-vb-np7:2.3.4":	"น อจฺฉินฺนการณา เทนฺติ, ",
"pli-tv-bu-vb-np7:2.3.5":	"น นฏฺฐการณา เทนฺติ, ",
"pli-tv-bu-vb-np7:2.3.6":	"ญาตกานํ, ",
"pli-tv-bu-vb-np7:2.3.7":	"ปวาริตานํ, ",
"pli-tv-bu-vb-np7:2.3.8":	"อตฺตโน ธเนน, ",
"pli-tv-bu-vb-np7:2.3.9":	"อุมฺมตฺตกสฺส, ",
"pli-tv-bu-vb-np7:2.3.10":	"อาทิกมฺมิกสฺสาติฯ ",
"pli-tv-bu-vb-np7:2.3.11":	"ตตุตฺตริสิกฺขาปทํ นิฏฺฐิตํ สตฺตมํฯ "
}	
