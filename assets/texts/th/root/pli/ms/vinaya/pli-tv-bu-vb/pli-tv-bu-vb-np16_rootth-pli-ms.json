{	
"pli-tv-bu-vb-np16:0.1":	"เถรวาท วินย ",
"pli-tv-bu-vb-np16:0.2":	"มหาวิภงฺค ",
"pli-tv-bu-vb-np16:0.3":	"นิสฺสคฺคิยกณฺฑ ",
"pli-tv-bu-vb-np16:0.4":	"โกสิยวคฺค ",
"pli-tv-bu-vb-np16:0.5":	"๑๖ฯ เอฬกโลมสิกฺขาปท ",
"pli-tv-bu-vb-np16:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-np16:1.2":	"เตน โข ปน สมเยน อญฺญตรสฺส ภิกฺขุโน โกสเลสุ ชนปเท สาวตฺถึ คจฺฉนฺตสฺส อนฺตรามคฺเค เอฬกโลมานิ อุปฺปชฺชึสุฯ ",
"pli-tv-bu-vb-np16:1.3":	"อถ โข โส ภิกฺขุ ตานิ เอฬกโลมานิ อุตฺตราสงฺเคน ภณฺฑิกํ พนฺธิตฺวา อคมาสิฯ ",
"pli-tv-bu-vb-np16:1.4":	"มนุสฺสา ตํ ภิกฺขุํ ปสฺสิตฺวา อุปฺปณฺเฑสุํ—",
"pli-tv-bu-vb-np16:1.5":	"“กิตฺตเกน เต, ภนฺเต, กีตานิ? ",
"pli-tv-bu-vb-np16:1.6":	"กิตฺตโก อุทโย ภวิสฺสตี”ติ? ",
"pli-tv-bu-vb-np16:1.7":	"โส ภิกฺขุ เตหิ มนุเสฺสหิ อุปฺปณฺฑิยมาโน มงฺกุ อโหสิฯ ",
"pli-tv-bu-vb-np16:1.8":	"อถ โข โส ภิกฺขุ สาวตฺถึ คนฺตฺวา ตานิ เอฬกโลมานิ ฐิตโกว อาสุมฺภิฯ ",
"pli-tv-bu-vb-np16:1.9":	"ภิกฺขู ตํ ภิกฺขุํ เอตทโวจุํ—",
"pli-tv-bu-vb-np16:1.10":	"“กิสฺส ตฺวํ, อาวุโส, อิมานิ เอฬกโลมานิ ฐิตโกว อาสุมฺภสี”ติ? ",
"pli-tv-bu-vb-np16:1.11":	"“ตถา หิ ปนาหํ, อาวุโส, อิเมสํ เอฬกโลมานํ การณา มนุเสฺสหิ อุปฺปณฺฑิโต”ติฯ ",
"pli-tv-bu-vb-np16:1.12":	"“กีว ทูรโต ปน ตฺวํ, อาวุโส, อิมานิ เอฬกโลมานิ อาหรี”ติ? ",
"pli-tv-bu-vb-np16:1.13":	"“อติเรกติโยชนํ, อาวุโส”ติฯ ",
"pli-tv-bu-vb-np16:1.14":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-np16:1.15":	"“กถญฺหิ นาม ภิกฺขุ อติเรกติโยชนํ เอฬกโลมานิ อาหริสฺสตี”ติฯ ",
"pli-tv-bu-vb-np16:1.16":	"อถ โข เต ภิกฺขู ตํ ภิกฺขุํ อเนกปริยาเยน วิครหิตฺวา ภควโต เอตมตฺถํ อาโรเจสุํ …เป… ",
"pli-tv-bu-vb-np16:1.17":	"“สจฺจํ กิร ตฺวํ, ภิกฺขุ, อติเรกติโยชนํ เอฬกโลมานิ อาหรี”ติ? ",
"pli-tv-bu-vb-np16:1.18":	"“สจฺจํ, ภควา”ติฯ ",
"pli-tv-bu-vb-np16:1.19":	"วิครหิ พุทฺโธ ภควา …เป… ",
"pli-tv-bu-vb-np16:1.20":	"กถญฺหิ นาม ตฺวํ, โมฆปุริส, อติเรกติโยชนํ เอฬกโลมานิ อาหริสฺสสิฯ ",
"pli-tv-bu-vb-np16:1.21":	"เนตํ โมฆปุริส, อปฺปสนฺนานํ วา ปสาทาย …เป… ",
"pli-tv-bu-vb-np16:1.22":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-np16:1.23.1":	"“ภิกฺขุโน ปเนว อทฺธานมคฺคปฺปฏิปนฺนสฺส เอฬกโลมานิ อุปฺปชฺเชยฺยุํฯ อากงฺขมาเนน ภิกฺขุนา ปฏิคฺคเหตพฺพานิฯ ",
"pli-tv-bu-vb-np16:1.24":	"ปฏิคฺคเหตฺวา ติโยชนปรมํ สหตฺถา หริตพฺพานิ, อสนฺเต หารเกฯ ",
"pli-tv-bu-vb-np16:1.25":	"ตโต เจ อุตฺตริ หเรยฺย, อสนฺเตปิ หารเก, นิสฺสคฺคิยํ ปาจิตฺติยนฺ”ติฯ ",
"pli-tv-bu-vb-np16:2.1":	"ภิกฺขุโน ปเนว อทฺธานมคฺคปฺปฏิปนฺนสฺสาติ ",
"pli-tv-bu-vb-np16:2.2":	"ปนฺถํ คจฺฉนฺตสฺสฯ ",
"pli-tv-bu-vb-np16:2.3":	"เอฬกโลมานิ อุปฺปชฺเชยฺยุนฺติ ",
"pli-tv-bu-vb-np16:2.4":	"อุปฺปชฺเชยฺยุํ สงฺฆโต วา คณโต วา ญาติโต วา มิตฺตโต วา ปํสุกูลํ วา อตฺตโน วา ธเนนฯ ",
"pli-tv-bu-vb-np16:2.5":	"อากงฺขมาเนนาติ ",
"pli-tv-bu-vb-np16:2.6":	"อิจฺฉมาเนน ปฏิคฺคเหตพฺพานิฯ ",
"pli-tv-bu-vb-np16:2.7":	"ปฏิคฺคเหตฺวา ติโยชนปรมํ สหตฺถา หริตพฺพานีติ ",
"pli-tv-bu-vb-np16:2.8":	"ติโยชนปรมตา สหตฺถา หริตพฺพานิฯ ",
"pli-tv-bu-vb-np16:2.9":	"อสนฺเต หารเกติ ",
"pli-tv-bu-vb-np16:2.10":	"นาญฺโญ โกจิ หารโก โหติ อิตฺถี วา ปุริโส วา คหฏฺโฐ วา ปพฺพชิโต วาฯ ",
"pli-tv-bu-vb-np16:2.11":	"ตโต เจ อุตฺตริ หเรยฺย, อสนฺเตปิ หารเกติ ",
"pli-tv-bu-vb-np16:2.12":	"ปฐมํ ปาทํ ติโยชนํ อติกฺกาเมติ, อาปตฺติ ทุกฺกฏสฺสฯ ",
"pli-tv-bu-vb-np16:2.13":	"ทุติยํ ปาทํ อติกฺกาเมติ, นิสฺสคฺคิยํ ปาจิตฺติยํฯ ",
"pli-tv-bu-vb-np16:2.14":	"อนฺโตติโยชเน ฐิโต พหิติโยชนํ ปาเตติ, นิสฺสคฺคิยํ ปาจิตฺติยํฯ ",
"pli-tv-bu-vb-np16:2.15":	"อญฺญสฺส ยาเน วา ภณฺเฑ วา อชานนฺตสฺส ปกฺขิปิตฺวา ติโยชนํ อติกฺกาเมติ, นิสฺสคฺคิยานิ โหนฺติฯ ",
"pli-tv-bu-vb-np16:2.16":	"นิสฺสชฺชิตพฺพานิ สงฺฆสฺส วา คณสฺส วา ปุคฺคลสฺส วาฯ ",
"pli-tv-bu-vb-np16:2.17":	"เอวญฺจ ปน, ภิกฺขเว, นิสฺสชฺชิตพฺพานิฯ ",
"pli-tv-bu-vb-np16:2.18":	"…เป… ",
"pli-tv-bu-vb-np16:2.19":	"“อิมานิ เม, ภนฺเต, เอฬกโลมานิ ติโยชนํ อติกฺกามิตานิ นิสฺสคฺคิยานิฯ ",
"pli-tv-bu-vb-np16:2.20":	"อิมานาหํ สงฺฆสฺส นิสฺสชฺชามี”ติ …เป… ",
"pli-tv-bu-vb-np16:2.21":	"ทเทยฺยาติ …เป… ",
"pli-tv-bu-vb-np16:2.22":	"ทเทยฺยุนฺติ …เป… ",
"pli-tv-bu-vb-np16:2.23":	"อายสฺมโต ทมฺมีติฯ ",
"pli-tv-bu-vb-np16:2.24.1":	"อติเรกติโยชเน อติเรกสญฺญี อติกฺกาเมติ, นิสฺสคฺคิยํ ปาจิตฺติยํฯ ",
"pli-tv-bu-vb-np16:2.25":	"อติเรกติโยชเน เวมติโก อติกฺกาเมติ, นิสฺสคฺคิยํ ปาจิตฺติยํฯ ",
"pli-tv-bu-vb-np16:2.26":	"อติเรกติโยชเน อูนกสญฺญี อติกฺกาเมติ, นิสฺสคฺคิยํ ปาจิตฺติยํฯ ",
"pli-tv-bu-vb-np16:2.27":	"อูนกติโยชเน อติเรกสญฺญี, อาปตฺติ ทุกฺกฏสฺสฯ ",
"pli-tv-bu-vb-np16:2.28":	"อูนกติโยชเน เวมติโก, อาปตฺติ ทุกฺกฏสฺสฯ ",
"pli-tv-bu-vb-np16:2.29":	"อูนกติโยชเน อูนกสญฺญี, อนาปตฺติฯ ",
"pli-tv-bu-vb-np16:2.30.1":	"อนาปตฺติ—",
"pli-tv-bu-vb-np16:2.31":	"ติโยชนํ หรติ, ",
"pli-tv-bu-vb-np16:2.32":	"อูนกติโยชนํ หรติ, ",
"pli-tv-bu-vb-np16:2.33":	"ติโยชนํ หรติปิ ปจฺจาหรติปิ, ",
"pli-tv-bu-vb-np16:2.34":	"ติโยชนํ วาสาธิปฺปาโย คนฺตฺวา ตโต ปรํ หรติ, ",
"pli-tv-bu-vb-np16:2.35":	"อจฺฉินฺนํ ปฏิลภิตฺวา หรติ, ",
"pli-tv-bu-vb-np16:2.36":	"นิสฺสฏฺฐํ ปฏิลภิตฺวา หรติ, ",
"pli-tv-bu-vb-np16:2.37":	"อญฺญํ หราเปติ, ",
"pli-tv-bu-vb-np16:2.38":	"กตภณฺฑํ, ",
"pli-tv-bu-vb-np16:2.39":	"อุมฺมตฺตกสฺส, ",
"pli-tv-bu-vb-np16:2.40":	"อาทิกมฺมิกสฺสาติฯ ",
"pli-tv-bu-vb-np16:2.41":	"เอฬกโลมสิกฺขาปทํ นิฏฺฐิตํ ฉฏฺฐํฯ "
}	
