{	
"pli-tv-bu-vb-pc64:0.1":	"เถรวาท วินย ",
"pli-tv-bu-vb-pc64:0.2":	"มหาวิภงฺค ",
"pli-tv-bu-vb-pc64:0.3":	"ปาจิตฺติยกณฺฑ ",
"pli-tv-bu-vb-pc64:0.4":	"สปฺปาณกวคฺค ",
"pli-tv-bu-vb-pc64:0.5":	"๖๔ฯ ทุฏฺฐุลฺลสิกฺขาปท ",
"pli-tv-bu-vb-pc64:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pc64:1.2":	"เตน โข ปน สมเยน อายสฺมา อุปนนฺโท สกฺยปุตฺโต สญฺเจตนิกํ สุกฺกวิสฺสฏฺฐึ อาปตฺตึ อาปชฺชิตฺวา ภาตุโน สทฺธิวิหาริกสฺส ภิกฺขุโน อาโรเจสิ—",
"pli-tv-bu-vb-pc64:1.3":	"“อหํ, อาวุโส, สญฺเจตนิกํ สุกฺกวิสฺสฏฺฐึ อาปตฺตึ อาปนฺโนฯ ",
"pli-tv-bu-vb-pc64:1.4":	"มา กสฺสจิ อาโรเจหี”ติฯ ",
"pli-tv-bu-vb-pc64:1.5":	"เตน โข ปน สมเยน อญฺญตโร ภิกฺขุ สญฺเจตนิกํ สุกฺกวิสฺสฏฺฐึ อาปตฺตึ อาปชฺชิตฺวา สงฺฆํ ตสฺสา อาปตฺติยา ปริวาสํ ยาจิฯ ",
"pli-tv-bu-vb-pc64:1.6":	"ตสฺส สงฺโฆ ตสฺสา อาปตฺติยา ปริวาสํ อทาสิฯ ",
"pli-tv-bu-vb-pc64:1.7":	"โส ปริวสนฺโต ตํ ภิกฺขุํ ปสฺสิตฺวา เอตทโวจ—",
"pli-tv-bu-vb-pc64:1.8":	"“อหํ, อาวุโส, สญฺเจตนิกํ สุกฺกวิสฺสฏฺฐึ อาปตฺตึ อาปชฺชิตฺวา สงฺฆํ ตสฺสา อาปตฺติยา ปริวาสํ ยาจึ, ตสฺส เม สงฺโฆ ตสฺสา อาปตฺติยา ปริวาสํ อทาสิ, โสหํ ปริวสามิ, เวทิยามหํ, อาวุโส, เวทิยตีติ มํ อายสฺมา ธาเรตู”ติฯ ",
"pli-tv-bu-vb-pc64:1.9":	"“กึ นุ โข, อาวุโส, โย อญฺโญปิ อิมํ อาปตฺตึ อาปชฺชติ โสปิ เอวํ กโรตี”ติ? ",
"pli-tv-bu-vb-pc64:1.10":	"“เอวมาวุโส”ติฯ ",
"pli-tv-bu-vb-pc64:1.11":	"“อยํ, อาวุโส, อายสฺมา อุปนนฺโท สกฺยปุตฺโต สญฺเจตนิกํ สุกฺกวิสฺสฏฺฐึ อาปตฺตึ อาปชฺชิตฺวา โส เม อาโรเจติ มา กสฺสจิ อาโรเจหี”ติฯ ",
"pli-tv-bu-vb-pc64:1.12":	"“กึ ปน ตฺวํ, อาวุโส, ปฏิจฺฉาเทสี”ติ? ",
"pli-tv-bu-vb-pc64:1.13":	"“เอวมาวุโส”ติฯ ",
"pli-tv-bu-vb-pc64:1.14":	"อถ โข โส ภิกฺขุ ภิกฺขูนํ เอตมตฺถํ อาโรเจสิฯ ",
"pli-tv-bu-vb-pc64:1.15":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc64:1.16":	"“กถญฺหิ นาม ภิกฺขุ ภิกฺขุสฺส ชานํ ทุฏฺฐุลฺลํ อาปตฺตึ ปฏิจฺฉาเทสฺสตี”ติ …เป… ",
"pli-tv-bu-vb-pc64:1.17":	"“สจฺจํ กิร ตฺวํ, ภิกฺขุ, ภิกฺขุสฺส ชานํ ทุฏฺฐุลฺลํ อาปตฺตึ ปฏิจฺฉาเทสี”ติฯ ",
"pli-tv-bu-vb-pc64:1.18":	"“สจฺจํ, ภควา”ติฯ ",
"pli-tv-bu-vb-pc64:1.19":	"วิครหิ พุทฺโธ ภควา …เป… ",
"pli-tv-bu-vb-pc64:1.20":	"กถญฺหิ นาม ตฺวํ, โมฆปุริส, ภิกฺขุสฺส ชานํ ทุฏฺฐุลฺลํ อาปตฺตึ ปฏิจฺฉาเทสฺสสิฯ ",
"pli-tv-bu-vb-pc64:1.21":	"เนตํ, โมฆปุริส, อปฺปสนฺนานํ วา ปสาทาย …เป… ",
"pli-tv-bu-vb-pc64:1.22":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc64:1.23.1":	"“โย ปน ภิกฺขุ ภิกฺขุสฺส ชานํ ทุฏฺฐุลฺลํ อาปตฺตึ ปฏิจฺฉาเทยฺย, ปาจิตฺติยนฺ”ติฯ ",
"pli-tv-bu-vb-pc64:2.1.1":	"โย ปนาติ ",
"pli-tv-bu-vb-pc64:2.1.2":	"โย ยาทิโส …เป… ",
"pli-tv-bu-vb-pc64:2.1.3":	"ภิกฺขูติ ",
"pli-tv-bu-vb-pc64:2.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pc64:2.1.5":	"ภิกฺขุสฺสาติ ",
"pli-tv-bu-vb-pc64:2.1.6":	"อญฺญสฺส ภิกฺขุสฺสฯ ",
"pli-tv-bu-vb-pc64:2.1.7":	"ชานาติ นาม ",
"pli-tv-bu-vb-pc64:2.1.8":	"สามํ วา ชานาติ อญฺเญ วา ตสฺส อาโรเจนฺติ, โส วา อาโรเจติฯ ",
"pli-tv-bu-vb-pc64:2.1.9":	"ทุฏฺฐุลฺลา นาม อาปตฺติ ",
"pli-tv-bu-vb-pc64:2.1.10":	"จตฺตาริ จ ปาราชิกานิ เตรส จ สงฺฆาทิเสสาฯ ",
"pli-tv-bu-vb-pc64:2.1.11":	"ปฏิจฺฉาเทยฺยาติ ",
"pli-tv-bu-vb-pc64:2.1.12":	"“อิมํ ชานิตฺวา โจเทสฺสนฺติ, สาเรสฺสนฺติ ขุํเสสฺสนฺติ, วมฺเภสฺสนฺติ, มงฺกุํ กริสฺสนฺติ นาโรเจสฺสามี”ติ ธุรํ นิกฺขิตฺตมตฺเต, อาปตฺติ ปาจิตฺติยสฺสฯ ",
"pli-tv-bu-vb-pc64:2.2.1":	"ทุฏฺฐุลฺลาย อาปตฺติยา ทุฏฺฐุลฺลาปตฺติสญฺญี ปฏิจฺฉาเทติ, อาปตฺติ ปาจิตฺติยสฺสฯ ",
"pli-tv-bu-vb-pc64:2.2.2":	"ทุฏฺฐุลฺลาย อาปตฺติยา เวมติโก ปฏิจฺฉาเทติ, อาปตฺติ ทุกฺกฏสฺสฯ ",
"pli-tv-bu-vb-pc64:2.2.3":	"ทุฏฺฐุลฺลาย อาปตฺติยา อทุฏฺฐุลฺลาปตฺติสญฺญี ปฏิจฺฉาเทติ, อาปตฺติ ทุกฺกฏสฺสฯ ",
"pli-tv-bu-vb-pc64:2.2.4":	"อทุฏฺฐุลฺลํ อาปตฺตึ ปฏิจฺฉาเทติ, อาปตฺติ ทุกฺกฏสฺสฯ ",
"pli-tv-bu-vb-pc64:2.2.5":	"อนุปสมฺปนฺนสฺส ทุฏฺฐุลฺลํ วา อทุฏฺฐุลฺลํ วา อชฺฌาจารํ ปฏิจฺฉาเทติ, อาปตฺติ ทุกฺกฏสฺสฯ ",
"pli-tv-bu-vb-pc64:2.2.6":	"อทุฏฺฐุลฺลาย อาปตฺติยา ทุฏฺฐุลฺลาปตฺติสญฺญี, อาปตฺติ ทุกฺกฏสฺสฯ ",
"pli-tv-bu-vb-pc64:2.2.7":	"อทุฏฺฐุลฺลาย อาปตฺติยา เวมติโก, อาปตฺติ ทุกฺกฏสฺสฯ ",
"pli-tv-bu-vb-pc64:2.2.8":	"อทุฏฺฐุลฺลาย อาปตฺติยา อทุฏฺฐุลฺลาปตฺติสญฺญี, อาปตฺติ ทุกฺกฏสฺสฯ ",
"pli-tv-bu-vb-pc64:2.3.1":	"อนาปตฺติ—",
"pli-tv-bu-vb-pc64:2.3.2":	"“สงฺฆสฺส ภณฺฑนํ วา กลโห วา วิคฺคโห วา วิวาโท วา ภวิสฺสตี”ติ นาโรเจติ, ",
"pli-tv-bu-vb-pc64:2.3.3":	"“สงฺฆเภโท วา สงฺฆราชิ วา ภวิสฺสตี”ติ นาโรเจติ, ",
"pli-tv-bu-vb-pc64:2.3.4":	"“อยํ กกฺขโฬ ผรุโส ชีวิตนฺตรายํ วา พฺรหฺมจริยนฺตรายํ วา กริสฺสตี”ติ นาโรเจติ, ",
"pli-tv-bu-vb-pc64:2.3.5":	"อญฺเญ ปติรูเป ภิกฺขู อปสฺสนฺโต นาโรเจติ, ",
"pli-tv-bu-vb-pc64:2.3.6":	"นฉาเทตุกาโม นาโรเจติ, ",
"pli-tv-bu-vb-pc64:2.3.7":	"“ปญฺญายิสฺสติ สเกน กมฺเมนา”ติ นาโรเจติ, ",
"pli-tv-bu-vb-pc64:2.3.8":	"อุมฺมตฺตกสฺส, ",
"pli-tv-bu-vb-pc64:2.3.9":	"อาทิกมฺมิกสฺสาติฯ ",
"pli-tv-bu-vb-pc64:2.3.10":	"ทุฏฺฐุลฺลสิกฺขาปทํ นิฏฺฐิตํ จตุตฺถํฯ "
}	
