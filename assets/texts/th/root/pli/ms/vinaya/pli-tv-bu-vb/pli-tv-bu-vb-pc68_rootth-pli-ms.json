{	
"pli-tv-bu-vb-pc68:0.1":	"เถรวาท วินย ",
"pli-tv-bu-vb-pc68:0.2":	"มหาวิภงฺค ",
"pli-tv-bu-vb-pc68:0.3":	"ปาจิตฺติยกณฺฑ ",
"pli-tv-bu-vb-pc68:0.4":	"สปฺปาณกวคฺค ",
"pli-tv-bu-vb-pc68:0.5":	"๖๘ฯ อริฏฺฐสิกฺขาปท ",
"pli-tv-bu-vb-pc68:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pc68:1.2":	"เตน โข ปน สมเยน อริฏฺฐสฺส นาม ภิกฺขุโน คทฺธพาธิปุพฺพสฺส เอวรูปํ ปาปกํ ทิฏฺฐิคตํ อุปฺปนฺนํ โหติ—",
"pli-tv-bu-vb-pc68:1.3":	"“ตถาหํ ภควตา ธมฺมํ เทสิตํ อาชานามิ ยถา เยเม อนฺตรายิกา ธมฺมา วุตฺตา ภควตา เต ปฏิเสวโต นาลํ อนฺตรายายา”ติฯ ",
"pli-tv-bu-vb-pc68:1.4":	"อโสฺสสุํ โข สมฺพหุลา ภิกฺขู—",
"pli-tv-bu-vb-pc68:1.5":	"“อริฏฺฐสฺส กิร นาม ภิกฺขุโน คทฺธพาธิปุพฺพสฺส เอวรูปํ ปาปกํ ทิฏฺฐิคตํ อุปฺปนฺนํ—",
"pli-tv-bu-vb-pc68:1.6":	"‘ตถาหํ ภควตา ธมฺมํ เทสิตํ อาชานามิ, ยถา เยเม อนฺตรายิกา ธมฺมา วุตฺตา ภควตา, เต ปฏิเสวโต นาลํ อนฺตรายายา’”ติฯ ",
"pli-tv-bu-vb-pc68:1.7":	"อถ โข เต ภิกฺขู เยน อริฏฺโฐ ภิกฺขุ คทฺธพาธิปุพฺโพ เตนุปสงฺกมึสุ; ",
"pli-tv-bu-vb-pc68:1.8":	"อุปสงฺกมิตฺวา อริฏฺฐํ ภิกฺขุํ คทฺธพาธิปุพฺพํ เอตทโวจุํ—",
"pli-tv-bu-vb-pc68:1.9":	"“สจฺจํ กิร เต, อาวุโส อริฏฺฐ, เอวรูปํ ปาปกํ ทิฏฺฐิคตํ อุปฺปนฺนํ—",
"pli-tv-bu-vb-pc68:1.10":	"‘ตถาหํ ภควตา ธมฺมํ เทสิตํ อาชานามิ, ยถา เยเม อนฺตรายิกา ธมฺมา วุตฺตา ภควตา, เต ปฏิเสวโต นาลํ อนฺตรายายา’”ติ? ",
"pli-tv-bu-vb-pc68:1.11":	"“เอวํ พฺยา โข อหํ, อาวุโส, ภควตา ธมฺมํ เทสิตํ อาชานามิ— ‘ยถา เยเม อนฺตรายิกา ธมฺมา วุตฺตา ภควตา เต ปฏิเสวโต นาลํ อนฺตรายายา’”ติฯ ",
"pli-tv-bu-vb-pc68:1.12":	"“มา, อาวุโส อริฏฺฐ, เอวํ อวจฯ มา ภควนฺตํ อพฺภาจิกฺขิฯ น หิ สาธุ ภควโต อพฺภกฺขานํฯ น หิ ภควา เอวํ วเทยฺยฯ ",
"pli-tv-bu-vb-pc68:1.13":	"อเนกปริยาเยนาวุโส อริฏฺฐ, อนฺตรายิกา ธมฺมา อนฺตรายิกา วุตฺตา ภควตาฯ อลญฺจ ปน เต ปฏิเสวโต อนฺตรายายฯ ",
"pli-tv-bu-vb-pc68:1.14":	"อปฺปสฺสาทา กามา วุตฺตา ภควตา พหุทุกฺขา พหุปายาสา, อาทีนโว เอตฺถ ภิโยฺยฯ ",
"pli-tv-bu-vb-pc68:1.15":	"อฏฺฐิกงฺกลูปมา กามา วุตฺตา ภควตา พหุทุกฺขา พหุปายาสา, อาทีนโว เอตฺถ ภิโยฺยฯ ",
"pli-tv-bu-vb-pc68:1.16":	"มํสเปสูปมา กามา วุตฺตา ภควตา …เป… ",
"pli-tv-bu-vb-pc68:1.17":	"ติณุกฺกูปมา กามา วุตฺตา ภควตา … ",
"pli-tv-bu-vb-pc68:1.18":	"องฺคารกาสูปมา กามา วุตฺตา ภควตา … ",
"pli-tv-bu-vb-pc68:1.19":	"สุปินกูปมา กามา วุตฺตา ภควตา … ",
"pli-tv-bu-vb-pc68:1.20":	"ยาจิตกูปมา กามา วุตฺตา ภควตา … ",
"pli-tv-bu-vb-pc68:1.21":	"รุกฺขผลูปมา กามา วุตฺตา ภควตา … ",
"pli-tv-bu-vb-pc68:1.22":	"อสิสูนูปมา กามา วุตฺตา ภควตา … ",
"pli-tv-bu-vb-pc68:1.23":	"สตฺติสูลูปมา กามา วุตฺตา ภควตา … ",
"pli-tv-bu-vb-pc68:1.24":	"สปฺปสิรูปมา กามา วุตฺตา ภควตา พหุทุกฺขา พหุปายาสา, อาทีนโว เอตฺถ ภิโยฺย”ติฯ ",
"pli-tv-bu-vb-pc68:1.25":	"เอวมฺปิ โข อริฏฺโฐ ภิกฺขุ คทฺธพาธิปุพฺโพ เตหิ ภิกฺขูหิ วุจฺจมาโน ตเถว ตํ ปาปกํ ทิฏฺฐิคตํ ถามสา ปรามาสา อภินิวิสฺส โวหรติ—",
"pli-tv-bu-vb-pc68:1.26":	"“เอวํ พฺยา โข อหํ, อาวุโส, ภควตา ธมฺมํ เทสิตํ อาชานามิ— ‘ยถา เยเม อนฺตรายิกา ธมฺมา วุตฺตา ภควตา, เต ปฏิเสวโต นาลํ อนฺตรายายา’”ติฯ ",
"pli-tv-bu-vb-pc68:1.27":	"ยโต จ โข เต ภิกฺขู นาสกฺขึสุ อริฏฺฐํ ภิกฺขุํ คทฺธพาธิปุพฺพํ เอตสฺมา ปาปกา ทิฏฺฐิคตา วิเวเจตุํ, อถ โข เต ภิกฺขู เยน ภควา เตนุปสงฺกมึสุ; อุปสงฺกมิตฺวา ภควโต เอตมตฺถํ อาโรเจสุํฯ ",
"pli-tv-bu-vb-pc68:1.28":	"อถ โข ภควา เอตสฺมึ นิทาเน เอตสฺมึ ปกรเณ ภิกฺขุสงฺฆํ สนฺนิปาตาเปตฺวา อริฏฺฐํ ภิกฺขุํ คทฺธพาธิปุพฺพํ ปฏิปุจฺฉิ—",
"pli-tv-bu-vb-pc68:1.29":	"“สจฺจํ กิร เต, อริฏฺฐ, เอวรูปํ ปาปกํ ทิฏฺฐิคตํ อุปฺปนฺนํ—",
"pli-tv-bu-vb-pc68:1.30":	"‘ตถาหํ ภควตา ธมฺมํ เทสิตํ อาชานามิ ยถา เยเม อนฺตรายิกา ธมฺมา วุตฺตา ภควตา เต ปฏิเสวโต นาลํ อนฺตรายายา’”ติ? ",
"pli-tv-bu-vb-pc68:1.31":	"“เอวํ พฺยา โข อหํ, ภนฺเต, ภควตา ธมฺมํ เทสิตํ อาชานามิ— ‘ยถา เยเม อนฺตรายิกา ธมฺมา วุตฺตา ภควตา เต ปฏิเสวโต นาลํ อนฺตรายายา’”ติฯ ",
"pli-tv-bu-vb-pc68:1.32":	"กสฺส นุ โข นาม ตฺวํ, โมฆปุริส, มยา เอวํ ธมฺมํ เทสิตํ อาชานาสิ? ",
"pli-tv-bu-vb-pc68:1.33":	"นนุ มยา, โมฆปุริส, อเนกปริยาเยน อนฺตรายิกา ธมฺมา อนฺตรายิกา วุตฺตาฯ อลญฺจ ปน เต ปฏิเสวโต อนฺตรายายฯ ",
"pli-tv-bu-vb-pc68:1.34":	"อปฺปสฺสาทา กามา วุตฺตา มยา พหุทุกฺขา พหุปายาสา, อาทีนโว เอตฺถ ภิโยฺยฯ ",
"pli-tv-bu-vb-pc68:1.35":	"อฏฺฐิกงฺกลูปมา กามา วุตฺตา มยา …เป… ",
"pli-tv-bu-vb-pc68:1.36":	"มํสเปสูปมา กามา วุตฺตา มยา … ",
"pli-tv-bu-vb-pc68:1.37":	"ติณุกฺกูปมา กามา วุตฺตา มยา … ",
"pli-tv-bu-vb-pc68:1.38":	"องฺคารกาสูปมา กามา วุตฺตา มยา … ",
"pli-tv-bu-vb-pc68:1.39":	"สุปินกูปมา กามา วุตฺตา มยา … ",
"pli-tv-bu-vb-pc68:1.40":	"ยาจิตกูปมา กามา วุตฺตา มยา … ",
"pli-tv-bu-vb-pc68:1.41":	"รุกฺขผลูปมา กามา วุตฺตา มยา … ",
"pli-tv-bu-vb-pc68:1.42":	"อสิสูนูปมา กามา วุตฺตา มยา … ",
"pli-tv-bu-vb-pc68:1.43":	"สตฺติสูลูปมา กามา วุตฺตา มยา … ",
"pli-tv-bu-vb-pc68:1.44":	"สปฺปสิรูปมา กามา วุตฺตา มยา พหุทุกฺขา พหุปายาสา, อาทีนโว เอตฺถ ภิโยฺยฯ ",
"pli-tv-bu-vb-pc68:1.45":	"อถ จ ปน ตฺวํ, โมฆปุริส, อตฺตนา ทุคฺคหิเตน อเมฺห เจว อพฺภาจิกฺขสิ, อตฺตานญฺจ ขณสิ, พหุญฺจ อปุญฺญํ ปสวสิฯ ",
"pli-tv-bu-vb-pc68:1.46":	"ตญฺหิ เต, โมฆปุริส, ภวิสฺสติ ทีฆรตฺตํ อหิตาย ทุกฺขายฯ ",
"pli-tv-bu-vb-pc68:1.47":	"เนตํ, โมฆปุริส, อปฺปสนฺนานํ วา ปสาทาย …เป… ",
"pli-tv-bu-vb-pc68:1.48":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc68:1.49.1":	"“โย ปน ภิกฺขุ เอวํ วเทยฺย—",
"pli-tv-bu-vb-pc68:1.50":	"‘ตถาหํ ภควตา ธมฺมํ เทสิตํ อาชานามิ, ยถา เยเม อนฺตรายิกา ธมฺมา วุตฺตา ภควตา, เต ปฏิเสวโต นาลํ อนฺตรายายา’ติ ",
"pli-tv-bu-vb-pc68:1.51":	"โส ภิกฺขุ ภิกฺขูหิ เอวมสฺส วจนีโย—",
"pli-tv-bu-vb-pc68:1.52":	"‘มายสฺมา เอวํ อวจ, มา ภควนฺตํ อพฺภาจิกฺขิ, น หิ สาธุ ภควโต อพฺภกฺขานํ, น หิ ภควา เอวํ วเทยฺย, ",
"pli-tv-bu-vb-pc68:1.53":	"อเนกปริยาเยนาวุโส, อนฺตรายิกา ธมฺมา อนฺตรายิกา วุตฺตา ภควตา, อลญฺจ ปน เต ปฏิเสวโต อนฺตรายายา’ติฯ ",
"pli-tv-bu-vb-pc68:1.54":	"เอวญฺจ โส ภิกฺขุ ภิกฺขูหิ วุจฺจมาโน ตเถว ปคฺคเณฺหยฺย, โส ภิกฺขุ ภิกฺขูหิ ยาวตติยํ สมนุภาสิตพฺโพ ตสฺส ปฏินิสฺสคฺคายฯ ",
"pli-tv-bu-vb-pc68:1.55":	"ยาวตติยญฺเจ สมนุภาสิยมาโน ตํ ปฏินิสฺสชฺเชยฺย, อิจฺเจตํ กุสลํ, ",
"pli-tv-bu-vb-pc68:1.56":	"โน เจ ปฏินิสฺสชฺเชยฺย, ปาจิตฺติยนฺ”ติฯ ",
"pli-tv-bu-vb-pc68:2.1.1":	"โย ปนาติ ",
"pli-tv-bu-vb-pc68:2.1.2":	"โย ยาทิโส …เป… ",
"pli-tv-bu-vb-pc68:2.1.3":	"ภิกฺขูติ ",
"pli-tv-bu-vb-pc68:2.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pc68:2.1.5":	"เอวํ วเทยฺยาติ—",
"pli-tv-bu-vb-pc68:2.1.6":	"“ตถาหํ ภควตา ธมฺมํ เทสิตํ อาชานามิ, ยถา เยเม อนฺตรายิกา ธมฺมา วุตฺตา ภควตา เต ปฏิเสวโต นาลํ อนฺตรายายา”ติฯ ",
"pli-tv-bu-vb-pc68:2.1.7":	"โส ภิกฺขูติ ",
"pli-tv-bu-vb-pc68:2.1.8":	"โย โส เอวํวาที ภิกฺขุฯ ",
"pli-tv-bu-vb-pc68:2.1.9":	"ภิกฺขูหีติ ",
"pli-tv-bu-vb-pc68:2.1.10":	"อญฺเญหิ ภิกฺขูหิฯ เย ปสฺสนฺติ เย สุณนฺติ เตหิ วตฺตพฺโพ—",
"pli-tv-bu-vb-pc68:2.1.11":	"“มายสฺมา เอวํ อวจ, มา ภควนฺตํ อพฺภาจิกฺขิ, น หิ สาธุ ภควโต อพฺภกฺขานํ, น หิ ภควา เอวํ วเทยฺย, ",
"pli-tv-bu-vb-pc68:2.1.12":	"อเนกปริยาเยนาวุโส อนฺตรายิกา ธมฺมา อนฺตรายิกา วุตฺตา ภควตาฯ อลญฺจ ปน เต ปฏิเสวโต อนฺตรายายา”ติฯ ",
"pli-tv-bu-vb-pc68:2.1.13":	"ทุติยมฺปิ วตฺตพฺโพฯ ",
"pli-tv-bu-vb-pc68:2.1.14":	"ตติยมฺปิ วตฺตพฺโพฯ ",
"pli-tv-bu-vb-pc68:2.1.15":	"สเจ ปฏินิสฺสชฺชติ, อิจฺเจตํ กุสลํ; ",
"pli-tv-bu-vb-pc68:2.1.16":	"โน เจ ปฏินิสฺสชฺชติ, อาปตฺติ ทุกฺกฏสฺสฯ ",
"pli-tv-bu-vb-pc68:2.1.17":	"สุตฺวา น วทนฺติ, อาปตฺติ ทุกฺกฏสฺสฯ ",
"pli-tv-bu-vb-pc68:2.1.18":	"โส ภิกฺขุ สงฺฆมชฺฌมฺปิ อากฑฺฒิตฺวา วตฺตพฺโพ—",
"pli-tv-bu-vb-pc68:2.1.19":	"“มายสฺมา เอวํ อวจ, มา ภควนฺตํ อพฺภาจิกฺขิ, น หิ สาธุ ภควโต อพฺภกฺขานํ, น หิ ภควา เอวํ วเทยฺย, ",
"pli-tv-bu-vb-pc68:2.1.20":	"อเนกปริยาเยนาวุโส อนฺตรายิกา ธมฺมา อนฺตรายิกา วุตฺตา ภควตาฯ อลญฺจ ปน เต ปฏิเสวโต อนฺตรายายา”ติฯ ",
"pli-tv-bu-vb-pc68:2.1.21":	"ทุติยมฺปิ วตฺตพฺโพฯ ",
"pli-tv-bu-vb-pc68:2.1.22":	"ตติยมฺปิ วตฺตพฺโพฯ ",
"pli-tv-bu-vb-pc68:2.1.23":	"สเจ ปฏินิสฺสชฺชติ, อิจฺเจตํ กุสลํฯ ",
"pli-tv-bu-vb-pc68:2.1.24":	"โน เจ ปฏินิสฺสชฺชติ, อาปตฺติ ทุกฺกฏสฺสฯ ",
"pli-tv-bu-vb-pc68:2.1.25":	"โส ภิกฺขุ สมนุภาสิตพฺโพฯ ",
"pli-tv-bu-vb-pc68:2.1.26":	"“เอวญฺจ ปน, ภิกฺขเว, สมนุภาสิตพฺโพฯ ",
"pli-tv-bu-vb-pc68:2.1.27":	"พฺยตฺเตน ภิกฺขุนา ปฏิพเลน สงฺโฆ ญาเปตพฺโพ—",
"pli-tv-bu-vb-pc68:2.1.28":	"‘สุณาตุ เม, ภนฺเต, สงฺโฆฯ ",
"pli-tv-bu-vb-pc68:2.1.29":	"อิตฺถนฺนามสฺส ภิกฺขุโน เอวรูปํ ปาปกํ ทิฏฺฐิคตํ อุปฺปนฺนํ—",
"pli-tv-bu-vb-pc68:2.1.30":	"“ตถาหํ ภควตา ธมฺมํ เทสิตํ อาชานามิ, ยถา เยเม อนฺตรายิกา ธมฺมา วุตฺตา ภควตา, เต ปฏิเสวโต นาลํ อนฺตรายายา”ติฯ ",
"pli-tv-bu-vb-pc68:2.1.31":	"โส ตํ ทิฏฺฐึ น ปฏินิสฺสชฺชติฯ ",
"pli-tv-bu-vb-pc68:2.1.32":	"ยทิ สงฺฆสฺส ปตฺตกลฺลํ, สงฺโฆ อิตฺถนฺนามํ ภิกฺขุํ สมนุภาเสยฺย—",
"pli-tv-bu-vb-pc68:2.1.33":	"ตสฺสา ทิฏฺฐิยา ปฏินิสฺสคฺคายฯ ",
"pli-tv-bu-vb-pc68:2.1.34":	"เอสา ญตฺติฯ ",
"pli-tv-bu-vb-pc68:2.1.35":	"สุณาตุ เม, ภนฺเต, สงฺโฆฯ ",
"pli-tv-bu-vb-pc68:2.1.36":	"อิตฺถนฺนามสฺส ภิกฺขุโน เอวรูปํ ปาปกํ ทิฏฺฐิคตํ อุปฺปนฺนํ—",
"pli-tv-bu-vb-pc68:2.1.37":	"“ตถาหํ ภควตา ธมฺมํ เทสิตํ อาชานามิ, ยถา เยเม อนฺตรายิกา ธมฺมา วุตฺตา ภควตา, เต ปฏิเสวโต นาลํ อนฺตรายายา”ติฯ ",
"pli-tv-bu-vb-pc68:2.1.38":	"โส ตํ ทิฏฺฐึ น ปฏินิสฺสชฺชติฯ ",
"pli-tv-bu-vb-pc68:2.1.39":	"สงฺโฆ อิตฺถนฺนามํ ภิกฺขุํ สมนุภาสติ ตสฺสา ทิฏฺฐิยา ปฏินิสฺสคฺคายฯ ",
"pli-tv-bu-vb-pc68:2.1.40":	"ยสฺสายสฺมโต ขมติ อิตฺถนฺนามสฺส ภิกฺขุโน สมนุภาสนา, ตสฺสา ทิฏฺฐิยา ปฏินิสฺสคฺคาย, โส ตุณฺหสฺส; ",
"pli-tv-bu-vb-pc68:2.1.41":	"ยสฺส นกฺขมติ, โส ภาเสยฺยฯ ",
"pli-tv-bu-vb-pc68:2.1.42":	"ทุติยมฺปิ เอตมตฺถํ วทามิ …เป… ",
"pli-tv-bu-vb-pc68:2.1.43":	"ตติยมฺปิ เอตมตฺถํ วทามิ—",
"pli-tv-bu-vb-pc68:2.1.44":	"สุณาตุ เม, ภนฺเต, สงฺโฆฯ ",
"pli-tv-bu-vb-pc68:2.1.45":	"อิตฺถนฺนามสฺส ภิกฺขุโน เอวรูปํ ปาปกํ ทิฏฺฐิคตํ อุปฺปนฺนํ—",
"pli-tv-bu-vb-pc68:2.1.46":	"“ตถาหํ ภควตา ธมฺมํ เทสิตํ อาชานามิ ยถา เยเม อนฺตรายิกา ธมฺมา วุตฺตา ภควตา เต ปฏิเสวโต นาลํ อนฺตรายายา”ติฯ ",
"pli-tv-bu-vb-pc68:2.1.47":	"โส ตํ ทิฏฺฐึ น ปฏินิสฺสชฺชติฯ ",
"pli-tv-bu-vb-pc68:2.1.48":	"สงฺโฆ อิตฺถนฺนามํ ภิกฺขุํ สมนุภาสติ ตสฺสา ทิฏฺฐิยา ปฏินิสฺสคฺคายฯ ",
"pli-tv-bu-vb-pc68:2.1.49":	"ยสฺสายสฺมโต ขมติ อิตฺถนฺนามสฺส ภิกฺขุโน สมนุภาสนา, ตสฺสา ทิฏฺฐิยา ปฏินิสฺสคฺคาย, โส ตุณฺหสฺส; ",
"pli-tv-bu-vb-pc68:2.1.50":	"ยสฺส นกฺขมติ, โส ภาเสยฺยฯ ",
"pli-tv-bu-vb-pc68:2.1.51":	"สมนุภฏฺโฐ สงฺเฆน อิตฺถนฺนาโม ภิกฺขุ, ตสฺสา ทิฏฺฐิยา ปฏินิสฺสคฺคายฯ ",
"pli-tv-bu-vb-pc68:2.1.52":	"ขมติ สงฺฆสฺส, ตสฺมา ตุณฺหี, เอวเมตํ ธารยามี’”ติฯ ",
"pli-tv-bu-vb-pc68:2.1.53":	"ญตฺติยา ทุกฺกฏํฯ ",
"pli-tv-bu-vb-pc68:2.1.54":	"ทฺวีหิ กมฺมวาจาหิ ทุกฺกฏาฯ ",
"pli-tv-bu-vb-pc68:2.1.55":	"กมฺมวาจาปริโยสาเน อาปตฺติ ปาจิตฺติยสฺสฯ ",
"pli-tv-bu-vb-pc68:2.2.1":	"ธมฺมกมฺเม ธมฺมกมฺมสญฺญี น ปฏินิสฺสชฺชติ, อาปตฺติ ปาจิตฺติยสฺสฯ ",
"pli-tv-bu-vb-pc68:2.2.2":	"ธมฺมกมฺเม เวมติโก น ปฏินิสฺสชฺชติ, อาปตฺติ ปาจิตฺติยสฺสฯ ",
"pli-tv-bu-vb-pc68:2.2.3":	"ธมฺมกมฺเม อธมฺมกมฺมสญฺญี น ปฏินิสฺสชฺชติ, อาปตฺติ ปาจิตฺติยสฺสฯ ",
"pli-tv-bu-vb-pc68:2.2.4":	"อธมฺมกมฺเม ธมฺมกมฺมสญฺญี, อาปตฺติ ทุกฺกฏสฺสฯ ",
"pli-tv-bu-vb-pc68:2.2.5":	"อธมฺมกมฺเม เวมติโก, อาปตฺติ ทุกฺกฏสฺสฯ ",
"pli-tv-bu-vb-pc68:2.2.6":	"อธมฺมกมฺเม อธมฺมกมฺมสญฺญี, อาปตฺติ ทุกฺกฏสฺสฯ ",
"pli-tv-bu-vb-pc68:2.3.1":	"อนาปตฺติ—",
"pli-tv-bu-vb-pc68:2.3.2":	"อสมนุภาสนฺตสฺส, ",
"pli-tv-bu-vb-pc68:2.3.3":	"ปฏินิสฺสชฺชนฺตสฺส, ",
"pli-tv-bu-vb-pc68:2.3.4":	"อุมฺมตฺตกสฺสาติฯ ",
"pli-tv-bu-vb-pc68:2.3.5":	"",
"pli-tv-bu-vb-pc68:2.3.6":	"อริฏฺฐสิกฺขาปทํ นิฏฺฐิตํ อฏฺฐมํฯ "
}	
