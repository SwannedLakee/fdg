{	
"pli-tv-bu-vb-ss11:0.1":	"เถรวาท วินย ",
"pli-tv-bu-vb-ss11:0.2":	"มหาวิภงฺค ",
"pli-tv-bu-vb-ss11:0.3":	"สงฺฆาทิเสสกณฺฑ ",
"pli-tv-bu-vb-ss11:0.4":	"๑๑ฯ เภทานุวตฺตกสิกฺขาปท ",
"pli-tv-bu-vb-ss11:1.1":	"เตน สมเยน พุทฺโธ ภควา ราชคเห วิหรติ เวฬุวเน กลนฺทกนิวาเปฯ ",
"pli-tv-bu-vb-ss11:1.2":	"เตน โข ปน สมเยน เทวทตฺโต สงฺฆเภทาย ปรกฺกมติ จกฺกเภทายฯ ",
"pli-tv-bu-vb-ss11:1.3":	"ภิกฺขู เอวมาหํสุ—",
"pli-tv-bu-vb-ss11:1.4":	"“อธมฺมวาที เทวทตฺโต, อวินยวาที เทวทตฺโตฯ ",
"pli-tv-bu-vb-ss11:1.5":	"กถญฺหิ นาม เทวทตฺโต สงฺฆเภทาย ปรกฺกมิสฺสติ จกฺกเภทายา”ติฯ ",
"pli-tv-bu-vb-ss11:1.6":	"เอวํ วุตฺเต, โกกาลิโก กฏโมทกติสฺสโก ขณฺฑเทวิยา ปุตฺโต สมุทฺททตฺโต เต ภิกฺขู เอตทโวจุํ—",
"pli-tv-bu-vb-ss11:1.7":	"“มายสฺมนฺโต เอวํ อวจุตฺถฯ ",
"pli-tv-bu-vb-ss11:1.8":	"ธมฺมวาที เทวทตฺโต, วินยวาที เทวทตฺโตฯ ",
"pli-tv-bu-vb-ss11:1.9":	"อมฺหากญฺจ เทวทตฺโต ฉนฺทญฺจ รุจิญฺจ อาทาย โวหรติ ชานาติ โน ภาสติ อมฺหากมฺเปตํ ขมตี”ติฯ ",
"pli-tv-bu-vb-ss11:1.10":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-ss11:1.11":	"“กถญฺหิ นาม ภิกฺขู เทวทตฺตสฺส สงฺฆเภทาย ปรกฺกมนฺตสฺส อนุวตฺตกา ภวิสฺสนฺติ วคฺควาทกา”ติฯ ",
"pli-tv-bu-vb-ss11:1.12":	"อถ โข เต ภิกฺขู เต อนุวตฺตเก ภิกฺขู อเนกปริยาเยน วิครหิตฺวา ภควโต เอตมตฺถํ อาโรเจสุํ …เป… ",
"pli-tv-bu-vb-ss11:1.13":	"“สจฺจํ กิร, ภิกฺขเว, ภิกฺขู เทวทตฺตสฺส สงฺฆเภทาย ปรกฺกมนฺตสฺส อนุวตฺตกา โหนฺติ วคฺควาทกา”ติ? ",
"pli-tv-bu-vb-ss11:1.14":	"“สจฺจํ, ภควา”ติฯ ",
"pli-tv-bu-vb-ss11:1.15":	"วิครหิ พุทฺโธ ภควา …เป… ",
"pli-tv-bu-vb-ss11:1.16":	"กถญฺหิ นาม เต, ภิกฺขเว, โมฆปุริสา เทวทตฺตสฺส สงฺฆเภทาย ปรกฺกมนฺตสฺส อนุวตฺตกา ภวิสฺสนฺติ วคฺควาทกาฯ ",
"pli-tv-bu-vb-ss11:1.17":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bu-vb-ss11:1.18":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-ss11:1.19.1":	"“ตเสฺสว โข ปน ภิกฺขุสฺส ภิกฺขู โหนฺติ อนุวตฺตกา วคฺควาทกา เอโก วา เทฺว วา ตโย วาฯ เต เอวํ วเทยฺยุํ—",
"pli-tv-bu-vb-ss11:1.20":	"‘มายสฺมนฺโต เอตํ ภิกฺขุํ กิญฺจิ อวจุตฺถฯ ",
"pli-tv-bu-vb-ss11:1.21":	"ธมฺมวาที เจโส ภิกฺขุ, วินยวาที เจโส ภิกฺขุฯ ",
"pli-tv-bu-vb-ss11:1.22":	"อมฺหากญฺเจโส ภิกฺขุ ฉนฺทญฺจ รุจิญฺจ อาทาย โวหรติ ชานาติ โน ภาสติ อมฺหากมฺเปตํ ขมตี’ติ, ",
"pli-tv-bu-vb-ss11:1.23":	"เต ภิกฺขู ภิกฺขูหิ เอวมสฺสุ วจนียา—",
"pli-tv-bu-vb-ss11:1.24":	"‘มายสฺมนฺโต เอวํ อวจุตฺถ, ",
"pli-tv-bu-vb-ss11:1.25":	"น เจโส ภิกฺขุ ธมฺมวาที, น เจโส ภิกฺขุ วินยวาที, ",
"pli-tv-bu-vb-ss11:1.26":	"มายสฺมนฺตานมฺปิ สงฺฆเภโท รุจฺจิตฺถ, ",
"pli-tv-bu-vb-ss11:1.27":	"สเมตายสฺมนฺตานํ สงฺเฆน, สมคฺโค หิ สงฺโฆ สมฺโมทมาโน อวิวทมาโน เอกุทฺเทโส ผาสุ วิหรตี’ติฯ ",
"pli-tv-bu-vb-ss11:1.28":	"เอวญฺจ เต ภิกฺขู ภิกฺขูหิ วุจฺจมานา ตเถว ปคฺคเณฺหยฺยุํ, เต ภิกฺขู ภิกฺขูหิ ยาวตติยํ สมนุภาสิตพฺพา ตสฺส ปฏินิสฺสคฺคายฯ ",
"pli-tv-bu-vb-ss11:1.29":	"ยาวตติยญฺเจ สมนุภาสิยมานา ตํ ปฏินิสฺสชฺเชยฺยุํ, อิจฺเจตํ กุสลํ, ",
"pli-tv-bu-vb-ss11:1.30":	"โน เจ ปฏินิสฺสชฺเชยฺยุํ, สงฺฆาทิเสโส”ติฯ ",
"pli-tv-bu-vb-ss11:2.1":	"ตเสฺสว โข ปนาติ ",
"pli-tv-bu-vb-ss11:2.2":	"ตสฺส สงฺฆเภทกสฺส ภิกฺขุโนฯ ",
"pli-tv-bu-vb-ss11:2.3":	"ภิกฺขู โหนฺตีติ ",
"pli-tv-bu-vb-ss11:2.4":	"อญฺเญ ภิกฺขู โหนฺติฯ ",
"pli-tv-bu-vb-ss11:2.5":	"อนุวตฺตกาติ ",
"pli-tv-bu-vb-ss11:2.6":	"ยํทิฏฺฐิโก โส โหติ ยงฺขนฺติโก ยํรุจิโก เตปิ ตํทิฏฺฐิกา โหนฺติ ตงฺขนฺติกา ตํรุจิกาฯ ",
"pli-tv-bu-vb-ss11:2.7":	"วคฺควาทกาติ ",
"pli-tv-bu-vb-ss11:2.8":	"ตสฺส วณฺณาย ปกฺขาย ฐิตา โหนฺติฯ ",
"pli-tv-bu-vb-ss11:2.9":	"เอโก วา เทฺว วา ตโย วาติ ",
"pli-tv-bu-vb-ss11:2.10":	"เอโก วา โหติ เทฺว วา ตโย วาฯ เต เอวํ วเทยฺยุํ—",
"pli-tv-bu-vb-ss11:2.11":	"“มายสฺมนฺโต เอตํ ภิกฺขุํ กิญฺจิ อวจุตฺถ, ธมฺมวาที เจโส ภิกฺขุ, วินยวาที เจโส ภิกฺขุ, ",
"pli-tv-bu-vb-ss11:2.12":	"อมฺหากญฺเจโส ภิกฺขุ ฉนฺทญฺจ รุจิญฺจ อาทาย โวหรติ ชานาติ โน ภาสติ อมฺหากมฺเปตํ ขมตี”ติฯ ",
"pli-tv-bu-vb-ss11:2.13":	"เต ภิกฺขูติ ",
"pli-tv-bu-vb-ss11:2.14":	"เย เต อนุวตฺตกา ภิกฺขูฯ ",
"pli-tv-bu-vb-ss11:2.15":	"ภิกฺขูหีติ ",
"pli-tv-bu-vb-ss11:2.16":	"อญฺเญหิ ภิกฺขูหิฯ เย ปสฺสนฺติ เย สุณนฺติ เตหิ วตฺตพฺพา—",
"pli-tv-bu-vb-ss11:2.17":	"“มายสฺมนฺโต เอวํ อวจุตฺถฯ ",
"pli-tv-bu-vb-ss11:2.18":	"น เจโส ภิกฺขุ ธมฺมวาที, น เจโส ภิกฺขุ วินยวาทีฯ ",
"pli-tv-bu-vb-ss11:2.19":	"มายสฺมนฺตานมฺปิ สงฺฆเภโท รุจฺจิตฺถฯ ",
"pli-tv-bu-vb-ss11:2.20":	"สเมตายสฺมนฺตานํ สงฺเฆนฯ ",
"pli-tv-bu-vb-ss11:2.21":	"สมคฺโค หิ สงฺโฆ สมฺโมทมาโน อวิวทมาโน เอกุทฺเทโส ผาสุ วิหรตี”ติฯ ",
"pli-tv-bu-vb-ss11:2.22":	"ทุติยมฺปิ วตฺตพฺพาฯ ",
"pli-tv-bu-vb-ss11:2.23":	"ตติยมฺปิ วตฺตพฺพาฯ ",
"pli-tv-bu-vb-ss11:2.24":	"สเจ ปฏินิสฺสชฺชนฺติ, อิจฺเจตํ กุสลํ; ",
"pli-tv-bu-vb-ss11:2.25":	"โน เจ ปฏินิสฺสชฺชนฺติ, อาปตฺติ ทุกฺกฏสฺสฯ ",
"pli-tv-bu-vb-ss11:2.26":	"สุตฺวา น วทนฺติ, อาปตฺติ ทุกฺกฏสฺสฯ ",
"pli-tv-bu-vb-ss11:2.27":	"เต ภิกฺขู สงฺฆมชฺฌมฺปิ อากฑฺฒิตฺวา วตฺตพฺพา—",
"pli-tv-bu-vb-ss11:2.28":	"“มายสฺมนฺโต เอวํ อวจุตฺถฯ ",
"pli-tv-bu-vb-ss11:2.29":	"น เจโส ภิกฺขุ ธมฺมวาที, น เจโส ภิกฺขุ วินยวาทีฯ ",
"pli-tv-bu-vb-ss11:2.30":	"มายสฺมนฺตานมฺปิ สงฺฆเภโท รุจฺจิตฺถฯ ",
"pli-tv-bu-vb-ss11:2.31":	"สเมตายสฺมนฺตานํ สงฺเฆนฯ ",
"pli-tv-bu-vb-ss11:2.32":	"สมคฺโค หิ สงฺโฆ สมฺโมทมาโน อวิวทมาโน เอกุทฺเทโส ผาสุ วิหรตี”ติฯ ",
"pli-tv-bu-vb-ss11:2.33":	"ทุติยมฺปิ วตฺตพฺพาฯ ",
"pli-tv-bu-vb-ss11:2.34":	"ตติยมฺปิ วตฺตพฺพาฯ ",
"pli-tv-bu-vb-ss11:2.35":	"สเจ ปฏินิสฺสชฺชนฺติ, อิจฺเจตํ กุสลํ; ",
"pli-tv-bu-vb-ss11:2.36":	"โน เจ ปฏินิสฺสชฺชนฺติ, อาปตฺติ ทุกฺกฏสฺสฯ ",
"pli-tv-bu-vb-ss11:2.37":	"เต ภิกฺขู สมนุภาสิตพฺพาฯ ",
"pli-tv-bu-vb-ss11:2.38":	"“เอวญฺจ ปน, ภิกฺขเว, สมนุภาสิตพฺพาฯ ",
"pli-tv-bu-vb-ss11:2.39":	"พฺยตฺเตน ภิกฺขุนา ปฏิพเลน สงฺโฆ ญาเปตพฺโพ—",
"pli-tv-bu-vb-ss11:2.40":	"‘สุณาตุ เม, ภนฺเต, สงฺโฆฯ ",
"pli-tv-bu-vb-ss11:2.41":	"อิตฺถนฺนาโม จ อิตฺถนาโม จ ภิกฺขู อิตฺถนฺนามสฺส ภิกฺขุโน สงฺฆเภทาย ปรกฺกมนฺตสฺส อนุวตฺตกา วคฺควาทกาฯ ",
"pli-tv-bu-vb-ss11:2.42":	"เต ตํ วตฺถุํ น ปฏินิสฺสชฺชนฺติฯ ",
"pli-tv-bu-vb-ss11:2.43":	"ยทิ สงฺฆสฺส ปตฺตกลฺลํ, สงฺโฆ อิตฺถนฺนามญฺจ อิตฺถนฺนามญฺจ ภิกฺขู สมนุภาเสยฺย ตสฺส วตฺถุสฺส ปฏินิสฺสคฺคายฯ ",
"pli-tv-bu-vb-ss11:2.44":	"เอสา ญตฺติฯ ",
"pli-tv-bu-vb-ss11:2.45":	"สุณาตุ เม, ภนฺเต, สงฺโฆฯ ",
"pli-tv-bu-vb-ss11:2.46":	"อิตฺถนฺนาโม จ อิตฺถนฺนาโม จ ภิกฺขู อิตฺถนฺนามสฺส ภิกฺขุโน สงฺฆเภทาย ปรกฺกมนฺตสฺส อนุวตฺตกา วคฺควาทกาฯ ",
"pli-tv-bu-vb-ss11:2.47":	"เต ตํ วตฺถุํ น ปฏินิสฺสชฺชนฺติฯ ",
"pli-tv-bu-vb-ss11:2.48":	"สงฺโฆ อิตฺถนฺนามญฺจ อิตฺถนฺนามญฺจ ภิกฺขู สมนุภาสติ ตสฺส วตฺถุสฺส ปฏินิสฺสคฺคายฯ ",
"pli-tv-bu-vb-ss11:2.49":	"ยสฺสายสฺมโต ขมติ อิตฺถนฺนามสฺส จ อิตฺถนฺนามสฺส จ ภิกฺขูนํ สมนุภาสนา ตสฺส วตฺถุสฺส ปฏินิสฺสคฺคาย, โส ตุณฺหสฺส; ",
"pli-tv-bu-vb-ss11:2.50":	"ยสฺส นกฺขมติ, โส ภาเสยฺยฯ ",
"pli-tv-bu-vb-ss11:2.51":	"ทุติยมฺปิ เอตมตฺถํ วทามิ …เป… ",
"pli-tv-bu-vb-ss11:2.52":	"ตติยมฺปิ เอตมตฺถํ วทามิ—",
"pli-tv-bu-vb-ss11:2.53":	"สุณาตุ เม, ภนฺเต, สงฺโฆฯ ",
"pli-tv-bu-vb-ss11:2.54":	"อิตฺถนฺนาโม จ อิตฺถนฺนาโม จ ภิกฺขู อิตฺถนฺนามสฺส ภิกฺขุโน สงฺฆเภทาย ปรกฺกมนฺตสฺส อนุวตฺตกา วคฺควาทกาฯ ",
"pli-tv-bu-vb-ss11:2.55":	"เต ตํ วตฺถุํ น ปฏินิสฺสชฺชนฺติฯ ",
"pli-tv-bu-vb-ss11:2.56":	"สงฺโฆ อิตฺถนฺนามญฺจ อิตฺถนฺนามญฺจ ภิกฺขู สมนุภาสติ ตสฺส วตฺถุสฺส ปฏินิสฺสคฺคายฯ ",
"pli-tv-bu-vb-ss11:2.57":	"ยสฺสายสฺมโต ขมติ อิตฺถนฺนามสฺส จ อิตฺถนฺนามสฺส จ ภิกฺขูนํ สมนุภาสนา ตสฺส วตฺถุสฺส ปฏินิสฺสคฺคาย, โส ตุณฺหสฺส; ",
"pli-tv-bu-vb-ss11:2.58":	"ยสฺส นกฺขมติ, โส ภาเสยฺยฯ ",
"pli-tv-bu-vb-ss11:2.59":	"สมนุภฏฺฐา สงฺเฆน อิตฺถนฺนาโม จ อิตฺถนฺนาโม จ ภิกฺขู ตสฺส วตฺถุสฺส ปฏินิสฺสคฺคายฯ ",
"pli-tv-bu-vb-ss11:2.60":	"ขมติ สงฺฆสฺส, ตสฺมา ตุณฺหี, ",
"pli-tv-bu-vb-ss11:2.61":	"เอวเมตํ ธารยามี’”ติฯ ",
"pli-tv-bu-vb-ss11:2.62":	"ญตฺติยา ทุกฺกฏํ, ",
"pli-tv-bu-vb-ss11:2.63":	"ทฺวีหิ กมฺมวาจาหิ ถุลฺลจฺจยา, ",
"pli-tv-bu-vb-ss11:2.64":	"กมฺมวาจาปริโยสาเน อาปตฺติ สงฺฆาทิเสสสฺสฯ ",
"pli-tv-bu-vb-ss11:2.65":	"สงฺฆาทิเสสํ อชฺฌาปชฺชนฺตานํ ญตฺติยา ทุกฺกฏํ, ทฺวีหิ กมฺมวาจาหิ ถุลฺลจฺจยา ปฏิปฺปสฺสมฺภนฺติฯ ",
"pli-tv-bu-vb-ss11:2.66":	"เทฺว ตโย เอกโต สมนุภาสิตพฺพา, ตทุตฺตริ น สมนุภาสิตพฺพาฯ ",
"pli-tv-bu-vb-ss11:2.67":	"สงฺฆาทิเสโสติ ",
"pli-tv-bu-vb-ss11:2.68":	"…เป… เตนปิ วุจฺจติ “สงฺฆาทิเสโส”ติฯ ",
"pli-tv-bu-vb-ss11:3.1.1":	"ธมฺมกมฺเม ธมฺมกมฺมสญฺญี น ปฏินิสฺสชฺชนฺติ, อาปตฺติ สงฺฆาทิเสสสฺสฯ ",
"pli-tv-bu-vb-ss11:3.1.2":	"ธมฺมกมฺเม เวมติกา น ปฏินิสฺสชฺชนฺติ, อาปตฺติ สงฺฆาทิเสสสฺสฯ ",
"pli-tv-bu-vb-ss11:3.1.3":	"ธมฺมกมฺเม อธมฺมกมฺมสญฺญี น ปฏินิสฺสชฺชนฺติ, อาปตฺติ สงฺฆาทิเสสสฺสฯ ",
"pli-tv-bu-vb-ss11:3.1.4":	"อธมฺมกมฺเม ธมฺมกมฺมสญฺญี, อาปตฺติ ทุกฺกฏสฺสฯ ",
"pli-tv-bu-vb-ss11:3.1.5":	"อธมฺมกมฺเม เวมติกา, อาปตฺติ ทุกฺกฏสฺสฯ ",
"pli-tv-bu-vb-ss11:3.1.6":	"อธมฺมกมฺเม อธมฺมกมฺมสญฺญี, อาปตฺติ ทุกฺกฏสฺสฯ ",
"pli-tv-bu-vb-ss11:3.2.1":	"อนาปตฺติ—",
"pli-tv-bu-vb-ss11:3.2.2":	"อสมนุภาสนฺตานํ, ",
"pli-tv-bu-vb-ss11:3.2.3":	"ปฏินิสฺสชฺชนฺตานํ, ",
"pli-tv-bu-vb-ss11:3.2.4":	"อุมฺมตฺตกานํ, ",
"pli-tv-bu-vb-ss11:3.2.5":	"ขิตฺตจิตฺตานํ, ",
"pli-tv-bu-vb-ss11:3.2.6":	"เวทนาฏฺฏานํ, ",
"pli-tv-bu-vb-ss11:3.2.7":	"อาทิกมฺมิกานนฺติฯ ",
"pli-tv-bu-vb-ss11:3.2.8":	"เภทานุวตฺตกสิกฺขาปทํ นิฏฺฐิตํ เอกาทสมํฯ "
}	
