{	
"pli-tv-bu-vb-pc28:0.1":	"เถรวาท วินย ",
"pli-tv-bu-vb-pc28:0.2":	"มหาวิภงฺค ",
"pli-tv-bu-vb-pc28:0.3":	"ปาจิตฺติยกณฺฑ ",
"pli-tv-bu-vb-pc28:0.4":	"โอวาทวคฺค ",
"pli-tv-bu-vb-pc28:0.5":	"๒๘ฯ นาวาภิรุหนสิกฺขาปท ",
"pli-tv-bu-vb-pc28:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pc28:1.2":	"เตน โข ปน สมเยน ฉพฺพคฺคิยา ภิกฺขู ภิกฺขุนีหิ สทฺธึ สํวิธาย เอกํ นาวํ อภิรุหนฺติฯ ",
"pli-tv-bu-vb-pc28:1.3":	"มนุสฺสา อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc28:1.4":	"“ยเถว มยํ สปชาปติกา นาวาย กีฬาม, เอวเมวิเม สมณา สกฺยปุตฺติยา ภิกฺขุนีหิ สทฺธึ สํวิธาย นาวาย กีฬนฺตี”ติฯ ",
"pli-tv-bu-vb-pc28:1.5":	"อโสฺสสุํ โข ภิกฺขู เตสํ มนุสฺสานํ อุชฺฌายนฺตานํ ขิยฺยนฺตานํ วิปาเจนฺตานํฯ ",
"pli-tv-bu-vb-pc28:1.6":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc28:1.7":	"“กถญฺหิ นาม ฉพฺพคฺคิยา ภิกฺขู ภิกฺขุนีหิ สทฺธึ สํวิธาย เอกํ นาวํ อภิรุหิสฺสนฺตี”ติ …เป… ",
"pli-tv-bu-vb-pc28:1.8":	"“สจฺจํ กิร ตุเมฺห, ภิกฺขเว, ภิกฺขุนีหิ สทฺธึ สํวิธาย เอกํ นาวํ อภิรุหถา”ติ? ",
"pli-tv-bu-vb-pc28:1.9":	"“สจฺจํ, ภควา”ติฯ ",
"pli-tv-bu-vb-pc28:1.10":	"วิครหิ พุทฺโธ ภควา …เป… ",
"pli-tv-bu-vb-pc28:1.11":	"กถญฺหิ นาม ตุเมฺห, โมฆปุริสา, ภิกฺขุนีหิ สทฺธึ สํวิธาย เอกํ นาวํ อภิรุหิสฺสถฯ ",
"pli-tv-bu-vb-pc28:1.12":	"เนตํ, โมฆปุริสา, อปฺปสนฺนานํ วา ปสาทาย …เป… ",
"pli-tv-bu-vb-pc28:1.13":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc28:1.14.1":	"“โย ปน ภิกฺขุ ภิกฺขุนิยา สทฺธึ สํวิธาย เอกํ นาวํ อภิรุเหยฺย, อุทฺธงฺคามินึ วา อโธคามินึ วา, ปาจิตฺติยนฺ”ติฯ ",
"pli-tv-bu-vb-pc28:1.15":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc28:2.1":	"เตน โข ปน สมเยน สมฺพหุลา ภิกฺขู จ ภิกฺขุนิโย จ สาเกตา สาวตฺถึ อทฺธานมคฺคปฺปฏิปนฺนา โหนฺติฯ ",
"pli-tv-bu-vb-pc28:2.2":	"อนฺตรามคฺเค นที ตริตพฺพา โหติฯ ",
"pli-tv-bu-vb-pc28:2.3":	"อถ โข ตา ภิกฺขุนิโย เต ภิกฺขู เอตทโวจุํ—",
"pli-tv-bu-vb-pc28:2.4":	"“มยมฺปิ อเยฺยหิ สทฺธึ อุตฺตริสฺสามา”ติฯ ",
"pli-tv-bu-vb-pc28:2.5":	"“น, ภคินี, กปฺปติ ภิกฺขุนิยา สทฺธึ สํวิธาย เอกํ นาวํ อภิรุหิตุํ; ",
"pli-tv-bu-vb-pc28:2.6":	"ตุเมฺห วา ปฐมํ อุตฺตรถ มยํ วา อุตฺตริสฺสามา”ติฯ ",
"pli-tv-bu-vb-pc28:2.7":	"“อยฺยา, ภนฺเต, อคฺคปุริสาฯ ",
"pli-tv-bu-vb-pc28:2.8":	"อยฺยาว ปฐมํ อุตฺตรนฺตู”ติฯ ",
"pli-tv-bu-vb-pc28:2.9":	"อถ โข ตาสํ ภิกฺขุนีนํ ปจฺฉา อุตฺตรนฺตีนํ โจรา อจฺฉินฺทึสุ จ ทูเสสุญฺจฯ ",
"pli-tv-bu-vb-pc28:2.10":	"อถ โข ตา ภิกฺขุนิโย สาวตฺถึ คนฺตฺวา ภิกฺขุนีนํ เอตมตฺถํ อาโรเจสุํฯ ",
"pli-tv-bu-vb-pc28:2.11":	"ภิกฺขุนิโย ภิกฺขูนํ เอตมตฺถํ อาโรเจสุํฯ ",
"pli-tv-bu-vb-pc28:2.12":	"ภิกฺขู ภควโต เอตมตฺถํ อาโรเจสุํฯ ",
"pli-tv-bu-vb-pc28:2.13":	"อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
"pli-tv-bu-vb-pc28:2.14":	"“อนุชานามิ, ภิกฺขเว, ติริยํ ตรณาย ภิกฺขุนิยา สทฺธึ สํวิธาย เอกํ นาวํ อภิรุหิตุํฯ ",
"pli-tv-bu-vb-pc28:2.15":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc28:2.16.1":	"“โย ปน ภิกฺขุ ภิกฺขุนิยา สทฺธึ สํวิธาย เอกํ นาวํ อภิรุเหยฺย อุทฺธงฺคามินึ วา อโธคามินึ วา, อญฺญตฺร ติริยํ ตรณาย, ปาจิตฺติยนฺ”ติฯ ",
"pli-tv-bu-vb-pc28:3.1.1":	"โย ปนาติ ",
"pli-tv-bu-vb-pc28:3.1.2":	"โย ยาทิโส …เป… ",
"pli-tv-bu-vb-pc28:3.1.3":	"ภิกฺขูติ ",
"pli-tv-bu-vb-pc28:3.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pc28:3.1.5":	"ภิกฺขุนี นาม ",
"pli-tv-bu-vb-pc28:3.1.6":	"อุภโตสงฺเฆ อุปสมฺปนฺนาฯ ",
"pli-tv-bu-vb-pc28:3.1.7":	"สทฺธินฺติ ",
"pli-tv-bu-vb-pc28:3.1.8":	"เอกโตฯ ",
"pli-tv-bu-vb-pc28:3.1.9":	"สํวิธายาติ ",
"pli-tv-bu-vb-pc28:3.1.10":	"“อภิรุหาม, ภคินิ, อภิรุหามายฺย; อภิรุหามายฺย, อภิรุหาม, ภคินิ; อชฺช วา หิโยฺย วา ปเร วา อภิรุหามา”ติ สํวิทหติ อาปตฺติ ทุกฺกฏสฺสฯ ",
"pli-tv-bu-vb-pc28:3.1.11":	"ภิกฺขุนิยา อภิรุเฬฺห ภิกฺขุ อภิรุหติ, อาปตฺติ ปาจิตฺติยสฺสฯ ",
"pli-tv-bu-vb-pc28:3.1.12":	"ภิกฺขุมฺหิ อภิรุเฬฺห ภิกฺขุนี อภิรุหติ, อาปตฺติ ปาจิตฺติยสฺสฯ ",
"pli-tv-bu-vb-pc28:3.1.13":	"อุโภ วา อภิรุหนฺติ, อาปตฺติ ปาจิตฺติยสฺสฯ ",
"pli-tv-bu-vb-pc28:3.1.14":	"อุทฺธงฺคามินินฺติ ",
"pli-tv-bu-vb-pc28:3.1.15":	"อุชฺชวนิกายฯ ",
"pli-tv-bu-vb-pc28:3.1.16":	"อโธคามินินฺติ ",
"pli-tv-bu-vb-pc28:3.1.17":	"โอชวนิกายฯ ",
"pli-tv-bu-vb-pc28:3.1.18":	"อญฺญตฺร ติริยํ ตรณายาติ ",
"pli-tv-bu-vb-pc28:3.1.19":	"ฐเปตฺวา ติริยํ ตรณํฯ ",
"pli-tv-bu-vb-pc28:3.1.20":	"กุกฺกุฏสมฺปาเต คาเม, คามนฺตเร คามนฺตเร อาปตฺติ ปาจิตฺติยสฺสฯ ",
"pli-tv-bu-vb-pc28:3.1.21":	"อคามเก อรญฺเญ, อฑฺฒโยชเน อฑฺฒโยชเน อาปตฺติ ปาจิตฺติยสฺสฯ ",
"pli-tv-bu-vb-pc28:3.2.1":	"สํวิทหิเต สํวิทหิตสญฺญี เอกํ นาวํ อภิรุหติ อุทฺธงฺคามินึ วา อโธคามินึ วา, อญฺญตฺร ติริยํ ตรณาย, อาปตฺติ ปาจิตฺติยสฺสฯ ",
"pli-tv-bu-vb-pc28:3.2.2":	"สํวิทหิเต เวมติโก เอกํ นาวํ อภิรุหติ อุทฺธงฺคามินึ วา อโธคามินึ วา, อญฺญตฺร ติริยํ ตรณาย, อาปตฺติ ปาจิตฺติยสฺสฯ ",
"pli-tv-bu-vb-pc28:3.2.3":	"สํวิทหิเต อสํวิทหิตสญฺญี เอกํ นาวํ อภิรุหติ อุทฺธงฺคามินึ วา อโธคามินึ วา, อญฺญตฺร ติริยํ ตรณาย, อาปตฺติ ปาจิตฺติยสฺสฯ ",
"pli-tv-bu-vb-pc28:3.2.4":	"ภิกฺขุ สํวิทหติ, ภิกฺขุนี น สํวิทหติ, อาปตฺติ ทุกฺกฏสฺสฯ ",
"pli-tv-bu-vb-pc28:3.2.5":	"อสํวิทหิเต สํวิทหิตสญฺญี, อาปตฺติ ทุกฺกฏสฺสฯ ",
"pli-tv-bu-vb-pc28:3.2.6":	"อสํวิทหิเต เวมติโก, อาปตฺติ ทุกฺกฏสฺสฯ ",
"pli-tv-bu-vb-pc28:3.2.7":	"อสํวิทหิเต, อสํวิทหิตสญฺญี, อนาปตฺติฯ ",
"pli-tv-bu-vb-pc28:3.3.1":	"อนาปตฺติ—",
"pli-tv-bu-vb-pc28:3.3.2":	"ติริยํ ตรณาย, ",
"pli-tv-bu-vb-pc28:3.3.3":	"อสํวิทหิตฺวา อภิรุหนฺติ, ",
"pli-tv-bu-vb-pc28:3.3.4":	"ภิกฺขุนี สํวิทหติ, ภิกฺขุ น สํวิทหติ, ",
"pli-tv-bu-vb-pc28:3.3.5":	"วิสงฺเกเตน อภิรุหนฺติ, ",
"pli-tv-bu-vb-pc28:3.3.6":	"อาปทาสุ, ",
"pli-tv-bu-vb-pc28:3.3.7":	"อุมฺมตฺตกสฺส, ",
"pli-tv-bu-vb-pc28:3.3.8":	"อาทิกมฺมิสฺสาติฯ ",
"pli-tv-bu-vb-pc28:3.3.9":	"นาวาภิรุหนสิกฺขาปทํ นิฏฺฐิตํ อฏฺฐมํฯ "
}	
