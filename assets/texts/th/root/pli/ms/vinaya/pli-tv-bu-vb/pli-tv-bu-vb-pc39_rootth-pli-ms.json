{	
"pli-tv-bu-vb-pc39:0.1":	"เถรวาท วินย ",
"pli-tv-bu-vb-pc39:0.2":	"มหาวิภงฺค ",
"pli-tv-bu-vb-pc39:0.3":	"ปาจิตฺติยกณฺฑ ",
"pli-tv-bu-vb-pc39:0.4":	"โภชนวคฺค ",
"pli-tv-bu-vb-pc39:0.5":	"๓๙ฯ ปณีตโภชนสิกฺขาปท ",
"pli-tv-bu-vb-pc39:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pc39:1.2":	"เตน โข ปน สมเยน ฉพฺพคฺคิยา ภิกฺขู ปณีตโภชนานิ อตฺตโน อตฺถาย วิญฺญาเปตฺวา ภุญฺชนฺติฯ ",
"pli-tv-bu-vb-pc39:1.3":	"มนุสฺสา อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc39:1.4":	"“กถญฺหิ นาม สมณา สกฺยปุตฺติยา ปณีตโภชนานิ อตฺตโน อตฺถาย วิญฺญาเปตฺวา ภุญฺชิสฺสนฺติฯ ",
"pli-tv-bu-vb-pc39:1.5":	"กสฺส สมฺปนฺนํ น มนาปํ, กสฺส สาทุํ น รุจฺจตี”ติฯ ",
"pli-tv-bu-vb-pc39:1.6":	"อโสฺสสุํ โข ภิกฺขู เตสํ มนุสฺสานํ อุชฺฌายนฺตานํ ขิยฺยนฺตานํ วิปาเจนฺตานํฯ ",
"pli-tv-bu-vb-pc39:1.7":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc39:1.8":	"“กถญฺหิ นาม ฉพฺพคฺคิยา ภิกฺขู ปณีตโภชนานิ อตฺตโน อตฺถาย วิญฺญาเปตฺวา ภุญฺชิสฺสนฺตี”ติ …เป… ",
"pli-tv-bu-vb-pc39:1.9":	"“สจฺจํ กิร ตุเมฺห, ภิกฺขเว, ปณีตโภชนานิ อตฺตโน อตฺถาย วิญฺญาเปตฺวา ภุญฺชถา”ติ? ",
"pli-tv-bu-vb-pc39:1.10":	"“สจฺจํ, ภควา”ติฯ ",
"pli-tv-bu-vb-pc39:1.11":	"วิครหิ พุทฺโธ ภควา …เป… ",
"pli-tv-bu-vb-pc39:1.12":	"กถญฺหิ นาม ตุเมฺห, โมฆปุริสา, ปณีตโภชนานิ อตฺตโน อตฺถาย วิญฺญาเปตฺวา ภุญฺชิสฺสถฯ ",
"pli-tv-bu-vb-pc39:1.13":	"เนตํ, โมฆปุริสา, อปฺปสนฺนานํ วา ปสาทาย …เป… ",
"pli-tv-bu-vb-pc39:1.14":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc39:1.15.1":	"“ยานิ โข ปน ตานิ ปณีตโภชนานิ, เสยฺยถิทํ— สปฺปิ นวนีตํ เตลํ มธุ ผาณิตํ มจฺโฉ มํสํ ขีรํ ทธิฯ โย ปน ภิกฺขุ เอวรูปานิ ปณีตโภชนานิ อตฺตโน อตฺถาย วิญฺญาเปตฺวา ภุญฺเชยฺย, ปาจิตฺติยนฺ”ติฯ ",
"pli-tv-bu-vb-pc39:1.16":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc39:2.1":	"เตน โข ปน สมเยน ภิกฺขู คิลานา โหนฺติฯ ",
"pli-tv-bu-vb-pc39:2.2":	"คิลานปุจฺฉกา ภิกฺขู คิลาเน ภิกฺขู เอตทโวจุํ—",
"pli-tv-bu-vb-pc39:2.3":	"“กจฺจาวุโส, ขมนียํ, กจฺจิ ยาปนียนฺ”ติ? ",
"pli-tv-bu-vb-pc39:2.4":	"“ปุพฺเพ มยํ, อาวุโส, ปณีตโภชนานิ อตฺตโน อตฺถาย วิญฺญาเปตฺวา ภุญฺชาม, เตน โน ผาสุ โหติ; ",
"pli-tv-bu-vb-pc39:2.5":	"อิทานิ ปน ‘ภควตา ปฏิกฺขิตฺตนฺ’ติ กุกฺกุจฺจายนฺตา น วิญฺญาเปม, เตน โน น ผาสุ โหตี”ติฯ ",
"pli-tv-bu-vb-pc39:2.6":	"ภควโต เอตมตฺถํ อาโรเจสุํฯ ",
"pli-tv-bu-vb-pc39:2.7":	"อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
"pli-tv-bu-vb-pc39:2.8":	"“อนุชานามิ, ภิกฺขเว, คิลาเนน ภิกฺขุนา ปณีตโภชนานิ อตฺตโน อตฺถาย วิญฺญาเปตฺวา ภุญฺชิตุํฯ ",
"pli-tv-bu-vb-pc39:2.9":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc39:2.10.1":	"“ยานิ โข ปน ตานิ ปณีตโภชนานิ, เสยฺยถิทํ— สปฺปิ นวนีตํ เตลํ มธุ ผาณิตํ มจฺโฉ มํสํ ขีรํ ทธิฯ โย ปน ภิกฺขุ เอวรูปานิ ปณีตโภชนานิ อคิลาโน อตฺตโน อตฺถาย วิญฺญาเปตฺวา ภุญฺเชยฺย, ปาจิตฺติยนฺ”ติฯ ",
"pli-tv-bu-vb-pc39:3.1.1":	"ยานิ โข ปน ตานิ ปณีตโภชนานีติ ",
"pli-tv-bu-vb-pc39:3.1.2":	"สปฺปิ นาม ",
"pli-tv-bu-vb-pc39:3.1.3":	"โคสปฺปิ วา อชิกาสปฺปิ วา มหึสสปฺปิ วา, เยสํ มํสํ กปฺปติ เตสํ สปฺปิฯ ",
"pli-tv-bu-vb-pc39:3.1.4":	"นวนีตํ นาม ",
"pli-tv-bu-vb-pc39:3.1.5":	"เตสญฺเญว นวนีตํฯ ",
"pli-tv-bu-vb-pc39:3.1.6":	"เตลํ นาม ",
"pli-tv-bu-vb-pc39:3.1.7":	"ติลเตลํ สาสปเตลํ มธุกเตลํ เอรณฺฑเตลํ วสาเตลํฯ ",
"pli-tv-bu-vb-pc39:3.1.8":	"มธุ นาม ",
"pli-tv-bu-vb-pc39:3.1.9":	"มกฺขิกามธุฯ ",
"pli-tv-bu-vb-pc39:3.1.10":	"ผาณิตํ นาม ",
"pli-tv-bu-vb-pc39:3.1.11":	"อุจฺฉุมฺหา นิพฺพตฺตํฯ ",
"pli-tv-bu-vb-pc39:3.1.12":	"มจฺโฉ นาม ",
"pli-tv-bu-vb-pc39:3.1.13":	"อุทโก วุจฺจติฯ ",
"pli-tv-bu-vb-pc39:3.1.14":	"มํสํ นาม ",
"pli-tv-bu-vb-pc39:3.1.15":	"เยสํ มํสํ กปฺปติ, เตสํ มํสํฯ ",
"pli-tv-bu-vb-pc39:3.1.16":	"ขีรํ นาม ",
"pli-tv-bu-vb-pc39:3.1.17":	"โคขีรํ วา อชิกาขีรํ วา มหึสขีรํ วา, เยสํ มํสํ กปฺปติ, เตสํ ขีรํฯ ",
"pli-tv-bu-vb-pc39:3.1.18":	"ทธิ นาม ",
"pli-tv-bu-vb-pc39:3.1.19":	"เตสญฺเญว ทธิฯ ",
"pli-tv-bu-vb-pc39:3.1.20":	"โย ปนาติ ",
"pli-tv-bu-vb-pc39:3.1.21":	"โย ยาทิโส …เป… ",
"pli-tv-bu-vb-pc39:3.1.22":	"ภิกฺขูติ ",
"pli-tv-bu-vb-pc39:3.1.23":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pc39:3.1.24":	"เอวรูปานิ ปณีตโภชนานีติ ",
"pli-tv-bu-vb-pc39:3.1.25":	"ตถารูปานิ ปณีตโภชนานิฯ ",
"pli-tv-bu-vb-pc39:3.1.26":	"อคิลาโน นาม ",
"pli-tv-bu-vb-pc39:3.1.27":	"ยสฺส วินา ปณีตโภชนานิ ผาสุ โหติฯ ",
"pli-tv-bu-vb-pc39:3.1.28":	"คิลาโน นาม ",
"pli-tv-bu-vb-pc39:3.1.29":	"ยสฺส วินา ปณีตโภชนานิ น ผาสุ โหติฯ ",
"pli-tv-bu-vb-pc39:3.1.30":	"อคิลาโน อตฺตโน อตฺถาย วิญฺญาเปติ, ปโยเค ทุกฺกฏํฯ ",
"pli-tv-bu-vb-pc39:3.1.31":	"ปฏิลาเภน “ภุญฺชิสฺสามี”ติ ปฏิคฺคณฺหาติ, อาปตฺติ ทุกฺกฏสฺสฯ ",
"pli-tv-bu-vb-pc39:3.1.32":	"อชฺโฌหาเร อชฺโฌหาเร อาปตฺติ ปาจิตฺติยสฺสฯ ",
"pli-tv-bu-vb-pc39:3.2.1":	"อคิลาโน อคิลานสญฺญี ปณีตโภชนานิ อตฺตโน อตฺถาย วิญฺญาเปตฺวา ภุญฺชติ, อาปตฺติ ปาจิตฺติยสฺสฯ ",
"pli-tv-bu-vb-pc39:3.2.2":	"อคิลาโน เวมติโก ปณีตโภชนานิ อตฺตโน อตฺถาย วิญฺญาเปตฺวา ภุญฺชติ, อาปตฺติ ปาจิตฺติยสฺสฯ ",
"pli-tv-bu-vb-pc39:3.2.3":	"อคิลาโน คิลานสญฺญี ปณีตโภชนานิ อตฺตโน อตฺถาย วิญฺญาเปตฺวา ภุญฺชติ, อาปตฺติ ปาจิตฺติยสฺสฯ ",
"pli-tv-bu-vb-pc39:3.2.4":	"คิลาโน อคิลานสญฺญี, อาปตฺติ ทุกฺกฏสฺสฯ ",
"pli-tv-bu-vb-pc39:3.2.5":	"คิลาโน เวมติโก, อาปตฺติ ทุกฺกฏสฺสฯ ",
"pli-tv-bu-vb-pc39:3.2.6":	"คิลาโน คิลานสญฺญี อนาปตฺติฯ ",
"pli-tv-bu-vb-pc39:3.3.1":	"อนาปตฺติ—",
"pli-tv-bu-vb-pc39:3.3.2":	"คิลานสฺส, ",
"pli-tv-bu-vb-pc39:3.3.3":	"คิลาโน หุตฺวา วิญฺญาเปตฺวา อคิลาโน ภุญฺชติ, ",
"pli-tv-bu-vb-pc39:3.3.4":	"คิลานสฺส เสสกํ ภุญฺชติ, ",
"pli-tv-bu-vb-pc39:3.3.5":	"ญาตกานํ, ",
"pli-tv-bu-vb-pc39:3.3.6":	"ปวาริตานํ, ",
"pli-tv-bu-vb-pc39:3.3.7":	"อญฺญสฺสตฺถาย, ",
"pli-tv-bu-vb-pc39:3.3.8":	"อตฺตโน ธเนน, ",
"pli-tv-bu-vb-pc39:3.3.9":	"อุมฺมตฺตกสฺส, ",
"pli-tv-bu-vb-pc39:3.3.10":	"อาทิกมฺมิกสฺสาติฯ ",
"pli-tv-bu-vb-pc39:3.3.11":	"ปณีตโภชนสิกฺขาปทํ นิฏฺฐิตํ นวมํฯ "
}	
