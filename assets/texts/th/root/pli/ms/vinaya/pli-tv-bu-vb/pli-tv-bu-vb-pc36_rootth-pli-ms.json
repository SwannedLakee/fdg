{	
"pli-tv-bu-vb-pc36:0.1":	"เถรวาท วินย ",
"pli-tv-bu-vb-pc36:0.2":	"มหาวิภงฺค ",
"pli-tv-bu-vb-pc36:0.3":	"ปาจิตฺติยกณฺฑ ",
"pli-tv-bu-vb-pc36:0.4":	"โภชนวคฺค ",
"pli-tv-bu-vb-pc36:0.5":	"๓๖ฯ ทุติยปวารณาสิกฺขาปท ",
"pli-tv-bu-vb-pc36:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pc36:1.2":	"เตน โข ปน สมเยน เทฺว ภิกฺขู โกสเลสุ ชนปเท สาวตฺถึ อทฺธานมคฺคปฺปฏิปนฺนา โหนฺติฯ ",
"pli-tv-bu-vb-pc36:1.3":	"เอโก ภิกฺขุ อนาจารํ อาจรติฯ ",
"pli-tv-bu-vb-pc36:1.4":	"ทุติโย ภิกฺขุ ตํ ภิกฺขุํ เอตทโวจ—",
"pli-tv-bu-vb-pc36:1.5":	"“มาวุโส, เอวรูปมกาสิ, เนตํ กปฺปตี”ติฯ ",
"pli-tv-bu-vb-pc36:1.6":	"โส ตสฺมึ อุปนนฺธิฯ ",
"pli-tv-bu-vb-pc36:1.7":	"อถ โข เต ภิกฺขู สาวตฺถึ อคมํสุฯ ",
"pli-tv-bu-vb-pc36:1.8":	"เตน โข ปน สมเยน สาวตฺถิยํ อญฺญตรสฺส ปูคสฺส สงฺฆภตฺตํ โหติฯ ",
"pli-tv-bu-vb-pc36:1.9":	"ทุติโย ภิกฺขุ ภุตฺตาวี ปวาริโต โหติฯ ",
"pli-tv-bu-vb-pc36:1.10":	"อุปนทฺโธ ภิกฺขุ ญาติกุลํ คนฺตฺวา ปิณฺฑปาตํ อาทาย เยน โส ภิกฺขุ เตนุปสงฺกมิ; อุปสงฺกมิตฺวา ตํ ภิกฺขุํ เอตทโวจ—",
"pli-tv-bu-vb-pc36:1.11":	"“ภุญฺชาหิ, อาวุโส”ติฯ ",
"pli-tv-bu-vb-pc36:1.12":	"“อลํ, อาวุโส, ปริปุณฺโณมฺหี”ติฯ ",
"pli-tv-bu-vb-pc36:1.13":	"“สุนฺทโร, อาวุโส, ปิณฺฑปาโต, ภุญฺชาหี”ติฯ ",
"pli-tv-bu-vb-pc36:1.14":	"อถ โข โส ภิกฺขุ เตน ภิกฺขุนา นิปฺปีฬิยมาโน ตํ ปิณฺฑปาตํ ภุญฺชิฯ ",
"pli-tv-bu-vb-pc36:1.15":	"อุปนทฺโธ ภิกฺขุ ตํ ภิกฺขุํ เอตทโวจ—",
"pli-tv-bu-vb-pc36:1.16":	"“ตฺวมฺปิ นาม, อาวุโส, มํ วตฺตพฺพํ มญฺญสิ ยํ ตฺวํ ภุตฺตาวี ปวาริโต อนติริตฺตํ โภชนํ ภุญฺชสี”ติฯ ",
"pli-tv-bu-vb-pc36:1.17":	"“นนุ, อาวุโส, อาจิกฺขิตพฺพนฺ”ติฯ ",
"pli-tv-bu-vb-pc36:1.18":	"“นนุ, อาวุโส, ปุจฺฉิตพฺพนฺ”ติฯ ",
"pli-tv-bu-vb-pc36:1.19":	"อถ โข โส ภิกฺขุ ภิกฺขูนํ เอตมตฺถํ อาโรเจสิฯ ",
"pli-tv-bu-vb-pc36:1.20":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc36:1.21":	"“กถญฺหิ นาม ภิกฺขุ ภิกฺขุํ ภุตฺตาวึ ปวาริตํ อนติริตฺเตน โภชเนน อภิหฏฺฐุํ ปวาเรสฺสตี”ติ …เป… ",
"pli-tv-bu-vb-pc36:1.22":	"“สจฺจํ กิร ตฺวํ, ภิกฺขุ, ภิกฺขุํ ภุตฺตาวึ ปวาริตํ อนติริตฺเตน โภชเนน อภิหฏฺฐุํ ปวาเรสี”ติ? ",
"pli-tv-bu-vb-pc36:1.23":	"“สจฺจํ, ภควา”ติฯ ",
"pli-tv-bu-vb-pc36:1.24":	"วิครหิ พุทฺโธ ภควา …เป… ",
"pli-tv-bu-vb-pc36:1.25":	"กถญฺหิ นาม ตฺวํ, โมฆปุริส, ภิกฺขุํ ภุตฺตาวึ ปวาริตํ อนติริตฺเตน โภชเนน อภิหฏฺฐุํ ปวาเรสฺสสิฯ ",
"pli-tv-bu-vb-pc36:1.26":	"เนตํ, โมฆปุริส, อปฺปสนฺนานํ วา ปสาทาย …เป… ",
"pli-tv-bu-vb-pc36:1.27":	"เอวญฺจ ปน ภิกฺขเว อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc36:1.28.1":	"“โย ปน ภิกฺขุ ภิกฺขุํ ภุตฺตาวึ ปวาริตํ อนติริตฺเตน ขาทนีเยน วา โภชนีเยน วา อภิหฏฺฐุํ ปวาเรยฺย—‘หนฺท, ภิกฺขุ, ขาท วา ภุญฺช วา’ติ, ชานํ อาสาทนาเปกฺโข, ภุตฺตสฺมึ, ปาจิตฺติยนฺ”ติฯ ",
"pli-tv-bu-vb-pc36:2.1.1":	"โย ปนาติ ",
"pli-tv-bu-vb-pc36:2.1.2":	"โย ยาทิโส …เป… ",
"pli-tv-bu-vb-pc36:2.1.3":	"ภิกฺขูติ ",
"pli-tv-bu-vb-pc36:2.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pc36:2.1.5":	"ภิกฺขุนฺติ ",
"pli-tv-bu-vb-pc36:2.1.6":	"อญฺญํ ภิกฺขุํฯ ",
"pli-tv-bu-vb-pc36:2.1.7":	"ภุตฺตาวี นาม ",
"pli-tv-bu-vb-pc36:2.1.8":	"ปญฺจนฺนํ โภชนานํ อญฺญตรํ โภชนํ, อนฺตมโส กุสคฺเคนปิ ภุตฺตํ โหติฯ ",
"pli-tv-bu-vb-pc36:2.1.9":	"ปวาริโต นาม ",
"pli-tv-bu-vb-pc36:2.1.10":	"อสนํ ปญฺญายติ, โภชนํ ปญฺญายติ, หตฺถปาเส ฐิโต อภิหรติ, ปฏิกฺเขโป ปญฺญายติฯ ",
"pli-tv-bu-vb-pc36:2.1.11":	"อนติริตฺตํ นาม ",
"pli-tv-bu-vb-pc36:2.1.12":	"อกปฺปิยกตํ โหติ, ",
"pli-tv-bu-vb-pc36:2.1.13":	"อปฺปฏิคฺคหิตกตํ โหติ, ",
"pli-tv-bu-vb-pc36:2.1.14":	"อนุจฺจาริตกตํ โหติ, ",
"pli-tv-bu-vb-pc36:2.1.15":	"อหตฺถปาเส กตํ โหติ, ",
"pli-tv-bu-vb-pc36:2.1.16":	"อภุตฺตาวินา กตํ โหติ, ",
"pli-tv-bu-vb-pc36:2.1.17":	"ภุตฺตาวินา ปวาริเตน อาสนา วุฏฺฐิเตน กตํ โหติ, ",
"pli-tv-bu-vb-pc36:2.1.18":	"“อลเมตํ สพฺพนฺ”ติ อวุตฺตํ โหติ, ",
"pli-tv-bu-vb-pc36:2.1.19":	"น คิลานาติริตฺตํ โหติ—",
"pli-tv-bu-vb-pc36:2.1.20":	"เอตํ อนติริตฺตํ นามฯ ",
"pli-tv-bu-vb-pc36:2.1.21":	"ขาทนียํ นาม ",
"pli-tv-bu-vb-pc36:2.1.22":	"ปญฺจ โภชนานิ—ยามกาลิกํ สตฺตาหกาลิกํ ยาวชีวิกํ ฐเปตฺวา อวเสสํ ขาทนียํ นามฯ ",
"pli-tv-bu-vb-pc36:2.1.23":	"โภชนียํ นาม ",
"pli-tv-bu-vb-pc36:2.1.24":	"ปญฺจ โภชนานิ—โอทโน, กุมฺมาโส, สตฺตุ, มจฺโฉ, มํสํฯ ",
"pli-tv-bu-vb-pc36:2.1.25":	"อภิหฏฺฐุํ ปวาเรยฺยาติ ",
"pli-tv-bu-vb-pc36:2.1.26":	"ยาวตกํ อิจฺฉสิ ตาวตกํ คณฺหาหีติฯ ",
"pli-tv-bu-vb-pc36:2.1.27":	"ชานาติ นาม ",
"pli-tv-bu-vb-pc36:2.1.28":	"สามํ วา ชานาติ, อญฺเญ วา ตสฺส อาโรเจนฺติ, โส วา อาโรเจติฯ ",
"pli-tv-bu-vb-pc36:2.1.29":	"อาสาทนาเปกฺโขติ ",
"pli-tv-bu-vb-pc36:2.1.30":	"“อิมินา อิมํ โจเทสฺสามิ สาเรสฺสามิ ปฏิโจเทสฺสามิ ปฏิสาเรสฺสามิ มงฺกุํ กริสฺสามี”ติ อภิหรติ, อาปตฺติ ทุกฺกฏสฺสฯ ",
"pli-tv-bu-vb-pc36:2.1.31":	"ตสฺส วจเนน “ขาทิสฺสามิ ภุญฺชิสฺสามี”ติ ปฏิคฺคณฺหาติ, อาปตฺติ ทุกฺกฏสฺสฯ ",
"pli-tv-bu-vb-pc36:2.1.32":	"อชฺโฌหาเร อชฺโฌหาเร อาปตฺติ ทุกฺกฏสฺสฯ ",
"pli-tv-bu-vb-pc36:2.1.33":	"โภชนปริโยสาเน อาปตฺติ ปาจิตฺติยสฺสฯ ",
"pli-tv-bu-vb-pc36:2.2.1":	"ปวาริเต ปวาริตสญฺญี อนติริตฺเตน ขาทนีเยน วา โภชนีเยน วา อภิหฏฺฐุํ ปวาเรติ, อาปตฺติ ปาจิตฺติยสฺสฯ ",
"pli-tv-bu-vb-pc36:2.2.2":	"ปวาริเต เวมติโก อนติริตฺเตน ขาทนีเยน วา โภชนีเยน วา อภิหฏฺฐุํ ปวาเรติ, อาปตฺติ ทุกฺกฏสฺสฯ ",
"pli-tv-bu-vb-pc36:2.2.3":	"ปวาริเต อปฺปวาริตสญฺญี อนติริตฺเตน ขาทนีเยน วา โภชนีเยน วา อภิหฏฺฐุํ ปวาเรติ, อนาปตฺติฯ ",
"pli-tv-bu-vb-pc36:2.2.4":	"ยามกาลิกํ สตฺตาหกาลิกํ ยาวชีวิกํ อาหารตฺถาย อภิหรติ, อาปตฺติ ทุกฺกฏสฺสฯ ",
"pli-tv-bu-vb-pc36:2.2.5":	"ตสฺส วจเนน “ขาทิสฺสามิ ภุญฺชิสฺสามี”ติ ปฏิคฺคณฺหาติ, อาปตฺติ ทุกฺกฏสฺสฯ ",
"pli-tv-bu-vb-pc36:2.2.6":	"อชฺโฌหาเร อชฺโฌหาเร อาปตฺติ ทุกฺกฏสฺสฯ ",
"pli-tv-bu-vb-pc36:2.2.7":	"อปฺปวาริเต ปวาริตสญฺญี, อาปตฺติ ทุกฺกฏสฺสฯ ",
"pli-tv-bu-vb-pc36:2.2.8":	"อปฺปวาริเต เวมติโก, อาปตฺติ ทุกฺกฏสฺสฯ ",
"pli-tv-bu-vb-pc36:2.2.9":	"อปฺปวาริเต อปฺปวาริตสญฺญี, อนาปตฺติฯ ",
"pli-tv-bu-vb-pc36:2.3.1":	"อนาปตฺติ—",
"pli-tv-bu-vb-pc36:2.3.2":	"อติริตฺตํ การาเปตฺวา เทติ, ",
"pli-tv-bu-vb-pc36:2.3.3":	"“อติริตฺตํ การาเปตฺวา ภุญฺชาหี”ติ เทติ, ",
"pli-tv-bu-vb-pc36:2.3.4":	"อญฺญสฺสตฺถาย หรนฺโต คจฺฉาหีติ เทติ, ",
"pli-tv-bu-vb-pc36:2.3.5":	"คิลานสฺส เสสกํ เทติ, ",
"pli-tv-bu-vb-pc36:2.3.6":	"“ยามกาลิกํ สตฺตาหกาลิกํ ยาวชีวิกํ สติ ปจฺจเย ปริภุญฺชา”ติ เทติ, ",
"pli-tv-bu-vb-pc36:2.3.7":	"อุมฺมตฺตกสฺส, ",
"pli-tv-bu-vb-pc36:2.3.8":	"อาทิกมฺมิกสฺสาติฯ ",
"pli-tv-bu-vb-pc36:2.3.9":	"ทุติยปวารณาสิกฺขาปทํ นิฏฺฐิตํ ฉฏฺฐํฯ "
}	
