{	
"pli-tv-bu-vb-pc41:0.1":	"เถรวาท วินย ",
"pli-tv-bu-vb-pc41:0.2":	"มหาวิภงฺค ",
"pli-tv-bu-vb-pc41:0.3":	"ปาจิตฺติยกณฺฑ ",
"pli-tv-bu-vb-pc41:0.4":	"อเจลกวคฺค ",
"pli-tv-bu-vb-pc41:0.5":	"๔๑ฯ อเจลกสิกฺขาปท ",
"pli-tv-bu-vb-pc41:1.1.1":	"เตน สมเยน พุทฺโธ ภควา เวสาลิยํ วิหรติ มหาวเน กูฏาคารสาลายํฯ ",
"pli-tv-bu-vb-pc41:1.1.2":	"เตน โข ปน สมเยน สงฺฆสฺส ขาทนียํ อุสฺสนฺนํ โหติฯ ",
"pli-tv-bu-vb-pc41:1.1.3":	"อถ โข อายสฺมา อานนฺโท ภควโต เอตมตฺถํ อาโรเจสิฯ “เตนหานนฺท, วิฆาสาทานํ ปูวํ เทหี”ติฯ ",
"pli-tv-bu-vb-pc41:1.1.4":	"“เอวํ, ภนฺเต”ติ โข อายสฺมา อานนฺโท ภควโต ปฏิสฺสุณิตฺวา วิฆาสาเท ปฏิปาฏิยา นิสีทาเปตฺวา เอเกกํ ปูวํ เทนฺโต อญฺญตริสฺสา ปริพฺพาชิกาย เอกํ มญฺญมาโน เทฺว ปูเว อทาสิฯ ",
"pli-tv-bu-vb-pc41:1.1.5":	"สามนฺตา ปริพฺพาชิกาโย ตํ ปริพฺพาชิกํ เอตทโวจุํ—“ชาโร เต เอโส สมโณ”ติฯ ",
"pli-tv-bu-vb-pc41:1.1.6":	"“น เม โส สมโณ ชาโร, เอกํ มญฺญมาโน เทฺว ปูเว อทาสี”ติฯ ",
"pli-tv-bu-vb-pc41:1.1.7":	"ทุติยมฺปิ โข …เป… ",
"pli-tv-bu-vb-pc41:1.1.8":	"ตติยมฺปิ โข อายสฺมา อานนฺโท เอเกกํ ปูวํ เทนฺโต ตสฺสาเยว ปริพฺพาชิกาย เอกํ มญฺญมาโน เทฺว ปูเว อทาสิฯ ",
"pli-tv-bu-vb-pc41:1.1.9":	"สามนฺตา ปริพฺพาชิกาโย ตํ ปริพฺพาชิกํ เอตทโวจุํ—“ชาโร เต เอโส สมโณ”ติฯ ",
"pli-tv-bu-vb-pc41:1.1.10":	"“น เม โส สมโณ ชาโร, เอกํ มญฺญมาโน เทฺว ปูเว อทาสี”ติฯ ",
"pli-tv-bu-vb-pc41:1.1.11":	"“ชาโร น ชาโร”ติ ภณฺฑึสุฯ ",
"pli-tv-bu-vb-pc41:1.2.1":	"อญฺญตโรปิ อาชีวโก ปริเวสนํ อคมาสิฯ ",
"pli-tv-bu-vb-pc41:1.2.2":	"อญฺญตโร ภิกฺขุ ปหูเตน สปฺปินา โอทนํ มทฺทิตฺวา ตสฺส อาชีวกสฺส มหนฺตํ ปิณฺฑํ อทาสิฯ ",
"pli-tv-bu-vb-pc41:1.2.3":	"อถ โข โส อาชีวโก ตํ ปิณฺฑํ อาทาย อคมาสิฯ ",
"pli-tv-bu-vb-pc41:1.2.4":	"อญฺญตโร อาชีวโก ตํ อาชีวกํ เอตทโวจ—“กุโต ตยา, อาวุโส, ปิณฺโฑ ลทฺโธ”ติ? ",
"pli-tv-bu-vb-pc41:1.2.5":	"“ตสฺสาวุโส, สมณสฺส โคตมสฺส มุณฺฑคหปติกสฺส ปริเวสนาย ลทฺโธ”ติฯ ",
"pli-tv-bu-vb-pc41:1.2.6":	"อโสฺสสุํ โข อุปาสกา เตสํ อาชีวกานํ อิมํ กถาสลฺลาปํฯ ",
"pli-tv-bu-vb-pc41:1.2.7":	"อถ โข เต อุปาสกา เยน ภควา เตนุปสงฺกมึสุ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทึสุฯ เอกมนฺตํ นิสินฺนา โข เต อุปาสกา ภควนฺตํ เอตทโวจุํ—",
"pli-tv-bu-vb-pc41:1.2.8":	"“อิเม, ภนฺเต, ติตฺถิยา อวณฺณกามา พุทฺธสฺส อวณฺณกามา ธมฺมสฺส อวณฺณกามา สงฺฆสฺสฯ ",
"pli-tv-bu-vb-pc41:1.2.9":	"สาธุ, ภนฺเต, อยฺยา ติตฺถิยานํ สหตฺถา น ทเทยฺยุนฺ”ติฯ ",
"pli-tv-bu-vb-pc41:1.2.10":	"อถ โข ภควา เต อุปาสเก ธมฺมิยา กถาย สนฺทเสฺสสิ สมาทเปสิ สมุตฺเตเชสิ สมฺปหํเสสิฯ อถ โข เต อุปาสกา ภควตา ธมฺมิยา กถาย สนฺทสฺสิตา สมาทปิตา สมุตฺเตชิตา สมฺปหํสิตา อุฏฺฐายาสนา ภควนฺตํ อภิวาเทตฺวา ปทกฺขิณํ กตฺวา ปกฺกมึสุฯ ",
"pli-tv-bu-vb-pc41:1.2.11":	"อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
"pli-tv-bu-vb-pc41:1.2.12":	"“เตน หิ, ภิกฺขเว, ภิกฺขูนํ สิกฺขาปทํ ปญฺญเปสฺสามิ ทส อตฺถวเส ปฏิจฺจ—",
"pli-tv-bu-vb-pc41:1.2.13":	"สงฺฆสุฏฺฐุตาย, สงฺฆผาสุตาย …เป… สทฺธมฺมฏฺฐิติยา, วินยานุคฺคหายฯ ",
"pli-tv-bu-vb-pc41:1.2.14":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc41:1.2.15.1":	"“โย ปน ภิกฺขุ อเจลกสฺส วา ปริพฺพาชกสฺส วา ปริพฺพาชิกาย วา สหตฺถา ขาทนียํ วา โภชนียํ วา ทเทยฺย, ปาจิตฺติยนฺ”ติฯ ",
"pli-tv-bu-vb-pc41:2.1.1":	"โย ปนาติ ",
"pli-tv-bu-vb-pc41:2.1.2":	"โย ยาทิโส …เป… ",
"pli-tv-bu-vb-pc41:2.1.3":	"ภิกฺขูติ ",
"pli-tv-bu-vb-pc41:2.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pc41:2.1.5":	"อเจลโก นาม ",
"pli-tv-bu-vb-pc41:2.1.6":	"โย โกจิ ปริพฺพาชกสมาปนฺโน นคฺโคฯ ",
"pli-tv-bu-vb-pc41:2.1.7":	"ปริพฺพาชโก นาม ",
"pli-tv-bu-vb-pc41:2.1.8":	"ภิกฺขุญฺจ สามเณรญฺจ ฐเปตฺวา โย โกจิ ปริพฺพาชกสมาปนฺโนฯ ",
"pli-tv-bu-vb-pc41:2.1.9":	"ปริพฺพาชิกา นาม ",
"pli-tv-bu-vb-pc41:2.1.10":	"ภิกฺขุนิญฺจ สิกฺขมานญฺจ สามเณริญฺจ ฐเปตฺวา ยา กาจิ ปริพฺพาชิกสมาปนฺนาฯ ",
"pli-tv-bu-vb-pc41:2.1.11":	"ขาทนียํ นาม ",
"pli-tv-bu-vb-pc41:2.1.12":	"ปญฺจ โภชนานิ—อุทกทนฺตโปนํ ฐเปตฺวา อวเสสํ ขาทนียํ นามฯ ",
"pli-tv-bu-vb-pc41:2.1.13":	"โภชนียํ นาม ",
"pli-tv-bu-vb-pc41:2.1.14":	"ปญฺจ โภชนานิ—โอทโน, กุมฺมาโส, สตฺตุ, มจฺโฉ, มํสํฯ ",
"pli-tv-bu-vb-pc41:2.1.15":	"ทเทยฺยาติ ",
"pli-tv-bu-vb-pc41:2.1.16":	"กาเยน วา กายปฏิพทฺเธน วา นิสฺสคฺคิเยน วา เทติ, อาปตฺติ ปาจิตฺติยสฺสฯ ",
"pli-tv-bu-vb-pc41:2.2.1":	"ติตฺถิเย ติตฺถิยสญฺญี สหตฺถา ขาทนียํ วา โภชนียํ วา เทติ, อาปตฺติ ปาจิตฺติยสฺสฯ ",
"pli-tv-bu-vb-pc41:2.2.2":	"ติตฺถิเย เวมติโก สหตฺถา ขาทนียํ วา โภชนียํ วา เทติ, อาปตฺติ ปาจิตฺติยสฺสฯ ",
"pli-tv-bu-vb-pc41:2.2.3":	"ติตฺถิเย อติตฺถิยสญฺญี สหตฺถา ขาทนียํ วา โภชนียํ วา เทติ, อาปตฺติ ปาจิตฺติยสฺสฯ ",
"pli-tv-bu-vb-pc41:2.2.4":	"อุทกทนฺตโปนํ เทติ, อาปตฺติ ทุกฺกฏสฺสฯ ",
"pli-tv-bu-vb-pc41:2.2.5":	"อติตฺถิเย ติตฺถิยสญฺญี, อาปตฺติ ทุกฺกฏสฺสฯ ",
"pli-tv-bu-vb-pc41:2.2.6":	"อติตฺถิเย เวมติโก, อาปตฺติ ทุกฺกฏสฺสฯ ",
"pli-tv-bu-vb-pc41:2.2.7":	"อติตฺถิเย อติตฺถิยสญฺญี, อนาปตฺติฯ ",
"pli-tv-bu-vb-pc41:2.3.1":	"อนาปตฺติ—",
"pli-tv-bu-vb-pc41:2.3.2":	"ทาเปติ น เทติ, ",
"pli-tv-bu-vb-pc41:2.3.3":	"อุปนิกฺขิปิตฺวา เทติ, ",
"pli-tv-bu-vb-pc41:2.3.4":	"พาหิราเลปํ เทติ, ",
"pli-tv-bu-vb-pc41:2.3.5":	"อุมฺมตฺตกสฺส, ",
"pli-tv-bu-vb-pc41:2.3.6":	"อาทิกมฺมิกสฺสาติฯ ",
"pli-tv-bu-vb-pc41:2.3.7":	"อเจลกสิกฺขาปทํ นิฏฺฐิตํ ปฐมํฯ "
}	
