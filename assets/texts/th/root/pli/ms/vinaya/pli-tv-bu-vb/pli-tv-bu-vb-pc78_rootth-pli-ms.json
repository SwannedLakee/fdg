{	
"pli-tv-bu-vb-pc78:0.1":	"เถรวาท วินย ",
"pli-tv-bu-vb-pc78:0.2":	"มหาวิภงฺค ",
"pli-tv-bu-vb-pc78:0.3":	"ปาจิตฺติยกณฺฑ ",
"pli-tv-bu-vb-pc78:0.4":	"สหธมฺมิกวคฺค ",
"pli-tv-bu-vb-pc78:0.5":	"๗๘ฯ อุปสฺสุติสิกฺขาปท ",
"pli-tv-bu-vb-pc78:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pc78:1.2":	"เตน โข ปน สมเยน ฉพฺพคฺคิยา ภิกฺขู เปสเลหิ ภิกฺขูหิ สทฺธึ ภณฺฑนฺติฯ ",
"pli-tv-bu-vb-pc78:1.3":	"เปสลา ภิกฺขู เอวํ วทนฺติ—",
"pli-tv-bu-vb-pc78:1.4":	"“อลชฺชิโน อิเม, อาวุโส, ฉพฺพคฺคิยา ภิกฺขูฯ ",
"pli-tv-bu-vb-pc78:1.5":	"น สกฺกา อิเมหิ สห ภณฺฑิตุนฺ”ติฯ ",
"pli-tv-bu-vb-pc78:1.6":	"ฉพฺพคฺคิยา ภิกฺขู เอวํ วทนฺติ—",
"pli-tv-bu-vb-pc78:1.7":	"“กิสฺส ตุเมฺห, อาวุโส, อเมฺห อลชฺชิวาเทน ปาเปถา”ติ? ",
"pli-tv-bu-vb-pc78:1.8":	"“กหํ ปน ตุเมฺห, อาวุโส, อสฺสุตฺถา”ติ? ",
"pli-tv-bu-vb-pc78:1.9":	"“มยํ อายสฺมนฺตานํ อุปสฺสุตึ ติฏฺฐมฺหา”ติฯ ",
"pli-tv-bu-vb-pc78:1.10":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc78:1.11":	"“กถญฺหิ นาม ฉพฺพคฺคิยา ภิกฺขู ภิกฺขูนํ ภณฺฑนชาตานํ กลหชาตานํ วิวาทาปนฺนานํ อุปสฺสุตึ ติฏฺฐิสฺสนฺตี”ติ …เป… ",
"pli-tv-bu-vb-pc78:1.12":	"“สจฺจํ กิร ตุเมฺห, ภิกฺขเว, ภิกฺขูนํ ภณฺฑนชาตานํ กลหชาตานํ วิวาทาปนฺนานํ อุปสฺสุตึ ติฏฺฐถา”ติ? ",
"pli-tv-bu-vb-pc78:1.13":	"“สจฺจํ, ภควา”ติฯ ",
"pli-tv-bu-vb-pc78:1.14":	"วิครหิ พุทฺโธ ภควา …เป… ",
"pli-tv-bu-vb-pc78:1.15":	"กถญฺหิ นาม ตุเมฺห, โมฆปุริสา, ภิกฺขูนํ ภณฺฑนชาตานํ กลหชาตานํ วิวาทาปนฺนานํ อุปสฺสุตึ ติฏฺฐิสฺสถฯ ",
"pli-tv-bu-vb-pc78:1.16":	"เนตํ, โมฆปุริสา, อปฺปสนฺนานํ วา ปสาทาย …เป… ",
"pli-tv-bu-vb-pc78:1.17":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc78:1.18.1":	"“โย ปน ภิกฺขุ ภิกฺขูนํ ภณฺฑนชาตานํ กลหชาตานํ วิวาทาปนฺนานํ อุปสฺสุตึ ติฏฺเฐยฺย—‘ยํ อิเม ภณิสฺสนฺติ ตํ โสสฺสามี’ติ เอตเทว ปจฺจยํ กริตฺวา อนญฺญํ, ปาจิตฺติยนฺ”ติฯ ",
"pli-tv-bu-vb-pc78:2.1.1":	"โย ปนาติ ",
"pli-tv-bu-vb-pc78:2.1.2":	"โย ยาทิโส …เป… ",
"pli-tv-bu-vb-pc78:2.1.3":	"ภิกฺขูติ ",
"pli-tv-bu-vb-pc78:2.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pc78:2.1.5":	"ภิกฺขูนนฺติ ",
"pli-tv-bu-vb-pc78:2.1.6":	"อญฺเญสํ ภิกฺขูนํฯ ",
"pli-tv-bu-vb-pc78:2.1.7":	"ภณฺฑนชาตานํ กลหชาตานํ วิวาทาปนฺนานนฺติ ",
"pli-tv-bu-vb-pc78:2.1.8":	"อธิกรณชาตานํฯ ",
"pli-tv-bu-vb-pc78:2.1.9":	"อุปสฺสุตึ ติฏฺเฐยฺยาติ ",
"pli-tv-bu-vb-pc78:2.1.10":	"“อิเมสํ สุตฺวา โจเทสฺสามิ สาเรสฺสามิ ปฏิโจเทสฺสามิ ปฏิสาเรสฺสามิ มงฺกู กริสฺสามี”ติ คจฺฉติ, อาปตฺติ ทุกฺกฏสฺสฯ ",
"pli-tv-bu-vb-pc78:2.1.11":	"ยตฺถ ฐิโต สุณาติ, อาปตฺติ ปาจิตฺติยสฺสฯ ",
"pli-tv-bu-vb-pc78:2.1.12":	"ปจฺฉโต คจฺฉนฺโต ตุริโต คจฺฉติ โสสฺสามีติ, อาปตฺติ ทุกฺกฏสฺสฯ ",
"pli-tv-bu-vb-pc78:2.1.13":	"ยตฺถ ฐิโต สุณาติ, อาปตฺติ ปาจิตฺติยสฺสฯ ",
"pli-tv-bu-vb-pc78:2.1.14":	"ปุรโต คจฺฉนฺโต โอหิยฺยติ โสสฺสามีติ, อาปตฺติ ทุกฺกฏสฺสฯ ",
"pli-tv-bu-vb-pc78:2.1.15":	"ยตฺถ ฐิโต สุณาติ, อาปตฺติ ปาจิตฺติยสฺสฯ ",
"pli-tv-bu-vb-pc78:2.1.16":	"ภิกฺขุสฺส ฐิโตกาสํ วา นิสินฺโนกาสํ วา นิปนฺโนกาสํ วา อาคนฺตฺวา มนฺเตนฺตํ อุกฺกาสิตพฺพํ, วิชานาเปตพฺพํ, โน เจ อุกฺกาเสยฺย วา วิชานาเปยฺย วา, อาปตฺติ ปาจิตฺติยสฺสฯ ",
"pli-tv-bu-vb-pc78:2.1.17":	"เอตเทว ปจฺจยํ กริตฺวา อนญฺญนฺติ ",
"pli-tv-bu-vb-pc78:2.1.18":	"น อญฺโญ โกจิ ปจฺจโย โหติ อุปสฺสุตึ ติฏฺฐิตุํฯ ",
"pli-tv-bu-vb-pc78:2.2.1":	"อุปสมฺปนฺเน อุปสมฺปนฺนสญฺญี อุปสฺสุตึ ติฏฺฐติ, อาปตฺติ ปาจิตฺติยสฺสฯ ",
"pli-tv-bu-vb-pc78:2.2.2":	"อุปสมฺปนฺเน เวมติโก อุปสฺสุตึ ติฏฺฐติ, อาปตฺติ ปาจิตฺติยสฺสฯ ",
"pli-tv-bu-vb-pc78:2.2.3":	"อุปสมฺปนฺเน อนุปสมฺปนฺนสญฺญี อุปสฺสุตึ ติฏฺฐติ, อาปตฺติ ปาจิตฺติยสฺสฯ ",
"pli-tv-bu-vb-pc78:2.2.4":	"อนุปสมฺปนฺนสฺส อุปสฺสุตึ ติฏฺฐติ, อาปตฺติ ทุกฺกฏสฺสฯ ",
"pli-tv-bu-vb-pc78:2.2.5":	"อนุปสมฺปนฺเน อุปสมฺปนฺนสญฺญี, อาปตฺติ ทุกฺกฏสฺสฯ ",
"pli-tv-bu-vb-pc78:2.2.6":	"อนุปสมฺปนฺเน เวมติโก, อาปตฺติ ทุกฺกฏสฺสฯ ",
"pli-tv-bu-vb-pc78:2.2.7":	"อนุปสมฺปนฺเน อนุปสมฺปนฺนสญฺญี, อาปตฺติ ทุกฺกฏสฺสฯ ",
"pli-tv-bu-vb-pc78:2.3.1":	"อนาปตฺติ—",
"pli-tv-bu-vb-pc78:2.3.2":	"“อิเมสํ สุตฺวา โอรมิสฺสามิ วิรมิสฺสามิ วูปสมิสฺสามิ อตฺตานํ ปริโมเจสฺสามี”ติ คจฺฉติ, ",
"pli-tv-bu-vb-pc78:2.3.3":	"อุมฺมตฺตกสฺส, ",
"pli-tv-bu-vb-pc78:2.3.4":	"อาทิกมฺมิกสฺสาติฯ ",
"pli-tv-bu-vb-pc78:2.3.5":	"อุปสฺสุติสิกฺขาปทํ นิฏฺฐิตํ อฏฺฐมํฯ "
}	
