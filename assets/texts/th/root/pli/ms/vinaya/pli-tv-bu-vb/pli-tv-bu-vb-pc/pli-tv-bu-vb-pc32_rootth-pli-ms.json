{	
"pli-tv-bu-vb-pc32:0.1":	"เถรวาท วินย ",
"pli-tv-bu-vb-pc32:0.2":	"มหาวิภงฺค ",
"pli-tv-bu-vb-pc32:0.3":	"ปาจิตฺติยกณฺฑ ",
"pli-tv-bu-vb-pc32:0.4":	"โภชนวคฺค ",
"pli-tv-bu-vb-pc32:0.5":	"๓๒ฯ คณโภชนสิกฺขาปท ",
"pli-tv-bu-vb-pc32:1.1":	"เตน สมเยน พุทฺโธ ภควา ราชคเห วิหรติ เวฬุวเน กลนฺทกนิวาเปฯ ",
"pli-tv-bu-vb-pc32:1.2":	"เตน โข ปน สมเยน เทวทตฺโต ปริหีนลาภสกฺกาโร สปริโส กุเลสุ วิญฺญาเปตฺวา วิญฺญาเปตฺวา ภุญฺชติฯ ",
"pli-tv-bu-vb-pc32:1.3":	"มนุสฺสา อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc32:1.4":	"“กถญฺหิ นาม สมณา สกฺยปุตฺติยา กุเลสุ วิญฺญาเปตฺวา วิญฺญาเปตฺวา ภุญฺชิสฺสนฺติฯ ",
"pli-tv-bu-vb-pc32:1.5":	"กสฺส สมฺปนฺนํ น มนาปํ, กสฺส สาทุํ น รุจฺจตี”ติฯ ",
"pli-tv-bu-vb-pc32:1.6":	"อโสฺสสุํ โข ภิกฺขู เตสํ มนุสฺสานํ อุชฺฌายนฺตานํ ขิยฺยนฺตานํ วิปาเจนฺตานํฯ ",
"pli-tv-bu-vb-pc32:1.7":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc32:1.8":	"“กถญฺหิ นาม เทวทตฺโต สปริโส กุเลสุ วิญฺญาเปตฺวา วิญฺญาเปตฺวา ภุญฺชิสฺสตี”ติ …เป… ",
"pli-tv-bu-vb-pc32:1.9":	"“สจฺจํ กิร ตฺวํ, เทวทตฺต, สปริโส กุเลสุ วิญฺญาเปตฺวา วิญฺญาเปตฺวา ภุญฺชสี”ติ? ",
"pli-tv-bu-vb-pc32:1.10":	"“สจฺจํ, ภควา”ติฯ ",
"pli-tv-bu-vb-pc32:1.11":	"วิครหิ พุทฺโธ ภควา …เป… ",
"pli-tv-bu-vb-pc32:1.12":	"กถญฺหิ นาม ตฺวํ, โมฆปุริส, สปริโส กุเลสุ วิญฺญาเปตฺวา วิญฺญาเปตฺวา ภุญฺชิสฺสสิฯ ",
"pli-tv-bu-vb-pc32:1.13":	"เนตํ, โมฆปุริส, อปฺปสนฺนานํ วา ปสาทาย …เป… ",
"pli-tv-bu-vb-pc32:1.14":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc32:1.15.1":	"“คณโภชเน ปาจิตฺติยนฺ”ติฯ ",
"pli-tv-bu-vb-pc32:1.16":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc32:2.1":	"เตน โข ปน สมเยน มนุสฺสา คิลาเน ภิกฺขู ภตฺเตน นิมนฺเตนฺติฯ ",
"pli-tv-bu-vb-pc32:2.2":	"ภิกฺขู กุกฺกุจฺจายนฺตา นาธิวาเสนฺติ—“ปฏิกฺขิตฺตํ ภควตา คณโภชนนฺ”ติฯ ",
"pli-tv-bu-vb-pc32:2.3":	"ภควโต เอตมตฺถํ อาโรเจสุํฯ ",
"pli-tv-bu-vb-pc32:2.4":	"อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
"pli-tv-bu-vb-pc32:2.5":	"“อนุชานามิ, ภิกฺขเว, คิลาเนน ภิกฺขุนา คณโภชนํ ภุญฺชิตุํฯ ",
"pli-tv-bu-vb-pc32:2.6":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc32:2.7.1":	"“คณโภชเน, อญฺญตฺร สมยา, ปาจิตฺติยํฯ ",
"pli-tv-bu-vb-pc32:2.8":	"ตตฺถายํ สมโยฯ คิลานสมโย—อยํ ตตฺถ สมโย”ติฯ ",
"pli-tv-bu-vb-pc32:2.9":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc32:3.1":	"เตน โข ปน สมเยน มนุสฺสา จีวรทานสมเย สจีวรภตฺตํ ปฏิยาเทตฺวา ภิกฺขู นิมนฺเตนฺติ—",
"pli-tv-bu-vb-pc32:3.2":	"“โภเชตฺวา จีวเรน อจฺฉาเทสฺสามา”ติฯ ",
"pli-tv-bu-vb-pc32:3.3":	"ภิกฺขู กุกฺกุจฺจายนฺตา นาธิวาเสนฺติ—“ปฏิกฺขิตฺตํ ภควตา คณโภชนนฺ”ติฯ ",
"pli-tv-bu-vb-pc32:3.4":	"จีวรํ ปริตฺตํ อุปฺปชฺชติฯ ",
"pli-tv-bu-vb-pc32:3.5":	"ภควโต เอตมตฺถํ อาโรเจสุํ …เป… ",
"pli-tv-bu-vb-pc32:3.6":	"อนุชานามิ, ภิกฺขเว, จีวรทานสมเย คณโภชนํ ภุญฺชิตุํฯ ",
"pli-tv-bu-vb-pc32:3.7":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc32:3.8.1":	"“คณโภชเน, อญฺญตฺร สมยา, ปาจิตฺติยํฯ ",
"pli-tv-bu-vb-pc32:3.9":	"ตตฺถายํ สมโยฯ คิลานสมโย, จีวรทานสมโย—อยํ ตตฺถ สมโย”ติฯ ",
"pli-tv-bu-vb-pc32:3.10":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc32:4.1":	"เตน โข ปน สมเยน มนุสฺสา จีวรการเก ภิกฺขู ภตฺเตน นิมนฺเตนฺติฯ ",
"pli-tv-bu-vb-pc32:4.2":	"ภิกฺขู กุกฺกุจฺจายนฺตา นาธิวาเสนฺติ—“ปฏิกฺขิตฺตํ ภควตา คณโภชนนฺ”ติฯ ",
"pli-tv-bu-vb-pc32:4.3":	"ภควโต เอตมตฺถํ อาโรเจสุํ …เป… ",
"pli-tv-bu-vb-pc32:4.4":	"อนุชานามิ, ภิกฺขเว, จีวรการสมเย คณโภชนํ ภุญฺชิตุํฯ ",
"pli-tv-bu-vb-pc32:4.5":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc32:4.6.1":	"“คณโภชเน, อญฺญตฺร สมยา, ปาจิตฺติยํฯ ",
"pli-tv-bu-vb-pc32:4.7":	"ตตฺถายํ สมโยฯ คิลานสมโย, จีวรทานสมโย, จีวรการสมโย—อยํ ตตฺถ สมโย”ติฯ ",
"pli-tv-bu-vb-pc32:4.8":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc32:5.1":	"เตน โข ปน สมเยน ภิกฺขู มนุเสฺสหิ สทฺธึ อทฺธานํ คจฺฉนฺติฯ ",
"pli-tv-bu-vb-pc32:5.2":	"อถ โข เต ภิกฺขู เต มนุเสฺส เอตทโวจุํ—",
"pli-tv-bu-vb-pc32:5.3":	"“มุหุตฺตํ, อาวุโส, อาคเมถ; ปิณฺฑาย จริสฺสามา”ติฯ ",
"pli-tv-bu-vb-pc32:5.4":	"เต เอวมาหํสุ—",
"pli-tv-bu-vb-pc32:5.5":	"“อิเธว, ภนฺเต, ภุญฺชถา”ติฯ ",
"pli-tv-bu-vb-pc32:5.6":	"ภิกฺขู กุกฺกุจฺจายนฺตา น ปฏิคฺคณฺหนฺติ—“ปฏิกฺขิตฺตํ ภควตา คณโภชนนฺ”ติฯ ",
"pli-tv-bu-vb-pc32:5.7":	"ภควโต เอตมตฺถํ อาโรเจสุํ …เป… ",
"pli-tv-bu-vb-pc32:5.8":	"อนุชานามิ, ภิกฺขเว, อทฺธานคมนสมเย คณโภชนํ ภุญฺชิตุํฯ ",
"pli-tv-bu-vb-pc32:5.9":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc32:5.10.1":	"“คณโภชเน, อญฺญตฺร สมยา, ปาจิตฺติยํฯ ",
"pli-tv-bu-vb-pc32:5.11":	"ตตฺถายํ สมโยฯ คิลานสมโย, จีวรทานสมโย, จีวรการสมโย, อทฺธานคมนสมโย—อยํ ตตฺถ สมโย”ติฯ ",
"pli-tv-bu-vb-pc32:5.12":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc32:6.1":	"เตน โข ปน สมเยน ภิกฺขู มนุเสฺสหิ สทฺธึ นาวาย คจฺฉนฺติฯ ",
"pli-tv-bu-vb-pc32:6.2":	"อถ โข เต ภิกฺขู เต มนุเสฺส เอตทโวจุํ—“มุหุตฺตํ, อาวุโส, ตีรํ อุปเนถ; ปิณฺฑาย จริสฺสามา”ติฯ ",
"pli-tv-bu-vb-pc32:6.3":	"เต เอวมาหํสุ—“อิเธว, ภนฺเต, ภุญฺชถา”ติฯ ",
"pli-tv-bu-vb-pc32:6.4":	"ภิกฺขู กุกฺกุจฺจายนฺตา น ปฏิคฺคณฺหนฺติ—“ปฏิกฺขิตฺตํ ภควตา คณโภชนนฺ”ติฯ ",
"pli-tv-bu-vb-pc32:6.5":	"ภควโต เอตมตฺถํ อาโรเจสุํ …เป… ",
"pli-tv-bu-vb-pc32:6.6":	"อนุชานามิ, ภิกฺขเว, นาวาภิรุหนสมเย คณโภชนํ ภุญฺชิตุํฯ ",
"pli-tv-bu-vb-pc32:6.7":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc32:6.8.1":	"“คณโภชเน, อญฺญตฺร สมยา, ปาจิตฺติยํฯ ",
"pli-tv-bu-vb-pc32:6.9":	"ตตฺถายํ สมโยฯ คิลานสมโย, จีวรทานสมโย, จีวรการสมโย, อทฺธานคมนสมโย, นาวาภิรุหนสมโย—อยํ ตตฺถ สมโย”ติฯ ",
"pli-tv-bu-vb-pc32:6.10":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc32:7.1":	"เตน โข ปน สมเยน ทิสาสุ วสฺสํวุฏฺฐา ภิกฺขู ราชคหํ อาคจฺฉนฺติ ภควนฺตํ ทสฺสนายฯ ",
"pli-tv-bu-vb-pc32:7.2":	"มนุสฺสา นานาเวรชฺชเก ภิกฺขู ปสฺสิตฺวา ภตฺเตน นิมนฺเตนฺติฯ ",
"pli-tv-bu-vb-pc32:7.3":	"ภิกฺขู กุกฺกุจฺจายนฺตา นาธิวาเสนฺติ—“ปฏิกฺขิตฺตํ ภควตา คณโภชนนฺ”ติฯ ",
"pli-tv-bu-vb-pc32:7.4":	"ภควโต เอตมตฺถํ อาโรเจสุํ …เป… ",
"pli-tv-bu-vb-pc32:7.5":	"อนุชานามิ, ภิกฺขเว, มหาสมเย คณโภชนํ ภุญฺชิตุํฯ ",
"pli-tv-bu-vb-pc32:7.6":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc32:7.7.1":	"“คณโภชเน, อญฺญตฺร สมยา, ปาจิตฺติยํฯ ",
"pli-tv-bu-vb-pc32:7.8":	"ตตฺถายํ สมโยฯ คิลานสมโย, จีวรทานสมโย, จีวรการสมโย, อทฺธานคมนสมโย, นาวาภิรุหนสมโย, มหาสมโย—อยํ ตตฺถ สมโย”ติฯ ",
"pli-tv-bu-vb-pc32:7.9":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc32:8.1":	"เตน โข ปน สมเยน รญฺโญ มาคธสฺส เสนิยสฺส พิมฺพิสารสฺส ญาติสาโลหิโต อาชีวเกสุ ปพฺพชิโต โหติฯ อถ โข โส อาชีวโก เยน ราชา มาคโธ เสนิโย พิมฺพิสาโร เตนุปสงฺกมิ; อุปสงฺกมิตฺวา ราชานํ มาคธํ เสนิยํ พิมฺพิสารํ เอตทโวจ—“อิจฺฉามหํ, มหาราช, สพฺพปาสณฺฑิกภตฺตํ กาตุนฺ”ติฯ ",
"pli-tv-bu-vb-pc32:8.2":	"“สเจ ตฺวํ, ภนฺเต, พุทฺธปฺปมุขํ ภิกฺขุสงฺฆํ ปฐมํ โภเชยฺยาสิ”ฯ ",
"pli-tv-bu-vb-pc32:8.3":	"“เอวํ กเรยฺยามี”ติฯ ",
"pli-tv-bu-vb-pc32:8.4":	"อถ โข โส อาชีวโก ภิกฺขูนํ สนฺติเก ทูตํ ปาเหสิ—“อธิวาเสนฺตุ เม ภิกฺขู สฺวาตนาย ภตฺตนฺ”ติฯ ",
"pli-tv-bu-vb-pc32:8.5":	"ภิกฺขู กุกฺกุจฺจายนฺตา นาธิวาเสนฺติ—“ปฏิกฺขิตฺตํ ภควตา คณโภชนนฺ”ติฯ ",
"pli-tv-bu-vb-pc32:8.6":	"อถ โข โส อาชีวโก เยน ภควา เตนุปสงฺกมิ; อุปสงฺกมิตฺวา ภควตา สทฺธึ สมฺโมทิ, สมฺโมทนียํ กถํ สารณียํ วีติสาเรตฺวา เอกมนฺตํ อฏฺฐาสิฯ เอกมนฺตํ ฐิโต โข โส อาชีวโก ภควนฺตํ เอตทโวจ—",
"pli-tv-bu-vb-pc32:8.7":	"“ภวมฺปิ โคตโม ปพฺพชิโต, อหมฺปิ ปพฺพชิโต; ",
"pli-tv-bu-vb-pc32:8.8":	"อรหติ ปพฺพชิโต ปพฺพชิตสฺส ปิณฺฑํ ปฏิคฺคเหตุํฯ ",
"pli-tv-bu-vb-pc32:8.9":	"อธิวาเสตุ เม ภวํ โคตโม สฺวาตนาย ภตฺตํ สทฺธึ ภิกฺขุสงฺเฆนา”ติฯ ",
"pli-tv-bu-vb-pc32:8.10":	"อธิวาเสสิ ภควา ตุณฺหีภาเวนฯ ",
"pli-tv-bu-vb-pc32:8.11":	"อถ โข โส อาชีวโก ภควโต อธิวาสนํ วิทิตฺวา ปกฺกามิฯ ",
"pli-tv-bu-vb-pc32:8.12":	"อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
"pli-tv-bu-vb-pc32:8.13":	"“อนุชานามิ, ภิกฺขเว, สมณภตฺตสมเย คณโภชนํ ภุญฺชิตุํฯ ",
"pli-tv-bu-vb-pc32:8.14":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc32:8.15.1":	"คณโภชเน, อญฺญตฺร สมยา, ปาจิตฺติยํฯ ",
"pli-tv-bu-vb-pc32:8.16":	"ตตฺถายํ สมโยฯ คิลานสมโย, จีวรทานสมโย, จีวรการสมโย, อทฺธานคมนสมโย, นาวาภิรุหนสมโย, มหาสมโย, สมณภตฺตสมโย—อยํ ตตฺถ สมโย”ติฯ ",
"pli-tv-bu-vb-pc32:9.1.1":	"คณโภชนํ นาม ",
"pli-tv-bu-vb-pc32:9.1.2":	"ยตฺถ จตฺตาโร ภิกฺขู ปญฺจนฺนํ โภชนานํ อญฺญตเรน โภชเนน นิมนฺติตา ภุญฺชนฺติฯ เอตํ คณโภชนํ นามฯ ",
"pli-tv-bu-vb-pc32:9.1.3":	"อญฺญตฺร สมยาติ ",
"pli-tv-bu-vb-pc32:9.1.4":	"ฐเปตฺวา สมยํฯ ",
"pli-tv-bu-vb-pc32:9.1.5":	"คิลานสมโย นาม ",
"pli-tv-bu-vb-pc32:9.1.6":	"อนฺตมโส ปาทาปิ ผลิตา โหนฺติฯ “คิลานสมโย”ติ ภุญฺชิตพฺพํฯ ",
"pli-tv-bu-vb-pc32:9.1.7":	"จีวรทานสมโย นาม ",
"pli-tv-bu-vb-pc32:9.1.8":	"อนตฺถเต กถิเน วสฺสานสฺส ปจฺฉิโม มาโส, อตฺถเต กถิเน ปญฺจมาสาฯ “จีวรทานสมโย”ติ ภุญฺชิตพฺพํฯ ",
"pli-tv-bu-vb-pc32:9.1.9":	"จีวรการสมโย นาม ",
"pli-tv-bu-vb-pc32:9.1.10":	"จีวเร กยิรมาเนฯ “จีวรการสมโย”ติ ภุญฺชิตพฺพํฯ ",
"pli-tv-bu-vb-pc32:9.1.11":	"อทฺธานคมนสมโย นาม ",
"pli-tv-bu-vb-pc32:9.1.12":	"“อทฺธโยชนํ คจฺฉิสฺสามี”ติ ภุญฺชิตพฺพํ, คจฺฉนฺเตน ภุญฺชิตพฺพํ, คเตน ภุญฺชิตพฺพํฯ ",
"pli-tv-bu-vb-pc32:9.1.13":	"นาวาภิรุหนสมโย นาม ",
"pli-tv-bu-vb-pc32:9.1.14":	"“นาวํ อภิรุหิสฺสามี”ติ ภุญฺชิตพฺพํ, อารุเฬฺหน ภุญฺชิตพฺพํ, โอรุเฬฺหน ภุญฺชิตพฺพํฯ ",
"pli-tv-bu-vb-pc32:9.1.15":	"มหาสมโย นาม ",
"pli-tv-bu-vb-pc32:9.1.16":	"ยตฺถ เทฺว ตโย ภิกฺขู ปิณฺฑาย จริตฺวา ยาเปนฺติ, จตุตฺเถ อาคเต น ยาเปนฺติฯ “มหาสมโย”ติ ภุญฺชิตพฺพํฯ ",
"pli-tv-bu-vb-pc32:9.1.17":	"สมณภตฺตสมโย นาม ",
"pli-tv-bu-vb-pc32:9.1.18":	"โย โกจิ ปริพฺพาชกสมาปนฺโน ภตฺตํ กโรติฯ “สมณภตฺตสมโย”ติ ภุญฺชิตพฺพํฯ ",
"pli-tv-bu-vb-pc32:9.1.19":	"“อญฺญตฺร สมยา ภุญฺชิสฺสามี”ติ ปฏิคฺคณฺหาติ, อาปตฺติ ทุกฺกฏสฺสฯ ",
"pli-tv-bu-vb-pc32:9.1.20":	"อชฺโฌหาเร อชฺโฌหาเร อาปตฺติ ปาจิตฺติยสฺสฯ ",
"pli-tv-bu-vb-pc32:9.2.1":	"คณโภชเน คณโภชนสญฺญี, อญฺญตฺร สมยา, ภุญฺชติ, อาปตฺติ ปาจิตฺติยสฺสฯ ",
"pli-tv-bu-vb-pc32:9.2.2":	"คณโภชเน เวมติโก, อญฺญตฺร สมยา, ภุญฺชติ, อาปตฺติ ปาจิตฺติยสฺสฯ ",
"pli-tv-bu-vb-pc32:9.2.3":	"คณโภชเน นคณโภชนสญฺญี, อญฺญตฺร สมยา, ภุญฺชติ, อาปตฺติ ปาจิตฺติยสฺสฯ ",
"pli-tv-bu-vb-pc32:9.2.4":	"นคณโภชเน คณโภชนสญฺญี, อาปตฺติ ทุกฺกฏสฺสฯ ",
"pli-tv-bu-vb-pc32:9.2.5":	"นคณโภชเน เวมติโก, อาปตฺติ ทุกฺกฏสฺสฯ ",
"pli-tv-bu-vb-pc32:9.2.6":	"นคณโภชเน นคณโภชนสญฺญี, อนาปตฺติฯ ",
"pli-tv-bu-vb-pc32:9.3.1":	"อนาปตฺติ—",
"pli-tv-bu-vb-pc32:9.3.2":	"สมเย, ",
"pli-tv-bu-vb-pc32:9.3.3":	"เทฺว ตโย เอกโต ภุญฺชนฺติ, ",
"pli-tv-bu-vb-pc32:9.3.4":	"ปิณฺฑาย จริตฺวา เอกโต สนฺนิปติตฺวา ภุญฺชนฺติ, ",
"pli-tv-bu-vb-pc32:9.3.5":	"นิจฺจภตฺตํ, ",
"pli-tv-bu-vb-pc32:9.3.6":	"สลากภตฺตํ, ",
"pli-tv-bu-vb-pc32:9.3.7":	"ปกฺขิกํ, ",
"pli-tv-bu-vb-pc32:9.3.8":	"อุโปสถิกํ, ",
"pli-tv-bu-vb-pc32:9.3.9":	"ปาฏิปทิกํ, ",
"pli-tv-bu-vb-pc32:9.3.10":	"ปญฺจ โภชนานิ ฐเปตฺวา สพฺพตฺถ อนาปตฺติ, ",
"pli-tv-bu-vb-pc32:9.3.11":	"อุมฺมตฺตกสฺส, ",
"pli-tv-bu-vb-pc32:9.3.12":	"อาทิกมฺมิกสฺสาติฯ ",
"pli-tv-bu-vb-pc32:9.3.13":	"คณโภชนสิกฺขาปทํ นิฏฺฐิตํ ทุติยํฯ "
}	
