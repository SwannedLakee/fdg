{	
"pli-tv-bu-vb-ss4:0.1":	"เถรวาท วินย ",
"pli-tv-bu-vb-ss4:0.2":	"มหาวิภงฺค ",
"pli-tv-bu-vb-ss4:0.3":	"สงฺฆาทิเสสกณฺฑ ",
"pli-tv-bu-vb-ss4:0.4":	"๔ฯ อตฺตกามปาริจริยสิกฺขาปท ",
"pli-tv-bu-vb-ss4:1.1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-ss4:1.1.2":	"เตน โข ปน สมเยน อายสฺมา อุทายี สาวตฺถิยํ กุลูปโก โหติ, พหุกานิ กุลานิ อุปสงฺกมติฯ ",
"pli-tv-bu-vb-ss4:1.1.3":	"เตน โข ปน สมเยน อญฺญตรา อิตฺถี มตปติกา อภิรูปา โหติ ทสฺสนียา ปาสาทิกาฯ ",
"pli-tv-bu-vb-ss4:1.1.4":	"อถ โข อายสฺมา อุทายี ปุพฺพณฺหสมยํ นิวาเสตฺวา ปตฺตจีวรมาทาย เยน ตสฺสา อิตฺถิยา นิเวสนํ เตนุปสงฺกมิ; อุปสงฺกมิตฺวา ปญฺญตฺเต อาสเน นิสีทิฯ ",
"pli-tv-bu-vb-ss4:1.1.5":	"อถ โข สา อิตฺถี เยนายสฺมา อุทายี เตนุปสงฺกมิ; อุปสงฺกมิตฺวา อายสฺมนฺตํ อุทายึ อภิวาเทตฺวา เอกมนฺตํ นิสีทิฯ ",
"pli-tv-bu-vb-ss4:1.1.6":	"เอกมนฺตํ นิสินฺนํ โข ตํ อิตฺถึ อายสฺมา อุทายี ธมฺมิยา กถาย สนฺทเสฺสสิ สมาทเปสิ สมุตฺเตเชสิ สมฺปหํเสสิฯ ",
"pli-tv-bu-vb-ss4:1.1.7":	"อถ โข สา อิตฺถี อายสฺมตา อุทายินา ธมฺมิยา กถาย สนฺทสฺสิตา สมาทปิตา สมุตฺเตชิตา สมฺปหํสิตา อายสฺมนฺตํ อุทายึ เอตทโวจ—",
"pli-tv-bu-vb-ss4:1.1.8":	"“วเทยฺยาถ, ภนฺเต, เยน อตฺโถฯ ",
"pli-tv-bu-vb-ss4:1.1.9":	"ปฏิพลา มยํ อยฺยสฺส ทาตุํ ยทิทํ จีวรปิณฺฑปาตเสนาสนคิลานปฺปจฺจยเภสชฺชปริกฺขารนฺ”ติฯ ",
"pli-tv-bu-vb-ss4:1.1.10":	"“น โข เต, ภคินิ, อมฺหากํ ทุลฺลภา ยทิทํ จีวรปิณฺฑปาตเสนาสนคิลานปฺปจฺจยเภสชฺชปริกฺขาราฯ ",
"pli-tv-bu-vb-ss4:1.1.11":	"อปิ จ โย อมฺหากํ ทุลฺลโภ ตํ เทหี”ติฯ ",
"pli-tv-bu-vb-ss4:1.1.12":	"“กึ, ภนฺเต”ติ? ",
"pli-tv-bu-vb-ss4:1.1.13":	"“เมถุนธมฺมนฺ”ติฯ ",
"pli-tv-bu-vb-ss4:1.1.14":	"“อตฺโถ, ภนฺเต”ติ? ",
"pli-tv-bu-vb-ss4:1.1.15":	"“อตฺโถ, ภคินี”ติฯ ",
"pli-tv-bu-vb-ss4:1.1.16":	"“เอหิ, ภนฺเต”ติ, ",
"pli-tv-bu-vb-ss4:1.1.17":	"โอวรกํ ปวิสิตฺวา สาฏกํ นิกฺขิปิตฺวา มญฺจเก อุตฺตานา นิปชฺชิฯ ",
"pli-tv-bu-vb-ss4:1.1.18":	"อถ โข อายสฺมา อุทายี เยน สา อิตฺถี เตนุปสงฺกมิ; อุปสงฺกมิตฺวา—",
"pli-tv-bu-vb-ss4:1.1.19":	"“โก อิมํ วสลํ ทุคฺคนฺธํ อามสิสฺสตี”ติ, ",
"pli-tv-bu-vb-ss4:1.1.20":	"นิฏฺฐุภิตฺวา ปกฺกามิฯ ",
"pli-tv-bu-vb-ss4:1.1.21":	"อถ โข สา อิตฺถี อุชฺฌายติ ขิยฺยติ วิปาเจติ—",
"pli-tv-bu-vb-ss4:1.1.22":	"“อลชฺชิโน อิเม สมณา สกฺยปุตฺติยา ทุสฺสีลา มุสาวาทิโนฯ ",
"pli-tv-bu-vb-ss4:1.1.23":	"อิเม หิ นาม ธมฺมจาริโน สมจาริโน พฺรหฺมจาริโน สจฺจวาทิโน สีลวนฺโต กลฺยาณธมฺมา ปฏิชานิสฺสนฺติฯ ",
"pli-tv-bu-vb-ss4:1.1.24":	"นตฺถิ อิเมสํ สามญฺญํ นตฺถิ อิเมสํ พฺรหฺมญฺญํ, นฏฺฐํ อิเมสํ สามญฺญํ นฏฺฐํ อิเมสํ พฺรหฺมญฺญํ, กุโต อิเมสํ สามญฺญํ กุโต อิเมสํ พฺรหฺมญฺญํ, ",
"pli-tv-bu-vb-ss4:1.1.25":	"อปคตา อิเม สามญฺญา อปคตา อิเม พฺรหฺมญฺญาฯ ",
"pli-tv-bu-vb-ss4:1.1.26":	"กถญฺหิ นาม สมโณ อุทายี มํ สามํ เมถุนธมฺมํ ยาจิตฺวา, ‘โก อิมํ วสลํ ทุคฺคนฺธํ อามสิสฺสตี’ติ นิฏฺฐุภิตฺวา ปกฺกมิสฺสติฯ ",
"pli-tv-bu-vb-ss4:1.1.27":	"กึ เม ปาปกํ กึ เม ทุคฺคนฺธํ, ",
"pli-tv-bu-vb-ss4:1.1.28":	"กสฺสาหํ เกน หายามี”ติ? ",
"pli-tv-bu-vb-ss4:1.2.1":	"อญฺญาปิ อิตฺถิโย อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-ss4:1.2.2":	"“อลชฺชิโน อิเม สมณา สกฺยปุตฺติยา ทุสฺสีลา มุสาวาทิโน …เป… ",
"pli-tv-bu-vb-ss4:1.2.3":	"กถญฺหิ นาม สมโณ อุทายี อิมิสฺสา สามํ เมถุนธมฺมํ ยาจิตฺวา, ‘โก อิมํ วสลํ ทุคฺคนฺธํ อามสิสฺสตี’ติ นิฏฺฐุภิตฺวา ปกฺกมิสฺสติฯ ",
"pli-tv-bu-vb-ss4:1.2.4":	"กึ อิมิสฺสา ปาปกํ กึ อิมิสฺสา ทุคฺคนฺธํ, กสฺสายํ เกน หายตี”ติ? ",
"pli-tv-bu-vb-ss4:1.2.5":	"อโสฺสสุํ โข ภิกฺขู ตาสํ อิตฺถีนํ อุชฺฌายนฺตีนํ ขิยฺยนฺตีนํ วิปาเจนฺตีนํฯ ",
"pli-tv-bu-vb-ss4:1.2.6":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-ss4:1.2.7":	"“กถญฺหิ นาม อายสฺมา อุทายี มาตุคามสฺส สนฺติเก อตฺตกามปาริจริยาย วณฺณํ ภาสิสฺสตี”ติฯ ",
"pli-tv-bu-vb-ss4:1.2.8":	"อถ โข เต ภิกฺขู อายสฺมนฺตํ อุทายึ อเนกปริยาเยน วิครหิตฺวา ภควโต เอตมตฺถํ อาโรเจสุํฯ ",
"pli-tv-bu-vb-ss4:1.2.9":	"อถ โข ภควา เอตสฺมึ นิทาเน เอตสฺมึ ปกรเณ ภิกฺขุสงฺฆํ สนฺนิปาตาเปตฺวา อายสฺมนฺตํ อุทายึ ปฏิปุจฺฉิ—",
"pli-tv-bu-vb-ss4:1.2.10":	"“สจฺจํ กิร ตฺวํ, อุทายิ, มาตุคามสฺส สนฺติเก อตฺตกามปาริจริยาย วณฺณํ ภาสสี”ติ? ",
"pli-tv-bu-vb-ss4:1.2.11":	"“สจฺจํ, ภควา”ติฯ ",
"pli-tv-bu-vb-ss4:1.2.12":	"วิครหิ พุทฺโธ ภควา—",
"pli-tv-bu-vb-ss4:1.2.13":	"“อนนุจฺฉวิกํ, โมฆปุริส, อนนุโลมิกํ อปฺปติรูปํ อสฺสามณกํ อกปฺปิยํ อกรณียํฯ ",
"pli-tv-bu-vb-ss4:1.2.14":	"กถญฺหิ นาม ตฺวํ, โมฆปุริส, มาตุคามสฺส สนฺติเก อตฺตกามปาริจริยาย วณฺณํ ภาสิสฺสสิฯ ",
"pli-tv-bu-vb-ss4:1.2.15":	"นนุ มยา, โมฆปุริส, อเนกปริยาเยน วิราคาย ธมฺโม เทสิโต โน สราคาย …เป… ",
"pli-tv-bu-vb-ss4:1.2.16":	"กามปริฬาหานํ วูปสโม อกฺขาโต? ",
"pli-tv-bu-vb-ss4:1.2.17":	"เนตํ, โมฆปุริส, อปฺปสนฺนานํ วา ปสาทาย …เป… ",
"pli-tv-bu-vb-ss4:1.2.18":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-ss4:1.2.19.1":	"“โย ปน ภิกฺขุ โอติณฺโณ วิปริณเตน จิตฺเตน มาตุคามสฺส สนฺติเก อตฺตกามปาริจริยาย วณฺณํ ภาเสยฺย— ‘เอตทคฺคํ, ภคินิ, ปาริจริยานํ ยา มาทิสํ สีลวนฺตํ กลฺยาณธมฺมํ พฺรหฺมจารึ เอเตน ธมฺเมน ปริจเรยฺยาติ เมถุนุปสํหิเตน’, สงฺฆาทิเสโส”ติฯ ",
"pli-tv-bu-vb-ss4:2.1":	"โย ปนาติ ",
"pli-tv-bu-vb-ss4:2.2":	"โย ยาทิโส …เป… ",
"pli-tv-bu-vb-ss4:2.3":	"ภิกฺขูติ ",
"pli-tv-bu-vb-ss4:2.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-ss4:2.5":	"โอติณฺโณ นาม ",
"pli-tv-bu-vb-ss4:2.6":	"สารตฺโต อเปกฺขวา ปฏิพทฺธจิตฺโตฯ ",
"pli-tv-bu-vb-ss4:2.7":	"วิปริณตนฺติ ",
"pli-tv-bu-vb-ss4:2.8":	"รตฺตมฺปิ จิตฺตํ วิปริณตํ, ทุฏฺฐมฺปิ จิตฺตํ วิปริณตํ, มูฬฺหมฺปิ จิตฺตํ วิปริณตํฯ ",
"pli-tv-bu-vb-ss4:2.9":	"อปิ จ รตฺตํ จิตฺตํ อิมสฺมึ อตฺเถ อธิปฺเปตํ วิปริณตนฺติฯ ",
"pli-tv-bu-vb-ss4:2.10":	"มาตุคาโม นาม ",
"pli-tv-bu-vb-ss4:2.11":	"มนุสฺสิตฺถี, น ยกฺขี, น เปตี, น ติรจฺฉานคตาฯ วิญฺญู ปฏิพลา สุภาสิตทุพฺภาสิตํ ทุฏฺฐุลฺลาทุฏฺฐุลฺลํ อาชานิตุํฯ ",
"pli-tv-bu-vb-ss4:2.12":	"มาตุคามสฺส สนฺติเกติ ",
"pli-tv-bu-vb-ss4:2.13":	"มาตุคามสฺส สามนฺตา, มาตุคามสฺส อวิทูเรฯ ",
"pli-tv-bu-vb-ss4:2.14":	"อตฺตกามนฺติ ",
"pli-tv-bu-vb-ss4:2.15":	"อตฺตโน กามํ อตฺตโน เหตุํ อตฺตโน อธิปฺปายํ อตฺตโน ปาริจริยํฯ ",
"pli-tv-bu-vb-ss4:2.16":	"เอตทคฺคนฺติ ",
"pli-tv-bu-vb-ss4:2.17":	"เอตํ อคฺคํ เอตํ เสฏฺฐํ เอตํ โมกฺขํ เอตํ อุตฺตมํ เอตํ ปวรํฯ ",
"pli-tv-bu-vb-ss4:2.18":	"ยาติ ",
"pli-tv-bu-vb-ss4:2.19":	"ขตฺติยี วา พฺราหฺมณี วา เวสฺสี วา สุทฺที วาฯ ",
"pli-tv-bu-vb-ss4:2.20":	"มาทิสนฺติ ",
"pli-tv-bu-vb-ss4:2.21":	"ขตฺติยํ วา พฺราหฺมณํ วา เวสฺสํ วา สุทฺทํ วาฯ ",
"pli-tv-bu-vb-ss4:2.22":	"สีลวนฺตนฺติ ",
"pli-tv-bu-vb-ss4:2.23":	"ปาณาติปาตา ปฏิวิรตํ, อทินฺนาทานา ปฏิวิรตํ, มุสาวาทา ปฏิวิรตํฯ ",
"pli-tv-bu-vb-ss4:2.24":	"พฺรหฺมจารินฺติ ",
"pli-tv-bu-vb-ss4:2.25":	"เมถุนธมฺมา ปฏิวิรตํฯ ",
"pli-tv-bu-vb-ss4:2.26":	"กลฺยาณธมฺโม นาม ",
"pli-tv-bu-vb-ss4:2.27":	"เตน จ สีเลน เตน จ พฺรหฺมจริเยน กลฺยาณธมฺโม โหติฯ ",
"pli-tv-bu-vb-ss4:2.28":	"เอเตน ธมฺเมนาติ ",
"pli-tv-bu-vb-ss4:2.29":	"เมถุนธมฺเมนฯ ",
"pli-tv-bu-vb-ss4:2.30":	"ปริจเรยฺยาติ ",
"pli-tv-bu-vb-ss4:2.31":	"อภิรเมยฺยฯ ",
"pli-tv-bu-vb-ss4:2.32":	"เมถุนุปสํหิเตนาติ ",
"pli-tv-bu-vb-ss4:2.33":	"เมถุนธมฺมปฺปฏิสํยุตฺเตนฯ ",
"pli-tv-bu-vb-ss4:2.34":	"สงฺฆาทิเสโสติ ",
"pli-tv-bu-vb-ss4:2.35":	"…เป… เตนปิ วุจฺจติ “สงฺฆาทิเสโส”ติฯ ",
"pli-tv-bu-vb-ss4:3.1.1":	"อิตฺถี จ โหติ อิตฺถิสญฺญี สารตฺโต จฯ ",
"pli-tv-bu-vb-ss4:3.1.2":	"ภิกฺขุ จ นํ อิตฺถิยา สนฺติเก อตฺตกามปาริจริยาย วณฺณํ ภาสติ, อาปตฺติ สงฺฆาทิเสสสฺสฯ ",
"pli-tv-bu-vb-ss4:3.1.3":	"อิตฺถี จ โหติ เวมติโก …เป… ",
"pli-tv-bu-vb-ss4:3.1.4":	"ปณฺฑกสญฺญี … ",
"pli-tv-bu-vb-ss4:3.1.5":	"ปุริสสญฺญี … ",
"pli-tv-bu-vb-ss4:3.1.6":	"ติรจฺฉานคตสญฺญี สารตฺโต จฯ ",
"pli-tv-bu-vb-ss4:3.1.7":	"ภิกฺขุ จ นํ อิตฺถิยา สนฺติเก อตฺตกามปาริจริยาย วณฺณํ ภาสติ, อาปตฺติ ถุลฺลจฺจยสฺสฯ ",
"pli-tv-bu-vb-ss4:3.1.8":	"ปณฺฑโก จ โหติ ปณฺฑกสญฺญี สารตฺโต จฯ ",
"pli-tv-bu-vb-ss4:3.1.9":	"ภิกฺขุ จ นํ ปณฺฑกสฺส สนฺติเก อตฺตกามปาริจริยาย วณฺณํ ภาสติ, อาปตฺติ ถุลฺลจฺจยสฺสฯ ",
"pli-tv-bu-vb-ss4:3.1.10":	"ปณฺฑโก จ โหติ เวมติโก …เป… ",
"pli-tv-bu-vb-ss4:3.1.11":	"ปุริสสญฺญี … ",
"pli-tv-bu-vb-ss4:3.1.12":	"ติรจฺฉานคตสญฺญี … ",
"pli-tv-bu-vb-ss4:3.1.13":	"อิตฺถิสญฺญี สารตฺโต จฯ ",
"pli-tv-bu-vb-ss4:3.1.14":	"ภิกฺขุ จ นํ ปณฺฑกสฺส สนฺติเก อตฺตกามปาริจริยาย วณฺณํ ภาสติ, อาปตฺติ ทุกฺกฏสฺสฯ ",
"pli-tv-bu-vb-ss4:3.1.15":	"ปุริโส จ โหติ ",
"pli-tv-bu-vb-ss4:3.1.16":	"…เป… ",
"pli-tv-bu-vb-ss4:3.1.17":	"ติรจฺฉานคโต จ โหติ ติรจฺฉานคตสญฺญี …เป… ",
"pli-tv-bu-vb-ss4:3.1.18":	"เวมติโก … ",
"pli-tv-bu-vb-ss4:3.1.19":	"อิตฺถิสญฺญี … ",
"pli-tv-bu-vb-ss4:3.1.20":	"ปณฺฑกสญฺญี … ",
"pli-tv-bu-vb-ss4:3.1.21":	"ปุริสสญฺญี สารตฺโต จฯ ",
"pli-tv-bu-vb-ss4:3.1.22":	"ภิกฺขุ จ นํ ติรจฺฉานคตสฺส สนฺติเก อตฺตกามปาริจริยาย วณฺณํ ภาสติ, อาปตฺติ ทุกฺกฏสฺสฯ ",
"pli-tv-bu-vb-ss4:3.1.23.1":	"เทฺว อิตฺถิโย ทฺวินฺนํ อิตฺถีนํ อิตฺถิสญฺญี สารตฺโต จฯ ",
"pli-tv-bu-vb-ss4:3.1.24":	"ภิกฺขุ จ นํ ทฺวินฺนํ อิตฺถีนํ สนฺติเก อตฺตกามปาริจริยาย วณฺณํ ภาสติ, อาปตฺติ ทฺวินฺนํ สงฺฆาทิเสสานํฯ ",
"pli-tv-bu-vb-ss4:3.1.25":	"…เป… ",
"pli-tv-bu-vb-ss4:3.1.26.1":	"อิตฺถี จ ปณฺฑโก จ อุภินฺนํ อิตฺถิสญฺญี สารตฺโต จฯ ",
"pli-tv-bu-vb-ss4:3.1.27":	"ภิกฺขุ จ นํ อุภินฺนํ สนฺติเก อตฺตกามปาริจริยาย วณฺณํ ภาสติ, อาปตฺติ สงฺฆาทิเสเสน ทุกฺกฏสฺสฯ ",
"pli-tv-bu-vb-ss4:3.1.28":	"…เป… ",
"pli-tv-bu-vb-ss4:3.2.1":	"อนาปตฺติ—",
"pli-tv-bu-vb-ss4:3.2.2":	"“จีวรปิณฺฑปาตเสนาสนคิลานปฺปจฺจยเภสชฺชปริกฺขาเรน อุปฏฺฐหา”ติ ภณติ, ",
"pli-tv-bu-vb-ss4:3.2.3":	"อุมฺมตฺตกสฺส ",
"pli-tv-bu-vb-ss4:3.2.4":	"อาทิกมฺมิกสฺสาติฯ ",
"pli-tv-bu-vb-ss4:3.2.5":	"๔ฯ๑ฯ วินีตวตฺถุอุทฺทานคาถา ",
"pli-tv-bu-vb-ss4:3.2.6":	"กถํ วญฺฌา ลเภ ปุตฺตํ, ",
"pli-tv-bu-vb-ss4:3.2.7":	"ปิยา จ สุภคา สิยํ; ",
"pli-tv-bu-vb-ss4:3.2.8":	"กึ ทชฺชํ เกนุปฏฺเฐยฺยํ, ",
"pli-tv-bu-vb-ss4:3.2.9":	"กถํ คจฺเฉยฺยํ สุคฺคตินฺติฯ ",
"pli-tv-bu-vb-ss4:4.1.0":	"๔ฯ๒ฯ วินีตวตฺถุ ",
"pli-tv-bu-vb-ss4:4.1.1":	"เตน โข ปน สมเยน อญฺญตรา วญฺฌา อิตฺถี กุลูปกํ ภิกฺขุํ เอตทโวจ—",
"pli-tv-bu-vb-ss4:4.1.2":	"“กถาหํ, ภนฺเต, วิชาเยยฺยนฺ”ติ? ",
"pli-tv-bu-vb-ss4:4.1.3":	"“เตน หิ, ภคินิ, อคฺคทานํ เทหี”ติฯ ",
"pli-tv-bu-vb-ss4:4.1.4":	"“กึ, ภนฺเต, อคฺคทานนฺ”ติ? ",
"pli-tv-bu-vb-ss4:4.1.5":	"“เมถุนธมฺมนฺ”ติฯ ",
"pli-tv-bu-vb-ss4:4.1.6":	"ตสฺส กุกฺกุจฺจํ อโหสิ …เป… ",
"pli-tv-bu-vb-ss4:4.1.7":	"“อาปตฺตึ ตฺวํ, ภิกฺขุ, อาปนฺโน สงฺฆาทิเสสนฺ”ติฯ ",
"pli-tv-bu-vb-ss4:4.2.1":	"เตน โข ปน สมเยน อญฺญตรา วิชายินี อิตฺถี กุลูปกํ ภิกฺขุํ เอตทโวจ—",
"pli-tv-bu-vb-ss4:4.2.2":	"“กถาหํ, ภนฺเต, ปุตฺตํ ลเภยฺยนฺ”ติ? ",
"pli-tv-bu-vb-ss4:4.2.3":	"“เตน หิ, ภคินิ, อคฺคทานํ เทหี”ติฯ ",
"pli-tv-bu-vb-ss4:4.2.4":	"“กึ, ภนฺเต, อคฺคทานนฺ”ติ? ",
"pli-tv-bu-vb-ss4:4.2.5":	"“เมถุนธมฺมนฺ”ติฯ ",
"pli-tv-bu-vb-ss4:4.2.6":	"ตสฺส กุกฺกุจฺจํ อโหสิ …เป… ",
"pli-tv-bu-vb-ss4:4.2.7":	"“อาปตฺตึ ตฺวํ, ภิกฺขุ, อาปนฺโน สงฺฆาทิเสสนฺ”ติฯ ",
"pli-tv-bu-vb-ss4:4.3.1":	"เตน โข ปน สมเยน อญฺญตรา อิตฺถี กุลูปกํ ภิกฺขุํ เอตทโวจ—",
"pli-tv-bu-vb-ss4:4.3.2":	"“กถาหํ, ภนฺเต, สามิกสฺส ปิยา อสฺสนฺ”ติ? ",
"pli-tv-bu-vb-ss4:4.3.3":	"“เตน หิ, ภคินิ, อคฺคทานํ เทหี”ติฯ ",
"pli-tv-bu-vb-ss4:4.3.4":	"“กึ, ภนฺเต, อคฺคทานนฺ”ติ? ",
"pli-tv-bu-vb-ss4:4.3.5":	"“เมถุนธมฺมนฺ”ติฯ ",
"pli-tv-bu-vb-ss4:4.3.6":	"ตสฺส กุกฺกุจฺจํ อโหสิ …เป… ",
"pli-tv-bu-vb-ss4:4.3.7":	"“อาปตฺตึ ตฺวํ, ภิกฺขุ, อาปนฺโน สงฺฆาทิเสสนฺ”ติฯ ",
"pli-tv-bu-vb-ss4:4.3.8":	"เตน โข ปน สมเยน อญฺญตรา อิตฺถี กุลูปกํ ภิกฺขุํ เอตทโวจ—",
"pli-tv-bu-vb-ss4:4.3.9":	"“กถาหํ, ภนฺเต, สุภคา อสฺสนฺ”ติ? ",
"pli-tv-bu-vb-ss4:4.3.10":	"“เตน หิ, ภคินิ, อคฺคทานํ เทหี”ติฯ ",
"pli-tv-bu-vb-ss4:4.3.11":	"“กึ, ภนฺเต, อคฺคทานนฺ”ติ? ",
"pli-tv-bu-vb-ss4:4.3.12":	"“เมถุนธมฺมนฺ”ติฯ ",
"pli-tv-bu-vb-ss4:4.3.13":	"ตสฺส กุกฺกุจฺจํ อโหสิ …เป… ",
"pli-tv-bu-vb-ss4:4.3.14":	"“อาปตฺตึ ตฺวํ, ภิกฺขุ, อาปนฺโน สงฺฆาทิเสสนฺ”ติฯ ",
"pli-tv-bu-vb-ss4:4.4.1":	"เตน โข ปน สมเยน อญฺญตรา อิตฺถี กุลูปกํ ภิกฺขุํ เอตทโวจ—",
"pli-tv-bu-vb-ss4:4.4.2":	"“กฺยาหํ, ภนฺเต, อยฺยสฺส ทชฺชามี”ติ? ",
"pli-tv-bu-vb-ss4:4.4.3":	"“อคฺคทานํ, ภคินี”ติฯ ",
"pli-tv-bu-vb-ss4:4.4.4":	"“กึ, ภนฺเต, อคฺคทานนฺ”ติ? ",
"pli-tv-bu-vb-ss4:4.4.5":	"“เมถุนธมฺมนฺ”ติฯ ",
"pli-tv-bu-vb-ss4:4.4.6":	"ตสฺส กุกฺกุจฺจํ อโหสิ …เป… ",
"pli-tv-bu-vb-ss4:4.4.7":	"“อาปตฺตึ ตฺวํ, ภิกฺขุ, อาปนฺโน สงฺฆาทิเสสนฺ”ติฯ ",
"pli-tv-bu-vb-ss4:4.5.1":	"เตน โข ปน สมเยน อญฺญตรา อิตฺถี กุลูปกํ ภิกฺขุํ เอตทโวจ—",
"pli-tv-bu-vb-ss4:4.5.2":	"“เกนาหํ, ภนฺเต, อยฺยํ อุปฏฺเฐมี”ติ? ",
"pli-tv-bu-vb-ss4:4.5.3":	"“อคฺคทาเนน, ภคินี”ติฯ ",
"pli-tv-bu-vb-ss4:4.5.4":	"“กึ, ภนฺเต, อคฺคทานนฺ”ติ? ",
"pli-tv-bu-vb-ss4:4.5.5":	"“เมถุนธมฺมนฺ”ติฯ ",
"pli-tv-bu-vb-ss4:4.5.6":	"ตสฺส กุกฺกุจฺจํ อโหสิ …เป… ",
"pli-tv-bu-vb-ss4:4.5.7":	"“อาปตฺตึ ตฺวํ, ภิกฺขุ, อาปนฺโน สงฺฆาทิเสสนฺ”ติฯ ",
"pli-tv-bu-vb-ss4:4.6.1":	"เตน โข ปน สมเยน อญฺญตรา อิตฺถี กุลูปกํ ภิกฺขุํ เอตทโวจ—",
"pli-tv-bu-vb-ss4:4.6.2":	"“กถาหํ, ภนฺเต, สุคตึ คจฺเฉยฺยนฺ”ติ? ",
"pli-tv-bu-vb-ss4:4.6.3":	"“เตน หิ, ภคินิ, อคฺคทานํ เทหี”ติฯ ",
"pli-tv-bu-vb-ss4:4.6.4":	"“กึ, ภนฺเต, อคฺคทานนฺ”ติ? ",
"pli-tv-bu-vb-ss4:4.6.5":	"“เมถุนธมฺมนฺ”ติฯ ",
"pli-tv-bu-vb-ss4:4.6.6":	"ตสฺส กุกฺกุจฺจํ อโหสิ …เป… ",
"pli-tv-bu-vb-ss4:4.6.7":	"“อาปตฺตึ ตฺวํ, ภิกฺขุ, อาปนฺโน สงฺฆาทิเสสนฺ”ติฯ ",
"pli-tv-bu-vb-ss4:4.6.8":	"อตฺตกามปาริจริยสิกฺขาปทํ นิฏฺฐิตํ จตุตฺถํฯ "
}	
