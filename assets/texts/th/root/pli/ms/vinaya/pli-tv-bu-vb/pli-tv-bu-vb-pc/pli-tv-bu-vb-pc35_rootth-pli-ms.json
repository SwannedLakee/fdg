{	
"pli-tv-bu-vb-pc35:0.1":	"เถรวาท วินย ",
"pli-tv-bu-vb-pc35:0.2":	"มหาวิภงฺค ",
"pli-tv-bu-vb-pc35:0.3":	"ปาจิตฺติยกณฺฑ ",
"pli-tv-bu-vb-pc35:0.4":	"โภชนวคฺค ",
"pli-tv-bu-vb-pc35:0.5":	"๓๕ฯ ปวารณาสิกฺขาปท ",
"pli-tv-bu-vb-pc35:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bu-vb-pc35:1.2":	"เตน โข ปน สมเยน อญฺญตโร พฺราหฺมโณ ภิกฺขู นิมนฺเตตฺวา โภเชสิฯ ",
"pli-tv-bu-vb-pc35:1.3":	"ภิกฺขู ภุตฺตาวี ปวาริตา ญาติกุลานิ คนฺตฺวา เอกจฺเจ ภุญฺชึสุ เอกจฺเจ ปิณฺฑปาตํ อาทาย อคมํสุฯ ",
"pli-tv-bu-vb-pc35:1.4":	"อถ โข โส พฺราหฺมโณ ปฏิวิสฺสเก เอตทโวจ—",
"pli-tv-bu-vb-pc35:1.5":	"“ภิกฺขู มยา, อยฺยา, สนฺตปฺปิตาฯ ",
"pli-tv-bu-vb-pc35:1.6":	"เอถ, ตุเมฺหปิ สนฺตปฺเปสฺสามี”ติฯ ",
"pli-tv-bu-vb-pc35:1.7":	"เต เอวมาหํสุ—“กึ ตฺวํ, อโยฺย, อเมฺห สนฺตปฺเปสฺสสิ? ",
"pli-tv-bu-vb-pc35:1.8":	"เยปิ ตยา นิมนฺติตา เตปิ อมฺหากํ ฆรานิ อาคนฺตฺวา เอกจฺเจ ภุญฺชึสุ เอกจฺเจ ปิณฺฑปาตํ อาทาย อคมํสู”ติฯ ",
"pli-tv-bu-vb-pc35:1.9":	"อถ โข โส พฺราหฺมโณ อุชฺฌายติ ขิยฺยติ วิปาเจติ—",
"pli-tv-bu-vb-pc35:1.10":	"“กถญฺหิ นาม ภทนฺตา อมฺหากํ ฆเร ภุญฺชิตฺวา อญฺญตฺร ภุญฺชิสฺสนฺติฯ ",
"pli-tv-bu-vb-pc35:1.11":	"น จาหํ ปฏิพโล ยาวทตฺถํ ทาตุนฺ”ติฯ ",
"pli-tv-bu-vb-pc35:1.12":	"อโสฺสสุํ โข ภิกฺขู ตสฺส พฺราหฺมณสฺส อุชฺฌายนฺตสฺส ขิยฺยนฺตสฺส วิปาเจนฺตสฺสฯ ",
"pli-tv-bu-vb-pc35:1.13":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc35:1.14":	"“กถญฺหิ นาม ภิกฺขู ภุตฺตาวี ปวาริตา อญฺญตฺร ภุญฺชิสฺสนฺตี”ติ …เป… ",
"pli-tv-bu-vb-pc35:1.15":	"“สจฺจํ กิร, ภิกฺขเว, ภิกฺขู ภุตฺตาวี ปวาริตา อญฺญตฺร ภุญฺชนฺตี”ติ? ",
"pli-tv-bu-vb-pc35:1.16":	"“สจฺจํ, ภควา”ติฯ ",
"pli-tv-bu-vb-pc35:1.17":	"วิครหิ พุทฺโธ ภควา …เป… ",
"pli-tv-bu-vb-pc35:1.18":	"กถญฺหิ นาม เต, ภิกฺขเว, โมฆปุริสา ภุตฺตาวี ปวาริตา อญฺญตฺร ภุญฺชิสฺสนฺติฯ ",
"pli-tv-bu-vb-pc35:1.19":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bu-vb-pc35:1.20":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc35:1.21.1":	"“โย ปน ภิกฺขุ ภุตฺตาวี ปวาริโต ขาทนียํ วา โภชนียํ วา ขาเทยฺย วา ภุญฺเชยฺย วา, ปาจิตฺติยนฺ”ติฯ ",
"pli-tv-bu-vb-pc35:1.22":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc35:2.1":	"เตน โข ปน สมเยน ภิกฺขู คิลานานํ ภิกฺขูนํ ปณีเต ปิณฺฑปาเต นีหรนฺติฯ ",
"pli-tv-bu-vb-pc35:2.2":	"คิลานา น จิตฺตรูปํ ภุญฺชนฺติฯ ",
"pli-tv-bu-vb-pc35:2.3":	"ตานิ ภิกฺขู ฉฏฺเฏนฺติฯ ",
"pli-tv-bu-vb-pc35:2.4":	"อโสฺสสิ โข ภควา อุจฺจาสทฺทํ มหาสทฺทํ กาโกรวสทฺทํฯ ",
"pli-tv-bu-vb-pc35:2.5":	"สุตฺวาน อายสฺมนฺตํ อานนฺทํ อามนฺเตสิ—",
"pli-tv-bu-vb-pc35:2.6":	"“กึ นุ โข โส, อานนฺท, อุจฺจาสทฺโท มหาสทฺโท กาโกรวสทฺโท”ติ? ",
"pli-tv-bu-vb-pc35:2.7":	"อถ โข อายสฺมา อานนฺโท ภควโต เอตมตฺถํ อาโรเจสิฯ ",
"pli-tv-bu-vb-pc35:2.8":	"“ภุญฺเชยฺยุํ ปนานนฺท, ภิกฺขู คิลานาติริตฺตนฺ”ติฯ ",
"pli-tv-bu-vb-pc35:2.9":	"“น ภุญฺเชยฺยุํ, ภควา”ติฯ ",
"pli-tv-bu-vb-pc35:2.10":	"อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
"pli-tv-bu-vb-pc35:2.11":	"“อนุชานามิ, ภิกฺขเว, คิลานสฺส จ อคิลานสฺส จ อติริตฺตํ ภุญฺชิตุํฯ ",
"pli-tv-bu-vb-pc35:2.12":	"เอวญฺจ ปน, ภิกฺขเว, อติริตฺตํ กาตพฺพํ—",
"pli-tv-bu-vb-pc35:2.13":	"‘อลเมตํ สพฺพนฺ’ติฯ ",
"pli-tv-bu-vb-pc35:2.14":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc35:2.15.1":	"“โย ปน ภิกฺขุ ภุตฺตาวี ปวาริโต อนติริตฺตํ ขาทนียํ วา โภชนียํ วา ขาเทยฺย วา ภุญฺเชยฺย วา, ปาจิตฺติยนฺ”ติฯ ",
"pli-tv-bu-vb-pc35:3.1.1":	"โย ปนาติ ",
"pli-tv-bu-vb-pc35:3.1.2":	"โย ยาทิโส …เป… ",
"pli-tv-bu-vb-pc35:3.1.3":	"ภิกฺขูติ ",
"pli-tv-bu-vb-pc35:3.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pc35:3.1.5":	"ภุตฺตาวี นาม ",
"pli-tv-bu-vb-pc35:3.1.6":	"ปญฺจนฺนํ โภชนานํ อญฺญตรํ โภชนํ อนฺตมโส กุสคฺเคนปิ ภุตฺตํ โหติฯ ",
"pli-tv-bu-vb-pc35:3.1.7":	"ปวาริโต นาม ",
"pli-tv-bu-vb-pc35:3.1.8":	"อสนํ ปญฺญายติ, โภชนํ ปญฺญายติ, หตฺถปาเส ฐิโต อภิหรติ, ปฏิกฺเขโป ปญฺญายติฯ ",
"pli-tv-bu-vb-pc35:3.1.9":	"อนติริตฺตํ นาม ",
"pli-tv-bu-vb-pc35:3.1.10":	"อกปฺปิยกตํ โหติ, ",
"pli-tv-bu-vb-pc35:3.1.11":	"อปฺปฏิคฺคหิตกตํ โหติ, ",
"pli-tv-bu-vb-pc35:3.1.12":	"อนุจฺจาริตกตํ โหติ, ",
"pli-tv-bu-vb-pc35:3.1.13":	"อหตฺถปาเส กตํ โหติ, ",
"pli-tv-bu-vb-pc35:3.1.14":	"อภุตฺตาวินา กตํ โหติ, ",
"pli-tv-bu-vb-pc35:3.1.15":	"ภุตฺตาวินา ปวาริเตน อาสนา วุฏฺฐิเตน กตํ โหติ, ",
"pli-tv-bu-vb-pc35:3.1.16":	"“อลเมตํ สพฺพนฺ”ติ อวุตฺตํ โหติ, ",
"pli-tv-bu-vb-pc35:3.1.17":	"น คิลานาติริตฺตํ โหติ—",
"pli-tv-bu-vb-pc35:3.1.18":	"เอตํ อนติริตฺตํ นามฯ ",
"pli-tv-bu-vb-pc35:3.1.19":	"อติริตฺตํ นาม ",
"pli-tv-bu-vb-pc35:3.1.20":	"กปฺปิยกตํ โหติ, ",
"pli-tv-bu-vb-pc35:3.1.21":	"ปฏิคฺคหิตกตํ โหติ, ",
"pli-tv-bu-vb-pc35:3.1.22":	"อุจฺจาริตกตํ โหติ, ",
"pli-tv-bu-vb-pc35:3.1.23":	"หตฺถปาเส กตํ โหติ, ",
"pli-tv-bu-vb-pc35:3.1.24":	"ภุตฺตาวินา กตํ โหติ, ",
"pli-tv-bu-vb-pc35:3.1.25":	"ภุตฺตาวินา ปวาริเตน อาสนา อวุฏฺฐิเตน กตํ โหติ, ",
"pli-tv-bu-vb-pc35:3.1.26":	"“อลเมตํ สพฺพนฺ”ติ วุตฺตํ โหติ, ",
"pli-tv-bu-vb-pc35:3.1.27":	"คิลานาติริตฺตํ โหติ—",
"pli-tv-bu-vb-pc35:3.1.28":	"เอตํ อติริตฺตํ นามฯ ",
"pli-tv-bu-vb-pc35:3.1.29":	"ขาทนียํ นาม ",
"pli-tv-bu-vb-pc35:3.1.30":	"ปญฺจ โภชนานิ—ยามกาลิกํ สตฺตาหกาลิกํ ยาวชีวิกํ ฐเปตฺวา อวเสสํ ขาทนียํ นามฯ ",
"pli-tv-bu-vb-pc35:3.1.31":	"โภชนียํ นาม ",
"pli-tv-bu-vb-pc35:3.1.32":	"ปญฺจ โภชนานิ— โอทโน, กุมฺมาโส, สตฺตุ, มจฺโฉ, มํสํฯ ",
"pli-tv-bu-vb-pc35:3.1.33":	"“ขาทิสฺสามิ ภุญฺชิสฺสามี”ติ ปฏิคฺคณฺหาติ, อาปตฺติ ทุกฺกฏสฺส อชฺโฌหาเร อชฺโฌหาเร อาปตฺติ ปาจิตฺติยสฺสฯ ",
"pli-tv-bu-vb-pc35:3.2.1":	"อนติริตฺเต อนติริตฺตสญฺญี ขาทนียํ วา โภชนียํ วา ขาทติ วา ภุญฺชติ วา, อาปตฺติ ปาจิตฺติยสฺสฯ ",
"pli-tv-bu-vb-pc35:3.2.2":	"อนติริตฺเต เวมติโก ขาทนียํ วา โภชนียํ วา ขาทติ วา ภุญฺชติ วา, อาปตฺติ ปาจิตฺติยสฺสฯ ",
"pli-tv-bu-vb-pc35:3.2.3":	"อนติริตฺเต อติริตฺตสญฺญี ขาทนียํ วา โภชนียํ วา ขาทติ วา ภุญฺชติ วา, อาปตฺติ ปาจิตฺติยสฺสฯ ",
"pli-tv-bu-vb-pc35:3.2.4":	"ยามกาลิกํ สตฺตาหกาลิกํ ยาวชีวิกํ อาหารตฺถาย ปฏิคฺคณฺหาติ, อาปตฺติ ทุกฺกฏสฺสฯ ",
"pli-tv-bu-vb-pc35:3.2.5":	"อชฺโฌหาเร อชฺโฌหาเร อาปตฺติ ทุกฺกฏสฺสฯ ",
"pli-tv-bu-vb-pc35:3.2.6":	"อติริตฺเต อนติริตฺตสญฺญี, อาปตฺติ ทุกฺกฏสฺสฯ ",
"pli-tv-bu-vb-pc35:3.2.7":	"อติริตฺเต เวมติโก, อาปตฺติ ทุกฺกฏสฺสฯ ",
"pli-tv-bu-vb-pc35:3.2.8":	"อติริตฺเต อติริตฺตสญฺญี, อนาปตฺติฯ ",
"pli-tv-bu-vb-pc35:3.3.1":	"อนาปตฺติ—",
"pli-tv-bu-vb-pc35:3.3.2":	"อติริตฺตํ การาเปตฺวา ภุญฺชติ, ",
"pli-tv-bu-vb-pc35:3.3.3":	"“อติริตฺตํ การาเปตฺวา ภุญฺชิสฺสามี”ติ ปฏิคฺคณฺหาติ, ",
"pli-tv-bu-vb-pc35:3.3.4":	"อญฺญสฺสตฺถาย หรนฺโต คจฺฉติ, ",
"pli-tv-bu-vb-pc35:3.3.5":	"คิลานสฺส เสสกํ ภุญฺชติ, ",
"pli-tv-bu-vb-pc35:3.3.6":	"ยามกาลิกํ สตฺตาหกาลิกํ ยาวชีวิกํ สติ ปจฺจเย ปริภุญฺชติ, ",
"pli-tv-bu-vb-pc35:3.3.7":	"อุมฺมตฺตกสฺส, ",
"pli-tv-bu-vb-pc35:3.3.8":	"อาทิกมฺมิกสฺสาติฯ ",
"pli-tv-bu-vb-pc35:3.3.9":	"ปวารณาสิกฺขาปทํ นิฏฺฐิตํ ปญฺจมํฯ "
}	
