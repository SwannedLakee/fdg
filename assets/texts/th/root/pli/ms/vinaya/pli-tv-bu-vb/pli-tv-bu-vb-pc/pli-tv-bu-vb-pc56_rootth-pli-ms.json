{	
"pli-tv-bu-vb-pc56:0.1":	"เถรวาท วินย ",
"pli-tv-bu-vb-pc56:0.2":	"มหาวิภงฺค ",
"pli-tv-bu-vb-pc56:0.3":	"ปาจิตฺติยกณฺฑ ",
"pli-tv-bu-vb-pc56:0.4":	"สุราปานวคฺค ",
"pli-tv-bu-vb-pc56:0.5":	"๕๖ฯ โชติกสิกฺขาปท ",
"pli-tv-bu-vb-pc56:1.1.1":	"เตน สมเยน พุทฺโธ ภควา ภคฺเคสุ วิหรติ สุสุมารคิเร เภสกฬาวเน มิคทาเยฯ ",
"pli-tv-bu-vb-pc56:1.1.2":	"เตน โข ปน สมเยน ภิกฺขู เหมนฺติเก กาเล อญฺญตรํ มหนฺตํ สุสิรกฏฺฐํ โชตึ สมาทหิตฺวา วิสิพฺเพสุํฯ ",
"pli-tv-bu-vb-pc56:1.1.3":	"ตสฺมิญฺจ สุสิเร กณฺหสปฺโป อคฺคินา สนฺตตฺโต นิกฺขมิตฺวา ภิกฺขู ปริปาเตสิฯ ",
"pli-tv-bu-vb-pc56:1.1.4":	"ภิกฺขู ตหํ ตหํ อุปธาวึสุฯ ",
"pli-tv-bu-vb-pc56:1.1.5":	"เย เต ภิกฺขู อปฺปิจฺฉา …เป… เต อุชฺฌายนฺติ ขิยฺยนฺติ วิปาเจนฺติ—",
"pli-tv-bu-vb-pc56:1.1.6":	"“กถญฺหิ นาม ภิกฺขู โชตึ สมาทหิตฺวา วิสิพฺเพสฺสนฺตี”ติ …เป… ",
"pli-tv-bu-vb-pc56:1.1.7":	"“สจฺจํ กิร, ภิกฺขเว, ภิกฺขู โชตึ สมาทหิตฺวา วิสิพฺเพนฺตี”ติ? ",
"pli-tv-bu-vb-pc56:1.1.8":	"“สจฺจํ, ภควา”ติฯ ",
"pli-tv-bu-vb-pc56:1.1.9":	"วิครหิ พุทฺโธ ภควา …เป… ",
"pli-tv-bu-vb-pc56:1.1.10":	"กถญฺหิ นาม เต, ภิกฺขเว, โมฆปุริสา โชตึ สมาทหิตฺวา วิสิพฺเพสฺสนฺติฯ ",
"pli-tv-bu-vb-pc56:1.1.11":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bu-vb-pc56:1.1.12":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc56:1.1.13.1":	"“โย ปน ภิกฺขุ วิสิพฺพนาเปกฺโข โชตึ สมาทเหยฺย วา สมาทหาเปยฺย วา, ปาจิตฺติยนฺ”ติฯ ",
"pli-tv-bu-vb-pc56:1.1.14":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc56:1.2.1":	"เตน โข ปน สมเยน ภิกฺขู คิลานา โหนฺติฯ ",
"pli-tv-bu-vb-pc56:1.2.2":	"คิลานปุจฺฉกา ภิกฺขู คิลาเน ภิกฺขู เอตทโวจุํ—",
"pli-tv-bu-vb-pc56:1.2.3":	"“กจฺจาวุโส, ขมนียํ, กจฺจิ ยาปนียนฺ”ติ? ",
"pli-tv-bu-vb-pc56:1.2.4":	"“ปุพฺเพ มยํ, อาวุโส, โชตึ สมาทหิตฺวา วิสิพฺเพม; ",
"pli-tv-bu-vb-pc56:1.2.5":	"เตน โน ผาสุ โหติฯ ",
"pli-tv-bu-vb-pc56:1.2.6":	"อิทานิ ปน ‘ภควตา ปฏิกฺขิตฺตนฺ’ติ กุกฺกุจฺจายนฺตา น วิสิพฺเพม, เตน โน น ผาสุ โหตี”ติฯ ",
"pli-tv-bu-vb-pc56:1.2.7":	"ภควโต เอตมตฺถํ อาโรเจสุํ …เป… ",
"pli-tv-bu-vb-pc56:1.2.8":	"อนุชานามิ, ภิกฺขเว, คิลาเนน ภิกฺขุนา โชตึ สมาทหิตฺวา วา สมาทหาเปตฺวา วา วิสิพฺเพตุํฯ ",
"pli-tv-bu-vb-pc56:1.2.9":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc56:1.2.10.1":	"“โย ปน ภิกฺขุ อคิลาโน วิสิพฺพนาเปกฺโข โชตึ สมาทเหยฺย วา สมาทหาเปยฺย วา, ปาจิตฺติยนฺ”ติฯ ",
"pli-tv-bu-vb-pc56:1.2.11":	"เอวญฺจิทํ ภควตา ภิกฺขูนํ สิกฺขาปทํ ปญฺญตฺตํ โหติฯ ",
"pli-tv-bu-vb-pc56:2.1":	"เตน โข ปน สมเยน ภิกฺขู ปทีเปปิ โชติเกปิ ชนฺตาฆเรปิ กุกฺกุจฺจายนฺติฯ ",
"pli-tv-bu-vb-pc56:2.2":	"ภควโต เอตมตฺถํ อาโรเจสุํ …เป… ",
"pli-tv-bu-vb-pc56:2.3":	"อนุชานามิ, ภิกฺขเว, ตถารูปปฺปจฺจยา โชตึ สมาทหิตุํ สมาทหาเปตุํฯ ",
"pli-tv-bu-vb-pc56:2.4":	"เอวญฺจ ปน, ภิกฺขเว, อิมํ สิกฺขาปทํ อุทฺทิเสยฺยาถ—",
"pli-tv-bu-vb-pc56:2.5.1":	"“โย ปน ภิกฺขุ อคิลาโน วิสิพฺพนาเปกฺโข โชตึ สมาทเหยฺย วา สมาทหาเปยฺย วา, อญฺญตฺร ตถารูปปฺปจฺจยา, ปาจิตฺติยนฺ”ติฯ ",
"pli-tv-bu-vb-pc56:3.1.1":	"โย ปนาติ ",
"pli-tv-bu-vb-pc56:3.1.2":	"โย ยาทิโส …เป… ",
"pli-tv-bu-vb-pc56:3.1.3":	"ภิกฺขูติ ",
"pli-tv-bu-vb-pc56:3.1.4":	"…เป… อยํ อิมสฺมึ อตฺเถ อธิปฺเปโต ภิกฺขูติฯ ",
"pli-tv-bu-vb-pc56:3.1.5":	"อคิลาโน นาม ",
"pli-tv-bu-vb-pc56:3.1.6":	"ยสฺส วินา อคฺคินา ผาสุ โหติฯ ",
"pli-tv-bu-vb-pc56:3.1.7":	"คิลาโน นาม ",
"pli-tv-bu-vb-pc56:3.1.8":	"ยสฺส วินา อคฺคินา น ผาสุ โหติฯ ",
"pli-tv-bu-vb-pc56:3.1.9":	"วิสิพฺพนาเปกฺโขติ ",
"pli-tv-bu-vb-pc56:3.1.10":	"ตปฺปิตุกาโมฯ ",
"pli-tv-bu-vb-pc56:3.1.11":	"โชติ นาม ",
"pli-tv-bu-vb-pc56:3.1.12":	"อคฺคิ วุจฺจติฯ ",
"pli-tv-bu-vb-pc56:3.1.13":	"สมาทเหยฺยาติ ",
"pli-tv-bu-vb-pc56:3.1.14":	"สยํ สมาทหติ, อาปตฺติ ปาจิตฺติยสฺสฯ ",
"pli-tv-bu-vb-pc56:3.1.15":	"สมาทหาเปยฺยาติ ",
"pli-tv-bu-vb-pc56:3.1.16":	"อญฺญํ อาณาเปติ, อาปตฺติ ปาจิตฺติยสฺสฯ ",
"pli-tv-bu-vb-pc56:3.1.17":	"สกึ อาณตฺโต พหุกมฺปิ สมาทหติ, อาปตฺติ ปาจิตฺติยสฺสฯ ",
"pli-tv-bu-vb-pc56:3.1.18":	"อญฺญตฺร ตถา รูปปฺปจฺจยาติ ",
"pli-tv-bu-vb-pc56:3.1.19":	"ฐเปตฺวา ตถารูปปฺปจฺจยํฯ ",
"pli-tv-bu-vb-pc56:3.2.1":	"อคิลาโน อคิลานสญฺญี วิสิพฺพนาเปกฺโข โชตึ สมาทหติ วา สมาทหาเปติ วา, อญฺญตฺร ตถารูปปฺปจฺจยา, อาปตฺติ ปาจิตฺติยสฺสฯ ",
"pli-tv-bu-vb-pc56:3.2.2":	"อคิลาโน เวมติโก วิสิพฺพนาเปกฺโข โชตึ สมาทหติ วา สมาทหาเปติ วา, อญฺญตฺร ตถารูปปฺปจฺจยา, อาปตฺติ ปาจิตฺติยสฺสฯ ",
"pli-tv-bu-vb-pc56:3.2.3":	"อคิลาโน คิลานสญฺญี วิสิพฺพนาเปกฺโข โชตึ สมาทหติ วา สมาทหาเปติ วา, อญฺญตฺร ตถารูปปฺปจฺจยา, อาปตฺติ ปาจิตฺติยสฺสฯ ",
"pli-tv-bu-vb-pc56:3.2.4":	"ปฏิลาตํ อุกฺขิปติ, อาปตฺติ ทุกฺกฏสฺสฯ ",
"pli-tv-bu-vb-pc56:3.2.5":	"คิลาโน อคิลานสญฺญี, อาปตฺติ ทุกฺกฏสฺสฯ ",
"pli-tv-bu-vb-pc56:3.2.6":	"คิลาโน เวมติโก, อาปตฺติ ทุกฺกฏสฺสฯ ",
"pli-tv-bu-vb-pc56:3.2.7":	"คิลาโน คิลานสญฺญี, อนาปตฺติฯ ",
"pli-tv-bu-vb-pc56:3.3.1":	"อนาปตฺติ—",
"pli-tv-bu-vb-pc56:3.3.2":	"คิลานสฺส, ",
"pli-tv-bu-vb-pc56:3.3.3":	"อญฺเญน กตํ วิสิพฺเพติ, ",
"pli-tv-bu-vb-pc56:3.3.4":	"วีตจฺจิตงฺคารํ วิสิพฺเพติ, ",
"pli-tv-bu-vb-pc56:3.3.5":	"ปทีเป โชติเก ชนฺตาฆเร ตถารูปปฺปจฺจยา, ",
"pli-tv-bu-vb-pc56:3.3.6":	"อาปทาสุ, ",
"pli-tv-bu-vb-pc56:3.3.7":	"อุมฺมตฺตกสฺส, ",
"pli-tv-bu-vb-pc56:3.3.8":	"อาทิกมฺมิกสฺสาติฯ ",
"pli-tv-bu-vb-pc56:3.3.9":	"โชติกสิกฺขาปทํ นิฏฺฐิตํ ฉฏฺฐํฯ "
}	
