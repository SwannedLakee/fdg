{	
"pli-tv-bi-vb-pc66:0.1":	"เถรวาท วินย ",
"pli-tv-bi-vb-pc66:0.2":	"ภิกฺขุนิวิภงฺค ",
"pli-tv-bi-vb-pc66:0.3":	"ปาจิตฺติยกณฺฑ ",
"pli-tv-bi-vb-pc66:0.4":	"คพฺภินิวคฺค ",
"pli-tv-bi-vb-pc66:0.5":	"๖๖ฯ ทุติยคิหิคตสิกฺขาปท ",
"pli-tv-bi-vb-pc66:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bi-vb-pc66:1.2":	"เตน โข ปน สมเยน ภิกฺขุนิโย ปริปุณฺณทฺวาทสวสฺสํ คิหิคตํ เทฺว วสฺสานิ ฉสุ ธมฺเมสุ อสิกฺขิตสิกฺขํ วุฏฺฐาเปนฺติฯ ",
"pli-tv-bi-vb-pc66:1.3":	"ตา พาลา โหนฺติ อพฺยตฺตา น ชานนฺติ กปฺปิยํ วา อกปฺปิยํ วาฯ ",
"pli-tv-bi-vb-pc66:1.4":	"ยา ตา ภิกฺขุนิโย อปฺปิจฺฉา …เป… ตา อุชฺฌายนฺติ ขิยฺยนฺติ วิปาเจนฺติ—",
"pli-tv-bi-vb-pc66:1.5":	"“กถญฺหิ นาม ภิกฺขุนิโย ปริปุณฺณทฺวาทสวสฺสํ คิหิคตํ เทฺว วสฺสานิ ฉสุ ธมฺเมสุ อสิกฺขิตสิกฺขํ วุฏฺฐาเปสฺสนฺตี”ติ …เป… ",
"pli-tv-bi-vb-pc66:1.6":	"“สจฺจํ กิร, ภิกฺขเว, ภิกฺขุนิโย ปริปุณฺณทฺวาทสวสฺสํ คิหิคตํ เทฺว วสฺสานิ ฉสุ ธมฺเมสุ อสิกฺขิตสิกฺขํ วุฏฺฐาเปนฺตี”ติ? ",
"pli-tv-bi-vb-pc66:1.7":	"“สจฺจํ, ภควา”ติฯ ",
"pli-tv-bi-vb-pc66:1.8":	"วิครหิ พุทฺโธ ภควา …เป… ",
"pli-tv-bi-vb-pc66:1.9":	"กถญฺหิ นาม, ภิกฺขเว, ภิกฺขุนิโย ปริปุณฺณทฺวาทสวสฺสํ คิหิคตํ เทฺว วสฺสานิ ฉสุ ธมฺเมสุ อสิกฺขิตสิกฺขํ วุฏฺฐาเปสฺสนฺติฯ ",
"pli-tv-bi-vb-pc66:1.10":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bi-vb-pc66:1.11":	"วิครหิตฺวา ธมฺมึ กถํ กตฺวา ภิกฺขู อามนฺเตสิ—",
"pli-tv-bi-vb-pc66:1.12":	"“อนุชานามิ, ภิกฺขเว, ปริปุณฺณทฺวาทสวสฺสาย คิหิคตาย เทฺว วสฺสานิ ฉสุ ธมฺเมสุ สิกฺขาสมฺมุตึ ทาตุํฯ ",
"pli-tv-bi-vb-pc66:1.13":	"เอวญฺจ ปน, ภิกฺขเว, ทาตพฺพาฯ ",
"pli-tv-bi-vb-pc66:1.14":	"ตาย ปริปุณฺณทฺวาทสวสฺสาย คิหิคตาย สงฺฆํ อุปสงฺกมิตฺวา เอกํสํ อุตฺตราสงฺคํ กริตฺวา ภิกฺขุนีนํ ปาเท วนฺทิตฺวา อุกฺกุฏิกํ นิสีทิตฺวา อญฺชลึ ปคฺคเหตฺวา เอวมสฺส วจนีโย—",
"pli-tv-bi-vb-pc66:1.15":	"‘อหํ, อเยฺย, อิตฺถนฺนามา อิตฺถนฺนามาย อยฺยาย ปริปุณฺณทฺวาทสวสฺสา คิหิคตา สงฺฆํ เทฺว วสฺสานิ ฉสุ ธมฺเมสุ สิกฺขาสมฺมุตึ ยาจามี’ติฯ ",
"pli-tv-bi-vb-pc66:1.16":	"ทุติยมฺปิ ยาจิตพฺพาฯ ",
"pli-tv-bi-vb-pc66:1.17":	"ตติยมฺปิ ยาจิตพฺพาฯ ",
"pli-tv-bi-vb-pc66:1.18":	"พฺยตฺตาย ภิกฺขุนิยา ปฏิพลาย สงฺโฆ ญาเปตพฺโพ—",
"pli-tv-bi-vb-pc66:1.19":	"‘สุณาตุ เม, อเยฺย, สงฺโฆฯ ",
"pli-tv-bi-vb-pc66:1.20":	"อยํ อิตฺถนฺนามา อิตฺถนฺนามาย อยฺยาย ปริปุณฺณทฺวาทสวสฺสา คิหิคตา สงฺฆํ เทฺว วสฺสานิ ฉสุ ธมฺเมสุ สิกฺขาสมฺมุตึ ยาจติฯ ",
"pli-tv-bi-vb-pc66:1.21":	"ยทิ สงฺฆสฺส ปตฺตกลฺลํ สงฺโฆ อิตฺถนฺนามาย ปริปุณฺณทฺวาทสวสฺสาย คิหิคตาย เทฺว วสฺสานิ ฉสุ ธมฺเมสุ สิกฺขาสมฺมุตึ ทเทยฺยฯ ",
"pli-tv-bi-vb-pc66:1.22":	"เอสา ญตฺติฯ ",
"pli-tv-bi-vb-pc66:1.23":	"สุณาตุ เม, อเยฺย, สงฺโฆฯ ",
"pli-tv-bi-vb-pc66:1.24":	"อยํ อิตฺถนฺนามา อิตฺถนฺนามาย อยฺยาย ปริปุณฺณทฺวาทสวสฺสา คิหิคตา สงฺฆํ เทฺว วสฺสานิ ฉสุ ธมฺเมสุ สิกฺขาสมฺมุตึ ยาจติฯ ",
"pli-tv-bi-vb-pc66:1.25":	"สงฺโฆ อิตฺถนฺนามาย ปริปุณฺณทฺวาทสวสฺสาย คิหิคตาย เทฺว วสฺสานิ ฉสุ ธมฺเมสุ สิกฺขาสมฺมุตึ เทติฯ ",
"pli-tv-bi-vb-pc66:1.26":	"ยสฺสา อยฺยาย ขมติ อิตฺถนฺนามาย ปริปุณฺณทฺวาทสวสฺสาย คิหิคตาย เทฺว วสฺสานิ ฉสุ ธมฺเมสุ สิกฺขาสมฺมุติยา ทานํ, สา ตุณฺหสฺส; ",
"pli-tv-bi-vb-pc66:1.27":	"ยสฺสา นกฺขมติ, สา ภาเสยฺยฯ ",
"pli-tv-bi-vb-pc66:1.28":	"ทินฺนา สงฺเฆน อิตฺถนฺนามาย ปริปุณฺณทฺวาทสวสฺสาย คิหิคตาย เทฺว วสฺสานิ ฉสุ ธมฺเมสุ สิกฺขาสมฺมุติฯ ",
"pli-tv-bi-vb-pc66:1.29":	"ขมติ สงฺฆสฺส, ตสฺมา ตุณฺหี, เอวเมตํ ธารยามี’”ติฯ ",
"pli-tv-bi-vb-pc66:1.30":	"สา ปริปุณฺณทฺวาทสวสฺสา คิหิคตา เอวํ วเทหีติ วตฺตพฺพา—",
"pli-tv-bi-vb-pc66:1.31":	"“ปาณาติปาตา เวรมณึ เทฺว วสฺสานิ อวีติกฺกมฺม สมาทานํ สมาทิยามิ …เป… ",
"pli-tv-bi-vb-pc66:1.32":	"วิกาลโภชนา เวรมณึ เทฺว วสฺสานิ อวีติกฺกมฺม สมาทานํ สมาทิยามี”ติฯ ",
"pli-tv-bi-vb-pc66:1.33":	"อถ โข ภควา ตา ภิกฺขุนิโย อเนกปริยาเยน วิครหิตฺวา ทุพฺภรตาย …เป… ",
"pli-tv-bi-vb-pc66:1.34":	"เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—",
"pli-tv-bi-vb-pc66:1.35.1":	"“ยา ปน ภิกฺขุนี ปริปุณฺณทฺวาทสวสฺสํ คิหิคตํ เทฺว วสฺสานิ ฉสุ ธมฺเมสุ อสิกฺขิตสิกฺขํ วุฏฺฐาเปยฺย, ปาจิตฺติยนฺ”ติฯ ",
"pli-tv-bi-vb-pc66:2.1":	"ยา ปนาติ ",
"pli-tv-bi-vb-pc66:2.2":	"ยา ยาทิสา …เป… ",
"pli-tv-bi-vb-pc66:2.3":	"ภิกฺขุนีติ ",
"pli-tv-bi-vb-pc66:2.4":	"…เป… อยํ อิมสฺมึ อตฺเถ อธิปฺเปตา ภิกฺขุนีติฯ ",
"pli-tv-bi-vb-pc66:2.5":	"ปริปุณฺณทฺวาทสวสฺสา นาม ",
"pli-tv-bi-vb-pc66:2.6":	"ปตฺตทฺวาทสวสฺสาฯ ",
"pli-tv-bi-vb-pc66:2.7":	"คิหิคตา นาม ",
"pli-tv-bi-vb-pc66:2.8":	"ปุริสนฺตรคตา วุจฺจติฯ ",
"pli-tv-bi-vb-pc66:2.9":	"เทฺว วสฺสานีติ ",
"pli-tv-bi-vb-pc66:2.10":	"เทฺว สํวจฺฉรานิฯ ",
"pli-tv-bi-vb-pc66:2.11":	"อสิกฺขิตสิกฺขา นาม ",
"pli-tv-bi-vb-pc66:2.12":	"สิกฺขา วา น ทินฺนา โหติ, ทินฺนา วา สิกฺขา กุปิตาฯ ",
"pli-tv-bi-vb-pc66:2.13":	"วุฏฺฐาเปยฺยาติ ",
"pli-tv-bi-vb-pc66:2.14":	"อุปสมฺปาเทยฺยฯ ",
"pli-tv-bi-vb-pc66:2.15":	"“วุฏฺฐาเปสฺสามี”ติ คณํ วา อาจรินึ วา ปตฺตํ วา จีวรํ วา ปริเยสติ, สีมํ วา สมฺมนฺนติ, อาปตฺติ ทุกฺกฏสฺสฯ ",
"pli-tv-bi-vb-pc66:2.16":	"ญตฺติยา ทุกฺกฏํฯ ",
"pli-tv-bi-vb-pc66:2.17":	"ทฺวีหิ กมฺมวาจาหิ ทุกฺกฏาฯ ",
"pli-tv-bi-vb-pc66:2.18":	"กมฺมวาจาปริโยสาเน อุปชฺฌายาย อาปตฺติ ปาจิตฺติยสฺสฯ ",
"pli-tv-bi-vb-pc66:2.19":	"คณสฺส จ อาจรินิยา จ อาปตฺติ ทุกฺกฏสฺสฯ ",
"pli-tv-bi-vb-pc66:2.20.1":	"ธมฺมกมฺเม ธมฺมกมฺมสญฺญา วุฏฺฐาเปติ, อาปตฺติ ปาจิตฺติยสฺสฯ ",
"pli-tv-bi-vb-pc66:2.21":	"ธมฺมกมฺเม เวมติกา วุฏฺฐาเปติ, อาปตฺติ ปาจิตฺติยสฺสฯ ",
"pli-tv-bi-vb-pc66:2.22":	"ธมฺมกมฺเม อธมฺมกมฺมสญฺญา วุฏฺฐาเปติ, อาปตฺติ ปาจิตฺติยสฺสฯ ",
"pli-tv-bi-vb-pc66:2.23":	"อธมฺมกมฺเม ธมฺมกมฺมสญฺญา วุฏฺฐาเปติ, อาปตฺติ ทุกฺกฏสฺสฯ ",
"pli-tv-bi-vb-pc66:2.24":	"อธมฺมกมฺเม เวมติกา วุฏฺฐาเปติ, อาปตฺติ ทุกฺกฏสฺสฯ ",
"pli-tv-bi-vb-pc66:2.25":	"อธมฺมกมฺเม อธมฺมกมฺมสญฺญา วุฏฺฐาเปติ, อาปตฺติ ทุกฺกฏสฺสฯ ",
"pli-tv-bi-vb-pc66:2.26.1":	"อนาปตฺติ—",
"pli-tv-bi-vb-pc66:2.27":	"ปริปุณฺณทฺวาทสวสฺสํ คิหิคตํ เทฺว วสฺสานิ ฉสุ ธมฺเมสุ สิกฺขิตสิกฺขํ วุฏฺฐาเปติ, ",
"pli-tv-bi-vb-pc66:2.28":	"อุมฺมตฺติกาย, ",
"pli-tv-bi-vb-pc66:2.29":	"อาทิกมฺมิกายาติฯ ",
"pli-tv-bi-vb-pc66:2.30":	"ฉฏฺฐสิกฺขาปทํ นิฏฺฐิตํฯ "
}	
