{	
"pli-tv-bi-vb-pc17:0.1":	"เถรวาท วินย ",
"pli-tv-bi-vb-pc17:0.2":	"ภิกฺขุนิวิภงฺค ",
"pli-tv-bi-vb-pc17:0.3":	"ปาจิตฺติยกณฺฑ ",
"pli-tv-bi-vb-pc17:0.4":	"รตฺตนฺธการวคฺค ",
"pli-tv-bi-vb-pc17:0.5":	"๑๗ฯ อนาปุจฺฉาสนฺถรณสิกฺขาปท ",
"pli-tv-bi-vb-pc17:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bi-vb-pc17:1.2":	"เตน โข ปน สมเยน สมฺพหุลา ภิกฺขุนิโย โกสเลสุ ชนปเท สาวตฺถึ คจฺฉนฺติโย สายํ อญฺญตรํ คามํ อุปคนฺตฺวา อญฺญตรํ พฺราหฺมณกุลํ อุปสงฺกมิตฺวา โอกาสํ ยาจึสุฯ ",
"pli-tv-bi-vb-pc17:1.3":	"อถ โข สา พฺราหฺมณี ตา ภิกฺขุนิโย เอตทโวจ—",
"pli-tv-bi-vb-pc17:1.4":	"“อาคเมถ, อเยฺย, ยาว พฺราหฺมโณ อาคจฺฉตี”ติฯ ",
"pli-tv-bi-vb-pc17:1.5":	"ภิกฺขุนิโย—",
"pli-tv-bi-vb-pc17:1.6":	"“ยาว พฺราหฺมโณ อาคจฺฉตี”ติ เสยฺยํ สนฺถริตฺวา เอกจฺจา นิสีทึสุ เอกจฺจา นิปชฺชึสุฯ ",
"pli-tv-bi-vb-pc17:1.7":	"อถ โข โส พฺราหฺมโณ รตฺตึ อาคนฺตฺวา ตํ พฺราหฺมณึ เอตทโวจ—",
"pli-tv-bi-vb-pc17:1.8":	"“กา อิมา”ติ? ",
"pli-tv-bi-vb-pc17:1.9":	"“ภิกฺขุนิโย, อยฺยา”ติฯ ",
"pli-tv-bi-vb-pc17:1.10":	"“นิกฺกฑฺฒถ อิมา มุณฺฑา พนฺธกินิโย”ติ, ฆรโต นิกฺกฑฺฒาเปสิฯ ",
"pli-tv-bi-vb-pc17:1.11":	"อถ โข ตา ภิกฺขุนิโย สาวตฺถึ คนฺตฺวา ภิกฺขุนีนํ เอตมตฺถํ อาโรเจสุํฯ ",
"pli-tv-bi-vb-pc17:1.12":	"ยา ตา ภิกฺขุนิโย อปฺปิจฺฉา …เป… ตา อุชฺฌายนฺติ ขิยฺยนฺติ วิปาเจนฺติ—",
"pli-tv-bi-vb-pc17:1.13":	"“กถญฺหิ นาม ภิกฺขุนิโย วิกาเล กุลานิ อุปสงฺกมิตฺวา สามิเก อนาปุจฺฉา เสยฺยํ สนฺถริตฺวา อภินิสีทิสฺสนฺติปิ อภินิปชฺชิสฺสนฺติปี”ติ …เป… ",
"pli-tv-bi-vb-pc17:1.14":	"“สจฺจํ กิร, ภิกฺขเว, ภิกฺขุนิโย วิกาเล กุลานิ อุปสงฺกมิตฺวา สามิเก อนาปุจฺฉา เสยฺยํ สนฺถริตฺวา อภินิสีทนฺติปิ อภินิปชฺชนฺติปี”ติ? ",
"pli-tv-bi-vb-pc17:1.15":	"“สจฺจํ, ภควา”ติฯ ",
"pli-tv-bi-vb-pc17:1.16":	"วิครหิ พุทฺโธ ภควา …เป… ",
"pli-tv-bi-vb-pc17:1.17":	"กถญฺหิ นาม, ภิกฺขเว, ภิกฺขุนิโย วิกาเล กุลานิ อุปสงฺกมิตฺวา สามิเก อนาปุจฺฉา เสยฺยํ สนฺถริตฺวา อภินิสีทิสฺสนฺติปิ อภินิปชฺชิสฺสนฺติปิฯ ",
"pli-tv-bi-vb-pc17:1.18":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bi-vb-pc17:1.19":	"เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—",
"pli-tv-bi-vb-pc17:1.20.1":	"“ยา ปน ภิกฺขุนี วิกาเล กุลานิ อุปสงฺกมิตฺวา สามิเก อนาปุจฺฉา เสยฺยํ สนฺถริตฺวา วา สนฺถราเปตฺวา วา อภินิสีเทยฺย วา อภินิปชฺเชยฺย วา, ปาจิตฺติยนฺ”ติฯ ",
"pli-tv-bi-vb-pc17:2.1.1":	"ยา ปนาติ ",
"pli-tv-bi-vb-pc17:2.1.2":	"ยา ยาทิสา …เป… ",
"pli-tv-bi-vb-pc17:2.1.3":	"ภิกฺขุนีติ ",
"pli-tv-bi-vb-pc17:2.1.4":	"…เป… อยํ อิมสฺมึ อตฺเถ อธิปฺเปตา ภิกฺขุนีติฯ ",
"pli-tv-bi-vb-pc17:2.1.5":	"วิกาโล นาม ",
"pli-tv-bi-vb-pc17:2.1.6":	"อตฺถงฺคเต สูริเย ยาว อรุณุคฺคมนาฯ ",
"pli-tv-bi-vb-pc17:2.1.7":	"กุลํ นาม ",
"pli-tv-bi-vb-pc17:2.1.8":	"จตฺตาริ กุลานิ— ขตฺติยกุลํ, พฺราหฺมณกุลํ, เวสฺสกุลํ สุทฺทกุลํฯ ",
"pli-tv-bi-vb-pc17:2.1.9":	"อุปสงฺกมิตฺวาติ ",
"pli-tv-bi-vb-pc17:2.1.10":	"ตตฺถ คนฺตฺวาฯ ",
"pli-tv-bi-vb-pc17:2.1.11":	"สามิเก อนาปุจฺฉาติ ",
"pli-tv-bi-vb-pc17:2.1.12":	"โย ตสฺมึ กุเล มนุโสฺส สามิโก ทาตุํ, ตํ อนาปุจฺฉาฯ ",
"pli-tv-bi-vb-pc17:2.1.13":	"เสยฺยํ นาม ",
"pli-tv-bi-vb-pc17:2.1.14":	"อนฺตมโส ปณฺณสนฺถาโรปิฯ ",
"pli-tv-bi-vb-pc17:2.1.15":	"สนฺถริตฺวาติ ",
"pli-tv-bi-vb-pc17:2.1.16":	"สยํ สนฺถริตฺวาฯ ",
"pli-tv-bi-vb-pc17:2.1.17":	"สนฺถราเปตฺวาติ ",
"pli-tv-bi-vb-pc17:2.1.18":	"อญฺญํ สนฺถราเปตฺวาฯ ",
"pli-tv-bi-vb-pc17:2.1.19":	"อภินิสีเทยฺยาติ ",
"pli-tv-bi-vb-pc17:2.1.20":	"ตสฺมึ อภินิสีทติ, อาปตฺติ ปาจิตฺติยสฺสฯ ",
"pli-tv-bi-vb-pc17:2.1.21":	"อภินิปชฺเชยฺยาติ ",
"pli-tv-bi-vb-pc17:2.1.22":	"ตสฺมึ อภินิปชฺชติ, อาปตฺติ ปาจิตฺติยสฺสฯ ",
"pli-tv-bi-vb-pc17:2.2.1":	"อนาปุจฺฉิเต อนาปุจฺฉิตสญฺญา เสยฺยํ สนฺถริตฺวา วา สนฺถราเปตฺวา วา อภินิสีทติ วา อภินิปชฺชติ วา, อาปตฺติ ปาจิตฺติยสฺสฯ ",
"pli-tv-bi-vb-pc17:2.2.2":	"อนาปุจฺฉิเต เวมติกา เสยฺยํ สนฺถริตฺวา วา สนฺถราเปตฺวา วา อภินิสีทติ วา อภินิปชฺชติ วา, อาปตฺติ ปาจิตฺติยสฺสฯ ",
"pli-tv-bi-vb-pc17:2.2.3":	"อนาปุจฺฉิเต อาปุจฺฉิตสญฺญา เสยฺยํ สนฺถริตฺวา วา สนฺถราเปตฺวา วา อภินิสีทติ วา อภินิปชฺชติ วา, อาปตฺติ ปาจิตฺติยสฺสฯ ",
"pli-tv-bi-vb-pc17:2.2.4":	"อาปุจฺฉิเต อนาปุจฺฉิตสญฺญา, อาปตฺติ ทุกฺกฏสฺสฯ ",
"pli-tv-bi-vb-pc17:2.2.5":	"อาปุจฺฉิเต เวมติกา, อาปตฺติ ทุกฺกฏสฺสฯ ",
"pli-tv-bi-vb-pc17:2.2.6":	"อาปุจฺฉิเต อาปุจฺฉิตสญฺญา, อนาปตฺติฯ ",
"pli-tv-bi-vb-pc17:2.3.1":	"อนาปตฺติ—",
"pli-tv-bi-vb-pc17:2.3.2":	"อาปุจฺฉา เสยฺยํ สนฺถริตฺวา วา สนฺถราเปตฺวา วา อภินิสีทติ วา อภินิปชฺชติ วา, ",
"pli-tv-bi-vb-pc17:2.3.3":	"คิลานาย, ",
"pli-tv-bi-vb-pc17:2.3.4":	"อาปทาสุ, ",
"pli-tv-bi-vb-pc17:2.3.5":	"อุมฺมตฺติกาย, ",
"pli-tv-bi-vb-pc17:2.3.6":	"อาทิกมฺมิกายาติฯ ",
"pli-tv-bi-vb-pc17:2.3.7":	"สตฺตมสิกฺขาปทํ นิฏฺฐิตํฯ "
}	
