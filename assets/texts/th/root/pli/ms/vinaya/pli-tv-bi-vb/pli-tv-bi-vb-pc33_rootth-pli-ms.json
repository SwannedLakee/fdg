{	
"pli-tv-bi-vb-pc33:0.1":	"เถรวาท วินย ",
"pli-tv-bi-vb-pc33:0.2":	"ภิกฺขุนิวิภงฺค ",
"pli-tv-bi-vb-pc33:0.3":	"ปาจิตฺติยกณฺฑ ",
"pli-tv-bi-vb-pc33:0.4":	"ตุวฏฺฏวคฺค ",
"pli-tv-bi-vb-pc33:0.5":	"๓๓ฯ อผาสุกรณสิกฺขาปท ",
"pli-tv-bi-vb-pc33:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bi-vb-pc33:1.2":	"เตน โข ปน สมเยน ถุลฺลนนฺทา ภิกฺขุนี พหุสฺสุตา โหติ ภาณิกา วิสารทา ปฏฺฏา ธมฺมึ กถํ กาตุํฯ ",
"pli-tv-bi-vb-pc33:1.3":	"ภทฺทาปิ กาปิลานี พหุสฺสุตา โหติ ภาณิกา วิสารทา ปฏฺฏา ธมฺมึ กถํ กาตุํ อุฬารสมฺภาวิตาฯ ",
"pli-tv-bi-vb-pc33:1.4":	"มนุสฺสา—",
"pli-tv-bi-vb-pc33:1.5":	"“อยฺยา ภทฺทา กาปิลานี พหุสฺสุตา ภาณิกา วิสารทา ปฏฺฏา ธมฺมึ กถํ กาตุํ อุฬารสมฺภาวิตา”ติ ภทฺทํ กาปิลานึ ปฐมํ ปยิรุปาสิตฺวา, ปจฺฉา ถุลฺลนนฺทํ ภิกฺขุนึ ปยิรุปาสนฺติฯ ",
"pli-tv-bi-vb-pc33:1.6":	"ถุลฺลนนฺทา ภิกฺขุนี อิสฺสาปกตา—",
"pli-tv-bi-vb-pc33:1.7":	"“อิมา กิร อปฺปิจฺฉา สนฺตุฏฺฐา ปวิวิตฺตา อสํสฏฺฐา ยา อิมา สญฺญตฺติพหุลา วิญฺญตฺติพหุลา วิหรนฺตี”ติ ภทฺทาย กาปิลานิยา ปุรโต จงฺกมติปิ ติฏฺฐติปิ นิสีทติปิ เสยฺยมฺปิ กปฺเปติ อุทฺทิสติปิ อุทฺทิสาเปติปิ สชฺฌายมฺปิ กโรติฯ ",
"pli-tv-bi-vb-pc33:1.8":	"ยา ตา ภิกฺขุนิโย อปฺปิจฺฉา …เป… ตา อุชฺฌายนฺติ ขิยฺยนฺติ วิปาเจนฺติ—",
"pli-tv-bi-vb-pc33:1.9":	"“กถญฺหิ นาม อยฺยา ถุลฺลนนฺทา อยฺยาย ภทฺทาย กาปิลานิยา สญฺจิจฺจ อผาสุํ กริสฺสตี”ติ …เป… ",
"pli-tv-bi-vb-pc33:1.10":	"“สจฺจํ กิร, ภิกฺขเว, ถุลฺลนนฺทา ภิกฺขุนี ภทฺทาย กาปิลานิยา สญฺจิจฺจ อผาสุํ กโรตี”ติ? ",
"pli-tv-bi-vb-pc33:1.11":	"“สจฺจํ, ภควา”ติฯ ",
"pli-tv-bi-vb-pc33:1.12":	"วิครหิ พุทฺโธ ภควา …เป… ",
"pli-tv-bi-vb-pc33:1.13":	"กถญฺหิ นาม, ภิกฺขเว, ถุลฺลนนฺทา ภิกฺขุนี ภทฺทาย กาปิลานิยา สญฺจิจฺจ อผาสุํ กริสฺสติฯ ",
"pli-tv-bi-vb-pc33:1.14":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bi-vb-pc33:1.15":	"เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—",
"pli-tv-bi-vb-pc33:1.16.1":	"“ยา ปน ภิกฺขุนี ภิกฺขุนิยา สญฺจิจฺจ อผาสุํ กเรยฺย, ปาจิตฺติยนฺ”ติฯ ",
"pli-tv-bi-vb-pc33:2.1.1":	"ยา ปนาติ ",
"pli-tv-bi-vb-pc33:2.1.2":	"ยา ยาทิสา …เป… ",
"pli-tv-bi-vb-pc33:2.1.3":	"ภิกฺขุนีติ ",
"pli-tv-bi-vb-pc33:2.1.4":	"…เป… อยํ อิมสฺมึ อตฺเถ อธิปฺเปตา ภิกฺขุนีติฯ ",
"pli-tv-bi-vb-pc33:2.1.5":	"ภิกฺขุนิยาติ ",
"pli-tv-bi-vb-pc33:2.1.6":	"อญฺญาย ภิกฺขุนิยาฯ ",
"pli-tv-bi-vb-pc33:2.1.7":	"สญฺจิจฺจาติ ",
"pli-tv-bi-vb-pc33:2.1.8":	"ชานนฺตี สญฺชานนฺตี เจจฺจ อภิวิตริตฺวา วีติกฺกโมฯ ",
"pli-tv-bi-vb-pc33:2.1.9":	"อผาสุํ กเรยฺยาติ—",
"pli-tv-bi-vb-pc33:2.1.10":	"“อิมินา อิมิสฺสา อผาสุ ภวิสฺสตี”ติ อนาปุจฺฉา ปุรโต จงฺกมติ วา ติฏฺฐติ วา นิสีทติ วา เสยฺยํ วา กปฺเปติ อุทฺทิสติ วา อุทฺทิสาเปติ วา สชฺฌายํ วา กโรติ, อาปตฺติ ปาจิตฺติยสฺสฯ ",
"pli-tv-bi-vb-pc33:2.2.1":	"อุปสมฺปนฺนาย อุปสมฺปนฺนสญฺญา สญฺจิจฺจ อผาสุํ กโรติ, อาปตฺติ ปาจิตฺติยสฺสฯ ",
"pli-tv-bi-vb-pc33:2.2.2":	"อุปสมฺปนฺนาย เวมติกา สญฺจิจฺจ อผาสุํ กโรติ, อาปตฺติ ปาจิตฺติยสฺสฯ ",
"pli-tv-bi-vb-pc33:2.2.3":	"อุปสมฺปนฺนาย อนุปสมฺปนฺนสญฺญา สญฺจิจฺจ อผาสุํ กโรติ, อาปตฺติ ปาจิตฺติยสฺสฯ ",
"pli-tv-bi-vb-pc33:2.2.4":	"อนุปสมฺปนฺนาย สญฺจิจฺจ อผาสุํ กโรติ, อาปตฺติ ทุกฺกฏสฺสฯ ",
"pli-tv-bi-vb-pc33:2.2.5":	"อนุปสมฺปนฺนาย อุปสมฺปนฺนสญฺญา, อาปตฺติ ทุกฺกฏสฺสฯ ",
"pli-tv-bi-vb-pc33:2.2.6":	"อนุปสมฺปนฺนาย เวมติกา, อาปตฺติ ทุกฺกฏสฺสฯ ",
"pli-tv-bi-vb-pc33:2.2.7":	"อนุปสมฺปนฺนาย อนุปสมฺปนฺนสญฺญา, อาปตฺติ ทุกฺกฏสฺสฯ ",
"pli-tv-bi-vb-pc33:2.3.1":	"อนาปตฺติ—",
"pli-tv-bi-vb-pc33:2.3.2":	"น อผาสุํ กตฺตุกามา อาปุจฺฉา ปุรโต จงฺกมติ วา ติฏฺฐติ วา นิสีทติ วา เสยฺยํ วา กปฺเปติ อุทฺทิสติ วา อุทฺทิสาเปติ วา สชฺฌายํ วา กโรติ, ",
"pli-tv-bi-vb-pc33:2.3.3":	"อุมฺมตฺติกาย, ",
"pli-tv-bi-vb-pc33:2.3.4":	"อาทิกมฺมิกายาติฯ ",
"pli-tv-bi-vb-pc33:2.3.5":	"ตติยสิกฺขาปทํ นิฏฺฐิตํฯ "
}	
