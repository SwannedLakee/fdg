{	
"pli-tv-bi-vb-ss12:0.1":	"เถรวาท วินย ",
"pli-tv-bi-vb-ss12:0.2":	"ภิกฺขุนิวิภงฺค ",
"pli-tv-bi-vb-ss12:0.3":	"สงฺฆาทิเสสกณฺฑ ",
"pli-tv-bi-vb-ss12:0.4":	"๑๒ฯ ปาปสมาจารสิกฺขาปท ",
"pli-tv-bi-vb-ss12:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bi-vb-ss12:1.2":	"เตน โข ปน สมเยน ถุลฺลนนฺทาย ภิกฺขุนิยา อนฺเตวาสิกา ภิกฺขุนิโย สํสฏฺฐา วิหรนฺติ ปาปาจารา ปาปสทฺทา ปาปสิโลกา, ภิกฺขุนิสงฺฆสฺส วิเหสิกา, อญฺญมญฺญิสฺสา วชฺชปฺปฏิจฺฉาทิกาฯ ",
"pli-tv-bi-vb-ss12:1.3":	"ยา ตา ภิกฺขุนิโย อปฺปิจฺฉา …เป… ตา อุชฺฌายนฺติ ขิยฺยนฺติ วิปาเจนฺติ—",
"pli-tv-bi-vb-ss12:1.4":	"“กถญฺหิ นาม ภิกฺขุนิโย สํสฏฺฐา วิหริสฺสนฺติ ปาปาจารา ปาปสทฺทา ปาปสิโลกา ภิกฺขุนิสงฺฆสฺส วิเหสิกา อญฺญมญฺญิสฺสา วชฺชปฺปฏิจฺฉาทิกา”ติ …เป… ",
"pli-tv-bi-vb-ss12:1.5":	"“สจฺจํ กิร, ภิกฺขเว, ภิกฺขุนิโย สํสฏฺฐา วิหรนฺติ ปาปาจารา ปาปสทฺทา ปาปสิโลกา ภิกฺขุนิสงฺฆสฺส วิเหสิกา อญฺญมญฺญิสฺสา วชฺชปฺปฏิจฺฉาทิกา”ติ? ",
"pli-tv-bi-vb-ss12:1.6":	"“สจฺจํ, ภควา”ติฯ ",
"pli-tv-bi-vb-ss12:1.7":	"วิครหิ พุทฺโธ ภควา …เป… ",
"pli-tv-bi-vb-ss12:1.8":	"กถญฺหิ นาม, ภิกฺขเว, ภิกฺขุนิโย สํสฏฺฐา วิหริสฺสนฺติ ปาปาจารา ปาปสทฺทา ปาปสิโลกา, ภิกฺขุนิสงฺฆสฺส วิเหสิกา, อญฺญมญฺญิสฺสา วชฺชปฺปฏิจฺฉาทิกาฯ ",
"pli-tv-bi-vb-ss12:1.9":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bi-vb-ss12:1.10":	"เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—",
"pli-tv-bi-vb-ss12:1.11.1":	"“ภิกฺขุนิโย ปเนว สํสฏฺฐา วิหรนฺติ ปาปาจารา ปาปสทฺทา ปาปสิโลกา, ภิกฺขุนิสงฺฆสฺส วิเหสิกา, อญฺญมญฺญิสฺสา วชฺชปฺปฏิจฺฉาทิกาฯ ",
"pli-tv-bi-vb-ss12:1.12":	"ตา ภิกฺขุนิโย ภิกฺขุนีหิ เอวมสฺสุ วจนียา—",
"pli-tv-bi-vb-ss12:1.13":	"‘ภคินิโย โข สํสฏฺฐา วิหรนฺติ ปาปาจารา ปาปสทฺทา ปาปสิโลกา, ภิกฺขุนิสงฺฆสฺส วิเหสิกา อญฺญมญฺญิสฺสา วชฺชปฺปฏิจฺฉาทิกาฯ ",
"pli-tv-bi-vb-ss12:1.14":	"วิวิจฺจถาเยฺยฯ วิเวกญฺเญว ภคินีนํ สงฺโฆ วณฺเณตี’ติฯ ",
"pli-tv-bi-vb-ss12:1.15":	"เอวญฺจ ตา ภิกฺขุนิโย ภิกฺขุนีหิ วุจฺจมานา ตเถว ปคฺคเณฺหยฺยุํ, ตา ภิกฺขุนิโย ภิกฺขุนีหิ ยาวตติยํ สมนุภาสิตพฺพา ตสฺส ปฏินิสฺสคฺคายฯ ",
"pli-tv-bi-vb-ss12:1.16":	"ยาวตติยญฺเจ สมนุภาสียมานา ตํ ปฏินิสฺสชฺเชยฺยุํ, อิจฺเจตํ กุสลํ; ",
"pli-tv-bi-vb-ss12:1.17":	"โน เจ ปฏินิสฺสชฺเชยฺยุํ, อิมาปิ ภิกฺขุนิโย ยาวตติยกํ ธมฺมํ อาปนฺนา นิสฺสารณียํ สงฺฆาทิเสสนฺ”ติฯ ",
"pli-tv-bi-vb-ss12:2.1.1":	"ภิกฺขุนิโย ปเนวาติ ",
"pli-tv-bi-vb-ss12:2.1.2":	"อุปสมฺปนฺนาโย วุจฺจนฺติฯ ",
"pli-tv-bi-vb-ss12:2.1.3":	"สํสฏฺฐา วิหรนฺตีติ ",
"pli-tv-bi-vb-ss12:2.1.4":	"สํสฏฺฐา นาม อนนุโลมิเกน กายิกวาจสิเกน สํสฏฺฐา วิหรนฺติฯ ",
"pli-tv-bi-vb-ss12:2.1.5":	"ปาปาจาราติ ",
"pli-tv-bi-vb-ss12:2.1.6":	"ปาปเกน อาจาเรน สมนฺนาคตาฯ ",
"pli-tv-bi-vb-ss12:2.1.7":	"ปาปสทฺทาติ ",
"pli-tv-bi-vb-ss12:2.1.8":	"ปาปเกน กิตฺติสทฺเทน อพฺภุคฺคตาฯ ",
"pli-tv-bi-vb-ss12:2.1.9":	"ปาปสิโลกาติ ",
"pli-tv-bi-vb-ss12:2.1.10":	"ปาปเกน มิจฺฉาชีเวน ชีวิตํ กปฺเปนฺติฯ ",
"pli-tv-bi-vb-ss12:2.1.11":	"ภิกฺขุนิสงฺฆสฺส วิเหสิกาติ ",
"pli-tv-bi-vb-ss12:2.1.12":	"อญฺญมญฺญิสฺสา กมฺเม กรียมาเน ปฏิกฺโกสนฺติฯ ",
"pli-tv-bi-vb-ss12:2.1.13":	"อญฺญมญฺญิสฺสา วชฺชปฺปฏิจฺฉาทิกาติ ",
"pli-tv-bi-vb-ss12:2.1.14":	"อญฺญมญฺญํ วชฺชํ ปฏิจฺฉาเทนฺติฯ ",
"pli-tv-bi-vb-ss12:2.1.15":	"ตา ภิกฺขุนิโยติ ",
"pli-tv-bi-vb-ss12:2.1.16":	"ยา ตา สํสฏฺฐา ภิกฺขุนิโยฯ ",
"pli-tv-bi-vb-ss12:2.1.17":	"ภิกฺขุนีหีติ ",
"pli-tv-bi-vb-ss12:2.1.18":	"อญฺญาหิ ภิกฺขุนีหิฯ ยา ปสฺสนฺติ ยา สุณนฺติ ตาหิ วตฺตพฺพา—",
"pli-tv-bi-vb-ss12:2.1.19":	"“ภคินิโย โข สํสฏฺฐา วิหรนฺติ ปาปาจารา ปาปสทฺทา ปาปสิโลกา, ภิกฺขุนิสงฺฆสฺส วิเหสิกา, อญฺญมญฺญิสฺสา วชฺชปฺปฏิจฺฉาทิกาฯ ",
"pli-tv-bi-vb-ss12:2.1.20":	"วิวิจฺจถาเยฺยฯ วิเวกญฺเญว ภคินีนํ สงฺโฆ วณฺเณตี”ติฯ ",
"pli-tv-bi-vb-ss12:2.1.21":	"ทุติยมฺปิ วตฺตพฺพาฯ ",
"pli-tv-bi-vb-ss12:2.1.22":	"ตติยมฺปิ วตฺตพฺพาฯ ",
"pli-tv-bi-vb-ss12:2.1.23":	"สเจ ปฏินิสฺสชฺชนฺติ, อิจฺเจตํ กุสลํ; ",
"pli-tv-bi-vb-ss12:2.1.24":	"โน เจ ปฏินิสฺสชฺชนฺติ, อาปตฺติ ทุกฺกฏสฺสฯ ",
"pli-tv-bi-vb-ss12:2.1.25":	"สุตฺวา น วทนฺติ, อาปตฺติ ทุกฺกฏสฺสฯ ",
"pli-tv-bi-vb-ss12:2.1.26":	"ตา ภิกฺขุนิโย สงฺฆมชฺฌมฺปิ อากฑฺฒิตฺวา วตฺตพฺพา—",
"pli-tv-bi-vb-ss12:2.1.27":	"“ภคินิโย โข สํสฏฺฐา วิหรนฺติ ปาปาจารา ปาปสทฺทา ปาปสิโลกา, ภิกฺขุนิสงฺฆสฺส วิเหสิกา, อญฺญมญฺญิสฺสา วชฺชปฺปฏิจฺฉาทิกาฯ ",
"pli-tv-bi-vb-ss12:2.1.28":	"วิวิจฺจถาเยฺยฯ วิเวกญฺเญว ภคินีนํ สงฺโฆ วณฺเณตี”ติฯ ",
"pli-tv-bi-vb-ss12:2.1.29":	"ทุติยมฺปิ วตฺตพฺพาฯ ",
"pli-tv-bi-vb-ss12:2.1.30":	"ตติยมฺปิ วตฺตพฺพาฯ ",
"pli-tv-bi-vb-ss12:2.1.31":	"สเจ ปฏินิสฺสชฺชนฺติ, อิจฺเจตํ กุสลํ; ",
"pli-tv-bi-vb-ss12:2.1.32":	"โน เจ ปฏินิสฺสชฺชนฺติ, อาปตฺติ ทุกฺกฏสฺสฯ ",
"pli-tv-bi-vb-ss12:2.1.33":	"ตา ภิกฺขุนิโย สมนุภาสิตพฺพาฯ ",
"pli-tv-bi-vb-ss12:2.1.34":	"เอวญฺจ ปน, ภิกฺขเว, สมนุภาสิตพฺพาฯ ",
"pli-tv-bi-vb-ss12:2.1.35":	"พฺยตฺตาย ภิกฺขุนิยา ปฏิพลาย สงฺโฆ ญาเปตพฺโพ—",
"pli-tv-bi-vb-ss12:2.1.36":	"“สุณาตุ เม, อเยฺย, สงฺโฆฯ ",
"pli-tv-bi-vb-ss12:2.1.37":	"อิตฺถนฺนามา จ อิตฺถนฺนามา จ ภิกฺขุนิโย สํสฏฺฐา วิหรนฺติ ปาปาจารา ปาปสทฺทา ปาปสิโลกา, ภิกฺขุนิสงฺฆสฺส วิเหสิกา, อญฺญมญฺญิสฺสา วชฺชปฺปฏิจฺฉาทิกาฯ ",
"pli-tv-bi-vb-ss12:2.1.38":	"ตา ตํ วตฺถุํ น ปฏินิสฺสชฺชนฺติฯ ",
"pli-tv-bi-vb-ss12:2.1.39":	"ยทิ สงฺฆสฺส ปตฺตกลฺลํ, สงฺโฆ อิตฺถนฺนามญฺจ อิตฺถนฺนามญฺจ ภิกฺขุนิโย สมนุภาเสยฺย ตสฺส วตฺถุสฺส ปฏินิสฺสคฺคายฯ ",
"pli-tv-bi-vb-ss12:2.1.40":	"เอสา ญตฺติฯ ",
"pli-tv-bi-vb-ss12:2.1.41":	"สุณาตุ เม, อเยฺย, สงฺโฆฯ ",
"pli-tv-bi-vb-ss12:2.1.42":	"อิตฺถนฺนามา จ อิตฺถนฺนามา จ ภิกฺขุนิโย สํสฏฺฐา วิหรนฺติ ปาปาจารา ปาปสทฺทา ปาปสิโลกา, ภิกฺขุนิสงฺฆสฺส วิเหสิกา, อญฺญมญฺญิสฺสา วชฺชปฺปฏิจฺฉาทิกาฯ ",
"pli-tv-bi-vb-ss12:2.1.43":	"ตา ตํ วตฺถุํ น ปฏินิสฺสชฺชนฺติฯ ",
"pli-tv-bi-vb-ss12:2.1.44":	"สงฺโฆ อิตฺถนฺนามญฺจ อิตฺถนฺนามญฺจ ภิกฺขุนิโย สมนุภาสติ ตสฺส วตฺถุสฺส ปฏินิสฺสคฺคายฯ ",
"pli-tv-bi-vb-ss12:2.1.45":	"ยสฺสา อยฺยาย ขมติ อิตฺถนฺนามาย จ อิตฺถนฺนามาย จ ภิกฺขุนีนํ สมนุภาสนา ตสฺส วตฺถุสฺส ปฏินิสฺสคฺคาย, สา ตุณฺหสฺส; ",
"pli-tv-bi-vb-ss12:2.1.46":	"ยสฺสา นกฺขมติ, สา ภาเสยฺยฯ ",
"pli-tv-bi-vb-ss12:2.1.47":	"ทุติยมฺปิ เอตมตฺถํ วทามิ …เป… ",
"pli-tv-bi-vb-ss12:2.1.48":	"ตติยมฺปิ เอตมตฺถํ วทามิ …เป…ฯ ",
"pli-tv-bi-vb-ss12:2.1.49":	"สมนุภฏฺฐา สงฺเฆน, อิตฺถนฺนามา จ อิตฺถนฺนามา จ ภิกฺขุนิโย ตสฺส วตฺถุสฺส ปฏินิสฺสคฺคายฯ ",
"pli-tv-bi-vb-ss12:2.1.50":	"ขมติ สงฺฆสฺส, ตสฺมา ตุณฺหี, เอวเมตํ ธารยามี”ติฯ ",
"pli-tv-bi-vb-ss12:2.1.51":	"ญตฺติยา ทุกฺกฏํ, ",
"pli-tv-bi-vb-ss12:2.1.52":	"ทฺวีหิ กมฺมวาจาหิ ถุลฺลจฺจยา, ",
"pli-tv-bi-vb-ss12:2.1.53":	"กมฺมวาจาปริโยสาเน อาปตฺติ สงฺฆาทิเสสสฺสฯ ",
"pli-tv-bi-vb-ss12:2.1.54":	"สงฺฆาทิเสสํ อชฺฌาปชฺชนฺตีนํ ญตฺติยา ทุกฺกฏํ ทฺวีหิ กมฺมวาจาหิ ถุลฺลจฺจยา ปฏิปฺปสฺสมฺภนฺติฯ ",
"pli-tv-bi-vb-ss12:2.1.55":	"เทฺว ติโสฺส เอกโต สมนุภาสิตพฺพาฯ ตตุตฺตริ น สมนุภาสิตพฺพาฯ ",
"pli-tv-bi-vb-ss12:2.1.56":	"อิมาปิ ภิกฺขุนิโยติ ",
"pli-tv-bi-vb-ss12:2.1.57":	"ปุริมาโย อุปาทาย วุจฺจนฺติฯ ",
"pli-tv-bi-vb-ss12:2.1.58":	"ยาวตติยกนฺติ ",
"pli-tv-bi-vb-ss12:2.1.59":	"ยาวตติยํ สมนุภาสนาย อาปชฺชนฺติ, น สห วตฺถุชฺฌาจาราฯ ",
"pli-tv-bi-vb-ss12:2.1.60":	"นิสฺสารณียนฺติ ",
"pli-tv-bi-vb-ss12:2.1.61":	"สงฺฆมฺหา นิสฺสารียติฯ ",
"pli-tv-bi-vb-ss12:2.1.62":	"สงฺฆาทิเสโสติ ",
"pli-tv-bi-vb-ss12:2.1.63":	"…เป… เตนปิ วุจฺจติ สงฺฆาทิเสโสติฯ ",
"pli-tv-bi-vb-ss12:2.2.1":	"ธมฺมกมฺเม ธมฺมกมฺมสญฺญา น ปฏินิสฺสชฺชนฺติ, อาปตฺติ สงฺฆาทิเสสสฺสฯ ",
"pli-tv-bi-vb-ss12:2.2.2":	"ธมฺมกมฺเม เวมติกา น ปฏินิสฺสชฺชนฺติ, อาปตฺติ สงฺฆาทิเสสสฺสฯ ",
"pli-tv-bi-vb-ss12:2.2.3":	"ธมฺมกมฺเม อธมฺมกมฺมสญฺญา น ปฏินิสฺสชฺชนฺติ, อาปตฺติ สงฺฆาทิเสสสฺสฯ ",
"pli-tv-bi-vb-ss12:2.2.4":	"อธมฺมกมฺเม ธมฺมกมฺมสญฺญา, อาปตฺติ ทุกฺกฏสฺสฯ ",
"pli-tv-bi-vb-ss12:2.2.5":	"อธมฺมกมฺเม เวมติกา, อาปตฺติ ทุกฺกฏสฺสฯ ",
"pli-tv-bi-vb-ss12:2.2.6":	"อธมฺมกมฺเม อธมฺมกมฺมสญฺญา, อาปตฺติ ทุกฺกฏสฺสฯ ",
"pli-tv-bi-vb-ss12:2.3.1":	"อนาปตฺติ—",
"pli-tv-bi-vb-ss12:2.3.2":	"อสมนุภาสนฺตีนํ, ",
"pli-tv-bi-vb-ss12:2.3.3":	"ปฏินิสฺสชฺชนฺตีนํ, ",
"pli-tv-bi-vb-ss12:2.3.4":	"อุมฺมตฺติกานํ, ",
"pli-tv-bi-vb-ss12:2.3.5":	"อาทิกมฺมิกานนฺติฯ ",
"pli-tv-bi-vb-ss12:2.3.6":	"นวมสงฺฆาทิเสสสิกฺขาปทํ นิฏฺฐิตํฯ "
}	
