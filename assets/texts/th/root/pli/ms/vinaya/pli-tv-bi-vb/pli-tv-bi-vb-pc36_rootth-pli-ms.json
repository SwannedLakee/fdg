{	
"pli-tv-bi-vb-pc36:0.1":	"เถรวาท วินย ",
"pli-tv-bi-vb-pc36:0.2":	"ภิกฺขุนิวิภงฺค ",
"pli-tv-bi-vb-pc36:0.3":	"ปาจิตฺติยกณฺฑ ",
"pli-tv-bi-vb-pc36:0.4":	"ตุวฏฺฏวคฺค ",
"pli-tv-bi-vb-pc36:0.5":	"๓๖ฯ สํสฏฺฐสิกฺขาปท ",
"pli-tv-bi-vb-pc36:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bi-vb-pc36:1.2":	"เตน โข ปน สมเยน จณฺฑกาฬี ภิกฺขุนี สํสฏฺฐา วิหรติ คหปตินาปิ คหปติปุตฺเตนปิฯ ",
"pli-tv-bi-vb-pc36:1.3":	"ยา ตา ภิกฺขุนิโย อปฺปิจฺฉา …เป… ตา อุชฺฌายนฺติ ขิยฺยนฺติ วิปาเจนฺติ—",
"pli-tv-bi-vb-pc36:1.4":	"“กถญฺหิ นาม อยฺยา จณฺฑกาฬี สํสฏฺฐา วิหริสฺสติ คหปตินาปิ คหปติปุตฺเตนปี”ติ …เป… ",
"pli-tv-bi-vb-pc36:1.5":	"“สจฺจํ กิร, ภิกฺขเว, จณฺฑกาฬี ภิกฺขุนี สํสฏฺฐา วิหรติ คหปตินาปิ คหปติปุตฺเตนปี”ติ? ",
"pli-tv-bi-vb-pc36:1.6":	"“สจฺจํ, ภควา”ติฯ ",
"pli-tv-bi-vb-pc36:1.7":	"วิครหิ พุทฺโธ ภควา …เป… ",
"pli-tv-bi-vb-pc36:1.8":	"กถญฺหิ นาม, ภิกฺขเว, จณฺฑกาฬี ภิกฺขุนี สํสฏฺฐา วิหริสฺสติ คหปตินาปิ คหปติปุตฺเตนปิฯ ",
"pli-tv-bi-vb-pc36:1.9":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bi-vb-pc36:1.10":	"เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—",
"pli-tv-bi-vb-pc36:1.11.1":	"“ยา ปน ภิกฺขุนี สํสฏฺฐา วิหเรยฺย คหปตินา วา คหปติปุตฺเตน วา สา ภิกฺขุนี ภิกฺขุนีหิ เอวมสฺส วจนียา—",
"pli-tv-bi-vb-pc36:1.12":	"‘มาเยฺย, สํสฏฺฐา วิหริ คหปตินาปิ คหปติปุตฺเตนปิฯ วิวิจฺจาเยฺย; วิเวกญฺเญว ภคินิยา สงฺโฆ วณฺเณตี’ติฯ ",
"pli-tv-bi-vb-pc36:1.13":	"เอวญฺจ สา ภิกฺขุนี ภิกฺขุนีหิ วุจฺจมานา ตเถว ปคฺคเณฺหยฺย, สา ภิกฺขุนี ภิกฺขุนีหิ ยาวตติยํ สมนุภาสิตพฺพา ตสฺส ปฏินิสฺสคฺคายฯ ",
"pli-tv-bi-vb-pc36:1.14":	"ยาวตติยญฺเจ สมนุภาสียมานา ตํ ปฏินิสฺสชฺเชยฺย, อิจฺเจตํ กุสลํ; โน เจ ปฏินิสฺสชฺเชยฺย, ปาจิตฺติยนฺ”ติฯ ",
"pli-tv-bi-vb-pc36:2.1.1":	"ยา ปนาติ ",
"pli-tv-bi-vb-pc36:2.1.2":	"ยา ยาทิสา …เป… ",
"pli-tv-bi-vb-pc36:2.1.3":	"ภิกฺขุนีติ ",
"pli-tv-bi-vb-pc36:2.1.4":	"…เป… อยํ อิมสฺมึ อตฺเถ อธิปฺเปตา ภิกฺขุนีติฯ ",
"pli-tv-bi-vb-pc36:2.1.5":	"สํสฏฺฐา นาม ",
"pli-tv-bi-vb-pc36:2.1.6":	"อนนุโลมิเกน กายิกวาจสิเกน สํสฏฺฐาฯ ",
"pli-tv-bi-vb-pc36:2.1.7":	"คหปติ นาม ",
"pli-tv-bi-vb-pc36:2.1.8":	"โย โกจิ อคารํ อชฺฌาวสติฯ ",
"pli-tv-bi-vb-pc36:2.1.9":	"คหปติปุตฺโต นาม ",
"pli-tv-bi-vb-pc36:2.1.10":	"เย เกจิ ปุตฺตภาตโรฯ ",
"pli-tv-bi-vb-pc36:2.1.11":	"สา ภิกฺขุนีติ ",
"pli-tv-bi-vb-pc36:2.1.12":	"ยา สา สํสฏฺฐา ภิกฺขุนีฯ ",
"pli-tv-bi-vb-pc36:2.1.13":	"ภิกฺขุนีหีติ ",
"pli-tv-bi-vb-pc36:2.1.14":	"อญฺญาหิ ภิกฺขุนีหิฯ ยา ปสฺสนฺติ ยา สุณนฺติ ตาหิ วตฺตพฺพา—",
"pli-tv-bi-vb-pc36:2.1.15":	"“มาเยฺย, สํสฏฺฐา วิหริ คหปตินาปิ คหปติปุตฺเตนปิฯ ",
"pli-tv-bi-vb-pc36:2.1.16":	"วิวิจฺจาเยฺย; ",
"pli-tv-bi-vb-pc36:2.1.17":	"วิเวกญฺเญว ภคินิยา สงฺโฆ วณฺเณตี”ติฯ ",
"pli-tv-bi-vb-pc36:2.1.18":	"ทุติยมฺปิ วตฺตพฺพาฯ ",
"pli-tv-bi-vb-pc36:2.1.19":	"ตติยมฺปิ วตฺตพฺพาฯ ",
"pli-tv-bi-vb-pc36:2.1.20":	"สเจ ปฏินิสฺสชฺชติ, อิจฺเจตํ กุสลํ; ",
"pli-tv-bi-vb-pc36:2.1.21":	"โน เจ ปฏินิสฺสชฺชติ, อาปตฺติ ทุกฺกฏสฺสฯ ",
"pli-tv-bi-vb-pc36:2.1.22":	"สุตฺวา น วทนฺติ, อาปตฺติ ทุกฺกฏสฺสฯ ",
"pli-tv-bi-vb-pc36:2.1.23":	"สา ภิกฺขุนี สงฺฆมชฺฌมฺปิ อากฑฺฒิตฺวา วตฺตพฺพา—",
"pli-tv-bi-vb-pc36:2.1.24":	"“มาเยฺย, สํสฏฺฐา วิหริ คหปตินาปิ คหปติปุตฺเตนปิฯ ",
"pli-tv-bi-vb-pc36:2.1.25":	"วิวิจฺจาเยฺย; ",
"pli-tv-bi-vb-pc36:2.1.26":	"วิเวกญฺเญว ภคินิยา สงฺโฆ วณฺเณตี”ติฯ ",
"pli-tv-bi-vb-pc36:2.1.27":	"ทุติยมฺปิ วตฺตพฺพาฯ ",
"pli-tv-bi-vb-pc36:2.1.28":	"ตติยมฺปิ วตฺตพฺพาฯ ",
"pli-tv-bi-vb-pc36:2.1.29":	"สเจ ปฏินิสฺสชฺชติ, อิจฺเจตํ กุสลํ; ",
"pli-tv-bi-vb-pc36:2.1.30":	"โน เจ ปฏินิสฺสชฺชติ, อาปตฺติ ทุกฺกฏสฺสฯ ",
"pli-tv-bi-vb-pc36:2.1.31":	"สา ภิกฺขุนี สมนุภาสิตพฺพาฯ ",
"pli-tv-bi-vb-pc36:2.1.32":	"“เอวญฺจ ปน, ภิกฺขเว, สมนุภาสิตพฺพาฯ ",
"pli-tv-bi-vb-pc36:2.1.33":	"พฺยตฺตาย ภิกฺขุนิยา ปฏิพลาย สงฺโฆ ญาเปตพฺโพ—",
"pli-tv-bi-vb-pc36:2.1.34":	"‘สุณาตุ เม, อเยฺย, สงฺโฆฯ ",
"pli-tv-bi-vb-pc36:2.1.35":	"อยํ อิตฺถนฺนามา ภิกฺขุนี สํสฏฺฐา วิหรติ คหปตินาปิ คหปติปุตฺเตนปิฯ ",
"pli-tv-bi-vb-pc36:2.1.36":	"สา ตํ วตฺถุํ น ปฏินิสฺสชฺชติฯ ",
"pli-tv-bi-vb-pc36:2.1.37":	"ยทิ สงฺฆสฺส ปตฺตกลฺลํ, สงฺโฆ อิตฺถนฺนามํ ภิกฺขุนึ สมนุภาเสยฺย ตสฺส วตฺถุสฺส ปฏินิสฺสคฺคายฯ ",
"pli-tv-bi-vb-pc36:2.1.38":	"เอสา ญตฺติฯ ",
"pli-tv-bi-vb-pc36:2.1.39":	"สุณาตุ เม, อเยฺย, สงฺโฆฯ ",
"pli-tv-bi-vb-pc36:2.1.40":	"อยํ อิตฺถนฺนามา ภิกฺขุนี สํสฏฺฐา วิหรติ คหปตินาปิ คหปติปุตฺเตนปิฯ ",
"pli-tv-bi-vb-pc36:2.1.41":	"สา ตํ วตฺถุํ น ปฏินิสฺสชฺชติฯ ",
"pli-tv-bi-vb-pc36:2.1.42":	"สงฺโฆ อิตฺถนฺนามํ ภิกฺขุนึ สมนุภาสติ ตสฺส วตฺถุสฺส ปฏินิสฺสคฺคายฯ ",
"pli-tv-bi-vb-pc36:2.1.43":	"ยสฺสา อยฺยาย ขมติ อิตฺถนฺนามาย ภิกฺขุนิยา สมนุภาสนา ตสฺส วตฺถุสฺส ปฏินิสฺสคฺคาย, สา ตุณฺหสฺส; ",
"pli-tv-bi-vb-pc36:2.1.44":	"ยสฺสา นกฺขมติ, สา ภาเสยฺยฯ ",
"pli-tv-bi-vb-pc36:2.1.45":	"ทุติยมฺปิ เอตมตฺถํ วทามิ …เป… ",
"pli-tv-bi-vb-pc36:2.1.46":	"ตติยมฺปิ เอตมตฺถํ วทามิ …เป…ฯ ",
"pli-tv-bi-vb-pc36:2.1.47":	"สมนุภฏฺฐา สงฺเฆน อิตฺถนฺนามา ภิกฺขุนี ตสฺส วตฺถุสฺส ปฏินิสฺสคฺคาย; ",
"pli-tv-bi-vb-pc36:2.1.48":	"ขมติ สงฺฆสฺส, ตสฺมา ตุณฺหี, เอวเมตํ ธารยามี’”ติฯ ",
"pli-tv-bi-vb-pc36:2.1.49":	"ญตฺติยา ทุกฺกฏํฯ ",
"pli-tv-bi-vb-pc36:2.1.50":	"ทฺวีหิ กมฺมวาจาหิ ทุกฺกฏาฯ ",
"pli-tv-bi-vb-pc36:2.1.51":	"กมฺมวาจาปริโยสาเน อาปตฺติ ปาจิตฺติยสฺสฯ ",
"pli-tv-bi-vb-pc36:2.2.1":	"ธมฺมกมฺเม ธมฺมกมฺมสญฺญา น ปฏินิสฺสชฺชติ, อาปตฺติ ปาจิตฺติยสฺสฯ ",
"pli-tv-bi-vb-pc36:2.2.2":	"ธมฺมกมฺเม เวมติกา น ปฏินิสฺสชฺชติ, อาปตฺติ ปาจิตฺติยสฺสฯ ",
"pli-tv-bi-vb-pc36:2.2.3":	"ธมฺมกมฺเม อธมฺมกมฺมสญฺญา น ปฏินิสฺสชฺชติ, อาปตฺติ ปาจิตฺติยสฺสฯ ",
"pli-tv-bi-vb-pc36:2.2.4":	"อธมฺมกมฺเม ธมฺมกมฺมสญฺญา, อาปตฺติ ทุกฺกฏสฺสฯ ",
"pli-tv-bi-vb-pc36:2.2.5":	"อธมฺมกมฺเม เวมติกา, อาปตฺติ ทุกฺกฏสฺสฯ ",
"pli-tv-bi-vb-pc36:2.2.6":	"อธมฺมกมฺเม อธมฺมกมฺมสญฺญา, อาปตฺติ ทุกฺกฏสฺสฯ ",
"pli-tv-bi-vb-pc36:2.3.1":	"อนาปตฺติ—",
"pli-tv-bi-vb-pc36:2.3.2":	"อสมนุภาสนฺติยา, ",
"pli-tv-bi-vb-pc36:2.3.3":	"ปฏินิสฺสชฺชนฺติยา, ",
"pli-tv-bi-vb-pc36:2.3.4":	"อุมฺมตฺติกาย, ",
"pli-tv-bi-vb-pc36:2.3.5":	"อาทิกมฺมิกายาติฯ ",
"pli-tv-bi-vb-pc36:2.3.6":	"ฉฏฺฐสิกฺขาปทํ นิฏฺฐิตํฯ "
}	
