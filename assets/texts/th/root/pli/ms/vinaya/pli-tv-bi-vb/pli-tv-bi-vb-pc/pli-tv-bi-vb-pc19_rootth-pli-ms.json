{	
"pli-tv-bi-vb-pc19:0.1":	"เถรวาท วินย ",
"pli-tv-bi-vb-pc19:0.2":	"ภิกฺขุนิวิภงฺค ",
"pli-tv-bi-vb-pc19:0.3":	"ปาจิตฺติยกณฺฑ ",
"pli-tv-bi-vb-pc19:0.4":	"รตฺตนฺธการวคฺค ",
"pli-tv-bi-vb-pc19:0.5":	"๑๙ฯ ปรอภิสปนสิกฺขาปท ",
"pli-tv-bi-vb-pc19:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bi-vb-pc19:1.2":	"เตน โข ปน สมเยน ภิกฺขุนิโย อตฺตโน ภณฺฑกํ อปสฺสนฺติโย จณฺฑกาฬึ ภิกฺขุนึ เอตทโวจุํ—",
"pli-tv-bi-vb-pc19:1.3":	"“อปาเยฺย, อมฺหากํ ภณฺฑกํ ปเสฺสยฺยาสี”ติ? ",
"pli-tv-bi-vb-pc19:1.4":	"จณฺฑกาฬี ภิกฺขุนี อุชฺฌายติ ขิยฺยติ วิปาเจติ—",
"pli-tv-bi-vb-pc19:1.5":	"“อหเมว นูน โจรี, อหเมว นูน อลชฺชินี, ยา อยฺยาโย อตฺตโน ภณฺฑกํ อปสฺสนฺติโย ตา มํ เอวมาหํสุ—",
"pli-tv-bi-vb-pc19:1.6":	"‘อปาเยฺย, อมฺหากํ ภณฺฑกํ ปเสฺสยฺยาสี’ติ? ",
"pli-tv-bi-vb-pc19:1.7":	"สจาหํ, อเยฺย, ตุมฺหากํ ภณฺฑกํ คณฺหามิ, อสฺสมณี โหมิ, พฺรหฺมจริยา จวามิ, นิรยํ อุปปชฺชามิ; ",
"pli-tv-bi-vb-pc19:1.8":	"ยา ปน มํ อภูเตน เอวมาห สาปิ อสฺสมณี โหตุ, พฺรหฺมจริยา จวตุ, นิรยํ อุปปชฺชตู”ติฯ ",
"pli-tv-bi-vb-pc19:1.9":	"ยา ตา ภิกฺขุนิโย อปฺปิจฺฉา …เป… ตา อุชฺฌายนฺติ ขิยฺยนฺติ วิปาเจนฺติ—",
"pli-tv-bi-vb-pc19:1.10":	"“กถญฺหิ นาม อยฺยา จณฺฑกาฬี อตฺตานมฺปิ ปรมฺปิ นิรเยนปิ พฺรหฺมจริเยนปิ อภิสปิสฺสตี”ติ …เป… ",
"pli-tv-bi-vb-pc19:1.11":	"“สจฺจํ กิร, ภิกฺขเว, จณฺฑกาฬี ภิกฺขุนี อตฺตานมฺปิ ปรมฺปิ นิรเยนปิ พฺรหฺมจริเยนปิ อภิสปตี”ติ? ",
"pli-tv-bi-vb-pc19:1.12":	"“สจฺจํ, ภควา”ติฯ ",
"pli-tv-bi-vb-pc19:1.13":	"วิครหิ พุทฺโธ ภควา …เป… ",
"pli-tv-bi-vb-pc19:1.14":	"กถญฺหิ นาม, ภิกฺขเว, จณฺฑกาฬี ภิกฺขุนี อตฺตานมฺปิ ปรมฺปิ นิรเยนปิ พฺรหฺมจริเยนปิ อภิสปิสฺสติฯ ",
"pli-tv-bi-vb-pc19:1.15":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bi-vb-pc19:1.16":	"เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—",
"pli-tv-bi-vb-pc19:1.17.1":	"“ยา ปน ภิกฺขุนี อตฺตานํ วา ปรํ วา นิรเยน วา พฺรหฺมจริเยน วา อภิสเปยฺย, ปาจิตฺติยนฺ”ติฯ ",
"pli-tv-bi-vb-pc19:2.1.1":	"ยา ปนาติ ",
"pli-tv-bi-vb-pc19:2.1.2":	"ยา ยาทิสา …เป… ",
"pli-tv-bi-vb-pc19:2.1.3":	"ภิกฺขุนีติ ",
"pli-tv-bi-vb-pc19:2.1.4":	"…เป… อยํ อิมสฺมึ อตฺเถ อธิปฺเปตา ภิกฺขุนีติฯ ",
"pli-tv-bi-vb-pc19:2.1.5":	"อตฺตานนฺติ ",
"pli-tv-bi-vb-pc19:2.1.6":	"ปจฺจตฺตํฯ ",
"pli-tv-bi-vb-pc19:2.1.7":	"ปรนฺติ ",
"pli-tv-bi-vb-pc19:2.1.8":	"อุปสมฺปนฺนํฯ ",
"pli-tv-bi-vb-pc19:2.1.9":	"นิรเยน วา พฺรหฺมจริเยน วา อภิสปติ, อาปตฺติ ปาจิตฺติยสฺสฯ ",
"pli-tv-bi-vb-pc19:2.2.1":	"อุปสมฺปนฺนาย อุปสมฺปนฺนสญฺญา นิรเยน วา พฺรหฺมจริเยน วา อภิสปติ, อาปตฺติ ปาจิตฺติยสฺสฯ ",
"pli-tv-bi-vb-pc19:2.2.2":	"อุปสมฺปนฺนาย เวมติกา นิรเยน วา พฺรหฺมจริเยน วา อภิสปติ, อาปตฺติ ปาจิตฺติยสฺสฯ ",
"pli-tv-bi-vb-pc19:2.2.3":	"อุปสมฺปนฺนาย อนุปสมฺปนฺนสญฺญา นิรเยน วา พฺรหฺมจริเยน วา อภิสปติ, อาปตฺติ ปาจิตฺติยสฺสฯ ",
"pli-tv-bi-vb-pc19:2.2.4":	"ติรจฺฉานโยนิยา วา เปตฺติวิสเยน วา มนุสฺสโทภคฺเคน วา อภิสปติ, อาปตฺติ ทุกฺกฏสฺสฯ ",
"pli-tv-bi-vb-pc19:2.2.5":	"อนุปสมฺปนฺนํ อภิสปติ, อาปตฺติ ทุกฺกฏสฺสฯ ",
"pli-tv-bi-vb-pc19:2.2.6":	"อนุปสมฺปนฺนาย อุปสมฺปนฺนสญฺญา, อาปตฺติ ทุกฺกฏสฺสฯ ",
"pli-tv-bi-vb-pc19:2.2.7":	"อนุปสมฺปนฺนาย เวมติกา, อาปตฺติ ทุกฺกฏสฺสฯ ",
"pli-tv-bi-vb-pc19:2.2.8":	"อนุปสมฺปนฺนาย อนุปสมฺปนฺนสญฺญา, อาปตฺติ ทุกฺกฏสฺสฯ ",
"pli-tv-bi-vb-pc19:2.3.1":	"อนาปตฺติ—",
"pli-tv-bi-vb-pc19:2.3.2":	"อตฺถปุเรกฺขาราย, ",
"pli-tv-bi-vb-pc19:2.3.3":	"ธมฺมปุเรกฺขาราย, ",
"pli-tv-bi-vb-pc19:2.3.4":	"อนุสาสนิปุเรกฺขาราย, ",
"pli-tv-bi-vb-pc19:2.3.5":	"อุมฺมตฺติกาย, ",
"pli-tv-bi-vb-pc19:2.3.6":	"อาทิกมฺมิกายาติฯ ",
"pli-tv-bi-vb-pc19:2.3.7":	"นวมสิกฺขาปทํ นิฏฺฐิตํฯ "
}	
