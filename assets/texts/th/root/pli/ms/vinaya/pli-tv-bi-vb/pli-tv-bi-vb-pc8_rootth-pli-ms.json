{	
"pli-tv-bi-vb-pc8:0.1":	"เถรวาท วินย ",
"pli-tv-bi-vb-pc8:0.2":	"ภิกฺขุนิวิภงฺค ",
"pli-tv-bi-vb-pc8:0.3":	"ปาจิตฺติยกณฺฑ ",
"pli-tv-bi-vb-pc8:0.4":	"ลสุณวคฺค ",
"pli-tv-bi-vb-pc8:0.5":	"๘ฯ อุจฺจารฉฑฺฑนสิกฺขาปท ",
"pli-tv-bi-vb-pc8:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bi-vb-pc8:1.2":	"เตน โข ปน สมเยน อญฺญตโร พฺราหฺมโณ นิพฺพิฏฺฐราชภโฏ “ตญฺเญว ภฏปถํ ยาจิสฺสามี”ติ สีสํ นหายิตฺวา ภิกฺขุนุปสฺสยํ นิสฺสาย ราชกุลํ คจฺฉติฯ ",
"pli-tv-bi-vb-pc8:1.3":	"อญฺญตรา ภิกฺขุนี กฏาเห วจฺจํ กตฺวา ติโรกุฏฺเฏ ฉฑฺเฑนฺตี ตสฺส พฺราหฺมณสฺส มตฺถเก อาสุมฺภิฯ ",
"pli-tv-bi-vb-pc8:1.4":	"อถ โข โส พฺราหฺมโณ อุชฺฌายติ ขิยฺยติ วิปาเจติ—",
"pli-tv-bi-vb-pc8:1.5":	"“อสฺสมณิโย อิมา มุณฺฑา พนฺธกินิโยฯ ",
"pli-tv-bi-vb-pc8:1.6":	"กถญฺหิ นาม คูถกฏาหํ มตฺถเก อาสุมฺภิสฺสนฺติฯ ",
"pli-tv-bi-vb-pc8:1.7":	"อิมาสํ อุปสฺสยํ ฌาเปสฺสามี”ติฯ ",
"pli-tv-bi-vb-pc8:1.8":	"อุมฺมุกํ คเหตฺวา อุปสฺสยํ ปวิสติฯ ",
"pli-tv-bi-vb-pc8:1.9":	"อญฺญตโร อุปาสโก อุปสฺสยา นิกฺขมนฺโต อทฺทส ตํ พฺราหฺมณํ อุมฺมุกํ คเหตฺวา อุปสฺสยํ ปวิสนฺตํฯ ",
"pli-tv-bi-vb-pc8:1.10":	"ทิสฺวาน ตํ พฺราหฺมณํ เอตทโวจ—",
"pli-tv-bi-vb-pc8:1.11":	"“กิสฺส ตฺวํ, โภ, อุมฺมุกํ คเหตฺวา อุปสฺสยํ ปวิสสี”ติ? ",
"pli-tv-bi-vb-pc8:1.12":	"“อิมา มํ, โภ, มุณฺฑา พนฺธกินิโย คูถกฏาหํ มตฺถเก อาสุมฺภึสุฯ ",
"pli-tv-bi-vb-pc8:1.13":	"อิมาสํ อุปสฺสยํ ฌาเปสฺสามี”ติฯ ",
"pli-tv-bi-vb-pc8:1.14":	"“คจฺฉ, โภ พฺราหฺมณ, มงฺคลํ เอตํฯ ",
"pli-tv-bi-vb-pc8:1.15":	"สหสฺสํ ลจฺฉสิ ตญฺจ ภฏปถนฺ”ติฯ ",
"pli-tv-bi-vb-pc8:1.16":	"อถ โข โส พฺราหฺมโณ สีสํ นหายิตฺวา ราชกุลํ คนฺตฺวา สหสฺสํ อลตฺถ ตญฺจ ภฏปถํฯ ",
"pli-tv-bi-vb-pc8:1.17":	"อถ โข โส อุปาสโก อุปสฺสยํ ปวิสิตฺวา ภิกฺขุนีนํ เอตมตฺถํ อาโรเจตฺวา ปริภาสิฯ ",
"pli-tv-bi-vb-pc8:1.18":	"ยา ตา ภิกฺขุนิโย อปฺปิจฺฉา …เป… ตา อุชฺฌายนฺติ ขิยฺยนฺติ วิปาเจนฺติ—",
"pli-tv-bi-vb-pc8:1.19":	"“กถญฺหิ นาม ภิกฺขุนิโย อุจฺจารํ ติโรกุฏฺเฏ ฉฑฺเฑสฺสนฺตี”ติ …เป… ",
"pli-tv-bi-vb-pc8:1.20":	"“สจฺจํ กิร, ภิกฺขเว, ภิกฺขุนิโย อุจฺจารํ ติโรกุฏฺเฏ ฉฑฺเฑนฺตี”ติ? ",
"pli-tv-bi-vb-pc8:1.21":	"“สจฺจํ, ภควา”ติฯ ",
"pli-tv-bi-vb-pc8:1.22":	"วิครหิ พุทฺโธ ภควา …เป… ",
"pli-tv-bi-vb-pc8:1.23":	"กถญฺหิ นาม, ภิกฺขเว, ภิกฺขุนิโย อุจฺจารํ ติโรกุฏฺเฏ ฉฑฺเฑสฺสนฺติฯ ",
"pli-tv-bi-vb-pc8:1.24":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bi-vb-pc8:1.25":	"เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—",
"pli-tv-bi-vb-pc8:1.26.1":	"“ยา ปน ภิกฺขุนี อุจฺจารํ วา ปสฺสาวํ วา สงฺการํ วา วิฆาสํ วา ติโรกุฏฺเฏ วา ติโรปากาเร วา ฉฑฺเฑยฺย วา ฉฑฺฑาเปยฺย วา, ปาจิตฺติยนฺ”ติฯ ",
"pli-tv-bi-vb-pc8:2.1.1":	"ยา ปนาติ ",
"pli-tv-bi-vb-pc8:2.1.2":	"ยา ยาทิสา …เป… ",
"pli-tv-bi-vb-pc8:2.1.3":	"ภิกฺขุนีติ ",
"pli-tv-bi-vb-pc8:2.1.4":	"…เป… อยํ อิมสฺมึ อตฺเถ อธิปฺเปตา ภิกฺขุนีติฯ ",
"pli-tv-bi-vb-pc8:2.1.5":	"อุจฺจาโร นาม ",
"pli-tv-bi-vb-pc8:2.1.6":	"คูโถ วุจฺจติฯ ",
"pli-tv-bi-vb-pc8:2.1.7":	"ปสฺสาโว นาม ",
"pli-tv-bi-vb-pc8:2.1.8":	"มุตฺตํ วุจฺจติฯ ",
"pli-tv-bi-vb-pc8:2.1.9":	"สงฺการํ นาม ",
"pli-tv-bi-vb-pc8:2.1.10":	"กจวรํ วุจฺจติฯ ",
"pli-tv-bi-vb-pc8:2.1.11":	"วิฆาสํ นาม ",
"pli-tv-bi-vb-pc8:2.1.12":	"จลกานิ วา อฏฺฐิกานิ วา อุจฺฉิฏฺโฐทกํ วาฯ ",
"pli-tv-bi-vb-pc8:2.1.13":	"กุฏฺโฏ นาม ",
"pli-tv-bi-vb-pc8:2.1.14":	"ตโย กุฏฺฏา— อิฏฺฐกากุฏฺโฏ, สิลากุฏฺโฏ, ทารุกุฏฺโฏฯ ",
"pli-tv-bi-vb-pc8:2.1.15":	"ปากาโร นาม ",
"pli-tv-bi-vb-pc8:2.1.16":	"ตโย ปาการา— อิฏฺฐกาปากาโร, สิลาปากาโร, ทารุปากาโรฯ ",
"pli-tv-bi-vb-pc8:2.1.17":	"ติโรกุฏฺเฏติ ",
"pli-tv-bi-vb-pc8:2.1.18":	"กุฏฺฏสฺส ปรโตฯ ",
"pli-tv-bi-vb-pc8:2.1.19":	"ติโรปากาเรติ ",
"pli-tv-bi-vb-pc8:2.1.20":	"ปาการสฺส ปรโตฯ ",
"pli-tv-bi-vb-pc8:2.1.21":	"ฉฑฺเฑยฺยาติ ",
"pli-tv-bi-vb-pc8:2.1.22":	"สยํ ฉฑฺเฑติ, อาปตฺติ ปาจิตฺติยสฺสฯ ",
"pli-tv-bi-vb-pc8:2.1.23":	"ฉฑฺฑาเปยฺยาติ ",
"pli-tv-bi-vb-pc8:2.1.24":	"อญฺญํ อาณาเปติ, อาปตฺติ ทุกฺกฏสฺสฯ ",
"pli-tv-bi-vb-pc8:2.1.25":	"สกึ อาณตฺตา พหุกมฺปิ ฉฑฺเฑติ, อาปตฺติ ปาจิตฺติยสฺสฯ ",
"pli-tv-bi-vb-pc8:2.2.1":	"อนาปตฺติ—",
"pli-tv-bi-vb-pc8:2.2.2":	"โอโลเกตฺวา ฉฑฺเฑติ, ",
"pli-tv-bi-vb-pc8:2.2.3":	"อวฬญฺเช ฉฑฺเฑติ, ",
"pli-tv-bi-vb-pc8:2.2.4":	"อุมฺมตฺติกาย, ",
"pli-tv-bi-vb-pc8:2.2.5":	"อาทิกมฺมิกายาติฯ ",
"pli-tv-bi-vb-pc8:2.2.6":	"อฏฺฐมสิกฺขาปทํ นิฏฺฐิตํฯ "
}	
