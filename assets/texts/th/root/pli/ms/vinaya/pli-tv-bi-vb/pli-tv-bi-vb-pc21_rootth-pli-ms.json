{	
"pli-tv-bi-vb-pc21:0.1":	"เถรวาท วินย ",
"pli-tv-bi-vb-pc21:0.2":	"ภิกฺขุนิวิภงฺค ",
"pli-tv-bi-vb-pc21:0.3":	"ปาจิตฺติยกณฺฑ ",
"pli-tv-bi-vb-pc21:0.4":	"นคฺควคฺค ",
"pli-tv-bi-vb-pc21:0.5":	"๒๑ฯ นคฺคสิกฺขาปท ",
"pli-tv-bi-vb-pc21:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bi-vb-pc21:1.2":	"เตน โข ปน สมเยน สมฺพหุลา ภิกฺขุนิโย อจิรวติยา นทิยา เวสิยาหิ สทฺธึ นคฺคา เอกติตฺเถ นหายนฺติฯ ",
"pli-tv-bi-vb-pc21:1.3":	"เวสิยา ตา ภิกฺขุนิโย อุปฺปณฺเฑสุํ—",
"pli-tv-bi-vb-pc21:1.4":	"“กึ นุ โข นาม ตุมฺหากํ, อเยฺย, ทหรานํ พฺรหฺมจริยํ จิณฺเณน, นนุ นาม กามา ปริภุญฺชิตพฺพาฯ ",
"pli-tv-bi-vb-pc21:1.5":	"ยทา ชิณฺณา ภวิสฺสถ ตทา พฺรหฺมจริยํ จริสฺสถฯ ",
"pli-tv-bi-vb-pc21:1.6":	"เอวํ ตุมฺหากํ อุโภ อตฺถา ปริคฺคหิตา ภวิสฺสนฺตี”ติฯ ",
"pli-tv-bi-vb-pc21:1.7":	"ภิกฺขุนิโย เวสิยาหิ อุปฺปณฺฑิยมานา มงฺกู อเหสุํฯ ",
"pli-tv-bi-vb-pc21:1.8":	"อถ โข ตา ภิกฺขุนิโย อุปสฺสยํ คนฺตฺวา ภิกฺขุนีนํ เอตมตฺถํ อาโรเจสุํฯ ",
"pli-tv-bi-vb-pc21:1.9":	"ภิกฺขุนิโย ภิกฺขูนํ เอตมตฺถํ อาโรเจสุํฯ ",
"pli-tv-bi-vb-pc21:1.10":	"ภิกฺขู ภควโต เอตมตฺถํ อาโรเจสุํฯ ",
"pli-tv-bi-vb-pc21:1.11":	"อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
"pli-tv-bi-vb-pc21:1.12":	"“เตน หิ, ภิกฺขเว, ภิกฺขุนีนํ สิกฺขาปทํ ปญฺญเปสฺสามิ ทส อตฺถวเส ปฏิจฺจ—",
"pli-tv-bi-vb-pc21:1.13":	"สงฺฆสุฏฺฐุตาย …เป… ",
"pli-tv-bi-vb-pc21:1.14":	"วินยานุคฺคหายฯ ",
"pli-tv-bi-vb-pc21:1.15":	"เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—",
"pli-tv-bi-vb-pc21:1.16.1":	"“ยา ปน ภิกฺขุนี นคฺคา นหาเยยฺย, ปาจิตฺติยนฺ”ติฯ ",
"pli-tv-bi-vb-pc21:2.1.1":	"ยา ปนาติ ",
"pli-tv-bi-vb-pc21:2.1.2":	"ยา ยาทิสา …เป… ",
"pli-tv-bi-vb-pc21:2.1.3":	"ภิกฺขุนีติ ",
"pli-tv-bi-vb-pc21:2.1.4":	"…เป… อยํ อิมสฺมึ อตฺเถ อธิปฺเปตา ภิกฺขุนีติฯ ",
"pli-tv-bi-vb-pc21:2.1.5":	"นคฺคา นหาเยยฺยาติ ",
"pli-tv-bi-vb-pc21:2.1.6":	"อนิวตฺถา วา อปารุตา วา นหายติ, ปโยเค ทุกฺกฏํฯ ",
"pli-tv-bi-vb-pc21:2.1.7":	"นหานปริโยสาเน อาปตฺติ ปาจิตฺติยสฺสฯ ",
"pli-tv-bi-vb-pc21:2.2.1":	"อนาปตฺติ—",
"pli-tv-bi-vb-pc21:2.2.2":	"อจฺฉินฺนจีวริกาย วา นฏฺฐจีวริกาย วา, ",
"pli-tv-bi-vb-pc21:2.2.3":	"อาปทาสุ, ",
"pli-tv-bi-vb-pc21:2.2.4":	"อุมฺมตฺติกาย, ",
"pli-tv-bi-vb-pc21:2.2.5":	"อาทิกมฺมิกายาติฯ ",
"pli-tv-bi-vb-pc21:2.2.6":	"ปฐมสิกฺขาปทํ นิฏฺฐิตํฯ "
}	
