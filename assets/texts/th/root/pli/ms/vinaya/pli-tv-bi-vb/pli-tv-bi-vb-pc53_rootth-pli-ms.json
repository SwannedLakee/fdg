{	
"pli-tv-bi-vb-pc53:0.1":	"เถรวาท วินย ",
"pli-tv-bi-vb-pc53:0.2":	"ภิกฺขุนิวิภงฺค ",
"pli-tv-bi-vb-pc53:0.3":	"ปาจิตฺติยกณฺฑ ",
"pli-tv-bi-vb-pc53:0.4":	"อารามวคฺค ",
"pli-tv-bi-vb-pc53:0.5":	"๕๓ฯ คณปริภาสนสิกฺขาปท ",
"pli-tv-bi-vb-pc53:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bi-vb-pc53:1.2":	"เตน โข ปน สมเยน จณฺฑกาฬี ภิกฺขุนี ภณฺฑนการิกา โหติ กลหการิกา วิวาทการิกา ภสฺสการิกา สงฺเฆ อธิกรณการิกาฯ ",
"pli-tv-bi-vb-pc53:1.3":	"ถุลฺลนนฺทา ภิกฺขุนี ตสฺสา กมฺเม กรียมาเน ปฏิกฺโกสติฯ ",
"pli-tv-bi-vb-pc53:1.4":	"เตน โข ปน สมเยน ถุลฺลนนฺทา ภิกฺขุนี คามกํ อคมาสิ เกนจิเทว กรณีเยนฯ ",
"pli-tv-bi-vb-pc53:1.5":	"อถ โข ภิกฺขุนิสงฺโฆ—",
"pli-tv-bi-vb-pc53:1.6":	"“ถุลฺลนนฺทา ภิกฺขุนี ปกฺกนฺตา”ติ จณฺฑกาฬึ ภิกฺขุนึ อาปตฺติยา อทสฺสเน อุกฺขิปิฯ ",
"pli-tv-bi-vb-pc53:1.7":	"ถุลฺลนนฺทา ภิกฺขุนี คามเก ตํ กรณียํ ตีเรตฺวา ปุนเทว สาวตฺถึ ปจฺจาคจฺฉิฯ ",
"pli-tv-bi-vb-pc53:1.8":	"จณฺฑกาฬี ภิกฺขุนี ถุลฺลนนฺทาย ภิกฺขุนิยา อาคจฺฉนฺติยา เนว อาสนํ ปญฺญเปสิ น ปาโททกํ ปาทปีฐํ ปาทกฐลิกํ อุปนิกฺขิปิ; ",
"pli-tv-bi-vb-pc53:1.9":	"น ปจฺจุคฺคนฺตฺวา ปตฺตจีวรํ ปฏิคฺคเหสิ น ปานีเยน อาปุจฺฉิฯ ",
"pli-tv-bi-vb-pc53:1.10":	"ถุลฺลนนฺทา ภิกฺขุนี จณฺฑกาฬึ ภิกฺขุนึ เอตทโวจ—",
"pli-tv-bi-vb-pc53:1.11":	"“กิสฺส ตฺวํ, อเยฺย, มยิ อาคจฺฉนฺติยา เนว อาสนํ ปญฺญเปสิ น ปาโททกํ ปาทปีฐํ ปาทกฐลิกํ อุปนิกฺขิปิ; ",
"pli-tv-bi-vb-pc53:1.12":	"น ปจฺจุคฺคนฺตฺวา ปตฺตจีวรํ ปฏิคฺคเหสิ น ปานีเยน อาปุจฺฉี”ติ? ",
"pli-tv-bi-vb-pc53:1.13":	"“เอวเญฺหตํ, อเยฺย, โหติ ยถา ตํ อนาถายา”ติฯ ",
"pli-tv-bi-vb-pc53:1.14":	"“กิสฺส ปน ตฺวํ, อเยฺย, อนาถา”ติ? ",
"pli-tv-bi-vb-pc53:1.15":	"“อิมา มํ, อเยฺย, ภิกฺขุนิโย—",
"pli-tv-bi-vb-pc53:1.16":	"‘อยํ อนาถา อปฺปญฺญาตา, นตฺถิ อิมิสฺสา กาจิ ปติวตฺตา’ติ, อาปตฺติยา อทสฺสเน อุกฺขิปึสู”ติฯ ",
"pli-tv-bi-vb-pc53:1.17":	"ถุลฺลนนฺทา ภิกฺขุนี—",
"pli-tv-bi-vb-pc53:1.18":	"“พาลา เอตา อพฺยตฺตา เอตา เนตา ชานนฺติ กมฺมํ วา กมฺมโทสํ วา กมฺมวิปตฺตึ วา กมฺมสมฺปตฺตึ วา”ติ, จณฺฑีกตา คณํ ปริภาสิฯ ",
"pli-tv-bi-vb-pc53:1.19":	"ยา ตา ภิกฺขุนิโย อปฺปิจฺฉา …เป… ตา อุชฺฌายนฺติ ขิยฺยนฺติ วิปาเจนฺติ—",
"pli-tv-bi-vb-pc53:1.20":	"“กถญฺหิ นาม อยฺยา ถุลฺลนนฺทา จณฺฑีกตา คณํ ปริภาสิสฺสตี”ติ …เป… ",
"pli-tv-bi-vb-pc53:1.21":	"“สจฺจํ กิร, ภิกฺขเว, ถุลฺลนนฺทา ภิกฺขุนี จณฺฑีกตา คณํ ปริภาสตี”ติ? ",
"pli-tv-bi-vb-pc53:1.22":	"“สจฺจํ, ภควา”ติฯ ",
"pli-tv-bi-vb-pc53:1.23":	"วิครหิ พุทฺโธ ภควา …เป… ",
"pli-tv-bi-vb-pc53:1.24":	"กถญฺหิ นาม, ภิกฺขเว, ถุลฺลนนฺทา ภิกฺขุนี จณฺฑีกตา คณํ ปริภาสิสฺสติฯ ",
"pli-tv-bi-vb-pc53:1.25":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bi-vb-pc53:1.26":	"เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—",
"pli-tv-bi-vb-pc53:1.27.1":	"“ยา ปน ภิกฺขุนี จณฺฑีกตา คณํ ปริภาเสยฺย, ปาจิตฺติยนฺ”ติฯ ",
"pli-tv-bi-vb-pc53:2.1":	"ยา ปนาติ ",
"pli-tv-bi-vb-pc53:2.2":	"ยา ยาทิสา …เป… ",
"pli-tv-bi-vb-pc53:2.3":	"ภิกฺขุนีติ ",
"pli-tv-bi-vb-pc53:2.4":	"…เป… อยํ อิมสฺมึ อตฺเถ อธิปฺเปตา ภิกฺขุนีติฯ ",
"pli-tv-bi-vb-pc53:2.5":	"จณฺฑีกตา นาม ",
"pli-tv-bi-vb-pc53:2.6":	"โกธนา วุจฺจติฯ ",
"pli-tv-bi-vb-pc53:2.7":	"คโณ นาม ",
"pli-tv-bi-vb-pc53:2.8":	"ภิกฺขุนิสงฺโฆ วุจฺจติฯ ",
"pli-tv-bi-vb-pc53:2.9":	"ปริภาเสยฺยาติ ",
"pli-tv-bi-vb-pc53:2.10":	"“พาลา เอตา อพฺยตฺตา เอตา เนตา ชานนฺติ กมฺมํ วา กมฺมโทสํ วา กมฺมวิปตฺตึ วา กมฺมสมฺปตฺตึ วา”ติ ปริภาสติ, อาปตฺติ ปาจิตฺติยสฺสฯ ",
"pli-tv-bi-vb-pc53:2.11":	"สมฺพหุลา ภิกฺขุนิโย วา เอกํ ภิกฺขุนึ วา อนุปสมฺปนฺนํ วา ปริภาสติ, อาปตฺติ ทุกฺกฏสฺสฯ ",
"pli-tv-bi-vb-pc53:2.12.1":	"อนาปตฺติ—",
"pli-tv-bi-vb-pc53:2.13":	"อตฺถปุเรกฺขาราย, ",
"pli-tv-bi-vb-pc53:2.14":	"ธมฺมปุเรกฺขาราย, ",
"pli-tv-bi-vb-pc53:2.15":	"อนุสาสนิปุเรกฺขาราย, ",
"pli-tv-bi-vb-pc53:2.16":	"อุมฺมตฺติกาย, ",
"pli-tv-bi-vb-pc53:2.17":	"อาทิกมฺมิกายาติฯ ",
"pli-tv-bi-vb-pc53:2.18":	"ตติยสิกฺขาปทํ นิฏฺฐิตํฯ "
}	
