{	
"pli-tv-bi-vb-pc94:0.1":	"เถรวาท วินย ",
"pli-tv-bi-vb-pc94:0.2":	"ภิกฺขุนิวิภงฺค ",
"pli-tv-bi-vb-pc94:0.3":	"ปาจิตฺติยกณฺฑ ",
"pli-tv-bi-vb-pc94:0.4":	"ฉตฺตุปาหนวคฺค ",
"pli-tv-bi-vb-pc94:0.5":	"๙๔ฯ อนาปุจฺฉาสิกฺขาปท ",
"pli-tv-bi-vb-pc94:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bi-vb-pc94:1.2":	"เตน โข ปน สมเยน ภิกฺขุนิโย ภิกฺขุสฺส ปุรโต อนาปุจฺฉา อาสเน นิสีทนฺติฯ ",
"pli-tv-bi-vb-pc94:1.3":	"ภิกฺขู อุชฺฌายนฺติ ขิยฺยนฺติ วิปาเจนฺติ—",
"pli-tv-bi-vb-pc94:1.4":	"“กถญฺหิ นาม ภิกฺขุนิโย ภิกฺขุสฺส ปุรโต อนาปุจฺฉา อาสเน นิสีทิสฺสนฺตี”ติ …เป… ",
"pli-tv-bi-vb-pc94:1.5":	"“สจฺจํ กิร, ภิกฺขเว, ภิกฺขุนิโย ภิกฺขุสฺส ปุรโต อนาปุจฺฉา อาสเน นิสีทนฺตี”ติ? ",
"pli-tv-bi-vb-pc94:1.6":	"“สจฺจํ, ภควา”ติฯ ",
"pli-tv-bi-vb-pc94:1.7":	"วิครหิ พุทฺโธ ภควา …เป… ",
"pli-tv-bi-vb-pc94:1.8":	"กถญฺหิ นาม, ภิกฺขเว, ภิกฺขุนิโย ภิกฺขุสฺส ปุรโต อนาปุจฺฉา อาสเน นิสีทิสฺสนฺติฯ ",
"pli-tv-bi-vb-pc94:1.9":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bi-vb-pc94:1.10":	"เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—",
"pli-tv-bi-vb-pc94:1.11.1":	"“ยา ปน ภิกฺขุนี ภิกฺขุสฺส ปุรโต อนาปุจฺฉา อาสเน นิสีเทยฺย, ปาจิตฺติยนฺ”ติฯ ",
"pli-tv-bi-vb-pc94:2.1.1":	"ยา ปนาติ ",
"pli-tv-bi-vb-pc94:2.1.2":	"ยา ยาทิสา …เป… ",
"pli-tv-bi-vb-pc94:2.1.3":	"ภิกฺขุนีติ ",
"pli-tv-bi-vb-pc94:2.1.4":	"…เป… อยํ อิมสฺมึ อตฺเถ อธิปฺเปตา ภิกฺขุนีติฯ ",
"pli-tv-bi-vb-pc94:2.1.5":	"ภิกฺขุสฺส ปุรโตติ ",
"pli-tv-bi-vb-pc94:2.1.6":	"อุปสมฺปนฺนสฺส ปุรโตฯ ",
"pli-tv-bi-vb-pc94:2.1.7":	"อนาปุจฺฉาติ ",
"pli-tv-bi-vb-pc94:2.1.8":	"อนปโลเกตฺวาฯ ",
"pli-tv-bi-vb-pc94:2.1.9":	"อาสเน นิสีเทยฺยาติ ",
"pli-tv-bi-vb-pc94:2.1.10":	"อนฺตมโส ฉมายปิ นิสีทติ, อาปตฺติ ปาจิตฺติยสฺสฯ ",
"pli-tv-bi-vb-pc94:2.2.1":	"อนาปุจฺฉิเต อนาปุจฺฉิตสญฺญา อาสเน นิสีทติ, อาปตฺติ ปาจิตฺติยสฺสฯ ",
"pli-tv-bi-vb-pc94:2.2.2":	"อนาปุจฺฉิเต เวมติกา อาสเน นิสีทติ, อาปตฺติ ปาจิตฺติยสฺสฯ ",
"pli-tv-bi-vb-pc94:2.2.3":	"อนาปุจฺฉิเต อาปุจฺฉิตสญฺญา อาสเน นิสีทติ, อาปตฺติ ปาจิตฺติยสฺสฯ ",
"pli-tv-bi-vb-pc94:2.2.4":	"อาปุจฺฉิเต อนาปุจฺฉิตสญฺญา, อาปตฺติ ทุกฺกฏสฺสฯ ",
"pli-tv-bi-vb-pc94:2.2.5":	"อาปุจฺฉิเต เวมติกา, อาปตฺติ ทุกฺกฏสฺสฯ ",
"pli-tv-bi-vb-pc94:2.2.6":	"อาปุจฺฉิเต อาปุจฺฉิตสญฺญา, อนาปตฺติฯ ",
"pli-tv-bi-vb-pc94:2.3.1":	"อนาปตฺติ—",
"pli-tv-bi-vb-pc94:2.3.2":	"อาปุจฺฉา อาสเน นิสีทติ, ",
"pli-tv-bi-vb-pc94:2.3.3":	"คิลานาย, ",
"pli-tv-bi-vb-pc94:2.3.4":	"อาปทาสุ, ",
"pli-tv-bi-vb-pc94:2.3.5":	"อุมฺมตฺติกาย, ",
"pli-tv-bi-vb-pc94:2.3.6":	"อาทิกมฺมิกายาติฯ ",
"pli-tv-bi-vb-pc94:2.3.7":	"เอกาทสมสิกฺขาปทํ นิฏฺฐิตํฯ "
}	
