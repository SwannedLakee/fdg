{	
"pli-tv-bi-vb-np7:0.1":	"เถรวาท วินย ",
"pli-tv-bi-vb-np7:0.2":	"ภิกฺขุนิวิภงฺค ",
"pli-tv-bi-vb-np7:0.3":	"นิสฺสคฺคิยกณฺฑ ",
"pli-tv-bi-vb-np7:0.4":	"ปตฺตวคฺค ",
"pli-tv-bi-vb-np7:0.5":	"๗ฯ ทุติยสงฺฆิกเจตาปนสิกฺขาปท ",
"pli-tv-bi-vb-np7:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bi-vb-np7:1.2":	"เตน โข ปน สมเยน อุปาสกา ภิกฺขุนิสงฺฆสฺส จีวรตฺถาย ฉนฺทกํ สงฺฆริตฺวา อญฺญตรสฺส ปาวาริกสฺส ฆเร ปริกฺขารํ นิกฺขิปิตฺวา ภิกฺขุนิโย อุปสงฺกมิตฺวา เอตทโวจุํ—",
"pli-tv-bi-vb-np7:1.3":	"“อมุกสฺส, อเยฺย, ปาวาริกสฺส ฆเร จีวรตฺถาย ปริกฺขาโร นิกฺขิตฺโต, ตโต จีวรํ อาหราเปตฺวา ภาเชถา”ติฯ ",
"pli-tv-bi-vb-np7:1.4":	"ภิกฺขุนิโย เตน จ ปริกฺขาเรน สยมฺปิ ยาจิตฺวา เภสชฺชํ เจตาเปตฺวา ปริภุญฺชึสุฯ ",
"pli-tv-bi-vb-np7:1.5":	"อุปาสกา ชานิตฺวา อุชฺฌายนฺติ ขิยฺยนฺติ วิปาเจนฺติ—",
"pli-tv-bi-vb-np7:1.6":	"“กถญฺหิ นาม ภิกฺขุนิโย อญฺญทตฺถิเกน ปริกฺขาเรน อญฺญุทฺทิสิเกน สงฺฆิเกน สญฺญาจิเกน อญฺญํ เจตาเปสฺสนฺตี”ติ …เป… ",
"pli-tv-bi-vb-np7:1.7":	"“สจฺจํ กิร, ภิกฺขเว, ภิกฺขุนิโย อญฺญทตฺถิเกน ปริกฺขาเรน อญฺญุทฺทิสิเกน สงฺฆิเกน สญฺญาจิเกน อญฺญํ เจตาเปนฺตี”ติ? ",
"pli-tv-bi-vb-np7:1.8":	"“สจฺจํ, ภควา”ติฯ ",
"pli-tv-bi-vb-np7:1.9":	"วิครหิ พุทฺโธ ภควา …เป… ",
"pli-tv-bi-vb-np7:1.10":	"กถญฺหิ นาม, ภิกฺขเว, ภิกฺขุนิโย อญฺญทตฺถิเกน ปริกฺขาเรน อญฺญุทฺทิสิเกน สงฺฆิเกน สญฺญาจิเกน อญฺญํ เจตาเปสฺสนฺติฯ ",
"pli-tv-bi-vb-np7:1.11":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bi-vb-np7:1.12":	"เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—",
"pli-tv-bi-vb-np7:1.13.1":	"“ยา ปน ภิกฺขุนี อญฺญทตฺถิเกน ปริกฺขาเรน อญฺญุทฺทิสิเกน สงฺฆิเกน สญฺญาจิเกน อญฺญํ เจตาเปยฺย, นิสฺสคฺคิยํ ปาจิตฺติยนฺ”ติฯ ",
"pli-tv-bi-vb-np7:2.1":	"ยา ปนาติ ",
"pli-tv-bi-vb-np7:2.2":	"ยา ยาทิสา …เป… ",
"pli-tv-bi-vb-np7:2.3":	"ภิกฺขุนีติ ",
"pli-tv-bi-vb-np7:2.4":	"…เป… อยํ อิมสฺมึ อตฺเถ อธิปฺเปตา ภิกฺขุนีติฯ ",
"pli-tv-bi-vb-np7:2.5":	"อญฺญทตฺถิเกน ปริกฺขาเรน อญฺญุทฺทิสิเกนาติ ",
"pli-tv-bi-vb-np7:2.6":	"อญฺญสฺสตฺถาย ทินฺเนนฯ ",
"pli-tv-bi-vb-np7:2.7":	"สงฺฆิเกนาติ ",
"pli-tv-bi-vb-np7:2.8":	"สงฺฆสฺส, น คณสฺส, น เอกภิกฺขุนิยาฯ ",
"pli-tv-bi-vb-np7:2.9":	"สญฺญาจิเกนาติ ",
"pli-tv-bi-vb-np7:2.10":	"สยํ ยาจิตฺวาฯ ",
"pli-tv-bi-vb-np7:2.11":	"อญฺญํ เจตาเปยฺยาติ ",
"pli-tv-bi-vb-np7:2.12":	"ยํอตฺถาย ทินฺนํ ตํ ฐเปตฺวา อญฺญํ เจตาเปติ, ปโยเค ทุกฺกฏํฯ ",
"pli-tv-bi-vb-np7:2.13":	"ปฏิลาเภน นิสฺสคฺคิยํ โหติฯ ",
"pli-tv-bi-vb-np7:2.14":	"นิสฺสชฺชิตพฺพํ สงฺฆสฺส วา คณสฺส วา เอกภิกฺขุนิยา วาฯ ",
"pli-tv-bi-vb-np7:2.15":	"เอวญฺจ ปน, ภิกฺขเว, นิสฺสชฺชิตพฺพํฯ ",
"pli-tv-bi-vb-np7:2.16":	"…เป… ",
"pli-tv-bi-vb-np7:2.17":	"“อิทํ เม, อเยฺย, อญฺญทตฺถิเกน ปริกฺขาเรน อญฺญุทฺทิสิเกน สงฺฆิเกน สญฺญาจิเกน อญฺญํ เจตาปิตํ นิสฺสคฺคิยํ, อิมาหํ สงฺฆสฺส นิสฺสชฺชามี”ติ …เป… ",
"pli-tv-bi-vb-np7:2.18":	"ทเทยฺยา”ติ …เป… ",
"pli-tv-bi-vb-np7:2.19":	"ทเทยฺยุนฺ”ติ …เป… ",
"pli-tv-bi-vb-np7:2.20":	"อยฺยาย ทมฺมี”ติฯ ",
"pli-tv-bi-vb-np7:2.21.1":	"อญฺญทตฺถิเก อญฺญทตฺถิกสญฺญา อญฺญํ เจตาเปติ, นิสฺสคฺคิยํ ปาจิตฺติยํฯ ",
"pli-tv-bi-vb-np7:2.22":	"อญฺญทตฺถิเก เวมติกา อญฺญํ เจตาเปติ, นิสฺสคฺคิยํ ปาจิตฺติยํฯ ",
"pli-tv-bi-vb-np7:2.23":	"อญฺญทตฺถิเก อนญฺญทตฺถิกสญฺญา อญฺญํ เจตาเปติ, นิสฺสคฺคิยํ ปาจิตฺติยํฯ ",
"pli-tv-bi-vb-np7:2.24":	"นิสฺสฏฺฐํ ปฏิลภิตฺวา ยถาทาเน อุปเนตพฺพํฯ ",
"pli-tv-bi-vb-np7:2.25":	"อนญฺญทตฺถิเก อญฺญทตฺถิกสญฺญา, อาปตฺติ ทุกฺกฏสฺสฯ ",
"pli-tv-bi-vb-np7:2.26":	"อนญฺญทตฺถิเก เวมติกา, อาปตฺติ ทุกฺกฏสฺสฯ ",
"pli-tv-bi-vb-np7:2.27":	"อนญฺญทตฺถิเก อนญฺญทตฺถิกสญฺญา, อนาปตฺติฯ ",
"pli-tv-bi-vb-np7:2.28.1":	"อนาปตฺติ—",
"pli-tv-bi-vb-np7:2.29":	"เสสกํ อุปเนติ, ",
"pli-tv-bi-vb-np7:2.30":	"สามิเก อปโลเกตฺวา อุปเนติ, ",
"pli-tv-bi-vb-np7:2.31":	"อาปทาสุ, ",
"pli-tv-bi-vb-np7:2.32":	"อุมฺมตฺติกาย, ",
"pli-tv-bi-vb-np7:2.33":	"อาทิกมฺมิกายาติฯ ",
"pli-tv-bi-vb-np7:2.34":	"สตฺตมสิกฺขาปทํ นิฏฺฐิตํฯ "
}	
