{	
"pli-tv-bi-vb-pc41:0.1":	"เถรวาท วินย ",
"pli-tv-bi-vb-pc41:0.2":	"ภิกฺขุนิวิภงฺค ",
"pli-tv-bi-vb-pc41:0.3":	"ปาจิตฺติยกณฺฑ ",
"pli-tv-bi-vb-pc41:0.4":	"จิตฺตาคารวคฺค ",
"pli-tv-bi-vb-pc41:0.5":	"๔๑ฯ ราชาคารสิกฺขาปท ",
"pli-tv-bi-vb-pc41:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bi-vb-pc41:1.2":	"เตน โข ปน สมเยน รญฺโญ ปเสนทิสฺส โกสลสฺส อุยฺยาเน จิตฺตาคาเร ปฏิภานจิตฺตํ กตํ โหติฯ ",
"pli-tv-bi-vb-pc41:1.3":	"พหู มนุสฺสา จิตฺตาคารํ ทสฺสนาย คจฺฉนฺติฯ ",
"pli-tv-bi-vb-pc41:1.4":	"ฉพฺพคฺคิยาปิ ภิกฺขุนิโย จิตฺตาคารํ ทสฺสนาย อคมํสุฯ ",
"pli-tv-bi-vb-pc41:1.5":	"มนุสฺสา อุชฺฌายนฺติ ขิยฺยนฺติ วิปาเจนฺติ—",
"pli-tv-bi-vb-pc41:1.6":	"“กถญฺหิ นาม ภิกฺขุนิโย จิตฺตาคารํ ทสฺสนาย คจฺฉิสฺสนฺติ, เสยฺยถาปิ คิหินิโย กามโภคินิโย”ติฯ ",
"pli-tv-bi-vb-pc41:1.7":	"อโสฺสสุํ โข ภิกฺขุนิโย เตสํ มนุสฺสานํ อุชฺฌายนฺตานํ ขิยฺยนฺตานํ วิปาเจนฺตานํฯ ",
"pli-tv-bi-vb-pc41:1.8":	"ยา ตา ภิกฺขุนิโย อปฺปิจฺฉา …เป… ตา อุชฺฌายนฺติ ขิยฺยนฺติ วิปาเจนฺติ—",
"pli-tv-bi-vb-pc41:1.9":	"“กถญฺหิ นาม ฉพฺพคฺคิยา ภิกฺขุนิโย จิตฺตาคารํ ทสฺสนาย คจฺฉิสฺสนฺตี”ติ …เป… ",
"pli-tv-bi-vb-pc41:1.10":	"“สจฺจํ กิร, ภิกฺขเว, ฉพฺพคฺคิยา ภิกฺขุนิโย จิตฺตาคารํ ทสฺสนาย คจฺฉนฺตี”ติ? ",
"pli-tv-bi-vb-pc41:1.11":	"“สจฺจํ, ภควา”ติฯ ",
"pli-tv-bi-vb-pc41:1.12":	"วิครหิ พุทฺโธ ภควา …เป… ",
"pli-tv-bi-vb-pc41:1.13":	"กถญฺหิ นาม, ภิกฺขเว, ฉพฺพคฺคิยา ภิกฺขุนิโย จิตฺตาคารํ ทสฺสนาย คจฺฉิสฺสนฺติฯ ",
"pli-tv-bi-vb-pc41:1.14":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bi-vb-pc41:1.15":	"เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—",
"pli-tv-bi-vb-pc41:1.16.1":	"“ยา ปน ภิกฺขุนี ราชาคารํ วา จิตฺตาคารํ วา อารามํ วา อุยฺยานํ วา โปกฺขรณึ วา ทสฺสนาย คจฺเฉยฺย, ปาจิตฺติยนฺ”ติฯ ",
"pli-tv-bi-vb-pc41:2.1.1":	"ยา ปนาติ ",
"pli-tv-bi-vb-pc41:2.1.2":	"ยา ยาทิสา …เป… ",
"pli-tv-bi-vb-pc41:2.1.3":	"ภิกฺขุนีติ ",
"pli-tv-bi-vb-pc41:2.1.4":	"…เป… อยํ อิมสฺมึ อตฺเถ อธิปฺเปตา ภิกฺขุนีติฯ ",
"pli-tv-bi-vb-pc41:2.1.5":	"ราชาคารํ นาม ",
"pli-tv-bi-vb-pc41:2.1.6":	"ยตฺถ กตฺถจิ รญฺโญ กีฬิตุํ รมิตุํ กตํ โหติฯ ",
"pli-tv-bi-vb-pc41:2.1.7":	"จิตฺตาคารํ นาม ",
"pli-tv-bi-vb-pc41:2.1.8":	"ยตฺถ กตฺถจิ มนุสฺสานํ กีฬิตุํ รมิตุํ กตํ โหติฯ ",
"pli-tv-bi-vb-pc41:2.1.9":	"อาราโม นาม ",
"pli-tv-bi-vb-pc41:2.1.10":	"ยตฺถ กตฺถจิ มนุสฺสานํ กีฬิตุํ รมิตุํ กโต โหติฯ ",
"pli-tv-bi-vb-pc41:2.1.11":	"อุยฺยานํ นาม ",
"pli-tv-bi-vb-pc41:2.1.12":	"ยตฺถ กตฺถจิ มนุสฺสานํ กีฬิตุํ รมิตุํ กตํ โหติฯ ",
"pli-tv-bi-vb-pc41:2.1.13":	"โปกฺขรณี นาม ",
"pli-tv-bi-vb-pc41:2.1.14":	"ยตฺถ กตฺถจิ มนุสฺสานํ กีฬิตุํ รมิตุํ กตา โหติฯ ",
"pli-tv-bi-vb-pc41:2.1.15":	"ทสฺสนาย คจฺฉติ, อาปตฺติ ทุกฺกฏสฺสฯ ",
"pli-tv-bi-vb-pc41:2.1.16":	"ยตฺถ ฐิตา ปสฺสติ, อาปตฺติ ปาจิตฺติยสฺสฯ ",
"pli-tv-bi-vb-pc41:2.1.17":	"ทสฺสนูปจารํ วิชหิตฺวา ปุนปฺปุนํ ปสฺสติ, อาปตฺติ ปาจิตฺติยสฺสฯ ",
"pli-tv-bi-vb-pc41:2.1.18":	"เอกเมกํ ทสฺสนาย คจฺฉติ, อาปตฺติ ทุกฺกฏสฺสฯ ",
"pli-tv-bi-vb-pc41:2.1.19":	"ยตฺถ ฐิตา ปสฺสติ, อาปตฺติ ปาจิตฺติยสฺสฯ ",
"pli-tv-bi-vb-pc41:2.1.20":	"ทสฺสนูปจารํ วิชหิตฺวา ปุนปฺปุนํ ปสฺสติ, อาปตฺติ ปาจิตฺติยสฺสฯ ",
"pli-tv-bi-vb-pc41:2.2.1":	"อนาปตฺติ—",
"pli-tv-bi-vb-pc41:2.2.2":	"อาราเม ฐิตา ปสฺสติ, ",
"pli-tv-bi-vb-pc41:2.2.3":	"คจฺฉนฺตี วา อาคจฺฉนฺตี วา ปสฺสติ, ",
"pli-tv-bi-vb-pc41:2.2.4":	"สติ กรณีเย คนฺตฺวา ปสฺสติ, ",
"pli-tv-bi-vb-pc41:2.2.5":	"อาปทาสุ, ",
"pli-tv-bi-vb-pc41:2.2.6":	"อุมฺมตฺติกาย, ",
"pli-tv-bi-vb-pc41:2.2.7":	"อาทิกมฺมิกายาติฯ ",
"pli-tv-bi-vb-pc41:2.2.8":	"ปฐมสิกฺขาปทํ นิฏฺฐิตํฯ "
}	
