{	
"pli-tv-bi-vb-ss10:0.1":	"เถรวาท วินย ",
"pli-tv-bi-vb-ss10:0.2":	"ภิกฺขุนิวิภงฺค ",
"pli-tv-bi-vb-ss10:0.3":	"สงฺฆาทิเสสกณฺฑ ",
"pli-tv-bi-vb-ss10:0.4":	"๑๐ฯ สิกฺขํปจฺจาจิกฺขณสิกฺขาปท ",
"pli-tv-bi-vb-ss10:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bi-vb-ss10:1.2":	"เตน โข ปน สมเยน จณฺฑกาฬี ภิกฺขุนี ภิกฺขุนีหิ สทฺธึ ภณฺฑิตฺวา กุปิตา อนตฺตมนา เอวํ วเทติ—",
"pli-tv-bi-vb-ss10:1.3":	"“พุทฺธํ ปจฺจาจิกฺขามิ, ธมฺมํ ปจฺจาจิกฺขามิ, สงฺฆํ ปจฺจาจิกฺขามิ, สิกฺขํ ปจฺจาจิกฺขามิฯ ",
"pli-tv-bi-vb-ss10:1.4":	"กินฺนุมาว สมณิโย ยา สมณิโย สกฺยธีตโร, สนฺตญฺญาปิ สมณิโย ลชฺชินิโย กุกฺกุจฺจิกา สิกฺขากามา ตาสาหํ สนฺติเก พฺรหฺมจริยํ จริสฺสามี”ติฯ ",
"pli-tv-bi-vb-ss10:1.5":	"ยา ตา ภิกฺขุนิโย อปฺปิจฺฉา …เป… ตา อุชฺฌายนฺติ ขิยฺยนฺติ วิปาเจนฺติ—",
"pli-tv-bi-vb-ss10:1.6":	"“กถญฺหิ นาม อยฺยา จณฺฑกาฬี กุปิตา อนตฺตมนา เอวํ วกฺขติ—",
"pli-tv-bi-vb-ss10:1.7":	"‘พุทฺธํ ปจฺจาจิกฺขามิ …เป… สิกฺขํ ปจฺจาจิกฺขามิฯ ",
"pli-tv-bi-vb-ss10:1.8":	"กินฺนุมาว สมณิโย ยา สมณิโย สกฺยธีตโร, สนฺตญฺญาปิ สมณิโย ลชฺชินิโย กุกฺกุจฺจิกา สิกฺขากามา ตาสาหํ สนฺติเก พฺรหฺมจริยํ จริสฺสามี’”ติ …เป… ",
"pli-tv-bi-vb-ss10:1.9":	"“สจฺจํ กิร, ภิกฺขเว, จณฺฑกาฬี ภิกฺขุนี กุปิตา อนตฺตมนา เอวํ วเทติ—",
"pli-tv-bi-vb-ss10:1.10":	"‘พุทฺธํ ปจฺจาจิกฺขามิ …เป… สิกฺขํ ปจฺจาจิกฺขามิฯ ",
"pli-tv-bi-vb-ss10:1.11":	"กินฺนุมาว สมณิโย ยา สมณิโย สกฺยธีตโร, สนฺตญฺญาปิ สมณิโย ลชฺชินิโย กุกฺกุจฺจิกา สิกฺขากามา, ตาสาหํ สนฺติเก พฺรหฺมจริยํ จริสฺสามี’”ติ? ",
"pli-tv-bi-vb-ss10:1.12":	"“สจฺจํ, ภควา”ติฯ ",
"pli-tv-bi-vb-ss10:1.13":	"วิครหิ พุทฺโธ ภควา …เป… ",
"pli-tv-bi-vb-ss10:1.14":	"กถญฺหิ นาม, ภิกฺขเว, จณฺฑกาฬี ภิกฺขุนี กุปิตา อนตฺตมนา เอวํ วกฺขติ—",
"pli-tv-bi-vb-ss10:1.15":	"‘พุทฺธํ ปจฺจาจิกฺขามิ …เป… สิกฺขํ ปจฺจาจิกฺขามิฯ ",
"pli-tv-bi-vb-ss10:1.16":	"กินฺนุมาว สมณิโย ยา สมณิโย สกฺยธีตโร, สนฺตญฺญาปิ สมณิโย ลชฺชินิโย กุกฺกุจฺจิกา สิกฺขากามา, ตาสาหํ สนฺติเก พฺรหฺมจริยํ จริสฺสามี’ติฯ ",
"pli-tv-bi-vb-ss10:1.17":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bi-vb-ss10:1.18":	"เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—",
"pli-tv-bi-vb-ss10:1.19.1":	"“ยา ปน ภิกฺขุนี กุปิตา อนตฺตมนา เอวํ วเทยฺย—",
"pli-tv-bi-vb-ss10:1.20":	"‘พุทฺธํ ปจฺจาจิกฺขามิ, ธมฺมํ ปจฺจาจิกฺขามิ, สงฺฆํ ปจฺจาจิกฺขามิ, สิกฺขํ ปจฺจาจิกฺขามิฯ กินฺนุมาว สมณิโย ยา สมณิโย สกฺยธีตโรฯ สนฺตญฺญาปิ สมณิโย ลชฺชินิโย กุกฺกุจฺจิกา สิกฺขากามา, ตาสาหํ สนฺติเก พฺรหฺมจริยํ จริสฺสามี’ติ, ",
"pli-tv-bi-vb-ss10:1.21":	"สา ภิกฺขุนี ภิกฺขุนีหิ เอวมสฺส วจนียา—",
"pli-tv-bi-vb-ss10:1.22":	"‘มาเยฺย, กุปิตา อนตฺตมนา เอวํ อวจ— พุทฺธํ ปจฺจาจิกฺขามิ, ธมฺมํ ปจฺจาจิกฺขามิ, สงฺฆํ ปจฺจาจิกฺขามิ, สิกฺขํ ปจฺจาจิกฺขามิฯ กินฺนุมาว สมณิโย ยา สมณิโย สกฺยธีตโรฯ สนฺตญฺญาปิ สมณิโย ลชฺชินิโย กุกฺกุจฺจิกา สิกฺขากามา, ตาสาหํ สนฺติเก พฺรหฺมจริยํ จริสฺสามีติ, อภิรมาเยฺย, สฺวากฺขาโต ธมฺโม; จร พฺรหฺมจริยํ สมฺมา ทุกฺขสฺส อนฺตกิริยายา’ติฯ ",
"pli-tv-bi-vb-ss10:1.23":	"เอวญฺจ สา ภิกฺขุนี ภิกฺขุนีหิ วุจฺจมานา ตเถว ปคฺคเณฺหยฺย, สา ภิกฺขุนี ภิกฺขุนีหิ ยาวตติยํ สมนุภาสิตพฺพา ตสฺส ปฏินิสฺสคฺคายฯ ",
"pli-tv-bi-vb-ss10:1.24":	"ยาวตติยญฺเจ สมนุภาสียมานา ตํ ปฏินิสฺสชฺเชยฺย อิจฺเจตํ กุสลํ; ",
"pli-tv-bi-vb-ss10:1.25":	"โน เจ ปฏินิสฺสชฺเชยฺย, อยมฺปิ ภิกฺขุนี ยาวตติยกํ ธมฺมํ อาปนฺนา นิสฺสารณียํ สงฺฆาทิเสสนฺ”ติฯ ",
"pli-tv-bi-vb-ss10:2.1.1":	"ยา ปนาติ ",
"pli-tv-bi-vb-ss10:2.1.2":	"ยา ยาทิสา …เป… ",
"pli-tv-bi-vb-ss10:2.1.3":	"ภิกฺขุนีติ ",
"pli-tv-bi-vb-ss10:2.1.4":	"…เป… อยํ อิมสฺมึ อตฺเถ อธิปฺเปตา ภิกฺขุนีติฯ ",
"pli-tv-bi-vb-ss10:2.1.5":	"กุปิตา อนตฺตมนาติ ",
"pli-tv-bi-vb-ss10:2.1.6":	"อนภิรทฺธา อาหตจิตฺตา ขิลชาตาฯ ",
"pli-tv-bi-vb-ss10:2.1.7":	"เอวํ วเทยฺยาติ—",
"pli-tv-bi-vb-ss10:2.1.8":	"“พุทฺธํ ปจฺจาจิกฺขามิ …เป… สิกฺขํ ปจฺจาจิกฺขามิฯ กินฺนุมาว สมณิโย ยา สมณิโย สกฺยธีตโรฯ สนฺตญฺญาปิ สมณิโย ลชฺชินิโย กุกฺกุจฺจิกา สิกฺขากามา, ตาสาหํ สนฺติเก พฺรหฺมจริยํ จริสฺสามี”ติฯ ",
"pli-tv-bi-vb-ss10:2.1.9":	"สา ภิกฺขุนีติ ",
"pli-tv-bi-vb-ss10:2.1.10":	"ยา สา เอวํวาทินี ภิกฺขุนีฯ ",
"pli-tv-bi-vb-ss10:2.1.11":	"ภิกฺขุนีหีติ ",
"pli-tv-bi-vb-ss10:2.1.12":	"อญฺญาหิ ภิกฺขุนีหิฯ ยา ปสฺสนฺติ ยา สุณนฺติ ตาหิ วตฺตพฺพา—",
"pli-tv-bi-vb-ss10:2.1.13":	"“มาเยฺย, กุปิตา อนตฺตมนา เอวํ อวจ—",
"pli-tv-bi-vb-ss10:2.1.14":	"‘พุทฺธํ ปจฺจาจิกฺขามิ …เป… สิกฺขํ ปจฺจาจิกฺขามิฯ ",
"pli-tv-bi-vb-ss10:2.1.15":	"กินฺนุมาว สมณิโย ยา สมณิโย สกฺยธีตโรฯ ",
"pli-tv-bi-vb-ss10:2.1.16":	"สนฺตญฺญาปิ สมณิโย ลชฺชินิโย กุกฺกุจฺจิกา สิกฺขากามา, ตาสาหํ สนฺติเก พฺรหฺมจริยํ จริสฺสามี’ติฯ ",
"pli-tv-bi-vb-ss10:2.1.17":	"อภิรมาเยฺย, สฺวากฺขาโต ธมฺโม; ",
"pli-tv-bi-vb-ss10:2.1.18":	"จร พฺรหฺมจริยํ สมฺมา ทุกฺขสฺส อนฺตกิริยายา”ติฯ ",
"pli-tv-bi-vb-ss10:2.1.19":	"ทุติยมฺปิ วตฺตพฺพาฯ ",
"pli-tv-bi-vb-ss10:2.1.20":	"ตติยมฺปิ วตฺตพฺพาฯ ",
"pli-tv-bi-vb-ss10:2.1.21":	"สเจ ปฏินิสฺสชฺชติ อิจฺเจตํ กุสลํ, ",
"pli-tv-bi-vb-ss10:2.1.22":	"โน เจ ปฏินิสฺสชฺชติ อาปตฺติ ทุกฺกฏสฺสฯ ",
"pli-tv-bi-vb-ss10:2.1.23":	"สุตฺวา น วทนฺติ, อาปตฺติ ทุกฺกฏสฺสฯ ",
"pli-tv-bi-vb-ss10:2.1.24":	"สา ภิกฺขุนี สงฺฆมชฺฌมฺปิ อากฑฺฒิตฺวา วตฺตพฺพา—",
"pli-tv-bi-vb-ss10:2.1.25":	"“มาเยฺย, กุปิตา อนตฺตมนา เอวํ อวจ—",
"pli-tv-bi-vb-ss10:2.1.26":	"‘พุทฺธํ ปจฺจาจิกฺขามิ …เป… สิกฺขํ ปจฺจาจิกฺขามิฯ ",
"pli-tv-bi-vb-ss10:2.1.27":	"กินฺนุมาว สมณิโย ยา สมณิโย สกฺยธีตโรฯ ",
"pli-tv-bi-vb-ss10:2.1.28":	"สนฺตญฺญาปิ สมณิโย ลชฺชินิโย กุกฺกุจฺจิกา สิกฺขากามา, ตาสาหํ สนฺติเก พฺรหฺมจริยํ จริสฺสามี’ติฯ ",
"pli-tv-bi-vb-ss10:2.1.29":	"อภิรมาเยฺย, สฺวากฺขาโต ธมฺโม; ",
"pli-tv-bi-vb-ss10:2.1.30":	"จร พฺรหฺมจริยํ สมฺมา ทุกฺขสฺส อนฺตกิริยายา”ติฯ ",
"pli-tv-bi-vb-ss10:2.1.31":	"ทุติยมฺปิ วตฺตพฺพาฯ ",
"pli-tv-bi-vb-ss10:2.1.32":	"ตติยมฺปิ วตฺตพฺพาฯ ",
"pli-tv-bi-vb-ss10:2.1.33":	"สเจ ปฏินิสฺสชฺชติ อิจฺเจตํ กุสลํ, ",
"pli-tv-bi-vb-ss10:2.1.34":	"โน เจ ปฏินิสฺสชฺชติ อาปตฺติ ทุกฺกฏสฺสฯ ",
"pli-tv-bi-vb-ss10:2.1.35":	"สา ภิกฺขุนี สมนุภาสิตพฺพาฯ ",
"pli-tv-bi-vb-ss10:2.1.36":	"เอวญฺจ ปน, ภิกฺขเว, สมนุภาสิตพฺพาฯ ",
"pli-tv-bi-vb-ss10:2.1.37":	"พฺยตฺตาย ภิกฺขุนิยา ปฏิพลาย สงฺโฆ ญาเปตพฺโพ—",
"pli-tv-bi-vb-ss10:2.1.38":	"“สุณาตุ เม, อเยฺย, สงฺโฆฯ ",
"pli-tv-bi-vb-ss10:2.1.39":	"อยํ อิตฺถนฺนามา ภิกฺขุนี กุปิตา อนตฺตมนา เอวํ วเทติ—",
"pli-tv-bi-vb-ss10:2.1.40":	"‘พุทฺธํ ปจฺจาจิกฺขามิ, ธมฺมํ ปจฺจาจิกฺขามิ, สงฺฆํ ปจฺจาจิกฺขามิ, สิกฺขํ ปจฺจาจิกฺขามิฯ ",
"pli-tv-bi-vb-ss10:2.1.41":	"กินฺนุมาว สมณิโย ยา สมณิโย สกฺยธีตโรฯ ",
"pli-tv-bi-vb-ss10:2.1.42":	"สนฺตญฺญาปิ สมณิโย ลชฺชินิโย กุกฺกุจฺจิกา สิกฺขากามา ตาสาหํ สนฺติเก พฺรหฺมจริยํ จริสฺสามี’ติฯ ",
"pli-tv-bi-vb-ss10:2.1.43":	"สา ตํ วตฺถุํ น ปฏินิสฺสชฺชติฯ ",
"pli-tv-bi-vb-ss10:2.1.44":	"ยทิ สงฺฆสฺส ปตฺตกลฺลํ, สงฺโฆ อิตฺถนฺนามํ ภิกฺขุนึ สมนุภาเสยฺย ตสฺส วตฺถุสฺส ปฏินิสฺสคฺคายฯ ",
"pli-tv-bi-vb-ss10:2.1.45":	"เอสา ญตฺติฯ ",
"pli-tv-bi-vb-ss10:2.1.46":	"สุณาตุ เม, อเยฺย, สงฺโฆฯ ",
"pli-tv-bi-vb-ss10:2.1.47":	"อยํ อิตฺถนฺนามา ภิกฺขุนี กุปิตา อนตฺตมนา เอวํ วเทติ—",
"pli-tv-bi-vb-ss10:2.1.48":	"‘พุทฺธํ ปจฺจาจิกฺขามิ …เป… สิกฺขํ ปจฺจาจิกฺขามิฯ ",
"pli-tv-bi-vb-ss10:2.1.49":	"กินฺนุมาว สมณิโย ยา สมณิโย สกฺยธีตโรฯ ",
"pli-tv-bi-vb-ss10:2.1.50":	"สนฺตญฺญาปิ สมณิโย ลชฺชินิโย กุกฺกุจฺจิกา สิกฺขากามา, ตาสาหํ สนฺติเก พฺรหฺมจริยํ จริสฺสามี’ติฯ ",
"pli-tv-bi-vb-ss10:2.1.51":	"สา ตํ วตฺถุํ น ปฏินิสฺสชฺชติฯ ",
"pli-tv-bi-vb-ss10:2.1.52":	"สงฺโฆ อิตฺถนฺนามํ ภิกฺขุนึ สมนุภาสติ ตสฺส วตฺถุสฺส ปฏินิสฺสคฺคายฯ ",
"pli-tv-bi-vb-ss10:2.1.53":	"ยสฺสา อยฺยาย ขมติ อิตฺถนฺนามาย ภิกฺขุนิยา สมนุภาสนา ตสฺส วตฺถุสฺส ปฏินิสฺสคฺคาย, สา ตุณฺหสฺส; ",
"pli-tv-bi-vb-ss10:2.1.54":	"ยสฺสา นกฺขมติ สา, ภาเสยฺยฯ ",
"pli-tv-bi-vb-ss10:2.1.55":	"ทุติยมฺปิ เอตมตฺถํ วทามิ …เป… ",
"pli-tv-bi-vb-ss10:2.1.56":	"ตติยมฺปิ เอตมตฺถํ วทามิ …เป…ฯ ",
"pli-tv-bi-vb-ss10:2.1.57":	"สมนุภฏฺฐา สงฺเฆน อิตฺถนฺนามา ภิกฺขุนี ตสฺส วตฺถุสฺส ปฏินิสฺสคฺคายฯ ",
"pli-tv-bi-vb-ss10:2.1.58":	"ขมติ สงฺฆสฺส, ตสฺมา ตุณฺหี, เอวเมตํ ธารยามี”ติฯ ",
"pli-tv-bi-vb-ss10:2.1.59":	"ญตฺติยา ทุกฺกฏํฯ ",
"pli-tv-bi-vb-ss10:2.1.60":	"ทฺวีหิ กมฺมวาจาหิ ถุลฺลจฺจยาฯ ",
"pli-tv-bi-vb-ss10:2.1.61":	"กมฺมวาจาปริโยสาเน อาปตฺติ สงฺฆาทิเสสสฺสฯ ",
"pli-tv-bi-vb-ss10:2.1.62":	"สงฺฆาทิเสสํ อชฺฌาปชฺชนฺติยา ญตฺติยา ทุกฺกฏํ, ทฺวีหิ กมฺมวาจาหิ ถุลฺลจฺจยา ปฏิปฺปสฺสมฺภนฺติฯ ",
"pli-tv-bi-vb-ss10:2.1.63":	"อยมฺปีติ ",
"pli-tv-bi-vb-ss10:2.1.64":	"ปุริมาโย อุปาทาย วุจฺจติฯ ",
"pli-tv-bi-vb-ss10:2.1.65":	"ยาวตติยกนฺติ ",
"pli-tv-bi-vb-ss10:2.1.66":	"ยาวตติยํ สมนุภาสนาย อาปชฺชติ, น สห วตฺถุชฺฌาจาราฯ ",
"pli-tv-bi-vb-ss10:2.1.67":	"นิสฺสารณียนฺติ ",
"pli-tv-bi-vb-ss10:2.1.68":	"สงฺฆมฺหา นิสฺสารียติฯ ",
"pli-tv-bi-vb-ss10:2.1.69":	"สงฺฆาทิเสโสติ ",
"pli-tv-bi-vb-ss10:2.1.70":	"…เป… เตนปิ วุจฺจติ สงฺฆาทิเสโสติฯ ",
"pli-tv-bi-vb-ss10:2.2.1":	"ธมฺมกมฺเม ธมฺมกมฺมสญฺญา น ปฏินิสฺสชฺชติ, อาปตฺติ สงฺฆาทิเสสสฺสฯ ",
"pli-tv-bi-vb-ss10:2.2.2":	"ธมฺมกมฺเม เวมติกา น ปฏินิสฺสชฺชติ, อาปตฺติ สงฺฆาทิเสสสฺสฯ ",
"pli-tv-bi-vb-ss10:2.2.3":	"ธมฺมกมฺเม อธมฺมกมฺมสญฺญา น ปฏินิสฺสชฺชติ, อาปตฺติ สงฺฆาทิเสสสฺสฯ ",
"pli-tv-bi-vb-ss10:2.2.4":	"อธมฺมกมฺเม ธมฺมกมฺมสญฺญา, อาปตฺติ ทุกฺกฏสฺสฯ ",
"pli-tv-bi-vb-ss10:2.2.5":	"อธมฺมกมฺเม เวมติกา, อาปตฺติ ทุกฺกฏสฺสฯ ",
"pli-tv-bi-vb-ss10:2.2.6":	"อธมฺมกมฺเม อธมฺมกมฺมสญฺญา, อาปตฺติ ทุกฺกฏสฺสฯ ",
"pli-tv-bi-vb-ss10:2.3.1":	"อนาปตฺติ—",
"pli-tv-bi-vb-ss10:2.3.2":	"อสมนุภาสนฺติยา, ",
"pli-tv-bi-vb-ss10:2.3.3":	"ปฏินิสฺสชฺชนฺติยา, ",
"pli-tv-bi-vb-ss10:2.3.4":	"อุมฺมตฺติกาย, ",
"pli-tv-bi-vb-ss10:2.3.5":	"อาทิกมฺมิกายาติฯ ",
"pli-tv-bi-vb-ss10:2.3.6":	"สตฺตมสงฺฆาทิเสสสิกฺขาปทํ นิฏฺฐิตํฯ "
}	
