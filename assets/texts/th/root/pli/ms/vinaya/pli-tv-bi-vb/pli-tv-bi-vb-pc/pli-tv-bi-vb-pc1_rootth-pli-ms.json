{	
"pli-tv-bi-vb-pc1:0.1":	"เถรวาท วินย ",
"pli-tv-bi-vb-pc1:0.2":	"ภิกฺขุนิวิภงฺค ",
"pli-tv-bi-vb-pc1:0.3":	"ปาจิตฺติยกณฺฑ ",
"pli-tv-bi-vb-pc1:0.4":	"ลสุณวคฺค ",
"pli-tv-bi-vb-pc1:0.5":	"๑ฯ ลสุณสิกฺขาปท ",
"pli-tv-bi-vb-pc1:0.6":	"อิเม โข ปนายฺยาโย ฉสฏฺฐิสตา ปาจิตฺติยา ธมฺมา อุทฺเทสํ อาคจฺฉนฺติฯ ",
"pli-tv-bi-vb-pc1:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bi-vb-pc1:1.2":	"เตน โข ปน สมเยน อญฺญตเรน อุปาสเกน ภิกฺขุนิสงฺโฆ ลสุเณน ปวาริโต โหติ—",
"pli-tv-bi-vb-pc1:1.3":	"“ยาสํ อยฺยานํ ลสุเณน อตฺโถ, อหํ ลสุเณนา”ติฯ ",
"pli-tv-bi-vb-pc1:1.4":	"เขตฺตปาโล จ อาณตฺโต โหติ—",
"pli-tv-bi-vb-pc1:1.5":	"“สเจ ภิกฺขุนิโย อาคจฺฉนฺติ, เอกเมกาย ภิกฺขุนิยา เทฺวตโย ภณฺฑิเก เทหี”ติฯ ",
"pli-tv-bi-vb-pc1:1.6":	"เตน โข ปน สมเยน สาวตฺถิยํ อุสฺสโว โหติฯ ",
"pli-tv-bi-vb-pc1:1.7":	"ยถาภตํ ลสุณํ ปริกฺขยํ อคมาสิฯ ",
"pli-tv-bi-vb-pc1:1.8":	"ภิกฺขุนิโย ตํ อุปาสกํ อุปสงฺกมิตฺวา เอตทโวจุํ—",
"pli-tv-bi-vb-pc1:1.9":	"“ลสุเณน, อาวุโส, อตฺโถ”ติฯ ",
"pli-tv-bi-vb-pc1:1.10":	"“นตฺถาเยฺยฯ ",
"pli-tv-bi-vb-pc1:1.11":	"ยถาภตํ ลสุณํ ปริกฺขีณํฯ ",
"pli-tv-bi-vb-pc1:1.12":	"เขตฺตํ คจฺฉถา”ติฯ ",
"pli-tv-bi-vb-pc1:1.13":	"ถุลฺลนนฺทา ภิกฺขุนี เขตฺตํ คนฺตฺวา น มตฺตํ ชานิตฺวา พหุํ ลสุณํ หราเปสิฯ ",
"pli-tv-bi-vb-pc1:1.14":	"เขตฺตปาโล อุชฺฌายติ ขิยฺยติ วิปาเจติ—",
"pli-tv-bi-vb-pc1:1.15":	"“กถญฺหิ นาม ภิกฺขุนิโย น มตฺตํ ชานิตฺวา พหุํ ลสุณํ หราเปสฺสนฺตี”ติฯ ",
"pli-tv-bi-vb-pc1:1.16":	"อโสฺสสุํ โข ภิกฺขุนิโย ตสฺส เขตฺตปาลสฺส อุชฺฌายนฺตสฺส ขิยฺยนฺตสฺส วิปาเจนฺตสฺสฯ ",
"pli-tv-bi-vb-pc1:1.17":	"ยา ตา ภิกฺขุนิโย อปฺปิจฺฉา …เป… ตา อุชฺฌายนฺติ ขิยฺยนฺติ วิปาเจนฺติ—",
"pli-tv-bi-vb-pc1:1.18":	"“กถญฺหิ นาม อยฺยา ถุลฺลนนฺทา น มตฺตํ ชานิตฺวา พหุํ ลสุณํ หราเปสฺสตี”ติ …เป… ",
"pli-tv-bi-vb-pc1:1.19":	"“สจฺจํ กิร, ภิกฺขเว, ถุลฺลนนฺทา ภิกฺขุนี น มตฺตํ ชานิตฺวา พหุํ ลสุณํ หราเปตี”ติ? ",
"pli-tv-bi-vb-pc1:1.20":	"“สจฺจํ, ภควา”ติฯ ",
"pli-tv-bi-vb-pc1:1.21":	"วิครหิ พุทฺโธ ภควา …เป… ",
"pli-tv-bi-vb-pc1:1.22":	"กถญฺหิ นาม, ภิกฺขเว, ถุลฺลนนฺทา ภิกฺขุนี น มตฺตํ ชานิตฺวา พหุํ ลสุณํ หราเปสฺสติฯ ",
"pli-tv-bi-vb-pc1:1.23":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bi-vb-pc1:1.24":	"ธมฺมึ กถํ กตฺวา ภิกฺขู อามนฺเตสิ—",
"pli-tv-bi-vb-pc1:1.25.1":	"“ภูตปุพฺพํ, ภิกฺขเว, ถุลฺลนนฺทา ภิกฺขุนี อญฺญตรสฺส พฺราหฺมณสฺส ปชาปติ อโหสิฯ ",
"pli-tv-bi-vb-pc1:1.26":	"ติโสฺส จ ธีตโร—",
"pli-tv-bi-vb-pc1:1.27":	"นนฺทา, นนฺทวตี, สุนฺทรีนนฺทาฯ ",
"pli-tv-bi-vb-pc1:1.28":	"อถ โข, ภิกฺขเว, โส พฺราหฺมโณ กาลํ กตฺวา อญฺญตรํ หํสโยนึ อุปปชฺชิฯ ",
"pli-tv-bi-vb-pc1:1.29":	"ตสฺส สพฺพโสวณฺณมยา ปตฺตา อเหสุํฯ ",
"pli-tv-bi-vb-pc1:1.30":	"โส ตาสํ เอเกกํ ปตฺตํ เทติฯ ",
"pli-tv-bi-vb-pc1:1.31":	"อถ โข, ภิกฺขเว, ถุลฺลนนฺทา ภิกฺขุนี ‘อยํ หํโส อมฺหากํ เอเกกํ ปตฺตํ เทตี’ติ ตํ หํสราชํ คเหตฺวา นิปฺปตฺตํ อกาสิฯ ",
"pli-tv-bi-vb-pc1:1.32":	"ตสฺส ปุน ชายมานา ปตฺตา เสตา สมฺปชฺชึสุฯ ",
"pli-tv-bi-vb-pc1:1.33":	"ตทาปิ, ภิกฺขเว, ถุลฺลนนฺทา ภิกฺขุนี อติโลเภน สุวณฺณา ปริหีนาฯ ",
"pli-tv-bi-vb-pc1:1.34":	"อิทานิ ลสุณา ปริหายิสฺสตีติฯ ",
"pli-tv-bi-vb-pc1:1.35":	"ยํ ลทฺธํ เตน ตุฏฺฐพฺพํ, ",
"pli-tv-bi-vb-pc1:1.36":	"อติโลโภ หิ ปาปโก; ",
"pli-tv-bi-vb-pc1:1.37":	"หํสราชํ คเหตฺวาน, ",
"pli-tv-bi-vb-pc1:1.38":	"สุวณฺณา ปริหายถา”ติฯ ",
"pli-tv-bi-vb-pc1:1.39":	"อถ โข ภควา ถุลฺลนนฺทํ ภิกฺขุนึ อเนกปริยาเยน วิครหิตฺวา ทุพฺภรตาย …เป… ",
"pli-tv-bi-vb-pc1:1.40":	"เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—",
"pli-tv-bi-vb-pc1:1.41.1":	"“ยา ปน ภิกฺขุนี ลสุณํ ขาเทยฺย ปาจิตฺติยนฺ”ติฯ ",
"pli-tv-bi-vb-pc1:2.1.1":	"ยา ปนาติ ",
"pli-tv-bi-vb-pc1:2.1.2":	"ยา ยาทิสา …เป… ",
"pli-tv-bi-vb-pc1:2.1.3":	"ภิกฺขุนีติ ",
"pli-tv-bi-vb-pc1:2.1.4":	"…เป… อยํ อิมสฺมึ อตฺเถ อธิปฺเปตา ภิกฺขุนีติฯ ",
"pli-tv-bi-vb-pc1:2.1.5":	"ลสุณํ นาม ",
"pli-tv-bi-vb-pc1:2.1.6":	"มาคธกํ วุจฺจติฯ ",
"pli-tv-bi-vb-pc1:2.1.7":	"“ขาทิสฺสามีติ ปฏิคฺคณฺหา”ติ, อาปตฺติ ทุกฺกฏสฺสฯ ",
"pli-tv-bi-vb-pc1:2.1.8":	"อชฺโฌหาเร อชฺโฌหาเร อาปตฺติ ปาจิตฺติยสฺสฯ ",
"pli-tv-bi-vb-pc1:2.2.1":	"ลสุเณ ลสุณสญฺญา ขาทติ, อาปตฺติ ปาจิตฺติยสฺสฯ ",
"pli-tv-bi-vb-pc1:2.2.2":	"ลสุเณ เวมติกา ขาทติ, อาปตฺติ ปาจิตฺติยสฺสฯ ",
"pli-tv-bi-vb-pc1:2.2.3":	"ลสุเณ อลสุณสญฺญา ขาทติ, อาปตฺติ ปาจิตฺติยสฺสฯ ",
"pli-tv-bi-vb-pc1:2.2.4":	"อลสุเณ ลสุณสญฺญา ขาทติ, อาปตฺติ ทุกฺกฏสฺสฯ ",
"pli-tv-bi-vb-pc1:2.2.5":	"อลสุเณ เวมติกา ขาทติ, อาปตฺติ ทุกฺกฏสฺสฯ ",
"pli-tv-bi-vb-pc1:2.2.6":	"อลสุเณ อลสุณสญฺญา ขาทติ, อนาปตฺติฯ ",
"pli-tv-bi-vb-pc1:2.3.1":	"อนาปตฺติ—",
"pli-tv-bi-vb-pc1:2.3.2":	"ปลณฺฑุเก, ",
"pli-tv-bi-vb-pc1:2.3.3":	"ภญฺชนเก, ",
"pli-tv-bi-vb-pc1:2.3.4":	"หรีตเก, ",
"pli-tv-bi-vb-pc1:2.3.5":	"จาปลสุเณ, ",
"pli-tv-bi-vb-pc1:2.3.6":	"สูปสมฺปาเก, ",
"pli-tv-bi-vb-pc1:2.3.7":	"มํสสมฺปาเก, ",
"pli-tv-bi-vb-pc1:2.3.8":	"เตลสมฺปาเก, ",
"pli-tv-bi-vb-pc1:2.3.9":	"สาฬเว, ",
"pli-tv-bi-vb-pc1:2.3.10":	"อุตฺตริภงฺเค, ",
"pli-tv-bi-vb-pc1:2.3.11":	"อุมฺมตฺติกาย, ",
"pli-tv-bi-vb-pc1:2.3.12":	"อาทิกมฺมิกายาติฯ ",
"pli-tv-bi-vb-pc1:2.3.13":	"ลสุณสิกฺขาปทํ ปฐมํ นิฏฺฐิตํฯ "
}	
