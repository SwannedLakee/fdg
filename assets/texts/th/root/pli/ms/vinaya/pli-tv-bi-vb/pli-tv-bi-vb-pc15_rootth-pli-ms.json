{	
"pli-tv-bi-vb-pc15:0.1":	"เถรวาท วินย ",
"pli-tv-bi-vb-pc15:0.2":	"ภิกฺขุนิวิภงฺค ",
"pli-tv-bi-vb-pc15:0.3":	"ปาจิตฺติยกณฺฑ ",
"pli-tv-bi-vb-pc15:0.4":	"รตฺตนฺธการวคฺค ",
"pli-tv-bi-vb-pc15:0.5":	"๑๕ฯ อนาปุจฺฉาปกฺกมนสิกฺขาปท ",
"pli-tv-bi-vb-pc15:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bi-vb-pc15:1.2":	"เตน โข ปน สมเยน อญฺญตรา ภิกฺขุนี อญฺญตรสฺส กุลสฺส กุลูปิกา โหติ นิจฺจภตฺติกาฯ ",
"pli-tv-bi-vb-pc15:1.3":	"อถ โข สา ภิกฺขุนี ปุพฺพณฺหสมยํ นิวาเสตฺวา ปตฺตจีวรมาทาย เยน ตํ กุลํ เตนุปสงฺกมิ; อุปสงฺกมิตฺวา อาสเน นิสีทิตฺวา สามิเก อนาปุจฺฉา ปกฺกามิฯ ",
"pli-tv-bi-vb-pc15:1.4":	"ตสฺส กุลสฺส ทาสี ฆรํ สมฺมชฺชนฺตี ตํ อาสนํ ภาชนนฺตริกาย ปกฺขิปิฯ ",
"pli-tv-bi-vb-pc15:1.5":	"มนุสฺสา ตํ อาสนํ อปสฺสนฺตา ตํ ภิกฺขุนึ เอตทโวจุํ—",
"pli-tv-bi-vb-pc15:1.6":	"“กหํ ตํ, อเยฺย, อาสนนฺ”ติ? ",
"pli-tv-bi-vb-pc15:1.7":	"“นาหํ ตํ, อาวุโส, อาสนํ ปสฺสามี”ติฯ ",
"pli-tv-bi-vb-pc15:1.8":	"“เทถาเยฺย, ตํ อาสนนฺ”ติ ปริภาสิตฺวา นิจฺจภตฺตํ ปจฺฉินฺทึสุฯ ",
"pli-tv-bi-vb-pc15:1.9":	"อถ โข เต มนุสฺสา ฆรํ โสเธนฺตา ตํ อาสนํ ภาชนนฺตริกาย ปสฺสิตฺวา ตํ ภิกฺขุนึ ขมาเปตฺวา นิจฺจภตฺตํ ปฏฺฐเปสุํฯ ",
"pli-tv-bi-vb-pc15:1.10":	"อถ โข สา ภิกฺขุนี ภิกฺขุนีนํ เอตมตฺถํ อาโรเจสิฯ ",
"pli-tv-bi-vb-pc15:1.11":	"ยา ตา ภิกฺขุนิโย อปฺปิจฺฉา …เป… ตา อุชฺฌายนฺติ ขิยฺยนฺติ วิปาเจนฺติ—",
"pli-tv-bi-vb-pc15:1.12":	"“กถญฺหิ นาม ภิกฺขุนี ปุเรภตฺตํ กุลานิ อุปสงฺกมิตฺวา อาสเน นิสีทิตฺวา สามิเก อนาปุจฺฉา ปกฺกมิสฺสตี”ติ …เป… ",
"pli-tv-bi-vb-pc15:1.13":	"“สจฺจํ กิร, ภิกฺขเว, ภิกฺขุนี ปุเรภตฺตํ กุลานิ อุปสงฺกมิตฺวา อาสเน นิสีทิตฺวา สามิเก อนาปุจฺฉา ปกฺกมตี”ติ? ",
"pli-tv-bi-vb-pc15:1.14":	"“สจฺจํ, ภควา”ติฯ ",
"pli-tv-bi-vb-pc15:1.15":	"วิครหิ พุทฺโธ ภควา …เป… ",
"pli-tv-bi-vb-pc15:1.16":	"กถญฺหิ นาม, ภิกฺขเว ภิกฺขุนี ปุเรภตฺตํ กุลานิ อุปสงฺกมิตฺวา อาสเน นิสีทิตฺวา สามิเก อนาปุจฺฉา ปกฺกมิสฺสติฯ ",
"pli-tv-bi-vb-pc15:1.17":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bi-vb-pc15:1.18":	"เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—",
"pli-tv-bi-vb-pc15:1.19.1":	"“ยา ปน ภิกฺขุนี ปุเรภตฺตํ กุลานิ อุปสงฺกมิตฺวา อาสเน นิสีทิตฺวา สามิเก อนาปุจฺฉา ปกฺกเมยฺย, ปาจิตฺติยนฺ”ติฯ ",
"pli-tv-bi-vb-pc15:2.1.1":	"ยา ปนาติ ",
"pli-tv-bi-vb-pc15:2.1.2":	"ยา ยาทิสา …เป… ",
"pli-tv-bi-vb-pc15:2.1.3":	"ภิกฺขุนีติ ",
"pli-tv-bi-vb-pc15:2.1.4":	"…เป… อยํ อิมสฺมึ อตฺเถ อธิปฺเปตา ภิกฺขุนีติฯ ",
"pli-tv-bi-vb-pc15:2.1.5":	"ปุเรภตฺตํ นาม ",
"pli-tv-bi-vb-pc15:2.1.6":	"อรุณุคฺคมนํ อุปาทาย ยาว มชฺฌนฺหิกาฯ ",
"pli-tv-bi-vb-pc15:2.1.7":	"กุลํ นาม ",
"pli-tv-bi-vb-pc15:2.1.8":	"จตฺตาริ กุลานิ— ขตฺติยกุลํ, พฺราหฺมณกุลํ, เวสฺสกุลํ, สุทฺทกุลํฯ ",
"pli-tv-bi-vb-pc15:2.1.9":	"อุปสงฺกมิตฺวาติ ",
"pli-tv-bi-vb-pc15:2.1.10":	"ตตฺถ คนฺตฺวาฯ ",
"pli-tv-bi-vb-pc15:2.1.11":	"อาสนํ นาม ",
"pli-tv-bi-vb-pc15:2.1.12":	"ปลฺลงฺกสฺส โอกาโส วุจฺจติฯ ",
"pli-tv-bi-vb-pc15:2.1.13":	"นิสีทิตฺวาติ ",
"pli-tv-bi-vb-pc15:2.1.14":	"ตสฺมึ นิสีทิตฺวาฯ ",
"pli-tv-bi-vb-pc15:2.1.15":	"สามิเก อนาปุจฺฉา ปกฺกเมยฺยาติ ",
"pli-tv-bi-vb-pc15:2.1.16":	"โย ตสฺมึ กุเล มนุโสฺส วิญฺญู ตํ อนาปุจฺฉา อโนวสฺสกํ อติกฺกาเมนฺติยา อาปตฺติ ปาจิตฺติยสฺสฯ ",
"pli-tv-bi-vb-pc15:2.1.17":	"อชฺโฌกาเส อุปจารํ อติกฺกาเมนฺติยา อาปตฺติ ปาจิตฺติยสฺสฯ ",
"pli-tv-bi-vb-pc15:2.2.1":	"อนาปุจฺฉิเต อนาปุจฺฉิตสญฺญา ปกฺกมติ, อาปตฺติ ปาจิตฺติยสฺสฯ ",
"pli-tv-bi-vb-pc15:2.2.2":	"อนาปุจฺฉิเต เวมติกา ปกฺกมติ, อาปตฺติ ปาจิตฺติยสฺสฯ ",
"pli-tv-bi-vb-pc15:2.2.3":	"อนาปุจฺฉิเต อาปุจฺฉิตสญฺญา ปกฺกมติ, อาปตฺติ ปาจิตฺติยสฺสฯ ",
"pli-tv-bi-vb-pc15:2.2.4":	"ปลฺลงฺกสฺส อโนกาเส อาปตฺติ ทุกฺกฏสฺสฯ ",
"pli-tv-bi-vb-pc15:2.2.5":	"อาปุจฺฉิเต อนาปุจฺฉิตสญฺญา, อาปตฺติ ทุกฺกฏสฺสฯ ",
"pli-tv-bi-vb-pc15:2.2.6":	"อาปุจฺฉิเต เวมติกา, อาปตฺติ ทุกฺกฏสฺสฯ ",
"pli-tv-bi-vb-pc15:2.2.7":	"อาปุจฺฉิเต อาปุจฺฉิตสญฺญา, อนาปตฺติฯ ",
"pli-tv-bi-vb-pc15:2.3.1":	"อนาปตฺติ—",
"pli-tv-bi-vb-pc15:2.3.2":	"อาปุจฺฉา คจฺฉติ, ",
"pli-tv-bi-vb-pc15:2.3.3":	"อสํหาริเม, ",
"pli-tv-bi-vb-pc15:2.3.4":	"คิลานาย, ",
"pli-tv-bi-vb-pc15:2.3.5":	"อาปทาสุ, ",
"pli-tv-bi-vb-pc15:2.3.6":	"อุมฺมตฺติกาย, ",
"pli-tv-bi-vb-pc15:2.3.7":	"อาทิกมฺมิกายาติฯ ",
"pli-tv-bi-vb-pc15:2.3.8":	"ปญฺจมสิกฺขาปทํ นิฏฺฐิตํฯ "
}	
