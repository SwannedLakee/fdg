{	
"pli-tv-bi-vb-pc72:0.1":	"เถรวาท วินย ",
"pli-tv-bi-vb-pc72:0.2":	"ภิกฺขุนิวิภงฺค ",
"pli-tv-bi-vb-pc72:0.3":	"ปาจิตฺติยกณฺฑ ",
"pli-tv-bi-vb-pc72:0.4":	"กุมาริภูตวคฺค ",
"pli-tv-bi-vb-pc72:0.5":	"๗๒ฯ ทุติยกุมาริภูตสิกฺขาปท ",
"pli-tv-bi-vb-pc72:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bi-vb-pc72:1.2":	"เตน โข ปน สมเยน ภิกฺขุนิโย ปริปุณฺณวีสติวสฺสํ กุมาริภูตํ เทฺว วสฺสานิ ฉสุ ธมฺเมสุ อสิกฺขิตสิกฺขํ วุฏฺฐาเปนฺติฯ ",
"pli-tv-bi-vb-pc72:1.3":	"ตา พาลา โหนฺติ อพฺยตฺตา; ",
"pli-tv-bi-vb-pc72:1.4":	"น ชานนฺติ กปฺปิยํ วา อกปฺปิยํ วาฯ ",
"pli-tv-bi-vb-pc72:1.5":	"ยา ตา ภิกฺขุนิโย อปฺปิจฺฉา …เป… ตา อุชฺฌายนฺติ ขิยฺยนฺติ วิปาเจนฺติ—",
"pli-tv-bi-vb-pc72:1.6":	"“กถญฺหิ นาม ภิกฺขุนิโย ปริปุณฺณวีสติวสฺสํ กุมาริภูตํ เทฺว วสฺสานิ ฉสุ ธมฺเมสุ อสิกฺขิตสิกฺขํ วุฏฺฐาเปสฺสนฺตี”ติ …เป… ",
"pli-tv-bi-vb-pc72:1.7":	"“สจฺจํ กิร, ภิกฺขเว, ภิกฺขุนิโย ปริปุณฺณวีสติวสฺสํ กุมาริภูตํ เทฺว วสฺสานิ ฉสุ ธมฺเมสุ อสิกฺขิตสิกฺขํ วุฏฺฐาเปนฺตี”ติ? ",
"pli-tv-bi-vb-pc72:1.8":	"“สจฺจํ, ภควา”ติฯ ",
"pli-tv-bi-vb-pc72:1.9":	"วิครหิ พุทฺโธ ภควา …เป… ",
"pli-tv-bi-vb-pc72:1.10":	"กถญฺหิ นาม, ภิกฺขเว, ภิกฺขุนิโย ปริปุณฺณวีสติวสฺสํ กุมาริภูตํ เทฺว วสฺสานิ ฉสุ ธมฺเมสุ อสิกฺขิตสิกฺขํ วุฏฺฐาเปสฺสนฺติฯ ",
"pli-tv-bi-vb-pc72:1.11":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bi-vb-pc72:1.12":	"วิครหิตฺวา …เป… ",
"pli-tv-bi-vb-pc72:1.13":	"ธมฺมึ กถํ กตฺวา ภิกฺขู อามนฺเตสิ—",
"pli-tv-bi-vb-pc72:1.14":	"“อนุชานามิ, ภิกฺขเว, อฏฺฐารสวสฺสาย กุมาริภูตาย เทฺว วสฺสานิ ฉสุ ธมฺเมสุ สิกฺขาสมฺมุตึ ทาตุํฯ ",
"pli-tv-bi-vb-pc72:1.15":	"เอวญฺจ ปน, ภิกฺขเว, ทาตพฺพาฯ ",
"pli-tv-bi-vb-pc72:1.16":	"ตาย อฏฺฐารสวสฺสาย กุมาริภูตาย สงฺฆํ อุปสงฺกมิตฺวา เอกํสํ อุตฺตราสงฺคํ กริตฺวา ภิกฺขุนีนํ ปาเท วนฺทิตฺวา อุกฺกุฏิกํ นิสีทิตฺวา อญฺชลึ ปคฺคเหตฺวา เอวมสฺส วจนีโย—",
"pli-tv-bi-vb-pc72:1.17":	"‘อหํ, อเยฺย, อิตฺถนฺนามา อิตฺถนฺนามาย อยฺยาย อฏฺฐารสวสฺสา กุมาริภูตา สงฺฆํ เทฺว วสฺสานิ ฉสุ ธมฺเมสุ สิกฺขาสมฺมุตึ ยาจามี’ติฯ ",
"pli-tv-bi-vb-pc72:1.18":	"ทุติยมฺปิ ยาจิตพฺพาฯ ",
"pli-tv-bi-vb-pc72:1.19":	"ตติยมฺปิ ยาจิตพฺพาฯ ",
"pli-tv-bi-vb-pc72:1.20":	"พฺยตฺตาย ภิกฺขุนิยา ปฏิพลาย สงฺโฆ ญาเปตพฺโพ—",
"pli-tv-bi-vb-pc72:1.21":	"‘สุณาตุ เม, อเยฺย, สงฺโฆฯ ",
"pli-tv-bi-vb-pc72:1.22":	"อยํ อิตฺถนฺนามา อิตฺถนฺนามาย อยฺยาย อฏฺฐารสวสฺสา กุมาริภูตา สงฺฆํ เทฺว วสฺสานิ ฉสุ ธมฺเมสุ สิกฺขาสมฺมุตึ ยาจติฯ ",
"pli-tv-bi-vb-pc72:1.23":	"ยทิ สงฺฆสฺส ปตฺตกลฺลํ, สงฺโฆ อิตฺถนฺนามาย อฏฺฐารสวสฺสาย กุมาริภูตาย เทฺว วสฺสานิ ฉสุ ธมฺเมสุ สิกฺขาสมฺมุตึ ทเทยฺยฯ ",
"pli-tv-bi-vb-pc72:1.24":	"เอสา ญตฺติฯ ",
"pli-tv-bi-vb-pc72:1.25":	"สุณาตุ เม, อเยฺย, สงฺโฆฯ ",
"pli-tv-bi-vb-pc72:1.26":	"อยํ อิตฺถนฺนามา อิตฺถนฺนามาย อยฺยาย อฏฺฐารสวสฺสา กุมาริภูตา สงฺฆํ เทฺว วสฺสานิ ฉสุ ธมฺเมสุ สิกฺขาสมฺมุตึ ยาจติฯ ",
"pli-tv-bi-vb-pc72:1.27":	"สงฺโฆ อิตฺถนฺนามาย อฏฺฐารสวสฺสาย กุมาริภูตาย เทฺว วสฺสานิ ฉสุ ธมฺเมสุ สิกฺขาสมฺมุตึ เทติฯ ",
"pli-tv-bi-vb-pc72:1.28":	"ยสฺสา อยฺยาย ขมติ อิตฺถนฺนามาย อฏฺฐารสวสฺสาย กุมาริภูตาย เทฺว วสฺสานิ ฉสุ ธมฺเมสุ สิกฺขาสมฺมุติยา ทานํ, สา ตุณฺหสฺส; ",
"pli-tv-bi-vb-pc72:1.29":	"ยสฺสา นกฺขมติ, สา ภาเสยฺยฯ ",
"pli-tv-bi-vb-pc72:1.30":	"ทินฺนา สงฺเฆน อิตฺถนฺนามาย อฏฺฐารสวสฺสาย กุมาริภูตาย เทฺว วสฺสานิ ฉสุ ธมฺเมสุ สิกฺขาสมฺมุติฯ ",
"pli-tv-bi-vb-pc72:1.31":	"ขมติ สงฺฆสฺส, ตสฺมา ตุณฺหี, เอวเมตํ ธารยามี’”ติฯ ",
"pli-tv-bi-vb-pc72:1.32":	"สา อฏฺฐารสวสฺสา กุมาริภูตา เอวํ วเทหีติ วตฺตพฺพา—",
"pli-tv-bi-vb-pc72:1.33":	"“ปาณาติปาตา เวรมณึ เทฺว วสฺสานิ อวีติกฺกมฺม สมาทานํ สมาทิยามิ …เป… ",
"pli-tv-bi-vb-pc72:1.34":	"วิกาลโภชนา เวรมณึ เทฺว วสฺสานิ อวีติกฺกมฺม สมาทานํ สมาทิยามี”ติฯ ",
"pli-tv-bi-vb-pc72:1.35":	"อถ โข ภควา ตา ภิกฺขุนิโย อเนกปริยาเยน วิครหิตฺวา ทุพฺภรตาย …เป… ",
"pli-tv-bi-vb-pc72:1.36":	"เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—",
"pli-tv-bi-vb-pc72:1.37.1":	"“ยา ปน ภิกฺขุนี ปริปุณฺณวีสติวสฺสํ กุมาริภูตํ เทฺว วสฺสานิ ฉสุ ธมฺเมสุ อสิกฺขิตสิกฺขํ วุฏฺฐาเปยฺย, ปาจิตฺติยนฺ”ติฯ ",
"pli-tv-bi-vb-pc72:2.1":	"ยา ปนาติ ",
"pli-tv-bi-vb-pc72:2.2":	"ยา ยาทิสา …เป… ",
"pli-tv-bi-vb-pc72:2.3":	"ภิกฺขุนีติ ",
"pli-tv-bi-vb-pc72:2.4":	"…เป… อยํ อิมสฺมึ อตฺเถ อธิปฺเปตา ภิกฺขุนีติฯ ",
"pli-tv-bi-vb-pc72:2.5":	"ปริปุณฺณวีสติวสฺสา นาม ",
"pli-tv-bi-vb-pc72:2.6":	"ปตฺตวีสติวสฺสาฯ ",
"pli-tv-bi-vb-pc72:2.7":	"กุมาริภูตา นาม ",
"pli-tv-bi-vb-pc72:2.8":	"สามเณรี วุจฺจติฯ ",
"pli-tv-bi-vb-pc72:2.9":	"เทฺว วสฺสานีติ ",
"pli-tv-bi-vb-pc72:2.10":	"เทฺว สํวจฺฉรานิฯ ",
"pli-tv-bi-vb-pc72:2.11":	"อสิกฺขิตสิกฺขา นาม ",
"pli-tv-bi-vb-pc72:2.12":	"สิกฺขา วา น ทินฺนา โหติ, ทินฺนา วา สิกฺขา กุปิตาฯ ",
"pli-tv-bi-vb-pc72:2.13":	"วุฏฺฐาเปยฺยาติ ",
"pli-tv-bi-vb-pc72:2.14":	"อุปสมฺปาเทยฺยฯ ",
"pli-tv-bi-vb-pc72:2.15":	"“วุฏฺฐาเปสฺสามี”ติ คณํ วา อาจรินึ วา ปตฺตํ วา จีวรํ วา ปริเยสติ, สีมํ วา สมฺมนฺนติ, อาปตฺติ ทุกฺกฏสฺสฯ ",
"pli-tv-bi-vb-pc72:2.16":	"ญตฺติยา ทุกฺกฏํฯ ",
"pli-tv-bi-vb-pc72:2.17":	"ทฺวีหิ กมฺมวาจาหิ ทุกฺกฏาฯ ",
"pli-tv-bi-vb-pc72:2.18":	"กมฺมวาจาปริโยสาเน อุปชฺฌายาย อาปตฺติ ปาจิตฺติยสฺสฯ ",
"pli-tv-bi-vb-pc72:2.19":	"คณสฺส จ อาจรินิยา จ อาปตฺติ ทุกฺกฏสฺสฯ ",
"pli-tv-bi-vb-pc72:2.20.1":	"ธมฺมกมฺเม ธมฺมกมฺมสญฺญา วุฏฺฐาเปติ, อาปตฺติ ปาจิตฺติยสฺสฯ ",
"pli-tv-bi-vb-pc72:2.21":	"ธมฺมกมฺเม เวมติกา วุฏฺฐาเปติ, อาปตฺติ ปาจิตฺติยสฺสฯ ",
"pli-tv-bi-vb-pc72:2.22":	"ธมฺมกมฺเม อธมฺมกมฺมสญฺญา วุฏฺฐาเปติ, อาปตฺติ ปาจิตฺติยสฺสฯ ",
"pli-tv-bi-vb-pc72:2.23":	"อธมฺมกมฺเม ธมฺมกมฺมสญฺญา, อาปตฺติ ทุกฺกฏสฺสฯ ",
"pli-tv-bi-vb-pc72:2.24":	"อธมฺมกมฺเม เวมติกา, อาปตฺติ ทุกฺกฏสฺสฯ ",
"pli-tv-bi-vb-pc72:2.25":	"อธมฺมกมฺเม อธมฺมกมฺมสญฺญา, อาปตฺติ ทุกฺกฏสฺสฯ ",
"pli-tv-bi-vb-pc72:2.26.1":	"อนาปตฺติ—",
"pli-tv-bi-vb-pc72:2.27":	"ปริปุณฺณวีสติวสฺสํ กุมาริภูตํ เทฺว วสฺสานิ ฉสุ ธมฺเมสุ สิกฺขิตสิกฺขํ วุฏฺฐาเปติ, ",
"pli-tv-bi-vb-pc72:2.28":	"อุมฺมตฺติกาย, ",
"pli-tv-bi-vb-pc72:2.29":	"อาทิกมฺมิกายาติฯ ",
"pli-tv-bi-vb-pc72:2.30":	"ทุติยสิกฺขาปทํ นิฏฺฐิตํฯ "
}	
