{	
"pli-tv-bi-vb-ss5:0.1":	"เถรวาท วินย ",
"pli-tv-bi-vb-ss5:0.2":	"ภิกฺขุนิวิภงฺค ",
"pli-tv-bi-vb-ss5:0.3":	"สงฺฆาทิเสสกณฺฑ ",
"pli-tv-bi-vb-ss5:0.4":	"๕ฯ โภชนปฏิคฺคหณสิกฺขาปท ",
"pli-tv-bi-vb-ss5:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bi-vb-ss5:1.2":	"เตน โข ปน สมเยน สุนฺทรีนนฺทา ภิกฺขุนี อภิรูปา โหติ ทสฺสนียา ปาสาทิกาฯ ",
"pli-tv-bi-vb-ss5:1.3":	"มนุสฺสา ภตฺตคฺเค สุนฺทรีนนฺทํ ภิกฺขุนึ ปสฺสิตฺวา อวสฺสุตา อวสฺสุตาย สุนฺทรีนนฺทาย ภิกฺขุนิยา อคฺคมคฺคานิ โภชนานิ เทนฺติฯ ",
"pli-tv-bi-vb-ss5:1.4":	"สุนฺทรีนนฺทา ภิกฺขุนี ยาวทตฺถํ ภุญฺชติ; ",
"pli-tv-bi-vb-ss5:1.5":	"อญฺญา ภิกฺขุนิโย น จิตฺตรูปํ ลภนฺติฯ ",
"pli-tv-bi-vb-ss5:1.6":	"ยา ตา ภิกฺขุนิโย อปฺปิจฺฉา …เป… ตา อุชฺฌายนฺติ ขิยฺยนฺติ วิปาเจนฺติ—",
"pli-tv-bi-vb-ss5:1.7":	"“กถญฺหิ นาม อยฺยา สุนฺทรีนนฺทา อวสฺสุตา อวสฺสุตสฺส ปุริสปุคฺคลสฺส หตฺถโต ขาทนียํ วา โภชนียํ วา สหตฺถา ปฏิคฺคเหตฺวา ขาทิสฺสติ ภุญฺชิสฺสตี”ติ …เป… ",
"pli-tv-bi-vb-ss5:1.8":	"“สจฺจํ กิร, ภิกฺขเว, สุนฺทรีนนฺทา ภิกฺขุนี อวสฺสุตา อวสฺสุตสฺส ปุริสปุคฺคลสฺส หตฺถโต ขาทนียํ วา โภชนียํ วา สหตฺถา ปฏิคฺคเหตฺวา ขาทติ ภุญฺชตี”ติ? ",
"pli-tv-bi-vb-ss5:1.9":	"“สจฺจํ, ภควา”ติฯ ",
"pli-tv-bi-vb-ss5:1.10":	"วิครหิ พุทฺโธ ภควา …เป… ",
"pli-tv-bi-vb-ss5:1.11":	"กถญฺหิ นาม, ภิกฺขเว, สุนฺทรีนนฺทา ภิกฺขุนี อวสฺสุตา อวสฺสุตสฺส ปุริสปุคฺคลสฺส หตฺถโต ขาทนียํ วา โภชนียํ วา สหตฺถา ปฏิคฺคเหตฺวา ขาทิสฺสติ ภุญฺชิสฺสติฯ ",
"pli-tv-bi-vb-ss5:1.12":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bi-vb-ss5:1.13":	"เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—",
"pli-tv-bi-vb-ss5:1.14.1":	"“ยา ปน ภิกฺขุนี อวสฺสุตา อวสฺสุตสฺส ปุริสปุคฺคลสฺส หตฺถโต ขาทนียํ วา โภชนียํ วา สหตฺถา ปฏิคฺคเหตฺวา ขาเทยฺย วา ภุญฺเชยฺย วา, อยมฺปิ ภิกฺขุนี ปฐมาปตฺติกํ ธมฺมํ อาปนฺนา นิสฺสารณียํ สงฺฆาทิเสสนฺ”ติฯ ",
"pli-tv-bi-vb-ss5:2.1.1":	"ยา ปนาติ ",
"pli-tv-bi-vb-ss5:2.1.2":	"ยา ยาทิสา …เป… ",
"pli-tv-bi-vb-ss5:2.1.3":	"ภิกฺขุนีติ ",
"pli-tv-bi-vb-ss5:2.1.4":	"…เป… อยํ อิมสฺมึ อตฺเถ อธิปฺเปตา ภิกฺขุนีติฯ ",
"pli-tv-bi-vb-ss5:2.1.5":	"อวสฺสุตา นาม ",
"pli-tv-bi-vb-ss5:2.1.6":	"สารตฺตา อเปกฺขวตี ปฏิพทฺธจิตฺตาฯ ",
"pli-tv-bi-vb-ss5:2.1.7":	"อวสฺสุโต นาม ",
"pli-tv-bi-vb-ss5:2.1.8":	"สารตฺโต อเปกฺขวา ปฏิพทฺธจิตฺโตฯ ",
"pli-tv-bi-vb-ss5:2.1.9":	"ปุริสปุคฺคโล นาม ",
"pli-tv-bi-vb-ss5:2.1.10":	"มนุสฺสปุริโส, น ยกฺโข น เปโต น ติรจฺฉานคโต, วิญฺญู ปฏิพโล สารชฺชิตุํฯ ",
"pli-tv-bi-vb-ss5:2.1.11":	"ขาทนียํ นาม ",
"pli-tv-bi-vb-ss5:2.1.12":	"ปญฺจ โภชนานิ อุทกทนฺตโปนํ ฐเปตฺวา อวเสสํ ขาทนียํ นามฯ ",
"pli-tv-bi-vb-ss5:2.1.13":	"โภชนียํ นาม ",
"pli-tv-bi-vb-ss5:2.1.14":	"ปญฺจ โภชนานิ—โอทโน, กุมฺมาโส, สตฺตุ, มจฺโฉ, มํสํฯ ",
"pli-tv-bi-vb-ss5:2.1.15":	"“ขาทิสฺสามิ ภุญฺชิสฺสามี”ติ ปฏิคฺคณฺหาติ, อาปตฺติ ถุลฺลจฺจยสฺสฯ ",
"pli-tv-bi-vb-ss5:2.1.16":	"อชฺโฌหาเร อชฺโฌหาเร อาปตฺติ สงฺฆาทิเสสสฺสฯ ",
"pli-tv-bi-vb-ss5:2.1.17":	"อยมฺปีติ ",
"pli-tv-bi-vb-ss5:2.1.18":	"ปุริมาโย อุปาทาย วุจฺจติฯ ",
"pli-tv-bi-vb-ss5:2.1.19":	"ปฐมาปตฺติกนฺติ ",
"pli-tv-bi-vb-ss5:2.1.20":	"สห วตฺถุชฺฌาจารา อาปชฺชติ อสมนุภาสนายฯ ",
"pli-tv-bi-vb-ss5:2.1.21":	"นิสฺสารณียนฺติ ",
"pli-tv-bi-vb-ss5:2.1.22":	"สงฺฆมฺหา นิสฺสารียติฯ ",
"pli-tv-bi-vb-ss5:2.1.23":	"สงฺฆาทิเสโสติ ",
"pli-tv-bi-vb-ss5:2.1.24":	"…เป… เตนปิ วุจฺจติ สงฺฆาทิเสโสติฯ ",
"pli-tv-bi-vb-ss5:2.2.1":	"อุทกทนฺตโปนํ ปฏิคฺคณฺหาติ, อาปตฺติ ทุกฺกฏสฺสฯ ",
"pli-tv-bi-vb-ss5:2.2.2":	"เอกโตอวสฺสุเต “ขาทิสฺสามิ ภุญฺชิสฺสามี”ติ ปฏิคฺคณฺหาติ, อาปตฺติ ทุกฺกฏสฺสฯ ",
"pli-tv-bi-vb-ss5:2.2.3":	"อชฺโฌหาเร อชฺโฌหาเร อาปตฺติ ถุลฺลจฺจยสฺสฯ ",
"pli-tv-bi-vb-ss5:2.2.4":	"อุทกทนฺตโปนํ ปฏิคฺคณฺหาติ, อาปตฺติ ทุกฺกฏสฺสฯ ",
"pli-tv-bi-vb-ss5:2.2.5":	"อุภโตอวสฺสุเต ยกฺขสฺส วา เปตสฺส วา ปณฺฑกสฺส วา ติรจฺฉานคตมนุสฺสวิคฺคหสฺส วา หตฺถโต “ขาทิสฺสามิ ภุญฺชิสฺสามี”ติ ปฏิคฺคณฺหาติ, อาปตฺติ ทุกฺกฏสฺสฯ ",
"pli-tv-bi-vb-ss5:2.2.6":	"อชฺโฌหาเร อชฺโฌหาเร อาปตฺติ ถุลฺลจฺจยสฺสฯ ",
"pli-tv-bi-vb-ss5:2.2.7":	"อุทกทนฺตโปนํ ปฏิคฺคณฺหาติ, อาปตฺติ ทุกฺกฏสฺสฯ ",
"pli-tv-bi-vb-ss5:2.2.8":	"เอกโตอวสฺสุเต “ขาทิสฺสามิ ภุญฺชิสฺสามี”ติ ปฏิคฺคณฺหาติ, อาปตฺติ ทุกฺกฏสฺสฯ ",
"pli-tv-bi-vb-ss5:2.2.9":	"อชฺโฌหาเร อชฺโฌหาเร อาปตฺติ ทุกฺกฏสฺสฯ ",
"pli-tv-bi-vb-ss5:2.2.10":	"อุทกทนฺตโปนํ ปฏิคฺคณฺหาติ, อาปตฺติ ทุกฺกฏสฺสฯ ",
"pli-tv-bi-vb-ss5:2.3.1":	"อนาปตฺติ—",
"pli-tv-bi-vb-ss5:2.3.2":	"อุภโตอนวสฺสุตา โหนฺติ, ",
"pli-tv-bi-vb-ss5:2.3.3":	"“อนวสฺสุโต”ติ ชานนฺตี ปฏิคฺคณฺหาติ, ",
"pli-tv-bi-vb-ss5:2.3.4":	"อุมฺมตฺติกาย, ",
"pli-tv-bi-vb-ss5:2.3.5":	"อาทิกมฺมิกายาติฯ ",
"pli-tv-bi-vb-ss5:2.3.6":	"ปญฺจมสงฺฆาทิเสสสิกฺขาปทํ นิฏฺฐิตํฯ "
}	
