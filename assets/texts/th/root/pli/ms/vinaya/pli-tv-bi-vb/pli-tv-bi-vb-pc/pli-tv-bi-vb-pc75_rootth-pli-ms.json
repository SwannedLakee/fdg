{	
"pli-tv-bi-vb-pc75:0.1":	"เถรวาท วินย ",
"pli-tv-bi-vb-pc75:0.2":	"ภิกฺขุนิวิภงฺค ",
"pli-tv-bi-vb-pc75:0.3":	"ปาจิตฺติยกณฺฑ ",
"pli-tv-bi-vb-pc75:0.4":	"กุมาริภูตวคฺค ",
"pli-tv-bi-vb-pc75:0.5":	"๗๕ฯ ปริปุณฺณทฺวาทสวสฺสสิกฺขาปท ",
"pli-tv-bi-vb-pc75:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bi-vb-pc75:1.2":	"เตน โข ปน สมเยน ภิกฺขุนิโย ปริปุณฺณทฺวาทสวสฺสา สงฺเฆน อสมฺมตา วุฏฺฐาเปนฺติฯ ",
"pli-tv-bi-vb-pc75:1.3":	"ตา พาลา โหนฺติ อพฺยตฺตา; ",
"pli-tv-bi-vb-pc75:1.4":	"น ชานนฺติ กปฺปิยํ วา อกปฺปิยํ วาฯ ",
"pli-tv-bi-vb-pc75:1.5":	"สทฺธิวิหารินิโยปิ พาลา โหนฺติ อพฺยตฺตา; ",
"pli-tv-bi-vb-pc75:1.6":	"น ชานนฺติ กปฺปิยํ วา อกปฺปิยํ วาฯ ",
"pli-tv-bi-vb-pc75:1.7":	"ยา ตา ภิกฺขุนิโย อปฺปิจฺฉา …เป… ตา อุชฺฌายนฺติ ขิยฺยนฺติ วิปาเจนฺติ—",
"pli-tv-bi-vb-pc75:1.8":	"“กถญฺหิ นาม ภิกฺขุนิโย ปริปุณฺณทฺวาทสวสฺสา สงฺเฆน อสมฺมตา วุฏฺฐาเปสฺสนฺตี”ติ …เป… ",
"pli-tv-bi-vb-pc75:1.9":	"“สจฺจํ กิร, ภิกฺขเว, ภิกฺขุนิโย ปริปุณฺณทฺวาทสวสฺสา สงฺเฆน อสมฺมตา วุฏฺฐาเปนฺตี”ติ? ",
"pli-tv-bi-vb-pc75:1.10":	"“สจฺจํ, ภควา”ติฯ ",
"pli-tv-bi-vb-pc75:1.11":	"วิครหิ พุทฺโธ ภควา …เป… ",
"pli-tv-bi-vb-pc75:1.12":	"กถญฺหิ นาม, ภิกฺขเว, ภิกฺขุนิโย ปริปุณฺณทฺวาทสวสฺสา สงฺเฆน อสมฺมตา วุฏฺฐาเปสฺสนฺติฯ ",
"pli-tv-bi-vb-pc75:1.13":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bi-vb-pc75:1.14":	"วิครหิตฺวา …เป… ",
"pli-tv-bi-vb-pc75:1.15":	"ธมฺมึ กถํ กตฺวา ภิกฺขู อามนฺเตสิ—",
"pli-tv-bi-vb-pc75:1.16":	"“อนุชานามิ, ภิกฺขเว, ปริปุณฺณทฺวาทสวสฺสาย ภิกฺขุนิยา วุฏฺฐาปนสมฺมุตึ ทาตุํฯ ",
"pli-tv-bi-vb-pc75:1.17":	"เอวญฺจ ปน, ภิกฺขเว, ทาตพฺพาฯ ",
"pli-tv-bi-vb-pc75:1.18":	"ตาย ปริปุณฺณทฺวาทสวสฺสาย ภิกฺขุนิยา สงฺฆํ อุปสงฺกมิตฺวา เอกํสํ อุตฺตราสงฺคํ กริตฺวา วุฑฺฒานํ ภิกฺขุนีนํ ปาเท วนฺทิตฺวา อุกฺกุฏิกํ นิสีทิตฺวา อญฺชลึ ปคฺคเหตฺวา เอวมสฺส วจนีโย—",
"pli-tv-bi-vb-pc75:1.19":	"‘อหํ, อเยฺย, อิตฺถนฺนามา ปริปุณฺณทฺวาทสวสฺสา ภิกฺขุนี สงฺฆํ วุฏฺฐาปนสมฺมุตึ ยาจามี’ติฯ ",
"pli-tv-bi-vb-pc75:1.20":	"ทุติยมฺปิ ยาจิตพฺพาฯ ",
"pli-tv-bi-vb-pc75:1.21":	"ตติยมฺปิ ยาจิตพฺพาฯ ",
"pli-tv-bi-vb-pc75:1.22":	"สา ภิกฺขุนี สงฺเฆน ปริจฺฉินฺทิตพฺพา— ‘พฺยตฺตายํ ภิกฺขุนี ลชฺชินี’ติฯ ",
"pli-tv-bi-vb-pc75:1.23":	"สเจ พาลา จ โหติ อลชฺชินี จ, น ทาตพฺพาฯ ",
"pli-tv-bi-vb-pc75:1.24":	"สเจ พาลา โหติ ลชฺชินี, น ทาตพฺพาฯ ",
"pli-tv-bi-vb-pc75:1.25":	"สเจ พฺยตฺตา โหติ อลชฺชินี, น ทาตพฺพาฯ ",
"pli-tv-bi-vb-pc75:1.26":	"สเจ พฺยตฺตา จ โหติ ลชฺชินี จ, ทาตพฺพาฯ ",
"pli-tv-bi-vb-pc75:1.27":	"เอวญฺจ ปน, ภิกฺขเว, ทาตพฺพาฯ ",
"pli-tv-bi-vb-pc75:1.28":	"พฺยตฺตาย ภิกฺขุนิยา ปฏิพลาย สงฺโฆ ญาเปตพฺโพ—",
"pli-tv-bi-vb-pc75:1.29":	"‘สุณาตุ เม, อเยฺย, สงฺโฆฯ ",
"pli-tv-bi-vb-pc75:1.30":	"อยํ อิตฺถนฺนามา ปริปุณฺณทฺวาทสวสฺสา ภิกฺขุนี สงฺฆํ วุฏฺฐาปนสมฺมุตึ ยาจติฯ ",
"pli-tv-bi-vb-pc75:1.31":	"ยทิ สงฺฆสฺส ปตฺตกลฺลํ, สงฺโฆ อิตฺถนฺนามาย ปริปุณฺณทฺวาทสวสฺสาย ภิกฺขุนิยา วุฏฺฐาปนสมฺมุตึ ทเทยฺยฯ ",
"pli-tv-bi-vb-pc75:1.32":	"เอสา ญตฺติฯ ",
"pli-tv-bi-vb-pc75:1.33":	"สุณาตุ เม, อเยฺย, สงฺโฆฯ ",
"pli-tv-bi-vb-pc75:1.34":	"อยํ อิตฺถนฺนามา ปริปุณฺณทฺวาทสวสฺสา ภิกฺขุนี สงฺฆํ วุฏฺฐาปนสมฺมุตึ ยาจติฯ ",
"pli-tv-bi-vb-pc75:1.35":	"สงฺโฆ อิตฺถนฺนามาย ปริปุณฺณทฺวาทสวสฺสาย ภิกฺขุนิยา วุฏฺฐาปนสมฺมุตึ เทติฯ ",
"pli-tv-bi-vb-pc75:1.36":	"ยสฺสา อยฺยาย ขมติ อิตฺถนฺนามาย ปริปุณฺณทฺวาทสวสฺสาย ภิกฺขุนิยา วุฏฺฐาปนสมฺมุติยา ทานํ, สา ตุณฺหสฺส; ",
"pli-tv-bi-vb-pc75:1.37":	"ยสฺสา นกฺขมติ, สา ภาเสยฺยฯ ",
"pli-tv-bi-vb-pc75:1.38":	"ทินฺนา สงฺเฆน อิตฺถนฺนามาย ปริปุณฺณทฺวาทสวสฺสาย ภิกฺขุนิยา วุฏฺฐาปนสมฺมุติฯ ",
"pli-tv-bi-vb-pc75:1.39":	"ขมติ สงฺฆสฺส, ตสฺมา ตุณฺหี, เอวเมตํ ธารยามี’”ติฯ ",
"pli-tv-bi-vb-pc75:1.40":	"อถ โข ภควา ตา ภิกฺขุนิโย อเนกปริยาเยน วิครหิตฺวา ทุพฺภรตาย …เป… ",
"pli-tv-bi-vb-pc75:1.41":	"เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—",
"pli-tv-bi-vb-pc75:1.42.1":	"“ยา ปน ภิกฺขุนี ปริปุณฺณทฺวาทสวสฺสา สงฺเฆน อสมฺมตา วุฏฺฐาเปยฺย, ปาจิตฺติยนฺ”ติฯ ",
"pli-tv-bi-vb-pc75:2.1":	"ยา ปนาติ ",
"pli-tv-bi-vb-pc75:2.2":	"ยา ยาทิสา …เป… ",
"pli-tv-bi-vb-pc75:2.3":	"ภิกฺขุนีติ ",
"pli-tv-bi-vb-pc75:2.4":	"…เป… อยํ อิมสฺมึ อตฺเถ อธิปฺเปตา ภิกฺขุนีติฯ ",
"pli-tv-bi-vb-pc75:2.5":	"ปริปุณฺณทฺวาทสวสฺสา นาม ",
"pli-tv-bi-vb-pc75:2.6":	"ปตฺตทฺวาทสวสฺสาฯ ",
"pli-tv-bi-vb-pc75:2.7":	"อสมฺมตา นาม ",
"pli-tv-bi-vb-pc75:2.8":	"ญตฺติทุติเยน กมฺเมน วุฏฺฐาปนสมฺมุติ น ทินฺนา โหติฯ ",
"pli-tv-bi-vb-pc75:2.9":	"วุฏฺฐาเปยฺยาติ ",
"pli-tv-bi-vb-pc75:2.10":	"อุปสมฺปาเทยฺยฯ ",
"pli-tv-bi-vb-pc75:2.11":	"“วุฏฺฐาเปสฺสามี”ติ คณํ วา อาจรินึ วา ปตฺตํ วา จีวรํ วา ปริเยสติ, สีมํ วา สมฺมนฺนติ, อาปตฺติ ทุกฺกฏสฺสฯ ",
"pli-tv-bi-vb-pc75:2.12":	"ญตฺติยา ทุกฺกฏํฯ ",
"pli-tv-bi-vb-pc75:2.13":	"ทฺวีหิ กมฺมวาจาหิ ทุกฺกฏาฯ ",
"pli-tv-bi-vb-pc75:2.14":	"กมฺมวาจาปริโยสาเน อุปชฺฌายาย อาปตฺติ ปาจิตฺติยสฺสฯ ",
"pli-tv-bi-vb-pc75:2.15":	"คณสฺส จ อาจรินิยา จ อาปตฺติ ทุกฺกฏสฺสฯ ",
"pli-tv-bi-vb-pc75:2.16.1":	"ธมฺมกมฺเม ธมฺมกมฺมสญฺญา วุฏฺฐาเปติ, อาปตฺติ ปาจิตฺติยสฺสฯ ",
"pli-tv-bi-vb-pc75:2.17":	"ธมฺมกมฺเม เวมติกา วุฏฺฐาเปติ, อาปตฺติ ปาจิตฺติยสฺสฯ ",
"pli-tv-bi-vb-pc75:2.18":	"ธมฺมกมฺเม อธมฺมกมฺมสญฺญา วุฏฺฐาเปติ, อาปตฺติ ปาจิตฺติยสฺสฯ ",
"pli-tv-bi-vb-pc75:2.19":	"อธมฺมกมฺเม ธมฺมกมฺมสญฺญา, อาปตฺติ ทุกฺกฏสฺสฯ ",
"pli-tv-bi-vb-pc75:2.20":	"อธมฺมกมฺเม เวมติกา, อาปตฺติ ทุกฺกฏสฺสฯ ",
"pli-tv-bi-vb-pc75:2.21":	"อธมฺมกมฺเม อธมฺมกมฺมสญฺญา, อาปตฺติ ทุกฺกฏสฺสฯ ",
"pli-tv-bi-vb-pc75:2.22.1":	"อนาปตฺติ—",
"pli-tv-bi-vb-pc75:2.23":	"ปริปุณฺณทฺวาทสวสฺสา สงฺเฆน สมฺมตา วุฏฺฐาเปติ, ",
"pli-tv-bi-vb-pc75:2.24":	"อุมฺมตฺติกาย, ",
"pli-tv-bi-vb-pc75:2.25":	"อาทิกมฺมิกายาติฯ ",
"pli-tv-bi-vb-pc75:2.26":	"ปญฺจมสิกฺขาปทํ นิฏฺฐิตํฯ "
}	
