{	
"pli-tv-bi-vb-pj6:0.1":	"เถรวาท วินย ",
"pli-tv-bi-vb-pj6:0.2":	"ภิกฺขุนิวิภงฺค ",
"pli-tv-bi-vb-pj6:0.3":	"ปาราชิกกณฺฑ ",
"pli-tv-bi-vb-pj6:0.4":	"๖ฯ วชฺชปฺปฏิจฺฉาทิกาสิกฺขาปท ",
"pli-tv-bi-vb-pj6:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bi-vb-pj6:1.2":	"เตน โข ปน สมเยน สุนฺทรีนนฺทา ภิกฺขุนี สาเฬฺหน มิคารนตฺตุนา คพฺภินี โหติฯ ",
"pli-tv-bi-vb-pj6:1.3":	"ยาว คพฺโภ ตรุโณ อโหสิ ตาว ฉาเทสิฯ ",
"pli-tv-bi-vb-pj6:1.4":	"ปริปกฺเก คพฺเภ วิพฺภมิตฺวา วิชายิฯ ",
"pli-tv-bi-vb-pj6:1.5":	"ภิกฺขุนิโย ถุลฺลนนฺทํ ภิกฺขุนึ เอตทโวจุํ—",
"pli-tv-bi-vb-pj6:1.6":	"“สุนฺทรีนนฺทา โข, อเยฺย, อจิรวิพฺภนฺตา วิชาตาฯ ",
"pli-tv-bi-vb-pj6:1.7":	"กจฺจิ โน สา ภิกฺขุนีเยว สมานา คพฺภินี”ติ? ",
"pli-tv-bi-vb-pj6:1.8":	"“เอวํ, อเยฺย”ติฯ ",
"pli-tv-bi-vb-pj6:1.9":	"“กิสฺส ปน ตฺวํ, อเยฺย, ชานํ ปาราชิกํ ธมฺมํ อชฺฌาปนฺนํ ภิกฺขุนึ เนวตฺตนา ปฏิโจเทสิ น คณสฺส อาโรเจสี”ติ? ",
"pli-tv-bi-vb-pj6:1.10":	"“โย เอติสฺสา อวณฺโณ มเยฺหโส อวณฺโณ, ยา เอติสฺสา อกิตฺติ มเยฺหสา อกิตฺติ, โย เอติสฺสา อยโส มเยฺหโส อยโส, โย เอติสฺสา อลาโภ มเยฺหโส อลาโภฯ ",
"pli-tv-bi-vb-pj6:1.11":	"กฺยาหํ, อเยฺย, อตฺตโน อวณฺณํ อตฺตโน อกิตฺตึ อตฺตโน อยสํ อตฺตโน อลาภํ ปเรสํ อาโรเจสฺสามี”ติ? ",
"pli-tv-bi-vb-pj6:1.12":	"ยา ตา ภิกฺขุนิโย อปฺปิจฺฉา …เป… ตา อุชฺฌายนฺติ ขิยฺยนฺติ วิปาเจนฺติ—",
"pli-tv-bi-vb-pj6:1.13":	"“กถญฺหิ นาม อยฺยา ถุลฺลนนฺทา ชานํ ปาราชิกํ ธมฺมํ อชฺฌาปนฺนํ ภิกฺขุนึ เนวตฺตนา ปฏิโจเทสฺสติ น คณสฺส อาโรเจสฺสตี”ติฯ ",
"pli-tv-bi-vb-pj6:1.14":	"อถ โข ตา ภิกฺขุนิโย ภิกฺขูนํ เอตมตฺถํ อาโรเจสุํฯ ",
"pli-tv-bi-vb-pj6:1.15":	"ภิกฺขู ภควโต เอตมตฺถํ อาโรเจสุํฯ ",
"pli-tv-bi-vb-pj6:1.16":	"อถ โข ภควา เอตสฺมึ นิทาเน เอตสฺมึ ปกรเณ ภิกฺขุสงฺฆํ สนฺนิปาตาเปตฺวา ภิกฺขู ปฏิปุจฺฉิ—",
"pli-tv-bi-vb-pj6:1.17":	"“สจฺจํ กิร, ภิกฺขเว, ถุลฺลนนฺทา ภิกฺขุนี ชานํ ปาราชิกํ ธมฺมํ อชฺฌาปนฺนํ ภิกฺขุนึ เนวตฺตนา ปฏิโจเทติ น คณสฺส อาโรเจตี”ติ? ",
"pli-tv-bi-vb-pj6:1.18":	"“สจฺจํ, ภควา”ติฯ ",
"pli-tv-bi-vb-pj6:1.19":	"วิครหิ พุทฺโธ ภควา …เป… ",
"pli-tv-bi-vb-pj6:1.20":	"กถญฺหิ นาม, ภิกฺขเว, ถุลฺลนนฺทา ภิกฺขุนี ชานํ ปาราชิกํ ธมฺมํ อชฺฌาปนฺนํ ภิกฺขุนึ เนวตฺตนา ปฏิโจเทสฺสติ น คณสฺส อาโรเจสฺสติฯ ",
"pli-tv-bi-vb-pj6:1.21":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bi-vb-pj6:1.22":	"เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—",
"pli-tv-bi-vb-pj6:1.23.1":	"“ยา ปน ภิกฺขุนี ชานํ ปาราชิกํ ธมฺมํ อชฺฌาปนฺนํ ภิกฺขุนึ เนวตฺตนา ปฏิโจเทยฺย น คณสฺส อาโรเจยฺย, ยทา จ สา ฐิตา วา อสฺส จุตา วา นาสิตา วา อวสฺสฏา วา, สา ปจฺฉา เอวํ วเทยฺย—‘ปุพฺเพวาหํ, อเยฺย, อญฺญาสึ เอตํ ภิกฺขุนึ เอวรูปา จ เอวรูปา จ สา ภคินีติ, โน จ โข อตฺตนา ปฏิโจเทสฺสํ น คณสฺส อาโรเจสฺสนฺ’ติ, อยมฺปิ ปาราชิกา โหติ อสํวาสา วชฺชปฺปฏิจฺฉาทิกา”ติฯ ",
"pli-tv-bi-vb-pj6:2.1.1":	"ยา ปนาติ ",
"pli-tv-bi-vb-pj6:2.1.2":	"ยา ยาทิสา …เป… ",
"pli-tv-bi-vb-pj6:2.1.3":	"ภิกฺขุนีติ ",
"pli-tv-bi-vb-pj6:2.1.4":	"…เป… อยํ อิมสฺมึ อตฺเถ อธิปฺเปตา ภิกฺขุนีติฯ ",
"pli-tv-bi-vb-pj6:2.1.5":	"ชานาติ นาม ",
"pli-tv-bi-vb-pj6:2.1.6":	"สามํ วา ชานาติ, อญฺเญ วา ตสฺสา อาโรเจนฺติ, สา วา อาโรเจติฯ ",
"pli-tv-bi-vb-pj6:2.1.7":	"ปาราชิกํ ธมฺมํ อชฺฌาปนฺนนฺติ ",
"pli-tv-bi-vb-pj6:2.1.8":	"อฏฺฐนฺนํ ปาราชิกานํ อญฺญตรํ ปาราชิกํ อชฺฌาปนฺนํฯ ",
"pli-tv-bi-vb-pj6:2.1.9":	"เนวตฺตนา ปฏิโจเทยฺยาติ ",
"pli-tv-bi-vb-pj6:2.1.10":	"น สยํ โจเทยฺยฯ ",
"pli-tv-bi-vb-pj6:2.1.11":	"น คณสฺส อาโรเจยฺยาติ ",
"pli-tv-bi-vb-pj6:2.1.12":	"น อญฺญาสํ ภิกฺขุนีนํ อาโรเจยฺยฯ ",
"pli-tv-bi-vb-pj6:2.1.13":	"ยทา จ สา ฐิตา วา อสฺส จุตา วาติ ",
"pli-tv-bi-vb-pj6:2.1.14":	"ฐิตา นาม สลิงฺเค ฐิตา วุจฺจติฯ ",
"pli-tv-bi-vb-pj6:2.1.15":	"จุตา นาม กาลงฺกตา วุจฺจติฯ ",
"pli-tv-bi-vb-pj6:2.1.16":	"นาสิตา นาม ",
"pli-tv-bi-vb-pj6:2.1.17":	"สยํ วา วิพฺภนฺตา โหติ อญฺเญหิ วา นาสิตาฯ ",
"pli-tv-bi-vb-pj6:2.1.18":	"อวสฺสฏา นาม ",
"pli-tv-bi-vb-pj6:2.1.19":	"ติตฺถายตนํ สงฺกนฺตา วุจฺจติฯ ",
"pli-tv-bi-vb-pj6:2.1.20":	"สา ปจฺฉา เอวํ วเทยฺย— “ปุพฺเพวาหํ, อเยฺย, อญฺญาสึ เอตํ ภิกฺขุนึ เอวรูปา จ เอวรูปา จ สา ภคินี”ติฯ โน จ โข อตฺตนา ปฏิโจเทสฺสนฺติ ",
"pli-tv-bi-vb-pj6:2.1.21":	"สยํ วา น โจเทสฺสํฯ ",
"pli-tv-bi-vb-pj6:2.1.22":	"น คณสฺส อาโรเจสฺสนฺติ ",
"pli-tv-bi-vb-pj6:2.1.23":	"น อญฺญาสํ ภิกฺขุนีนํ อาโรเจสฺสํฯ ",
"pli-tv-bi-vb-pj6:2.1.24":	"อยมฺปีติ ",
"pli-tv-bi-vb-pj6:2.1.25":	"ปุริมาโย อุปาทาย วุจฺจติฯ ",
"pli-tv-bi-vb-pj6:2.1.26":	"ปาราชิกา โหตีติ ",
"pli-tv-bi-vb-pj6:2.1.27":	"เสยฺยถาปิ นาม ปณฺฑุปลาโส พนฺธนา ปมุตฺโต อภพฺโพ หริตตฺถาย, เอวเมว ภิกฺขุนี ชานํ ปาราชิกํ ธมฺมํ อชฺฌาปนฺนํ ภิกฺขุนึ เนวตฺตนา ปฏิโจเทสฺสามิ น คณสฺส อาโรเจสฺสามีติ ธุรํ นิกฺขิตฺตมตฺเต อสฺสมณี โหติ อสกฺยธีตาฯ เตน วุจฺจติ ปาราชิกา โหตีติฯ ",
"pli-tv-bi-vb-pj6:2.1.28":	"อสํวาสาติ ",
"pli-tv-bi-vb-pj6:2.1.29":	"สํวาโส นาม เอกกมฺมํ เอกุทฺเทโส สมสิกฺขตาฯ เอโส สํวาโส นามฯ ",
"pli-tv-bi-vb-pj6:2.1.30":	"โส ตาย สทฺธึ นตฺถิฯ เตน วุจฺจติ อสํวาสาติฯ ",
"pli-tv-bi-vb-pj6:2.2.1":	"อนาปตฺติ—",
"pli-tv-bi-vb-pj6:2.2.2":	"“สงฺฆสฺส ภณฺฑนํ วา กลโห วา วิคฺคโห วา วิวาโท วา ภวิสฺสตี”ติ นาโรเจติ, ",
"pli-tv-bi-vb-pj6:2.2.3":	"“สงฺฆเภโท วา สงฺฆราชิ วา ภวิสฺสตี”ติ นาโรเจติ, ",
"pli-tv-bi-vb-pj6:2.2.4":	"“อยํ กกฺขฬา ผรุสา ชีวิตนฺตรายํ วา พฺรหฺมจริยนฺตรายํ วา กริสฺสตี”ติ นาโรเจติ, ",
"pli-tv-bi-vb-pj6:2.2.5":	"อญฺญา ปติรูปา ภิกฺขุนิโย อปสฺสนฺตี นาโรเจติ, ",
"pli-tv-bi-vb-pj6:2.2.6":	"นจฺฉาเทตุกามา นาโรเจติ, ",
"pli-tv-bi-vb-pj6:2.2.7":	"ปญฺญายิสฺสติ สเกน กมฺเมนาติ นาโรเจติ, ",
"pli-tv-bi-vb-pj6:2.2.8":	"อุมฺมตฺติกาย ",
"pli-tv-bi-vb-pj6:2.2.9":	"…เป… ",
"pli-tv-bi-vb-pj6:2.2.10":	"",
"pli-tv-bi-vb-pj6:2.2.11":	"อาทิกมฺมิกายาติฯ ",
"pli-tv-bi-vb-pj6:2.2.12":	"ทุติยปาราชิกํ สมตฺตํฯ "
}	
