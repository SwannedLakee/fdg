{	
"pli-tv-bi-vb-pc63:0.1":	"เถรวาท วินย ",
"pli-tv-bi-vb-pc63:0.2":	"ภิกฺขุนิวิภงฺค ",
"pli-tv-bi-vb-pc63:0.3":	"ปาจิตฺติยกณฺฑ ",
"pli-tv-bi-vb-pc63:0.4":	"คพฺภินิวคฺค ",
"pli-tv-bi-vb-pc63:0.5":	"๖๓ฯ สิกฺขมานสิกฺขาปท ",
"pli-tv-bi-vb-pc63:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bi-vb-pc63:1.2":	"เตน โข ปน สมเยน ภิกฺขุนิโย เทฺว วสฺสานิ ฉสุ ธมฺเมสุ อสิกฺขิตสิกฺขํ สิกฺขมานํ วุฏฺฐาเปนฺติฯ ",
"pli-tv-bi-vb-pc63:1.3":	"ตา พาลา โหนฺติ อพฺยตฺตา น ชานนฺติ กปฺปิยํ วา อกปฺปิยํ วาฯ ",
"pli-tv-bi-vb-pc63:1.4":	"ยา ตา ภิกฺขุนิโย อปฺปิจฺฉา …เป… ตา อุชฺฌายนฺติ ขิยฺยนฺติ วิปาเจนฺติ—",
"pli-tv-bi-vb-pc63:1.5":	"“กถญฺหิ นาม ภิกฺขุนิโย เทฺว วสฺสานิ ฉสุ ธมฺเมสุ อสิกฺขิตสิกฺขํ สิกฺขมานํ วุฏฺฐาเปสฺสนฺตี”ติ …เป… ",
"pli-tv-bi-vb-pc63:1.6":	"“สจฺจํ กิร, ภิกฺขเว, ภิกฺขุนิโย เทฺว วสฺสานิ ฉสุ ธมฺเมสุ อสิกฺขิตสิกฺขํ สิกฺขมานํ วุฏฺฐาเปนฺตี”ติ? ",
"pli-tv-bi-vb-pc63:1.7":	"“สจฺจํ, ภควา”ติฯ ",
"pli-tv-bi-vb-pc63:1.8":	"วิครหิ พุทฺโธ ภควา …เป… ",
"pli-tv-bi-vb-pc63:1.9":	"กถญฺหิ นาม, ภิกฺขเว, ภิกฺขุนิโย เทฺว วสฺสานิ ฉสุ ธมฺเมสุ อสิกฺขิตสิกฺขํ สิกฺขมานํ วุฏฺฐาเปสฺสนฺติฯ ",
"pli-tv-bi-vb-pc63:1.10":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bi-vb-pc63:1.11":	"วิครหิตฺวา …เป… ",
"pli-tv-bi-vb-pc63:1.12":	"ธมฺมึ กถํ กตฺวา ภิกฺขู อามนฺเตสิ—",
"pli-tv-bi-vb-pc63:1.13":	"“อนุชานามิ, ภิกฺขเว, สิกฺขมานาย เทฺว วสฺสานิ ฉสุ ธมฺเมสุ สิกฺขาสมฺมุตึ ทาตุํฯ ",
"pli-tv-bi-vb-pc63:1.14":	"เอวญฺจ ปน, ภิกฺขเว, ทาตพฺพาฯ ",
"pli-tv-bi-vb-pc63:1.15":	"ตาย สิกฺขมานาย สงฺฆํ อุปสงฺกมิตฺวา เอกํสํ อุตฺตราสงฺคํ กริตฺวา ภิกฺขุนีนํ ปาเท วนฺทิตฺวา อุกฺกุฏิกํ นิสีทิตฺวา อญฺชลึ ปคฺคเหตฺวา เอวมสฺส วจนีโย—",
"pli-tv-bi-vb-pc63:1.16":	"‘อหํ, อเยฺย, อิตฺถนฺนามา อิตฺถนฺนามาย อยฺยาย สิกฺขมานาฯ ",
"pli-tv-bi-vb-pc63:1.17":	"สงฺฆํ เทฺว วสฺสานิ ฉสุ ธมฺเมสุ สิกฺขาสมฺมุตึ ยาจามี’ติฯ ",
"pli-tv-bi-vb-pc63:1.18":	"ทุติยมฺปิ ยาจิตพฺพาฯ ",
"pli-tv-bi-vb-pc63:1.19":	"ตติยมฺปิ ยาจิตพฺพาฯ ",
"pli-tv-bi-vb-pc63:1.20":	"พฺยตฺตาย ภิกฺขุนิยา ปฏิพลาย สงฺโฆ ญาเปตพฺโพ—",
"pli-tv-bi-vb-pc63:1.21":	"‘สุณาตุ เม, อเยฺย, สงฺโฆฯ ",
"pli-tv-bi-vb-pc63:1.22":	"อยํ อิตฺถนฺนามา อิตฺถนฺนามาย อยฺยาย สิกฺขมานา สงฺฆํ เทฺว วสฺสานิ ฉสุ ธมฺเมสุ สิกฺขาสมฺมุตึ ยาจติฯ ",
"pli-tv-bi-vb-pc63:1.23":	"ยทิ สงฺฆสฺส ปตฺตกลฺลํ สงฺโฆ อิตฺถนฺนามาย สิกฺขมานาย เทฺว วสฺสานิ ฉสุ ธมฺเมสุ สิกฺขาสมฺมุตึ ทเทยฺยฯ ",
"pli-tv-bi-vb-pc63:1.24":	"เอสา ญตฺติฯ ",
"pli-tv-bi-vb-pc63:1.25":	"สุณาตุ เม, อเยฺย, สงฺโฆฯ ",
"pli-tv-bi-vb-pc63:1.26":	"อยํ อิตฺถนฺนามา อิตฺถนฺนามาย อยฺยาย สิกฺขมานา สงฺฆํ เทฺว วสฺสานิ ฉสุ ธมฺเมสุ สิกฺขาสมฺมุตึ ยาจติฯ ",
"pli-tv-bi-vb-pc63:1.27":	"สงฺโฆ อิตฺถนฺนามาย สิกฺขมานาย เทฺว วสฺสานิ ฉสุ ธมฺเมสุ สิกฺขาสมฺมุตึ เทติฯ ",
"pli-tv-bi-vb-pc63:1.28":	"ยสฺสา อยฺยาย ขมติ อิตฺถนฺนามาย สิกฺขมานาย เทฺว วสฺสานิ ฉสุ ธมฺเมสุ สิกฺขาสมฺมุติยา ทานํ, สา ตุณฺหสฺส; ",
"pli-tv-bi-vb-pc63:1.29":	"ยสฺสา นกฺขมติ, สา ภาเสยฺยฯ ",
"pli-tv-bi-vb-pc63:1.30":	"ทินฺนา สงฺเฆน อิตฺถนฺนามาย สิกฺขมานาย เทฺว วสฺสานิ ฉสุ ธมฺเมสุ สิกฺขาสมฺมุติฯ ",
"pli-tv-bi-vb-pc63:1.31":	"ขมติ สงฺฆสฺส, ตสฺมา ตุณฺหี, เอวเมตํ ธารยามี’”ติฯ ",
"pli-tv-bi-vb-pc63:1.32":	"สา สิกฺขมานา “เอวํ วเทหี”ติ วตฺตพฺพา—",
"pli-tv-bi-vb-pc63:1.33":	"“ปาณาติปาตา เวรมณึ เทฺว วสฺสานิ อวีติกฺกมฺม สมาทานํ สมาทิยามิฯ ",
"pli-tv-bi-vb-pc63:1.34":	"อทินฺนาทานา เวรมณึ เทฺว วสฺสานิ อวีติกฺกมฺม สมาทานํ สมาทิยามิฯ ",
"pli-tv-bi-vb-pc63:1.35":	"อพฺรหฺมจริยา เวรมณึ เทฺว วสฺสานิ อวีติกฺกมฺม สมาทานํ สมาทิยามิฯ ",
"pli-tv-bi-vb-pc63:1.36":	"มุสาวาทา เวรมณึ เทฺว วสฺสานิ อวีติกฺกมฺม สมาทานํ สมาทิยามิฯ ",
"pli-tv-bi-vb-pc63:1.37":	"สุราเมรยมชฺชปฺปมาทฏฺฐานา เวรมณึ เทฺว วสฺสานิ อวีติกฺกมฺม สมาทานํ สมาทิยามิฯ ",
"pli-tv-bi-vb-pc63:1.38":	"วิกาลโภชนา เวรมณึ เทฺว วสฺสานิ อวีติกฺกมฺม สมาทานํ สมาทิยามี”ติฯ ",
"pli-tv-bi-vb-pc63:1.39":	"อถ โข ภควา ตา ภิกฺขุนิโย อเนกปริยาเยน วิครหิตฺวา ทุพฺภรตาย …เป… ",
"pli-tv-bi-vb-pc63:1.40":	"เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—",
"pli-tv-bi-vb-pc63:1.41.1":	"“ยา ปน ภิกฺขุนี เทฺว วสฺสานิ ฉสุ ธมฺเมสุ อสิกฺขิตสิกฺขํ สิกฺขมานํ วุฏฺฐาเปยฺย, ปาจิตฺติยนฺ”ติฯ ",
"pli-tv-bi-vb-pc63:2.1.1":	"ยา ปนาติ ",
"pli-tv-bi-vb-pc63:2.1.2":	"ยา ยาทิสา …เป… ",
"pli-tv-bi-vb-pc63:2.1.3":	"ภิกฺขุนีติ ",
"pli-tv-bi-vb-pc63:2.1.4":	"…เป… อยํ อิมสฺมึ อตฺเถ อธิปฺเปตา ภิกฺขุนีติฯ ",
"pli-tv-bi-vb-pc63:2.1.5":	"เทฺว วสฺสานีติ ",
"pli-tv-bi-vb-pc63:2.1.6":	"เทฺว สํวจฺฉรานิฯ ",
"pli-tv-bi-vb-pc63:2.1.7":	"อสิกฺขิตสิกฺขา นาม ",
"pli-tv-bi-vb-pc63:2.1.8":	"สิกฺขา วา น ทินฺนา โหติ, ทินฺนา วา สิกฺขา กุปิตาฯ ",
"pli-tv-bi-vb-pc63:2.1.9":	"วุฏฺฐาเปยฺยาติ ",
"pli-tv-bi-vb-pc63:2.1.10":	"อุปสมฺปาเทยฺยฯ ",
"pli-tv-bi-vb-pc63:2.1.11":	"“วุฏฺฐาเปสฺสามี”ติ คณํ วา อาจรินึ วา ปตฺตํ วา จีวรํ วา ปริเยสติ, สีมํ วา สมฺมนฺนติ, อาปตฺติ ทุกฺกฏสฺสฯ ",
"pli-tv-bi-vb-pc63:2.1.12":	"ญตฺติยา ทุกฺกฏํฯ ",
"pli-tv-bi-vb-pc63:2.1.13":	"ทฺวีหิ กมฺมวาจาหิ ทุกฺกฏาฯ ",
"pli-tv-bi-vb-pc63:2.1.14":	"กมฺมวาจาปริโยสาเน อุปชฺฌายาย อาปตฺติ ปาจิตฺติยสฺสฯ ",
"pli-tv-bi-vb-pc63:2.1.15":	"คณสฺส จ อาจรินิยา จ อาปตฺติ ทุกฺกฏสฺสฯ ",
"pli-tv-bi-vb-pc63:2.2.1":	"ธมฺมกมฺเม ธมฺมกมฺมสญฺญา วุฏฺฐาเปติ, อาปตฺติ ปาจิตฺติยสฺสฯ ",
"pli-tv-bi-vb-pc63:2.2.2":	"ธมฺมกมฺเม เวมติกา วุฏฺฐาเปติ, อาปตฺติ ปาจิตฺติยสฺสฯ ",
"pli-tv-bi-vb-pc63:2.2.3":	"ธมฺมกมฺเม อธมฺมกมฺมสญฺญา วุฏฺฐาเปติ, อาปตฺติ ปาจิตฺติยสฺสฯ ",
"pli-tv-bi-vb-pc63:2.2.4":	"อธมฺมกมฺเม ธมฺมกมฺมสญฺญา, อาปตฺติ ทุกฺกฏสฺสฯ ",
"pli-tv-bi-vb-pc63:2.2.5":	"อธมฺมกมฺเม เวมติกา, อาปตฺติ ทุกฺกฏสฺสฯ ",
"pli-tv-bi-vb-pc63:2.2.6":	"อธมฺมกมฺเม อธมฺมกมฺมสญฺญา, อาปตฺติ ทุกฺกฏสฺสฯ ",
"pli-tv-bi-vb-pc63:2.3.1":	"อนาปตฺติ—",
"pli-tv-bi-vb-pc63:2.3.2":	"เทฺว วสฺสานิ ฉสุ ธมฺเมสุ สิกฺขิตสิกฺขํ สิกฺขมานํ วุฏฺฐาเปติ, ",
"pli-tv-bi-vb-pc63:2.3.3":	"อุมฺมตฺติกาย, ",
"pli-tv-bi-vb-pc63:2.3.4":	"อาทิกมฺมิกายาติฯ ",
"pli-tv-bi-vb-pc63:2.3.5":	"ตติยสิกฺขาปทํ นิฏฺฐิตํฯ "
}	
