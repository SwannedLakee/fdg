{	
"pli-tv-bi-vb-pc18:0.1":	"เถรวาท วินย ",
"pli-tv-bi-vb-pc18:0.2":	"ภิกฺขุนิวิภงฺค ",
"pli-tv-bi-vb-pc18:0.3":	"ปาจิตฺติยกณฺฑ ",
"pli-tv-bi-vb-pc18:0.4":	"รตฺตนฺธการวคฺค ",
"pli-tv-bi-vb-pc18:0.5":	"๑๘ฯ ปเราชฺฌาปนกสิกฺขาปท ",
"pli-tv-bi-vb-pc18:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bi-vb-pc18:1.2":	"เตน โข ปน สมเยน ภทฺทาย กาปิลานิยา อนฺเตวาสินี ภิกฺขุนี ภทฺทํ กาปิลานึ สกฺกจฺจํ อุปฏฺเฐติฯ ",
"pli-tv-bi-vb-pc18:1.3":	"ภทฺทา กาปิลานี ภิกฺขุนิโย เอตทโวจ—",
"pli-tv-bi-vb-pc18:1.4":	"“อยํ มํ, อเยฺย, ภิกฺขุนี สกฺกจฺจํ อุปฏฺเฐติ, อิมิสฺสาหํ จีวรํ ทสฺสามี”ติฯ ",
"pli-tv-bi-vb-pc18:1.5":	"อถ โข สา ภิกฺขุนี ทุคฺคหิเตน ทูปธาริเตน ปรํ อุชฺฌาเปสิ—",
"pli-tv-bi-vb-pc18:1.6":	"“อหํ กิราเยฺย, อยฺยํ น สกฺกจฺจํ อุปฏฺเฐมิ, น กิร เม อยฺยา จีวรํ ทสฺสตี”ติฯ ",
"pli-tv-bi-vb-pc18:1.7":	"ยา ตา ภิกฺขุนิโย อปฺปิจฺฉา …เป… ตา อุชฺฌายนฺติ ขิยฺยนฺติ วิปาเจนฺติ—",
"pli-tv-bi-vb-pc18:1.8":	"“กถญฺหิ นาม ภิกฺขุนี ทุคฺคหิเตน ทูปธาริเตน ปรํ อุชฺฌาเปสฺสตี”ติ …เป… ",
"pli-tv-bi-vb-pc18:1.9":	"“สจฺจํ กิร, ภิกฺขเว, ภิกฺขุนี ทุคฺคหิเตน ทูปธาริเตน ปรํ อุชฺฌาเปตี”ติ? ",
"pli-tv-bi-vb-pc18:1.10":	"“สจฺจํ, ภควา”ติฯ ",
"pli-tv-bi-vb-pc18:1.11":	"วิครหิ พุทฺโธ ภควา …เป… ",
"pli-tv-bi-vb-pc18:1.12":	"กถญฺหิ นาม, ภิกฺขเว, ภิกฺขุนี ทุคฺคหิเตน ทูปธาริเตน ปรํ อุชฺฌาเปสฺสติฯ ",
"pli-tv-bi-vb-pc18:1.13":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bi-vb-pc18:1.14":	"เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—",
"pli-tv-bi-vb-pc18:1.15.1":	"“ยา ปน ภิกฺขุนี ทุคฺคหิเตน ทูปธาริเตน ปรํ อุชฺฌาเปยฺย, ปาจิตฺติยนฺ”ติฯ ",
"pli-tv-bi-vb-pc18:2.1.1":	"ยา ปนาติ ",
"pli-tv-bi-vb-pc18:2.1.2":	"ยา ยาทิสา …เป… ",
"pli-tv-bi-vb-pc18:2.1.3":	"ภิกฺขุนีติ ",
"pli-tv-bi-vb-pc18:2.1.4":	"…เป… อยํ อิมสฺมึ อตฺเถ อธิปฺเปตา ภิกฺขุนีติฯ ",
"pli-tv-bi-vb-pc18:2.1.5":	"ทุคฺคหิเตนาติ ",
"pli-tv-bi-vb-pc18:2.1.6":	"อญฺญถา คหิเตนฯ ",
"pli-tv-bi-vb-pc18:2.1.7":	"ทูปธาริเตนาติ ",
"pli-tv-bi-vb-pc18:2.1.8":	"อญฺญถา อุปธาริเตนฯ ",
"pli-tv-bi-vb-pc18:2.1.9":	"ปรนฺติ ",
"pli-tv-bi-vb-pc18:2.1.10":	"อุปสมฺปนฺนํ อุชฺฌาเปติ, อาปตฺติ ปาจิตฺติยสฺสฯ ",
"pli-tv-bi-vb-pc18:2.2.1":	"อุปสมฺปนฺนาย อุปสมฺปนฺนสญฺญา อุชฺฌาเปติ, อาปตฺติ ปาจิตฺติยสฺสฯ ",
"pli-tv-bi-vb-pc18:2.2.2":	"อุปสมฺปนฺนาย เวมติกา อุชฺฌาเปติ, อาปตฺติ ปาจิตฺติยสฺสฯ ",
"pli-tv-bi-vb-pc18:2.2.3":	"อุปสมฺปนฺนาย อนุปสมฺปนฺนสญฺญา อุชฺฌาเปติ, อาปตฺติ ปาจิตฺติยสฺสฯ ",
"pli-tv-bi-vb-pc18:2.2.4":	"อนุปสมฺปนฺนํ อุชฺฌาเปติ, อาปตฺติ ทุกฺกฏสฺสฯ ",
"pli-tv-bi-vb-pc18:2.2.5":	"อนุปสมฺปนฺนาย อุปสมฺปนฺนสญฺญา, อาปตฺติ ทุกฺกฏสฺสฯ ",
"pli-tv-bi-vb-pc18:2.2.6":	"อนุปสมฺปนฺนาย เวมติกา, อาปตฺติ ทุกฺกฏสฺสฯ ",
"pli-tv-bi-vb-pc18:2.2.7":	"อนุปสมฺปนฺนาย อนุปสมฺปนฺนสญฺญา, อาปตฺติ ทุกฺกฏสฺสฯ ",
"pli-tv-bi-vb-pc18:2.3.1":	"อนาปตฺติ—",
"pli-tv-bi-vb-pc18:2.3.2":	"อุมฺมตฺติกาย, ",
"pli-tv-bi-vb-pc18:2.3.3":	"อาทิกมฺมิกายาติฯ ",
"pli-tv-bi-vb-pc18:2.3.4":	"อฏฺฐมสิกฺขาปทํ นิฏฺฐิตํฯ "
}	
