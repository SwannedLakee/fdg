{	
"pli-tv-bi-vb-pc30:0.1":	"เถรวาท วินย ",
"pli-tv-bi-vb-pc30:0.2":	"ภิกฺขุนิวิภงฺค ",
"pli-tv-bi-vb-pc30:0.3":	"ปาจิตฺติยกณฺฑ ",
"pli-tv-bi-vb-pc30:0.4":	"นคฺควคฺค ",
"pli-tv-bi-vb-pc30:0.5":	"๓๐ฯ กถินุทฺธารสิกฺขาปท ",
"pli-tv-bi-vb-pc30:1.1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bi-vb-pc30:1.1.2":	"เตน โข ปน สมเยน อญฺญตเรน อุปาสเกน สงฺฆํ อุทฺทิสฺส วิหาโร การาปิโต โหติฯ ",
"pli-tv-bi-vb-pc30:1.1.3":	"โส ตสฺส วิหารสฺส มเห อุภโตสงฺฆสฺส อกาลจีวรํ ทาตุกาโม โหติฯ ",
"pli-tv-bi-vb-pc30:1.1.4":	"เตน โข ปน สมเยน อุภโตสงฺฆสฺส กถินํ อตฺถตํ โหติฯ ",
"pli-tv-bi-vb-pc30:1.1.5":	"อถ โข โส อุปาสโก สงฺฆํ อุปสงฺกมิตฺวา กถินุทฺธารํ ยาจิฯ ",
"pli-tv-bi-vb-pc30:1.1.6":	"ภควโต เอตมตฺถํ อาโรเจสุํฯ ",
"pli-tv-bi-vb-pc30:1.1.7":	"อถ โข ภควา เอตสฺมึ นิทาเน เอตสฺมึ ปกรเณ ธมฺมึ กถํ กตฺวา ภิกฺขู อามนฺเตสิ—",
"pli-tv-bi-vb-pc30:1.1.8":	"“อนุชานามิ, ภิกฺขเว, กถินํ อุทฺธริตุํฯ ",
"pli-tv-bi-vb-pc30:1.1.9":	"เอวญฺจ ปน ภิกฺขเว กถินํ อุทฺธริตพฺพํฯ ",
"pli-tv-bi-vb-pc30:1.1.10":	"พฺยตฺเตน ภิกฺขุนา ปฏิพเลน สงฺโฆ ญาเปตพฺโพ—",
"pli-tv-bi-vb-pc30:1.1.11":	"‘สุณาตุ เม, ภนฺเต, สงฺโฆฯ ",
"pli-tv-bi-vb-pc30:1.1.12":	"ยทิ สงฺฆสฺส ปตฺตกลฺลํ, สงฺโฆ กถินํ อุทฺธเรยฺยฯ ",
"pli-tv-bi-vb-pc30:1.1.13":	"เอสา ญตฺติฯ ",
"pli-tv-bi-vb-pc30:1.1.14":	"สุณาตุ เม, ภนฺเต, สงฺโฆฯ ",
"pli-tv-bi-vb-pc30:1.1.15":	"สงฺโฆ กถินํ อุทฺธรติฯ ",
"pli-tv-bi-vb-pc30:1.1.16":	"ยสฺสายสฺมโต ขมติ กถินสฺส อุทฺธาโร, โส ตุณฺหสฺส; ",
"pli-tv-bi-vb-pc30:1.1.17":	"ยสฺส นกฺขมติ, โส ภาเสยฺยฯ ",
"pli-tv-bi-vb-pc30:1.1.18":	"อุพฺภตํ สงฺเฆน กถินํ, ขมติ สงฺฆสฺส, ตสฺมา ตุณฺหี, เอวเมตํ ธารยามี’”ติฯ ",
"pli-tv-bi-vb-pc30:1.2.1":	"อถ โข โส อุปาสโก ภิกฺขุนิสงฺฆํ อุปสงฺกมิตฺวา กถินุทฺธารํ ยาจิฯ ",
"pli-tv-bi-vb-pc30:1.2.2":	"ถุลฺลนนฺทา ภิกฺขุนี—",
"pli-tv-bi-vb-pc30:1.2.3":	"“จีวรํ อมฺหากํ ภวิสฺสตี”ติ กถินุทฺธารํ ปฏิพาหิฯ ",
"pli-tv-bi-vb-pc30:1.2.4":	"อถ โข โส อุปาสโก อุชฺฌายติ ขิยฺยติ วิปาเจติ—",
"pli-tv-bi-vb-pc30:1.2.5":	"“กถญฺหิ นาม ภิกฺขุนิโย อมฺหากํ กถินุทฺธารํ น ทสฺสนฺตี”ติฯ ",
"pli-tv-bi-vb-pc30:1.2.6":	"อโสฺสสุํ โข ภิกฺขุนิโย ตสฺส อุปาสกสฺส อุชฺฌายนฺตสฺส ขิยฺยนฺตสฺส วิปาเจนฺตสฺสฯ ",
"pli-tv-bi-vb-pc30:1.2.7":	"ยา ตา ภิกฺขุนิโย อปฺปิจฺฉา …เป… ตา อุชฺฌายนฺติ ขิยฺยนฺติ วิปาเจนฺติ—",
"pli-tv-bi-vb-pc30:1.2.8":	"“กถญฺหิ นาม อยฺยา ถุลฺลนนฺทา ธมฺมิกํ กถินุทฺธารํ ปฏิพาหิสฺสตี”ติ …เป… ",
"pli-tv-bi-vb-pc30:1.2.9":	"“สจฺจํ กิร, ภิกฺขเว, ถุลฺลนนฺทา ภิกฺขุนี ธมฺมิกํ กถินุทฺธารํ ปฏิพาหตี”ติ? ",
"pli-tv-bi-vb-pc30:1.2.10":	"“สจฺจํ, ภควา”ติฯ ",
"pli-tv-bi-vb-pc30:1.2.11":	"วิครหิ พุทฺโธ ภควา …เป… ",
"pli-tv-bi-vb-pc30:1.2.12":	"กถญฺหิ นาม, ภิกฺขเว, ถุลฺลนนฺทา ภิกฺขุนี ธมฺมิกํ กถินุทฺธารํ ปฏิพาหิสฺสติฯ ",
"pli-tv-bi-vb-pc30:1.2.13":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bi-vb-pc30:1.2.14":	"เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—",
"pli-tv-bi-vb-pc30:1.2.15.1":	"“ยา ปน ภิกฺขุนี ธมฺมิกํ กถินุทฺธารํ ปฏิพาเหยฺย, ปาจิตฺติยนฺ”ติฯ ",
"pli-tv-bi-vb-pc30:2.1.1":	"ยา ปนาติ ",
"pli-tv-bi-vb-pc30:2.1.2":	"ยา ยาทิสา …เป… ",
"pli-tv-bi-vb-pc30:2.1.3":	"ภิกฺขุนีติ ",
"pli-tv-bi-vb-pc30:2.1.4":	"…เป… อยํ อิมสฺมึ อตฺเถ อธิปฺเปตา ภิกฺขุนีติฯ ",
"pli-tv-bi-vb-pc30:2.1.5":	"ธมฺมิโก นาม กถินุทฺธาโร ",
"pli-tv-bi-vb-pc30:2.1.6":	"สมคฺโค ภิกฺขุนิสงฺโฆ สนฺนิปติตฺวา อุทฺธรติฯ ",
"pli-tv-bi-vb-pc30:2.1.7":	"ปฏิพาเหยฺยาติ ",
"pli-tv-bi-vb-pc30:2.1.8":	"“กถํ อิทํ กถินํ น อุทฺธเรยฺยา”ติ ปฏิพาหติ, อาปตฺติ ปาจิตฺติยสฺสฯ ",
"pli-tv-bi-vb-pc30:2.1.9.1":	"ธมฺมิเก ธมฺมิกสญฺญา ปฏิพาหติ, อาปตฺติ ปาจิตฺติยสฺสฯ ",
"pli-tv-bi-vb-pc30:2.1.10":	"ธมฺมิเก เวมติกา ปฏิพาหติ, อาปตฺติ ทุกฺกฏสฺสฯ ",
"pli-tv-bi-vb-pc30:2.1.11":	"ธมฺมิเก อธมฺมิกสญฺญา ปฏิพาหติ, อนาปตฺติฯ ",
"pli-tv-bi-vb-pc30:2.1.12":	"อธมฺมิเก ธมฺมิกสญฺญา, อาปตฺติ ทุกฺกฏสฺสฯ ",
"pli-tv-bi-vb-pc30:2.1.13":	"อธมฺมิเก เวมติกา, อาปตฺติ ทุกฺกฏสฺสฯ ",
"pli-tv-bi-vb-pc30:2.1.14":	"อธมฺมิเก อธมฺมิกสญฺญา, อนาปตฺติฯ ",
"pli-tv-bi-vb-pc30:2.2.1":	"อนาปตฺติ—",
"pli-tv-bi-vb-pc30:2.2.2":	"อานิสํสํ ทเสฺสตฺวา ปฏิพาหติ, ",
"pli-tv-bi-vb-pc30:2.2.3":	"อุมฺมตฺติกาย, ",
"pli-tv-bi-vb-pc30:2.2.4":	"อาทิกมฺมิกายาติฯ ",
"pli-tv-bi-vb-pc30:2.2.5":	"ทสมสิกฺขาปทํ นิฏฺฐิตํฯ ",
"pli-tv-bi-vb-pc30:2.2.6":	"นคฺควคฺโค ตติโยฯ "
}	
