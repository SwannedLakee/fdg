{	
"pli-tv-bi-vb-pc84:0.1":	"เถรวาท วินย ",
"pli-tv-bi-vb-pc84:0.2":	"ภิกฺขุนิวิภงฺค ",
"pli-tv-bi-vb-pc84:0.3":	"ปาจิตฺติยกณฺฑ ",
"pli-tv-bi-vb-pc84:0.4":	"ฉตฺตุปาหนวคฺค ",
"pli-tv-bi-vb-pc84:0.5":	"๘๔ฯ ฉตฺตุปาหนสิกฺขาปท ",
"pli-tv-bi-vb-pc84:1.1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bi-vb-pc84:1.1.2":	"เตน โข ปน สมเยน ฉพฺพคฺคิยา ภิกฺขุนิโย ฉตฺตุปาหนํ ธาเรนฺติฯ ",
"pli-tv-bi-vb-pc84:1.1.3":	"มนุสฺสา อุชฺฌายนฺติ ขิยฺยนฺติ วิปาเจนฺติ—",
"pli-tv-bi-vb-pc84:1.1.4":	"“กถญฺหิ นาม ภิกฺขุนิโย ฉตฺตุปาหนํ ธาเรสฺสนฺติ, เสยฺยถาปิ คิหินิโย กามโภคินิโย”ติฯ ",
"pli-tv-bi-vb-pc84:1.1.5":	"อโสฺสสุํ โข ภิกฺขุนิโย เตสํ มนุสฺสานํ อุชฺฌายนฺตานํ ขิยฺยนฺตานํ วิปาเจนฺตานํฯ ",
"pli-tv-bi-vb-pc84:1.1.6":	"ยา ตา ภิกฺขุนิโย อปฺปิจฺฉา …เป… ตา อุชฺฌายนฺติ ขิยฺยนฺติ วิปาเจนฺติ—",
"pli-tv-bi-vb-pc84:1.1.7":	"“กถญฺหิ นาม ฉพฺพคฺคิยา ภิกฺขุนิโย ฉตฺตุปาหนํ ธาเรสฺสนฺตี”ติ …เป… ",
"pli-tv-bi-vb-pc84:1.1.8":	"“สจฺจํ กิร, ภิกฺขเว, ฉพฺพคฺคิยา ภิกฺขุนิโย ฉตฺตุปาหนํ ธาเรนฺตี”ติ? ",
"pli-tv-bi-vb-pc84:1.1.9":	"“สจฺจํ, ภควา”ติฯ ",
"pli-tv-bi-vb-pc84:1.1.10":	"วิครหิ พุทฺโธ ภควา …เป… ",
"pli-tv-bi-vb-pc84:1.1.11":	"กถญฺหิ นาม, ภิกฺขเว, ฉพฺพคฺคิยา ภิกฺขุนิโย ฉตฺตุปาหนํ ธาเรสฺสนฺติฯ ",
"pli-tv-bi-vb-pc84:1.1.12":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bi-vb-pc84:1.1.13":	"เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—",
"pli-tv-bi-vb-pc84:1.1.14.1":	"“ยา ปน ภิกฺขุนี ฉตฺตุปาหนํ ธาเรยฺย, ปาจิตฺติยนฺ”ติฯ ",
"pli-tv-bi-vb-pc84:1.1.15":	"เอวญฺจิทํ ภควตา ภิกฺขุนีนํ สิกฺขาปทํ ปญฺญตฺตํ โหติฯ ",
"pli-tv-bi-vb-pc84:1.2.1":	"เตน โข ปน สมเยน อญฺญตรา ภิกฺขุนี คิลานา โหติฯ ",
"pli-tv-bi-vb-pc84:1.2.2":	"ตสฺสา วินา ฉตฺตุปาหนํ น ผาสุ โหติ …เป… ",
"pli-tv-bi-vb-pc84:1.2.3":	"ภควโต เอตมตฺถํ อาโรเจสุํ …เป… ",
"pli-tv-bi-vb-pc84:1.2.4":	"อนุชานามิ, ภิกฺขเว, คิลานาย ภิกฺขุนิยา ฉตฺตุปาหนํฯ ",
"pli-tv-bi-vb-pc84:1.2.5":	"เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—",
"pli-tv-bi-vb-pc84:1.2.6.1":	"“ยา ปน ภิกฺขุนี อคิลานา ฉตฺตุปาหนํ ธาเรยฺย, ปาจิตฺติยนฺ”ติฯ ",
"pli-tv-bi-vb-pc84:2.1.1":	"ยา ปนาติ ",
"pli-tv-bi-vb-pc84:2.1.2":	"ยา ยาทิสา …เป… ",
"pli-tv-bi-vb-pc84:2.1.3":	"ภิกฺขุนีติ ",
"pli-tv-bi-vb-pc84:2.1.4":	"…เป… อยํ อิมสฺมึ อตฺเถ อธิปฺเปตา ภิกฺขุนีติฯ ",
"pli-tv-bi-vb-pc84:2.1.5":	"อคิลานา นาม ",
"pli-tv-bi-vb-pc84:2.1.6":	"ยสฺสา วินา ฉตฺตุปาหนํ ผาสุ โหติฯ ",
"pli-tv-bi-vb-pc84:2.1.7":	"คิลานา นาม ",
"pli-tv-bi-vb-pc84:2.1.8":	"ยสฺสา วินา ฉตฺตุปาหนํ น ผาสุ โหติฯ ",
"pli-tv-bi-vb-pc84:2.1.9":	"ฉตฺตํ นาม ",
"pli-tv-bi-vb-pc84:2.1.10":	"ตีณิ ฉตฺตานิ— เสตจฺฉตฺตํ, กิลญฺชจฺฉตฺตํ, ปณฺณจฺฉตฺตํ มณฺฑลพทฺธํ สลากพทฺธํฯ ",
"pli-tv-bi-vb-pc84:2.1.11":	"ธาเรยฺยาติ ",
"pli-tv-bi-vb-pc84:2.1.12":	"สกิมฺปิ ธาเรติ, อาปตฺติ ปาจิตฺติยสฺสฯ ",
"pli-tv-bi-vb-pc84:2.2.1":	"อคิลานา อคิลานสญฺญา ฉตฺตุปาหนํ ธาเรติ, อาปตฺติ ปาจิตฺติยสฺสฯ ",
"pli-tv-bi-vb-pc84:2.2.2":	"อคิลานา เวมติกา ฉตฺตุปาหนํ ธาเรติ, อาปตฺติ ปาจิตฺติยสฺสฯ ",
"pli-tv-bi-vb-pc84:2.2.3":	"อคิลานา คิลานสญฺญา ฉตฺตุปาหนํ ธาเรติ, อาปตฺติ ปาจิตฺติยสฺสฯ ",
"pli-tv-bi-vb-pc84:2.2.4":	"ฉตฺตํ ธาเรติ น อุปาหนํ, อาปตฺติ ทุกฺกฏสฺสฯ ",
"pli-tv-bi-vb-pc84:2.2.5":	"อุปาหนํ ธาเรติ น ฉตฺตํ, อาปตฺติ ทุกฺกฏสฺสฯ ",
"pli-tv-bi-vb-pc84:2.2.6":	"คิลานา อคิลานสญฺญา, อาปตฺติ ทุกฺกฏสฺสฯ ",
"pli-tv-bi-vb-pc84:2.2.7":	"คิลานา เวมติกา, อาปตฺติ ทุกฺกฏสฺสฯ ",
"pli-tv-bi-vb-pc84:2.2.8":	"คิลานา คิลานสญฺญา, อนาปตฺติฯ ",
"pli-tv-bi-vb-pc84:2.3.1":	"อนาปตฺติ—",
"pli-tv-bi-vb-pc84:2.3.2":	"คิลานาย, ",
"pli-tv-bi-vb-pc84:2.3.3":	"อาราเม อารามูปจาเร ธาเรติ, ",
"pli-tv-bi-vb-pc84:2.3.4":	"อาปทาสุ, ",
"pli-tv-bi-vb-pc84:2.3.5":	"อุมฺมตฺติกาย, ",
"pli-tv-bi-vb-pc84:2.3.6":	"อาทิกมฺมิกายาติฯ ",
"pli-tv-bi-vb-pc84:2.3.7":	"ปฐมสิกฺขาปทํ นิฏฺฐิตํฯ "
}	
