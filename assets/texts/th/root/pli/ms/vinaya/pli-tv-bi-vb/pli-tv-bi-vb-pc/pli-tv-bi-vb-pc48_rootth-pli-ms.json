{	
"pli-tv-bi-vb-pc48:0.1":	"เถรวาท วินย ",
"pli-tv-bi-vb-pc48:0.2":	"ภิกฺขุนิวิภงฺค ",
"pli-tv-bi-vb-pc48:0.3":	"ปาจิตฺติยกณฺฑ ",
"pli-tv-bi-vb-pc48:0.4":	"จิตฺตาคารวคฺค ",
"pli-tv-bi-vb-pc48:0.5":	"๔๘ฯ อาวสถวิหารสิกฺขาปท ",
"pli-tv-bi-vb-pc48:1.1":	"เตน สมเยน พุทฺโธ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"pli-tv-bi-vb-pc48:1.2":	"เตน โข ปน สมเยน ถุลฺลนนฺทา ภิกฺขุนี อาวสถํ อนิสฺสชฺชิตฺวา จาริกํ ปกฺกามิฯ ",
"pli-tv-bi-vb-pc48:1.3":	"เตน โข ปน สมเยน ถุลฺลนนฺทาย ภิกฺขุนิยา อาวสโถ ฑยฺหติฯ ",
"pli-tv-bi-vb-pc48:1.4":	"ภิกฺขุนิโย เอวมาหํสุ—",
"pli-tv-bi-vb-pc48:1.5":	"“หนฺทาเยฺย, ภณฺฑกํ นีหรามา”ติฯ ",
"pli-tv-bi-vb-pc48:1.6":	"เอกจฺจา เอวมาหํสุ—",
"pli-tv-bi-vb-pc48:1.7":	"“น มยํ, อเยฺย, นีหริสฺสามฯ ",
"pli-tv-bi-vb-pc48:1.8":	"ยํ กิญฺจิ นฏฺฐํ สพฺพํ อเมฺห อภิยุญฺชิสฺสตี”ติฯ ",
"pli-tv-bi-vb-pc48:1.9":	"ถุลฺลนนฺทา ภิกฺขุนี ปุนเทว ตํ อาวสถํ ปจฺจาคนฺตฺวา ภิกฺขุนิโย ปุจฺฉิ—",
"pli-tv-bi-vb-pc48:1.10":	"“อปาเยฺย, ภณฺฑกํ นีหริตฺถา”ติ? ",
"pli-tv-bi-vb-pc48:1.11":	"“น มยํ, อเยฺย, นีหริมฺหา”ติฯ ",
"pli-tv-bi-vb-pc48:1.12":	"ถุลฺลนนฺทา ภิกฺขุนี อุชฺฌายติ ขิยฺยติ วิปาเจติ—",
"pli-tv-bi-vb-pc48:1.13":	"“กถญฺหิ นาม ภิกฺขุนิโย อาวสเถ ฑยฺหมาเน ภณฺฑกํ น นีหริสฺสนฺตี”ติฯ ",
"pli-tv-bi-vb-pc48:1.14":	"ยา ตา ภิกฺขุนิโย อปฺปิจฺฉา …เป… ตา อุชฺฌายนฺติ ขิยฺยนฺติ วิปาเจนฺติ—",
"pli-tv-bi-vb-pc48:1.15":	"“กถญฺหิ นาม อยฺยา ถุลฺลนนฺทา อาวสถํ อนิสฺสชฺชิตฺวา จาริกํ ปกฺกมิสฺสตี”ติ …เป… ",
"pli-tv-bi-vb-pc48:1.16":	"“สจฺจํ กิร, ภิกฺขเว, ถุลฺลนนฺทา ภิกฺขุนี อาวสถํ อนิสฺสชฺชิตฺวา จาริกํ ปกฺกมตี”ติ? ",
"pli-tv-bi-vb-pc48:1.17":	"“สจฺจํ, ภควา”ติฯ ",
"pli-tv-bi-vb-pc48:1.18":	"วิครหิ พุทฺโธ ภควา …เป… ",
"pli-tv-bi-vb-pc48:1.19":	"กถญฺหิ นาม, ภิกฺขเว, ถุลฺลนนฺทา ภิกฺขุนี อาวสถํ อนิสฺสชฺชิตฺวา จาริกํ ปกฺกมิสฺสติฯ ",
"pli-tv-bi-vb-pc48:1.20":	"เนตํ, ภิกฺขเว, อปฺปสนฺนานํ วา ปสาทาย …เป… ",
"pli-tv-bi-vb-pc48:1.21":	"เอวญฺจ ปน, ภิกฺขเว, ภิกฺขุนิโย อิมํ สิกฺขาปทํ อุทฺทิสนฺตุ—",
"pli-tv-bi-vb-pc48:1.22.1":	"“ยา ปน ภิกฺขุนี อาวสถํ อนิสฺสชฺชิตฺวา จาริกํ ปกฺกเมยฺย, ปาจิตฺติยนฺ”ติฯ ",
"pli-tv-bi-vb-pc48:2.1.1":	"ยา ปนาติ ",
"pli-tv-bi-vb-pc48:2.1.2":	"ยา ยาทิสา …เป… ",
"pli-tv-bi-vb-pc48:2.1.3":	"ภิกฺขุนีติ ",
"pli-tv-bi-vb-pc48:2.1.4":	"…เป… อยํ อิมสฺมึ อตฺเถ อธิปฺเปตา ภิกฺขุนีติฯ ",
"pli-tv-bi-vb-pc48:2.1.5":	"อาวสโถ นาม ",
"pli-tv-bi-vb-pc48:2.1.6":	"กวาฏพทฺโธ วุจฺจติฯ ",
"pli-tv-bi-vb-pc48:2.1.7":	"อนิสฺสชฺชิตฺวา จาริกํ ปกฺกเมยฺยาติ ",
"pli-tv-bi-vb-pc48:2.1.8":	"ภิกฺขุนิยา วา สิกฺขมานาย วา สามเณริยา วา อนิสฺสชฺชิตฺวา ปริกฺขิตฺตสฺส อาวสถสฺส ปริกฺเขปํ อติกฺกาเมนฺติยา อาปตฺติ ปาจิตฺติยสฺสฯ ",
"pli-tv-bi-vb-pc48:2.1.9":	"อปริกฺขิตฺตสฺส อาวสถสฺส อุปจารํ อติกฺกาเมนฺติยา อาปตฺติ ปาจิตฺติยสฺสฯ ",
"pli-tv-bi-vb-pc48:2.2.1":	"อนิสฺสชฺชิเต อนิสฺสชฺชิตสญฺญา ปกฺกมติ, อาปตฺติ ปาจิตฺติยสฺสฯ ",
"pli-tv-bi-vb-pc48:2.2.2":	"อนิสฺสชฺชิเต เวมติกา ปกฺกมติ, อาปตฺติ ปาจิตฺติยสฺสฯ ",
"pli-tv-bi-vb-pc48:2.2.3":	"อนิสฺสชฺชิเต นิสฺสชฺชิตสญฺญา ปกฺกมติ, อาปตฺติ ปาจิตฺติยสฺสฯ ",
"pli-tv-bi-vb-pc48:2.2.4":	"อกวาฏพทฺธํ อนิสฺสชฺชิตฺวา ปกฺกมติ, อาปตฺติ ทุกฺกฏสฺสฯ ",
"pli-tv-bi-vb-pc48:2.2.5":	"นิสฺสชฺชิเต อนิสฺสชฺชิตสญฺญา, อาปตฺติ ทุกฺกฏสฺสฯ ",
"pli-tv-bi-vb-pc48:2.2.6":	"นิสฺสชฺชิเต เวมติกา, อาปตฺติ ทุกฺกฏสฺสฯ ",
"pli-tv-bi-vb-pc48:2.2.7":	"นิสฺสชฺชิเต นิสฺสชฺชิตสญฺญา, อนาปตฺติฯ ",
"pli-tv-bi-vb-pc48:2.3.1":	"อนาปตฺติ—",
"pli-tv-bi-vb-pc48:2.3.2":	"นิสฺสชฺชิตฺวา ปกฺกมติ, ",
"pli-tv-bi-vb-pc48:2.3.3":	"สติ อนฺตราเย, ",
"pli-tv-bi-vb-pc48:2.3.4":	"ปริเยสิตฺวา น ลภติ, ",
"pli-tv-bi-vb-pc48:2.3.5":	"คิลานาย, ",
"pli-tv-bi-vb-pc48:2.3.6":	"อาปทาสุ, ",
"pli-tv-bi-vb-pc48:2.3.7":	"อุมฺมตฺติกาย, ",
"pli-tv-bi-vb-pc48:2.3.8":	"อาทิกมฺมิกายาติฯ ",
"pli-tv-bi-vb-pc48:2.3.9":	"อฏฺฐมสิกฺขาปทํ นิฏฺฐิตํฯ "
}	
