{	
"pli-tv-pvr20:0.1":	"ปริวาร ",
"pli-tv-pvr20:0.2":	"๒๐ฯ เสทโมจนคาถา ",
"pli-tv-pvr20:0.3":	"๑ฯ อวิปฺปวาสปญฺหา ",
"pli-tv-pvr20:1.1":	"อสํวาโส ภิกฺขูหิ จ ภิกฺขุนีหิ จ, ",
"pli-tv-pvr20:1.2":	"สมฺโภโค เอกจฺโจ ตหึ น ลพฺภติ; ",
"pli-tv-pvr20:1.3":	"อวิปฺปวาเสน อนาปตฺติ, ",
"pli-tv-pvr20:1.4":	"ปญฺหา เมสา กุสเลหิ จินฺติตาฯ ",
"pli-tv-pvr20:2.1":	"อวิสฺสชฺชิยํ อเวภงฺคิยํ, ",
"pli-tv-pvr20:2.2":	"ปญฺจ วุตฺตา มเหสินา; ",
"pli-tv-pvr20:2.3":	"วิสฺสชฺชนฺตสฺส ปริภุญฺชนฺตสฺส อนาปตฺติ, ",
"pli-tv-pvr20:2.4":	"ปญฺหา เมสา กุสเลหิ จินฺติตาฯ ",
"pli-tv-pvr20:3.1":	"ทส ปุคฺคเล น วทามิ, ",
"pli-tv-pvr20:3.2":	"เอกาทส วิวชฺชิย; ",
"pli-tv-pvr20:3.3":	"วุฑฺฒํ วนฺทนฺตสฺส อาปตฺติ, ",
"pli-tv-pvr20:3.4":	"ปญฺหา เมสา กุสเลหิ จินฺติตาฯ ",
"pli-tv-pvr20:4.1":	"น อุกฺขิตฺตโก น จ ปน ปาริวาสิโก, ",
"pli-tv-pvr20:4.2":	"น สงฺฆภินฺโน น จ ปน ปกฺขสงฺกนฺโต; ",
"pli-tv-pvr20:4.3":	"สมานสํวาสกภูมิยา ฐิโต, ",
"pli-tv-pvr20:4.4":	"กถํ นุ สิกฺขาย อสาธารโณ สิยา; ",
"pli-tv-pvr20:4.5":	"ปญฺหา เมสา กุสเลหิ จินฺติตาฯ ",
"pli-tv-pvr20:5.1":	"อุเปติ ธมฺมํ ปริปุจฺฉมาโน, ",
"pli-tv-pvr20:5.2":	"กุสลํ อตฺถูปสญฺหิตํ; ",
"pli-tv-pvr20:5.3":	"น ชีวติ น มโต น นิพฺพุโต, ",
"pli-tv-pvr20:5.4":	"ตํ ปุคฺคลํ กตมํ วทนฺติ พุทฺธา; ",
"pli-tv-pvr20:5.5":	"ปญฺหา เมสา กุสเลหิ จินฺติตาฯ ",
"pli-tv-pvr20:6.1":	"อุพฺภกฺขเก น วทามิ, ",
"pli-tv-pvr20:6.2":	"อโธ นาภึ วิวชฺชิย; ",
"pli-tv-pvr20:6.3":	"เมถุนธมฺมปจฺจยา, ",
"pli-tv-pvr20:6.4":	"กถํ ปาราชิโก สิยา; ",
"pli-tv-pvr20:6.5":	"ปญฺหา เมสา กุสเลหิ จินฺติตาฯ ",
"pli-tv-pvr20:7.1":	"ภิกฺขุ สญฺญาจิกาย กุฏึ กโรติ, ",
"pli-tv-pvr20:7.2":	"อเทสิตวตฺถุกํ ปมาณาติกฺกนฺตํ; ",
"pli-tv-pvr20:7.3":	"สารมฺภํ อปริกฺกมนํ อนาปตฺติ, ",
"pli-tv-pvr20:7.4":	"ปญฺหา เมสา กุสเลหิ จินฺติตาฯ ",
"pli-tv-pvr20:8.1":	"ภิกฺขุ สญฺญาจิกาย กุฏึ กโรติ, ",
"pli-tv-pvr20:8.2":	"เทสิตวตฺถุกํ ปมาณิกํ; ",
"pli-tv-pvr20:8.3":	"อนารมฺภํ สปริกฺกมนํ อาปตฺติ, ",
"pli-tv-pvr20:8.4":	"ปญฺหา เมสา กุสเลหิ จินฺติตาฯ ",
"pli-tv-pvr20:9.1":	"น กายิกํ กิญฺจิ ปโยคมาจเร, ",
"pli-tv-pvr20:9.2":	"น จาปิ วาจาย ปเร ภเณยฺย; ",
"pli-tv-pvr20:9.3":	"อาปชฺเชยฺย ครุกํ เฉชฺชวตฺถุํ, ",
"pli-tv-pvr20:9.4":	"ปญฺหา เมสา กุสเลหิ จินฺติตาฯ ",
"pli-tv-pvr20:10.1":	"น กายิกํ วาจสิกญฺจ กิญฺจิ, ",
"pli-tv-pvr20:10.2":	"มนสาปิ สนฺโต น กเรยฺย ปาปํ; ",
"pli-tv-pvr20:10.3":	"โส นาสิโต กินฺติ สุนาสิโต ภเว, ",
"pli-tv-pvr20:10.4":	"ปญฺหา เมสา กุสเลหิ จินฺติตาฯ ",
"pli-tv-pvr20:11.1":	"อนาลปนฺโต มนุเชน เกนจิ, ",
"pli-tv-pvr20:11.2":	"วาจาคิรํ โน จ ปเร ภเณยฺย; ",
"pli-tv-pvr20:11.3":	"อาปชฺเชยฺย วาจสิกํ น กายิกํ, ",
"pli-tv-pvr20:11.4":	"ปญฺหา เมสา กุสเลหิ จินฺติตาฯ ",
"pli-tv-pvr20:12.1":	"สิกฺขาปทา พุทฺธวเรน วณฺณิตา, ",
"pli-tv-pvr20:12.2":	"สงฺฆาทิเสสา จตุโร ภเวยฺยุํ; ",
"pli-tv-pvr20:12.3":	"อาปชฺเชยฺย เอกปโยเคน สพฺเพ, ",
"pli-tv-pvr20:12.4":	"ปญฺหา เมสา กุสเลหิ จินฺติตาฯ ",
"pli-tv-pvr20:13.1":	"อุโภ เอกโต อุปสมฺปนฺนา, ",
"pli-tv-pvr20:13.2":	"อุภินฺนํ หตฺถโต จีวรํ ปฏิคฺคเณฺหยฺย; ",
"pli-tv-pvr20:13.3":	"สิยา อาปตฺติโย นานา, ",
"pli-tv-pvr20:13.4":	"ปญฺหา เมสา กุสเลหิ จินฺติตาฯ ",
"pli-tv-pvr20:14.1":	"จตุโร ชนา สํวิธาย, ",
"pli-tv-pvr20:14.2":	"ครุภณฺฑํ อวาหรุํ; ",
"pli-tv-pvr20:14.3":	"ตโย ปาราชิกา เอโก น ปาราชิโก, ",
"pli-tv-pvr20:14.4":	"ปญฺหา เมสา กุสเลหิ จินฺติตาฯ ",
"pli-tv-pvr20:15.0":	"๒ฯ ปาราชิกาทิปญฺหา ",
"pli-tv-pvr20:15.1":	"อิตฺถี จ อพฺภนฺตเร สิยา, ",
"pli-tv-pvr20:15.2":	"ภิกฺขุ จ พหิทฺธา สิยา; ",
"pli-tv-pvr20:15.3":	"ฉิทฺทํ ตสฺมึ ฆเร นตฺถิ, ",
"pli-tv-pvr20:15.4":	"เมถุนธมฺมปจฺจยา; ",
"pli-tv-pvr20:15.5":	"กถํ ปาราชิโก สิยา, ",
"pli-tv-pvr20:15.6":	"ปญฺหา เมสา กุสเลหิ จินฺติตาฯ ",
"pli-tv-pvr20:16.1":	"เตลํ มธุํ ผาณิตญฺจาปิ สปฺปึ, ",
"pli-tv-pvr20:16.2":	"สามํ คเหตฺวาน นิกฺขิเปยฺย; ",
"pli-tv-pvr20:16.3":	"อวีติวตฺเต สตฺตาเห, ",
"pli-tv-pvr20:16.4":	"สติ ปจฺจเย ปริภุญฺชนฺตสฺส อาปตฺติ; ",
"pli-tv-pvr20:16.5":	"ปญฺหา เมสา กุสเลหิ จินฺติตาฯ ",
"pli-tv-pvr20:17.1":	"นิสฺสคฺคิเยน อาปตฺติ, ",
"pli-tv-pvr20:17.2":	"สุทฺธเกน ปาจิตฺติยํ; ",
"pli-tv-pvr20:17.3":	"อาปชฺชนฺตสฺส เอกโต, ",
"pli-tv-pvr20:17.4":	"ปญฺหา เมสา กุสเลหิ จินฺติตาฯ ",
"pli-tv-pvr20:18.1":	"ภิกฺขู สิยา วีสติยา สมาคตา, ",
"pli-tv-pvr20:18.2":	"กมฺมํ กเรยฺยุํ สมคฺคสญฺญิโน; ",
"pli-tv-pvr20:18.3":	"ภิกฺขุ สิยา ทฺวาทสโยชเน ฐิโต, ",
"pli-tv-pvr20:18.4":	"กมฺมญฺจ ตํ กุปฺเปยฺย วคฺคปจฺจยา; ",
"pli-tv-pvr20:18.5":	"ปญฺหา เมสา กุสเลหิ จินฺติตาฯ ",
"pli-tv-pvr20:19.1":	"ปทวีติหารมตฺเตน วาจาย ภณิเตน จ, ",
"pli-tv-pvr20:19.2":	"สพฺพานิ ครุกานิ สปฺปฏิกมฺมานิ; ",
"pli-tv-pvr20:19.3":	"จตุสฏฺฐิ อาปตฺติโย อาปชฺเชยฺย เอกโต, ",
"pli-tv-pvr20:19.4":	"ปญฺหา เมสา กุสเลหิ จินฺติตาฯ ",
"pli-tv-pvr20:20.1":	"นิวตฺโถ อนฺตรวาสเกน, ",
"pli-tv-pvr20:20.2":	"ทิคุณํ สงฺฆาฏึ ปารุโต; ",
"pli-tv-pvr20:20.3":	"สพฺพานิ ตานิ นิสฺสคฺคิยานิ โหนฺติ, ",
"pli-tv-pvr20:20.4":	"ปญฺหา เมสา กุสเลหิ จินฺติตาฯ ",
"pli-tv-pvr20:21.1":	"น จาปิ ญตฺติ น จ ปน กมฺมวาจา, ",
"pli-tv-pvr20:21.2":	"น เจหิ ภิกฺขูติ ชิโน อโวจ; ",
"pli-tv-pvr20:21.3":	"สรณคมนมฺปิ น ตสฺส อตฺถิ, ",
"pli-tv-pvr20:21.4":	"อุปสมฺปทา จสฺส อกุปฺปา; ",
"pli-tv-pvr20:21.5":	"ปญฺหา เมสา กุสเลหิ จินฺติตาฯ ",
"pli-tv-pvr20:22.1":	"อิตฺถึ หเน น มาตรํ, ",
"pli-tv-pvr20:22.2":	"ปุริสญฺจ น ปิตรํ หเน; ",
"pli-tv-pvr20:22.3":	"หเนยฺย อนริยํ มนฺโท, ",
"pli-tv-pvr20:22.4":	"เตน จานนฺตรํ ผุเส; ",
"pli-tv-pvr20:22.5":	"ปญฺหา เมสา กุสเลหิ จินฺติตาฯ ",
"pli-tv-pvr20:23.1":	"อิตฺถึ หเน จ มาตรํ, ",
"pli-tv-pvr20:23.2":	"ปุริสญฺจ ปิตรํ หเน; ",
"pli-tv-pvr20:23.3":	"มาตรํ ปิตรํ หนฺตฺวา, ",
"pli-tv-pvr20:23.4":	"น เตนานนฺตรํ ผุเส; ",
"pli-tv-pvr20:23.5":	"ปญฺหา เมสา กุสเลหิ จินฺติตาฯ ",
"pli-tv-pvr20:24.1":	"อโจทยิตฺวา อสฺสารยิตฺวา, ",
"pli-tv-pvr20:24.2":	"อสมฺมุขีภูตสฺส กเรยฺย กมฺมํ; ",
"pli-tv-pvr20:24.3":	"กตญฺจ กมฺมํ สุกตํ ภเวยฺย, ",
"pli-tv-pvr20:24.4":	"การโก จ สงฺโฆ อนาปตฺติโก สิยา; ",
"pli-tv-pvr20:24.5":	"ปญฺหา เมสา กุสเลหิ จินฺติตาฯ ",
"pli-tv-pvr20:25.1":	"โจทยิตฺวา สารยิตฺวา, ",
"pli-tv-pvr20:25.2":	"สมฺมุขีภูตสฺส กเรยฺย กมฺมํ; ",
"pli-tv-pvr20:25.3":	"กตญฺจ กมฺมํ อกตํ ภเวยฺย, ",
"pli-tv-pvr20:25.4":	"การโก จ สงฺโฆ สาปตฺติโก สิยา; ",
"pli-tv-pvr20:25.5":	"ปญฺหา เมสา กุสเลหิ จินฺติตาฯ ",
"pli-tv-pvr20:26.1":	"ฉินฺทนฺตสฺส อาปตฺติ, ",
"pli-tv-pvr20:26.2":	"ฉินฺทนฺตสฺส อนาปตฺติ; ",
"pli-tv-pvr20:26.3":	"ฉาเทนฺตสฺส อาปตฺติ, ",
"pli-tv-pvr20:26.4":	"ฉาเทนฺตสฺส อนาปตฺติ; ",
"pli-tv-pvr20:26.5":	"ปญฺหา เมสา กุสเลหิ จินฺติตาฯ ",
"pli-tv-pvr20:27.1":	"สจฺจํ ภณนฺโต ครุกํ, ",
"pli-tv-pvr20:27.2":	"มุสา จ ลหุ ภาสโต; ",
"pli-tv-pvr20:27.3":	"มุสา ภณนฺโต ครุกํ, ",
"pli-tv-pvr20:27.4":	"สจฺจญฺจ ลหุ ภาสโต; ",
"pli-tv-pvr20:27.5":	"ปญฺหา เมสา กุสเลหิ จินฺติตาฯ ",
"pli-tv-pvr20:28.0":	"๓ฯ ปาจิตฺติยาทิปญฺหา ",
"pli-tv-pvr20:28.1":	"อธิฏฺฐิตํ รชนาย รตฺตํ, ",
"pli-tv-pvr20:28.2":	"กปฺปกตมฺปิ สนฺตํ; ",
"pli-tv-pvr20:28.3":	"ปริภุญฺชนฺตสฺส อาปตฺติ, ",
"pli-tv-pvr20:28.4":	"ปญฺหา เมสา กุสเลหิ จินฺติตาฯ ",
"pli-tv-pvr20:29.1":	"อตฺถงฺคเต สูริเย ภิกฺขุ มํสานิ ขาทติ, ",
"pli-tv-pvr20:29.2":	"น อุมฺมตฺตโก น จ ปน ขิตฺตจิตฺโต; ",
"pli-tv-pvr20:29.3":	"น จาปิ โส เวทนาฏฺโฏ ภเวยฺย, ",
"pli-tv-pvr20:29.4":	"น จสฺส โหติ อาปตฺติ; ",
"pli-tv-pvr20:29.5":	"โส จ ธมฺโม สุคเตน เทสิโต, ",
"pli-tv-pvr20:29.6":	"ปญฺหา เมสา กุสเลหิ จินฺติตาฯ ",
"pli-tv-pvr20:30.1":	"น รตฺตจิตฺโต น จ ปน เถยฺยจิตฺโต, ",
"pli-tv-pvr20:30.2":	"น จาปิ โส ปรํ มรณาย เจตยิ; ",
"pli-tv-pvr20:30.3":	"สลากํ เทนฺตสฺส โหติ เฉชฺชํ, ",
"pli-tv-pvr20:30.4":	"ปฏิคฺคณฺหนฺตสฺส ถุลฺลจฺจยํ; ",
"pli-tv-pvr20:30.5":	"ปญฺหา เมสา กุสเลหิ จินฺติตาฯ ",
"pli-tv-pvr20:31.1":	"น จาปิ อารญฺญกํ สาสงฺกสมฺมตํ, ",
"pli-tv-pvr20:31.2":	"น จาปิ สงฺเฆน สมฺมุติ ทินฺนา; ",
"pli-tv-pvr20:31.3":	"น จสฺส กถินํ อตฺถตํ ตตฺเถว, ",
"pli-tv-pvr20:31.4":	"จีวรํ นิกฺขิปิตฺวา คจฺเฉยฺย อฑฺฒโยชนํ; ",
"pli-tv-pvr20:31.5":	"ตตฺเถว อรุณํ อุคฺคจฺฉนฺตสฺส อนาปตฺติ, ",
"pli-tv-pvr20:31.6":	"ปญฺหา เมสา กุสเลหิ จินฺติตาฯ ",
"pli-tv-pvr20:32.1":	"กายิกานิ น วาจสิกานิ, ",
"pli-tv-pvr20:32.2":	"สพฺพานิ นานาวตฺถุกานิ; ",
"pli-tv-pvr20:32.3":	"อปุพฺพํ อจริมํ อาปชฺเชยฺย เอกโต, ",
"pli-tv-pvr20:32.4":	"ปญฺหา เมสา กุสเลหิ จินฺติตาฯ ",
"pli-tv-pvr20:33.1":	"วาจสิกานิ น กายิกานิ, ",
"pli-tv-pvr20:33.2":	"สพฺพานิ นานาวตฺถุกานิ; ",
"pli-tv-pvr20:33.3":	"อปุพฺพํ อจริมํ อาปชฺเชยฺย เอกโต, ",
"pli-tv-pvr20:33.4":	"ปญฺหา เมสา กุสเลหิ จินฺติตาฯ ",
"pli-tv-pvr20:34.1":	"ติสฺสิตฺถิโย เมถุนํ ตํ น เสเว, ",
"pli-tv-pvr20:34.2":	"ตโย ปุริเส ตโย อนริยปณฺฑเก; ",
"pli-tv-pvr20:34.3":	"น จาจเร เมถุนํ พฺยญฺชนสฺมึ, ",
"pli-tv-pvr20:34.4":	"เฉชฺชํ สิยา เมถุนธมฺมปจฺจยา; ",
"pli-tv-pvr20:34.5":	"ปญฺหา เมสา กุสเลหิ จินฺติตาฯ ",
"pli-tv-pvr20:35.1":	"มาตรํ จีวรํ ยาเจ, ",
"pli-tv-pvr20:35.2":	"โน จ สงฺเฆ ปริณตํ; ",
"pli-tv-pvr20:35.3":	"เกนสฺส โหติ อาปตฺติ, ",
"pli-tv-pvr20:35.4":	"อนาปตฺติ จ ญาตเก; ",
"pli-tv-pvr20:35.5":	"ปญฺหา เมสา กุสเลหิ จินฺติตาฯ ",
"pli-tv-pvr20:36.1":	"กุทฺโธ อาราธโก โหติ, ",
"pli-tv-pvr20:36.2":	"กุทฺโธ โหติ ครหิโย; ",
"pli-tv-pvr20:36.3":	"อถ โก นาม โส ธมฺโม, ",
"pli-tv-pvr20:36.4":	"เยน กุทฺโธ ปสํสิโย; ",
"pli-tv-pvr20:36.5":	"ปญฺหา เมสา กุสเลหิ จินฺติตาฯ ",
"pli-tv-pvr20:37.1":	"ตุฏฺโฐ อาราธโก โหติ, ",
"pli-tv-pvr20:37.2":	"ตุฏฺโฐ โหติ ครหิโย; ",
"pli-tv-pvr20:37.3":	"อถ โก นาม โส ธมฺโม, ",
"pli-tv-pvr20:37.4":	"เยน ตุฏฺโฐ ครหิโย; ",
"pli-tv-pvr20:37.5":	"ปญฺหา เมสา กุสเลหิ จินฺติตาฯ ",
"pli-tv-pvr20:38.1":	"สงฺฆาทิเสสํ ถุลฺลจฺจยํ, ",
"pli-tv-pvr20:38.2":	"ปาจิตฺติยํ ปาฏิเทสนียํ; ",
"pli-tv-pvr20:38.3":	"ทุกฺกฏํ อาปชฺเชยฺย เอกโต, ",
"pli-tv-pvr20:38.4":	"ปญฺหา เมสา กุสเลหิ จินฺติตาฯ ",
"pli-tv-pvr20:39.1":	"อุโภ ปริปุณฺณวีสติวสฺสา, ",
"pli-tv-pvr20:39.2":	"อุภินฺนํ เอกุปชฺฌาโย; ",
"pli-tv-pvr20:39.3":	"เอกาจริโย เอกา กมฺมวาจา, ",
"pli-tv-pvr20:39.4":	"เอโก อุปสมฺปนฺโน เอโก อนุปสมฺปนฺโน; ",
"pli-tv-pvr20:39.5":	"ปญฺหา เมสา กุสเลหิ จินฺติตาฯ ",
"pli-tv-pvr20:40.1":	"อกปฺปกตํ นาปิ รชนาย รตฺตํ, ",
"pli-tv-pvr20:40.2":	"เตน นิวตฺโถ เยน กามํ วเชยฺย; ",
"pli-tv-pvr20:40.3":	"น จสฺส โหติ อาปตฺติ, ",
"pli-tv-pvr20:40.4":	"โส จ ธมฺโม สุคเตน เทสิโต; ",
"pli-tv-pvr20:40.5":	"ปญฺหา เมสา กุสเลหิ จินฺติตาฯ ",
"pli-tv-pvr20:41.1":	"น เทติ น ปฏิคฺคณฺหาติ, ",
"pli-tv-pvr20:41.2":	"ปฏิคฺคโห เตน น วิชฺชติ; ",
"pli-tv-pvr20:41.3":	"อาปชฺชติ ครุกํ น ลหุกํ, ",
"pli-tv-pvr20:41.4":	"ตญฺจ ปริโภคปจฺจยา; ",
"pli-tv-pvr20:41.5":	"ปญฺหา เมสา กุสเลหิ จินฺติตาฯ ",
"pli-tv-pvr20:42.1":	"น เทติ น ปฏิคฺคณฺหาติ, ",
"pli-tv-pvr20:42.2":	"ปฏิคฺคโห เตน น วิชฺชติ; ",
"pli-tv-pvr20:42.3":	"อาปชฺชติ ลหุกํ น ครุกํ, ",
"pli-tv-pvr20:42.4":	"ตญฺจ ปริโภคปจฺจยา; ",
"pli-tv-pvr20:42.5":	"ปญฺหา เมสา กุสเลหิ จินฺติตาฯ ",
"pli-tv-pvr20:43.1":	"อาปชฺชติ ครุกํ สาวเสสํ, ",
"pli-tv-pvr20:43.2":	"ฉาเทติ อนาทริยํ ปฏิจฺจ; ",
"pli-tv-pvr20:43.3":	"น ภิกฺขุนี โน จ ผุเสยฺย วชฺชํ, ",
"pli-tv-pvr20:43.4":	"ปญฺหา เมสา กุสเลหิ จินฺติตาฯ ",
"pli-tv-pvr20:44.1":	"เสทโมจนคาถา นิฏฺฐิตาฯ ",
"pli-tv-pvr20:45.1":	"ตสฺสุทฺทานํ ",
"pli-tv-pvr20:46.1":	"อสํวาโส อวิสฺสชฺชิ, ",
"pli-tv-pvr20:46.2":	"ทส จ อนุกฺขิตฺตโก; ",
"pli-tv-pvr20:46.3":	"อุเปติ ธมฺมํ อุพฺภกฺขกํ, ",
"pli-tv-pvr20:46.4":	"ตโต สญฺญาจิกา จ เทฺวฯ ",
"pli-tv-pvr20:47.1":	"น กายิกญฺจ ครุกํ, ",
"pli-tv-pvr20:47.2":	"น กายิกํ น วาจสิกํ; ",
"pli-tv-pvr20:47.3":	"อนาลปนฺโต สิกฺขา จ, ",
"pli-tv-pvr20:47.4":	"อุโภ จ จตุโร ชนาฯ ",
"pli-tv-pvr20:48.1":	"อิตฺถี เตลญฺจ นิสฺสคฺคิ, ",
"pli-tv-pvr20:48.2":	"ภิกฺขุ จ ปทวีติโย; ",
"pli-tv-pvr20:48.3":	"นิวตฺโถ จ น จ ญตฺติ, ",
"pli-tv-pvr20:48.4":	"น มาตรํ ปิตรํ หเนฯ ",
"pli-tv-pvr20:49.1":	"อโจทยิตฺวา โจทยิตฺวา, ",
"pli-tv-pvr20:49.2":	"ฉินฺทนฺตํ สจฺจเมว จ; ",
"pli-tv-pvr20:49.3":	"อธิฏฺฐิตญฺจตฺถงฺคเต, ",
"pli-tv-pvr20:49.4":	"น รตฺตํ น จารญฺญกํฯ ",
"pli-tv-pvr20:50.1":	"กายิกา วาจสิกา จ, ",
"pli-tv-pvr20:50.2":	"ติสฺสิตฺถี จาปิ มาตรํ; ",
"pli-tv-pvr20:50.3":	"กุทฺโธ อาราธโก ตุฏฺโฐ, ",
"pli-tv-pvr20:50.4":	"สงฺฆาทิเสสา จ อุโภฯ ",
"pli-tv-pvr20:51.1":	"อกปฺปกตํ น เทติ, ",
"pli-tv-pvr20:51.2":	"น เทตาปชฺชตี ครุํ; ",
"pli-tv-pvr20:51.3":	"เสทโมจนิกา คาถา, ",
"pli-tv-pvr20:51.4":	"ปญฺหา วิญฺญูหิ วิภาวิตาติฯ "
}	
