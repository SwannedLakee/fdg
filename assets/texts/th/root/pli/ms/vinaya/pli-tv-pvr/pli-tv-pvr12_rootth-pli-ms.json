{	
"pli-tv-pvr12:0.1":	"ปริวาร ",
"pli-tv-pvr12:0.2":	"อปรคาถาสงฺคณิก ",
"pli-tv-pvr12:0.3":	"๑๒ฯ โจทนาทิปุจฺฉาวิสฺสชฺชนา ",
"pli-tv-pvr12:1.1":	"โจทนา กิมตฺถาย, ",
"pli-tv-pvr12:1.2":	"สารณา กิสฺส การณา; ",
"pli-tv-pvr12:1.3":	"สงฺโฆ กิมตฺถาย, ",
"pli-tv-pvr12:1.4":	"มติกมฺมํ ปน กิสฺส การณาฯ ",
"pli-tv-pvr12:2.1":	"โจทนา สารณตฺถาย, ",
"pli-tv-pvr12:2.2":	"นิคฺคหตฺถาย สารณา; ",
"pli-tv-pvr12:2.3":	"สงฺโฆ ปริคฺคหตฺถาย, ",
"pli-tv-pvr12:2.4":	"มติกมฺมํ ปน ปาฏิเยกฺกํฯ ",
"pli-tv-pvr12:3.1":	"มา โข ตุริโต อภณิ, ",
"pli-tv-pvr12:3.2":	"มา โข จณฺฑิกโต ภณิ; ",
"pli-tv-pvr12:3.3":	"มา โข ปฏิฆํ ชนยิ, ",
"pli-tv-pvr12:3.4":	"สเจ อนุวิชฺชโก ตุวํฯ ",
"pli-tv-pvr12:4.1":	"มา โข สหสา อภณิ, ",
"pli-tv-pvr12:4.2":	"กถํ วิคฺคาหิกํ อนตฺถสํหิตํ; ",
"pli-tv-pvr12:4.3":	"สุตฺเต วินเย อนุโลเม, ",
"pli-tv-pvr12:4.4":	"ปญฺญตฺเต อนุโลมิเกฯ ",
"pli-tv-pvr12:5.1":	"อนุโยควตฺตํ นิสามย, ",
"pli-tv-pvr12:5.2":	"กุสเลน พุทฺธิมตา กตํ; ",
"pli-tv-pvr12:5.3":	"สุวุตฺตํ สิกฺขาปทานุโลมิกํ, ",
"pli-tv-pvr12:5.4":	"คตึ น นาเสนฺโต สมฺปรายิกํ; ",
"pli-tv-pvr12:5.5":	"หิเตสี อนุยุญฺชสฺสุ, ",
"pli-tv-pvr12:5.6":	"กาเลนตฺถูปสํหิตํฯ ",
"pli-tv-pvr12:6.1":	"จุทิตสฺส จ โจทกสฺส จ, ",
"pli-tv-pvr12:6.2":	"สหสา โวหารํ มา ปธาเรสิ; ",
"pli-tv-pvr12:6.3":	"โจทโก อาห อาปนฺโนติ, ",
"pli-tv-pvr12:6.4":	"จุทิตโก อาห อนาปนฺโนติฯ ",
"pli-tv-pvr12:7.1":	"อุโภ อนุกฺขิปนฺโต, ",
"pli-tv-pvr12:7.2":	"ปฏิญฺญานุสนฺธิเตน การเย; ",
"pli-tv-pvr12:7.3":	"ปฏิญฺญา ลชฺชีสุ กตา, ",
"pli-tv-pvr12:7.4":	"อลชฺชีสุ เอวํ น วิชฺชติ; ",
"pli-tv-pvr12:7.5":	"พหุมฺปิ อลชฺชี ภาเสยฺย, ",
"pli-tv-pvr12:7.6":	"วตฺตานุสนฺธิเตน การเยฯ ",
"pli-tv-pvr12:8.1":	"อลชฺชี กีทิโส โหติ, ",
"pli-tv-pvr12:8.2":	"ปฏิญฺญา ยสฺส น รูหติ; ",
"pli-tv-pvr12:8.3":	"เอตญฺจ ตาหํ ปุจฺฉามิ, ",
"pli-tv-pvr12:8.4":	"กีทิโส วุจฺจติ อลชฺชี ปุคฺคโลฯ ",
"pli-tv-pvr12:9.1":	"สญฺจิจฺจ อาปตฺตึ อาปชฺชติ, ",
"pli-tv-pvr12:9.2":	"อาปตฺตึ ปริคูหติ; ",
"pli-tv-pvr12:9.3":	"อคติคมนญฺจ คจฺฉติ, ",
"pli-tv-pvr12:9.4":	"เอทิโส วุจฺจติ อลชฺชีปุคฺคโลฯ ",
"pli-tv-pvr12:10.1":	"สจฺจํ อหมฺปิ ชานามิ, ",
"pli-tv-pvr12:10.2":	"เอทิโส วุจฺจติ อลชฺชีปุคฺคโล; ",
"pli-tv-pvr12:10.3":	"อญฺญญฺจ ตาหํ ปุจฺฉามิ, ",
"pli-tv-pvr12:10.4":	"กีทิโส วุจฺจติ ลชฺชีปุคฺคโลฯ ",
"pli-tv-pvr12:11.1":	"สญฺจิจฺจ อาปตฺตึ นาปชฺชติ, ",
"pli-tv-pvr12:11.2":	"อาปตฺตึ น ปริคูหติ; ",
"pli-tv-pvr12:11.3":	"อคติคมนํ น คจฺฉติ, ",
"pli-tv-pvr12:11.4":	"เอทิโส วุจฺจติ ลชฺชีปุคฺคโลฯ ",
"pli-tv-pvr12:12.1":	"สจฺจํ อหมฺปิ ชานามิ, ",
"pli-tv-pvr12:12.2":	"เอทิโส วุจฺจติ ลชฺชีปุคฺคโล; ",
"pli-tv-pvr12:12.3":	"อญฺญญฺจ ตาหํ ปุจฺฉามิ, ",
"pli-tv-pvr12:12.4":	"กีทิโส วุจฺจติ อธมฺมโจทโกฯ ",
"pli-tv-pvr12:13.1":	"อกาเลน โจเทติ อภูเตน, ",
"pli-tv-pvr12:13.2":	"ผรุเสน อนตฺถสํหิเตน; ",
"pli-tv-pvr12:13.3":	"โทสนฺตโร โจเทติ โน เมตฺตาจิตฺโต, ",
"pli-tv-pvr12:13.4":	"เอทิโส วุจฺจติ อธมฺมโจทโกฯ ",
"pli-tv-pvr12:14.1":	"สจฺจํ อหมฺปิ ชานามิ, ",
"pli-tv-pvr12:14.2":	"เอทิโส วุจฺจติ อธมฺมโจทโก; ",
"pli-tv-pvr12:14.3":	"อญฺญญฺจ ตาหํ ปุจฺฉามิ, ",
"pli-tv-pvr12:14.4":	"กีทิโส วุจฺจติ ธมฺมโจทโกฯ ",
"pli-tv-pvr12:15.1":	"กาเลน โจเทติ ภูเตน, ",
"pli-tv-pvr12:15.2":	"สเณฺหน อตฺถสํหิเตน; ",
"pli-tv-pvr12:15.3":	"เมตฺตาจิตฺโต โจเทติ โน โทสนฺตโร, ",
"pli-tv-pvr12:15.4":	"เอทิโส วุจฺจติ ธมฺมโจทโกฯ ",
"pli-tv-pvr12:16.1":	"สจฺจํ อหมฺปิ ชานามิ, ",
"pli-tv-pvr12:16.2":	"เอทิโส วุจฺจติ ธมฺมโจทโก; ",
"pli-tv-pvr12:16.3":	"อญฺญญฺจ ตาหํ ปุจฺฉามิ, ",
"pli-tv-pvr12:16.4":	"กีทิโส วุจฺจติ พาลโจทโกฯ ",
"pli-tv-pvr12:17.1":	"ปุพฺพาปรํ น ชานาติ, ",
"pli-tv-pvr12:17.2":	"ปุพฺพาปรสฺส อโกวิโท; ",
"pli-tv-pvr12:17.3":	"อนุสนฺธิวจนปถํ น ชานาติ, ",
"pli-tv-pvr12:17.4":	"อนุสนฺธิวจนปถสฺส อโกวิโท; ",
"pli-tv-pvr12:17.5":	"เอทิโส วุจฺจติ พาลโจทโกฯ ",
"pli-tv-pvr12:18.1":	"สจฺจํ อหมฺปิ ชานามิ, ",
"pli-tv-pvr12:18.2":	"เอทิโส วุจฺจติ พาลโจทโก; ",
"pli-tv-pvr12:18.3":	"อญฺญญฺจ ตาหํ ปุจฺฉามิ, ",
"pli-tv-pvr12:18.4":	"กีทิโส วุจฺจติ ปณฺฑิตโจทโกฯ ",
"pli-tv-pvr12:19.1":	"ปุพฺพาปรมฺปิ ชานาติ, ",
"pli-tv-pvr12:19.2":	"ปุพฺพาปรสฺส โกวิโท; ",
"pli-tv-pvr12:19.3":	"อนุสนฺธิวจนปถํ ชานาติ, ",
"pli-tv-pvr12:19.4":	"อนุสนฺธิวจนปถสฺส โกวิโท; ",
"pli-tv-pvr12:19.5":	"เอทิโส วุจฺจติ ปณฺฑิตโจทโกฯ ",
"pli-tv-pvr12:20.1":	"สจฺจํ อหมฺปิ ชานามิ, ",
"pli-tv-pvr12:20.2":	"เอทิโส วุจฺจติ ปณฺฑิตโจทโก; ",
"pli-tv-pvr12:20.3":	"อญฺญญฺจ ตาหํ ปุจฺฉามิ, ",
"pli-tv-pvr12:20.4":	"โจทนา กินฺติ วุจฺจติฯ ",
"pli-tv-pvr12:21.1":	"สีลวิปตฺติยา โจเทติ, ",
"pli-tv-pvr12:21.2":	"อโถ อาจารทิฏฺฐิยา; ",
"pli-tv-pvr12:21.3":	"อาชีเวนปิ โจเทติ, ",
"pli-tv-pvr12:21.4":	"โจทนา เตน วุจฺจตีติฯ ",
"pli-tv-pvr12:22.1":	"อปรํ คาถาสงฺคณิกํ นิฏฺฐิตํฯ "
}	
