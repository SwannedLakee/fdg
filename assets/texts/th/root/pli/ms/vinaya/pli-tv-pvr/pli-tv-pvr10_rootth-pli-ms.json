{	
"pli-tv-pvr10:0.1":	"ปริวาร ",
"pli-tv-pvr10:0.2":	"๑๐ฯ คาถาสงฺคณิก ",
"pli-tv-pvr10:0.3":	"๑ฯ สตฺตนคเรสุปญฺญตฺตสิกฺขาปท ",
"pli-tv-pvr10:1.1":	"“เอกํสํ จีวรํ กตฺวา, ",
"pli-tv-pvr10:1.2":	"ปคฺคณฺหิตฺวาน อญฺชลึ; ",
"pli-tv-pvr10:1.3":	"อาสีสมานรูโปว, ",
"pli-tv-pvr10:1.4":	"กิสฺส ตฺวํ อิธ มาคโต”ฯ ",
"pli-tv-pvr10:2.1":	"“ทฺวีสุ วินเยสุ เย ปญฺญตฺตา, ",
"pli-tv-pvr10:2.2":	"อุทฺเทสํ อาคจฺฉนฺติ อุโปสเถสุ; ",
"pli-tv-pvr10:2.3":	"กติ เต สิกฺขาปทา โหนฺติ, ",
"pli-tv-pvr10:2.4":	"กติสุ นคเรสุ ปญฺญตฺตา”ฯ ",
"pli-tv-pvr10:3.1":	"“ภทฺทโก เต อุมฺมงฺโค, ",
"pli-tv-pvr10:3.2":	"โยนิโส ปริปุจฺฉสิ; ",
"pli-tv-pvr10:3.3":	"ตคฺฆ เต อหมกฺขิสฺสํ, ",
"pli-tv-pvr10:3.4":	"ยถาสิ กุสโล ตถา”ฯ ",
"pli-tv-pvr10:4.1":	"“ทฺวีสุ วินเยสุ เย ปญฺญตฺตา, ",
"pli-tv-pvr10:4.2":	"อุทฺเทสํ อาคจฺฉนฺติ อุโปสเถสุ; ",
"pli-tv-pvr10:4.3":	"อฑฺฒุฑฺฒสตานิ เต โหนฺติ, ",
"pli-tv-pvr10:4.4":	"สตฺตสุ นคเรสุ ปญฺญตฺตา”ฯ ",
"pli-tv-pvr10:5.1":	"“กตเมสุ สตฺตสุ นคเรสุ ปญฺญตฺตา, ",
"pli-tv-pvr10:5.2":	"อิงฺฆ เม ตฺวํ พฺยากร นํ; ",
"pli-tv-pvr10:5.3":	"ตํ วจนปถํ นิสามยิตฺวา, ",
"pli-tv-pvr10:5.4":	"ปฏิปชฺเชม หิตาย โน สิยา”ฯ ",
"pli-tv-pvr10:6.1":	"“เวสาลิยํ ราชคเห, ",
"pli-tv-pvr10:6.2":	"สาวตฺถิยญฺจ อาฬวิยํ; ",
"pli-tv-pvr10:6.3":	"โกสมฺพิยญฺจ สกฺเกสุ, ",
"pli-tv-pvr10:6.4":	"ภคฺเคสุ เจว ปญฺญตฺตา”ฯ ",
"pli-tv-pvr10:7.1":	"“กติ เวสาลิยํ ปญฺญตฺตา, ",
"pli-tv-pvr10:7.2":	"กติ ราชคเห กตา; ",
"pli-tv-pvr10:7.3":	"สาวตฺถิยํ กติ โหนฺติ, ",
"pli-tv-pvr10:7.4":	"กติ อาฬวิยํ กตา”ฯ ",
"pli-tv-pvr10:8.1":	"“กติ โกสมฺพิยํ ปญฺญตฺตา, ",
"pli-tv-pvr10:8.2":	"กติ สกฺเกสุ วุจฺจนฺติ; ",
"pli-tv-pvr10:8.3":	"กติ ภคฺเคสุ ปญฺญตฺตา, ",
"pli-tv-pvr10:8.4":	"ตํ เม อกฺขาหิ ปุจฺฉิโต”ฯ ",
"pli-tv-pvr10:9.1":	"“ทส เวสาลิยํ ปญฺญตฺตา, ",
"pli-tv-pvr10:9.2":	"เอกวีส ราชคเห กตา; ",
"pli-tv-pvr10:9.3":	"ฉอูน ตีณิสตานิ, ",
"pli-tv-pvr10:9.4":	"สพฺเพ สาวตฺถิยํ กตาฯ ",
"pli-tv-pvr10:10.1":	"ฉ อาฬวิยํ ปญฺญตฺตา, ",
"pli-tv-pvr10:10.2":	"อฏฺฐ โกสมฺพิยํ กตา; ",
"pli-tv-pvr10:10.3":	"อฏฺฐ สกฺเกสุ วุจฺจนฺติ, ",
"pli-tv-pvr10:10.4":	"ตโย ภคฺเคสุ ปญฺญตฺตาฯ ",
"pli-tv-pvr10:11.1":	"เย เวสาลิยํ ปญฺญตฺตา, ",
"pli-tv-pvr10:11.2":	"เต สุโณหิ ยถาตถํ; ",
"pli-tv-pvr10:11.3":	"เมถุนวิคฺคหุตฺตริ, ",
"pli-tv-pvr10:11.4":	"อติเรกญฺจ กาฬกํฯ ",
"pli-tv-pvr10:12.1":	"ภูตํ ปรมฺปรภตฺตํ, ",
"pli-tv-pvr10:12.2":	"ทนฺตโปเนน อเจลโก; ",
"pli-tv-pvr10:12.3":	"ภิกฺขุนีสุ จ อกฺโกโส, ",
"pli-tv-pvr10:12.4":	"ทเสเต เวสาลิยํ กตาฯ ",
"pli-tv-pvr10:13.1":	"เย ราชคเห ปญฺญตฺตา, ",
"pli-tv-pvr10:13.2":	"เต สุโณหิ ยถาตถํ; ",
"pli-tv-pvr10:13.3":	"อทินฺนาทานํ ราชคเห, ",
"pli-tv-pvr10:13.4":	"เทฺว อนุทฺธํสนา เทฺวปิ จ เภทาฯ ",
"pli-tv-pvr10:14.1":	"อนฺตรวาสกํ รูปิยํ สุตฺตํ, ",
"pli-tv-pvr10:14.2":	"อุชฺฌาปเนน จ ปาจิตปิณฺฑํ; ",
"pli-tv-pvr10:14.3":	"คณโภชนํ วิกาเล จ, ",
"pli-tv-pvr10:14.4":	"จาริตฺตํ นหานํ อูนวีสติฯ ",
"pli-tv-pvr10:15.1":	"จีวรํ ทตฺวา โวสาสนฺติ, ",
"pli-tv-pvr10:15.2":	"เอเต ราชคเห กตา; ",
"pli-tv-pvr10:15.3":	"คิรคฺคจริยา ตตฺเถว, ",
"pli-tv-pvr10:15.4":	"ฉนฺททาเนน เอกวีสติฯ ",
"pli-tv-pvr10:16.1":	"เย สาวตฺถิยํ ปญฺญตฺตา, ",
"pli-tv-pvr10:16.2":	"เต สุโณหิ ยถาตถํ; ",
"pli-tv-pvr10:16.3":	"ปาราชิกานิ จตฺตาริ, ",
"pli-tv-pvr10:16.4":	"สงฺฆาทิเสสา ภวนฺติ โสฬสฯ ",
"pli-tv-pvr10:17.1":	"อนิยตา จ เทฺว โหนฺติ, ",
"pli-tv-pvr10:17.2":	"นิสฺสคฺคิยา จตุวีสติ; ",
"pli-tv-pvr10:17.3":	"ฉปญฺญาสสตญฺเจว, ",
"pli-tv-pvr10:17.4":	"ขุทฺทกานิ ปวุจฺจนฺติฯ ",
"pli-tv-pvr10:18.1":	"ทสเยว จ คารยฺหา, ",
"pli-tv-pvr10:18.2":	"เทฺวสตฺตติ จ เสขิยา; ",
"pli-tv-pvr10:18.3":	"ฉอูน ตีณิสตานิ, ",
"pli-tv-pvr10:18.4":	"สพฺเพ สาวตฺถิยํ กตาฯ ",
"pli-tv-pvr10:19.1":	"เย อาฬวิยํ ปญฺญตฺตา, ",
"pli-tv-pvr10:19.2":	"เต สุโณหิ ยถาตถํ; ",
"pli-tv-pvr10:19.3":	"กุฏิโกสิยเสยฺยา จ, ",
"pli-tv-pvr10:19.4":	"ขณเน คจฺฉ เทวเต; ",
"pli-tv-pvr10:19.5":	"สปฺปาณกญฺจ สิญฺจนฺติ, ",
"pli-tv-pvr10:19.6":	"ฉ เอเต อาฬวิยํ กตาฯ ",
"pli-tv-pvr10:20.1":	"เย โกสมฺพิยํ ปญฺญตฺตา, ",
"pli-tv-pvr10:20.2":	"เต สุโณหิ ยถาตถํ; ",
"pli-tv-pvr10:20.3":	"มหาวิหาโร โทวจสฺสํ, ",
"pli-tv-pvr10:20.4":	"อญฺญํ ทฺวารํ สุราย จ; ",
"pli-tv-pvr10:20.5":	"อนาทริยํ สหธมฺโม, ",
"pli-tv-pvr10:20.6":	"ปโยปาเนน อฏฺฐมํฯ ",
"pli-tv-pvr10:21.1":	"เย สกฺเกสุ ปญฺญตฺตา, ",
"pli-tv-pvr10:21.2":	"เต สุโณหิ ยถาตถํ; ",
"pli-tv-pvr10:21.3":	"เอฬกโลมานิ ปตฺโต จ, ",
"pli-tv-pvr10:21.4":	"โอวาโท เจว เภสชฺชํฯ ",
"pli-tv-pvr10:22.1":	"สูจิ อารญฺญิโก เจว, ",
"pli-tv-pvr10:22.2":	"อฏฺเฐเต กาปิลวตฺถเว; ",
"pli-tv-pvr10:22.3":	"อุทกสุทฺธิยา โอวาโท, ",
"pli-tv-pvr10:22.4":	"ภิกฺขุนีสุ ปวุจฺจนฺติฯ ",
"pli-tv-pvr10:23.1":	"เย ภคฺเคสุ ปญฺญตฺตา, ",
"pli-tv-pvr10:23.2":	"เต สุโณหิ ยถาตถํ; ",
"pli-tv-pvr10:23.3":	"สมาทหิตฺวา วิสิพฺเพนฺติ, ",
"pli-tv-pvr10:23.4":	"สามิเสน สสิตฺถกํฯ ",
"pli-tv-pvr10:24.1":	"ปาราชิกานิ จตฺตาริ, ",
"pli-tv-pvr10:24.2":	"สงฺฆาทิเสสานิ ภวนฺติ; ",
"pli-tv-pvr10:24.3":	"สตฺต จ นิสฺสคฺคิยานิ, ",
"pli-tv-pvr10:24.4":	"อฏฺฐ ทฺวตฺตึส ขุทฺทกาฯ ",
"pli-tv-pvr10:25.1":	"เทฺว คารยฺหา ตโย เสกฺขา, ",
"pli-tv-pvr10:25.2":	"ฉปฺปญฺญาส สิกฺขาปทา; ",
"pli-tv-pvr10:25.3":	"ฉสุ นคเรสุ ปญฺญตฺตา, ",
"pli-tv-pvr10:25.4":	"พุทฺเธนาทิจฺจพนฺธุนาฯ ",
"pli-tv-pvr10:26.1":	"ฉอูน ตีณิสตานิ, ",
"pli-tv-pvr10:26.2":	"สพฺเพ สาวตฺถิยํ กตา; ",
"pli-tv-pvr10:26.3":	"การุณิเกน พุทฺเธน, ",
"pli-tv-pvr10:26.4":	"โคตเมน ยสสฺสินา”ฯ ",
"pli-tv-pvr10:27.0":	"๒ฯ จตุวิปตฺติ ",
"pli-tv-pvr10:27.1":	"“ยํ ตํ ปุจฺฉิมฺห อกิตฺตยิ โน, ",
"pli-tv-pvr10:27.2":	"ตํ ตํ พฺยากตํ อนญฺญถา; ",
"pli-tv-pvr10:27.3":	"อญฺญํ ตํ ปุจฺฉามิ ตทิงฺฆ พฺรูหิ, ",
"pli-tv-pvr10:27.4":	"ครุก ลหุกญฺจาปิ สาวเสสํ; ",
"pli-tv-pvr10:27.5":	"อนวเสสํ ทุฏฺฐุลฺลญฺจ อทุฏฺฐุลฺลํ, ",
"pli-tv-pvr10:27.6":	"เย จ ยาวตติยกาฯ ",
"pli-tv-pvr10:28.1":	"สาธารณํ อสาธารณํ, ",
"pli-tv-pvr10:28.2":	"วิภตฺติโย จ เยหิ สมเถหิ สมฺมนฺติ; ",
"pli-tv-pvr10:28.3":	"สพฺพานิเปตานิ วิยากโรหิ, ",
"pli-tv-pvr10:28.4":	"หนฺท วากฺยํ สุโณม เต”ฯ ",
"pli-tv-pvr10:29.1":	"“เอกตึสา เย ครุกา, ",
"pli-tv-pvr10:29.2":	"อฏฺเฐตฺถ อนวเสสา; ",
"pli-tv-pvr10:29.3":	"เย ครุกา เต ทุฏฺฐุลฺลา, ",
"pli-tv-pvr10:29.4":	"เย ทุฏฺฐุลฺลา สา สีลวิปตฺติ; ",
"pli-tv-pvr10:29.5":	"ปาราชิกํ สงฺฆาทิเสโส, ",
"pli-tv-pvr10:29.6":	"‘สีลวิปตฺตี’ติ วุจฺจติฯ ",
"pli-tv-pvr10:30.1":	"ถุลฺลจฺจยํ ปาจิตฺติยา, ",
"pli-tv-pvr10:30.2":	"ปาฏิเทสนียํ ทุกฺกฏํ; ",
"pli-tv-pvr10:30.3":	"ทุพฺภาสิตํ โย จายํ, ",
"pli-tv-pvr10:30.4":	"อกฺโกสติ หสาธิปฺปาโย; ",
"pli-tv-pvr10:30.5":	"อยํ สา อาจารวิปตฺติสมฺมตาฯ ",
"pli-tv-pvr10:31.1":	"วิปรีตทิฏฺฐึ คณฺหนฺติ, ",
"pli-tv-pvr10:31.2":	"อสทฺธมฺเมหิ ปุรกฺขตา; ",
"pli-tv-pvr10:31.3":	"อพฺภาจิกฺขนฺติ สมฺพุทฺธํ, ",
"pli-tv-pvr10:31.4":	"ทุปฺปญฺญา โมหปารุตา; ",
"pli-tv-pvr10:31.5":	"อยํ สา ทิฏฺฐิวิปตฺติสมฺมตาฯ ",
"pli-tv-pvr10:32.1":	"อาชีวเหตุ อาชีวการณา ปาปิจฺโฉ อิจฺฉาปกโต อสนฺตํ อภูตํ อุตฺตริมนุสฺสธมฺมํ อุลฺลปติ, อาชีวเหตุ อาชีวการณา สญฺจริตฺตํ สมาปชฺชติ, อาชีวเหตุ อาชีวการณา ‘โย เต วิหาเร วสติ, โส ภิกฺขุ อรหา’ติ ภณติ, อาชีวเหตุ อาชีวการณา ภิกฺขุ ปณีตโภชนานิ อตฺตโน อตฺถาย วิญฺญาเปตฺวา ภุญฺชติ, อาชีวเหตุ อาชีวการณา ภิกฺขุนี ปณีตโภชนานิ อตฺตโน อตฺถาย วิญฺญาเปตฺวา ภุญฺชติ, อาชีวเหตุ อาชีวการณา สูปํ วา โอทนํ วา อคิลาโน อตฺตโน อตฺถาย วิญฺญาเปตฺวา ภุญฺชติฯ ",
"pli-tv-pvr10:32.2":	"อยํ สา อาชีววิปตฺติ สมฺมตาฯ ",
"pli-tv-pvr10:33.1":	"เอกาทส ยาวตติยกา, ",
"pli-tv-pvr10:33.2":	"เต สุโณหิ ยถาตถํ; ",
"pli-tv-pvr10:33.3":	"อุกฺขิตฺตานุวตฺติกา, ",
"pli-tv-pvr10:33.4":	"อฏฺฐ ยาวตติยกา; ",
"pli-tv-pvr10:33.5":	"อริฏฺโฐ จณฺฑกาฬี จ, ",
"pli-tv-pvr10:33.6":	"อิเม เต ยาวตติยกา”ฯ ",
"pli-tv-pvr10:34.0":	"๓ฯ เฉทนกาทิ ",
"pli-tv-pvr10:34.1":	"“กติ เฉทนกานิ? ",
"pli-tv-pvr10:34.2":	"กติ เภทนกานิ? ",
"pli-tv-pvr10:34.3":	"กติ อุทฺทาลนกานิ? ",
"pli-tv-pvr10:34.4":	"กติ อนญฺญปาจิตฺติยานิ? ",
"pli-tv-pvr10:34.5":	"กติ ภิกฺขุสมฺมุติโย? ",
"pli-tv-pvr10:34.6":	"กติ สามีจิโย? ",
"pli-tv-pvr10:34.7":	"กติ ปรมานิ? ",
"pli-tv-pvr10:35.1":	"กติ ชานนฺติ ปญฺญตฺตา, ",
"pli-tv-pvr10:35.2":	"พุทฺเธนาทิจฺจพนฺธุนา”ฯ ",
"pli-tv-pvr10:36.1":	"“ฉ เฉทนกานิฯ ",
"pli-tv-pvr10:36.2":	"เอกํ เภทนกํฯ ",
"pli-tv-pvr10:36.3":	"เอกํ อุทฺทาลนกํฯ ",
"pli-tv-pvr10:36.4":	"จตฺตาริ อนญฺญปาจิตฺติยานิฯ ",
"pli-tv-pvr10:36.5":	"จตโสฺส ภิกฺขุสมฺมุติโยฯ ",
"pli-tv-pvr10:36.6":	"สตฺต สามีจิโยฯ ",
"pli-tv-pvr10:36.7":	"จุทฺทส ปรมานิฯ ",
"pli-tv-pvr10:37.1":	"โสทส ชานนฺติ ปญฺญตฺตา, ",
"pli-tv-pvr10:37.2":	"พุทฺเธนาทิจฺจพนฺธุนา”ฯ ",
"pli-tv-pvr10:38.0":	"๔ฯ อสาธารณาทิ ",
"pli-tv-pvr10:38.1":	"“วีสํ เทฺว สตานิ, ",
"pli-tv-pvr10:38.2":	"ภิกฺขูนํ สิกฺขาปทานิ; ",
"pli-tv-pvr10:38.3":	"อุทฺเทสํ อาคจฺฉนฺติ อุโปสเถสุ, ",
"pli-tv-pvr10:38.4":	"ตีณิ สตานิ จตฺตาริ; ",
"pli-tv-pvr10:38.5":	"ภิกฺขุนีนํ สิกฺขาปทานิ, ",
"pli-tv-pvr10:38.6":	"อุทฺเทสํ อาคจฺฉนฺติ อุโปสเถสุฯ ",
"pli-tv-pvr10:39.1":	"ฉจตฺตารีสา ภิกฺขูนํ, ",
"pli-tv-pvr10:39.2":	"ภิกฺขุนีหิ อสาธารณา; ",
"pli-tv-pvr10:39.3":	"สตํ ตึสา จ ภิกฺขุนีนํ, ",
"pli-tv-pvr10:39.4":	"ภิกฺขูหิ อสาธารณาฯ ",
"pli-tv-pvr10:40.1":	"สตํ สตฺตติ ฉจฺเจว, ",
"pli-tv-pvr10:40.2":	"อุภินฺนํ อสาธารณา; ",
"pli-tv-pvr10:40.3":	"สตํ สตฺตติ จตฺตาริ, ",
"pli-tv-pvr10:40.4":	"อุภินฺนํ สมสิกฺขตาฯ ",
"pli-tv-pvr10:41.1":	"วีสํ เทฺว สตานิ, ",
"pli-tv-pvr10:41.2":	"ภิกฺขูนํ สิกฺขาปทานิ; ",
"pli-tv-pvr10:41.3":	"อุทฺเทสํ อาคจฺฉนฺติ อุโปสเถสุ, ",
"pli-tv-pvr10:41.4":	"เต สุโณหิ ยถาตถํฯ ",
"pli-tv-pvr10:42.1":	"ปาราชิกานิ จตฺตาริ, ",
"pli-tv-pvr10:42.2":	"สงฺฆาทิเสสานิ ภวนฺติ เตรส; ",
"pli-tv-pvr10:42.3":	"อนิยตา เทฺว โหนฺติฯ ",
"pli-tv-pvr10:43.1":	"นิสฺสคฺคิยานิ ตึเสว, ",
"pli-tv-pvr10:43.2":	"เทฺวนวุติ จ ขุทฺทกา; ",
"pli-tv-pvr10:43.3":	"จตฺตาโร ปาฏิเทสนียา, ",
"pli-tv-pvr10:43.4":	"ปญฺจสตฺตติ เสขิยาฯ ",
"pli-tv-pvr10:44.1":	"วีสํ เทฺว สตานิ จิเม โหนฺติ, ",
"pli-tv-pvr10:44.2":	"ภิกฺขูนํ สิกฺขาปทานิ; ",
"pli-tv-pvr10:44.3":	"อุทฺเทสํ อาคจฺฉนฺติ อุโปสเถสุฯ ",
"pli-tv-pvr10:45.1":	"ตีณิ สตานิ จตฺตาริ, ",
"pli-tv-pvr10:45.2":	"ภิกฺขุนีนํ สิกฺขาปทานิ; ",
"pli-tv-pvr10:45.3":	"อุทฺเทสํ อาคจฺฉนฺติ อุโปสเถสุ, ",
"pli-tv-pvr10:45.4":	"เต สุโณหิ ยถาตถํฯ ",
"pli-tv-pvr10:46.1":	"ปาราชิกานิ อฏฺฐ, ",
"pli-tv-pvr10:46.2":	"สงฺฆาทิเสสานิ ภวนฺติ สตฺตรส; ",
"pli-tv-pvr10:46.3":	"นิสฺสคฺคิยานิ ตึเสว, ",
"pli-tv-pvr10:46.4":	"สตํ สฏฺฐิ ฉ เจว; ",
"pli-tv-pvr10:46.5":	"ขุทฺทกานิ ปวุจฺจนฺติฯ ",
"pli-tv-pvr10:47.1":	"อฏฺฐ ปาฏิเทสนียา, ",
"pli-tv-pvr10:47.2":	"ปญฺจสตฺตติ เสขิยา; ",
"pli-tv-pvr10:47.3":	"ตีณิ สตานิ จตฺตาริ จิเม โหนฺติ, ",
"pli-tv-pvr10:47.4":	"ภิกฺขุนีนํ สิกฺขาปทานิ; ",
"pli-tv-pvr10:47.5":	"อุทฺเทสํ อาคจฺฉนฺติ อุโปสเถสุฯ ",
"pli-tv-pvr10:48.1":	"ฉจตฺตารีสา ภิกฺขูนํ, ",
"pli-tv-pvr10:48.2":	"ภิกฺขุนีหิ อสาธารณา; ",
"pli-tv-pvr10:48.3":	"เต สุโณหิ ยถาตถํฯ ",
"pli-tv-pvr10:49.1":	"ฉ สงฺฆาทิเสสา, ",
"pli-tv-pvr10:49.2":	"เทฺว อนิยเตหิ อฏฺฐ; ",
"pli-tv-pvr10:49.3":	"นิสฺสคฺคิยานิ ทฺวาทส, ",
"pli-tv-pvr10:49.4":	"เตหิ เต โหนฺติ วีสติฯ ",
"pli-tv-pvr10:50.1":	"เทฺววีสติ ขุทฺทกา, ",
"pli-tv-pvr10:50.2":	"จตุโร ปาฏิเทสนียา; ",
"pli-tv-pvr10:50.3":	"ฉจตฺตารีสา จิเม โหนฺติ, ",
"pli-tv-pvr10:50.4":	"ภิกฺขูนํ ภิกฺขุนีหิ อสาธารณาฯ ",
"pli-tv-pvr10:51.1":	"สตํ ตึสา จ ภิกฺขุนีนํ, ",
"pli-tv-pvr10:51.2":	"ภิกฺขูหิ อสาธารณา; ",
"pli-tv-pvr10:51.3":	"เต สุโณหิ ยถาตถํฯ ",
"pli-tv-pvr10:52.1":	"ปาราชิกานิ จตฺตาริ, ",
"pli-tv-pvr10:52.2":	"สงฺฆมฺหา ทส นิสฺสเร; ",
"pli-tv-pvr10:52.3":	"นิสฺสคฺคิยานิ ทฺวาทส, ",
"pli-tv-pvr10:52.4":	"ฉนฺนวุติ จ ขุทฺทกา; ",
"pli-tv-pvr10:52.5":	"อฏฺฐ ปาฏิเทสนียาฯ ",
"pli-tv-pvr10:53.1":	"สตํ ตึสา จิเม โหนฺติ, ",
"pli-tv-pvr10:53.2":	"ภิกฺขุนีนํ ภิกฺขูหิ อสาธารณา; ",
"pli-tv-pvr10:53.3":	"สตํ สตฺตติ ฉจฺเจว, ",
"pli-tv-pvr10:53.4":	"อุภินฺนํ อสาธารณา; ",
"pli-tv-pvr10:53.5":	"เต สุโณหิ ยถาตถํฯ ",
"pli-tv-pvr10:54.1":	"ปาราชิกานิ จตฺตาริ, ",
"pli-tv-pvr10:54.2":	"สงฺฆาทิเสสานิ ภวนฺติ โสฬส; ",
"pli-tv-pvr10:54.3":	"อนิยตา เทฺว โหนฺติ, ",
"pli-tv-pvr10:54.4":	"นิสฺสคฺคิยานิ จตุวีสติ; ",
"pli-tv-pvr10:54.5":	"สตํ อฏฺฐารสา เจว, ",
"pli-tv-pvr10:54.6":	"ขุทฺทกานิ ปวุจฺจนฺติ; ",
"pli-tv-pvr10:54.7":	"ทฺวาทส ปาฏิเทสนียาฯ ",
"pli-tv-pvr10:55.1":	"สตํ สตฺตติ ฉจฺเจวิเม โหนฺติ, ",
"pli-tv-pvr10:55.2":	"อุภินฺนํ อสาธารณา; ",
"pli-tv-pvr10:55.3":	"สตํ สตฺตติ จตฺตาริ, ",
"pli-tv-pvr10:55.4":	"อุภินฺนํ สมสิกฺขตา; ",
"pli-tv-pvr10:55.5":	"เต สุโณหิ ยถาตถํฯ ",
"pli-tv-pvr10:56.1":	"ปาราชิกานิ จตฺตาริ, ",
"pli-tv-pvr10:56.2":	"สงฺฆาทิเสสานิ ภวนฺติ สตฺต; ",
"pli-tv-pvr10:56.3":	"นิสฺสคฺคิยานิ อฏฺฐารส, ",
"pli-tv-pvr10:56.4":	"สมสตฺตติ ขุทฺทกา; ",
"pli-tv-pvr10:56.5":	"ปญฺจสตฺตติ เสขิยานิฯ ",
"pli-tv-pvr10:57.1":	"สตํ สตฺตติ จตฺตาริ จิเม โหนฺติ, ",
"pli-tv-pvr10:57.2":	"อุภินฺนํ สมสิกฺขตา; ",
"pli-tv-pvr10:57.3":	"อฏฺเฐว ปาราชิกา เย ทุราสทา, ",
"pli-tv-pvr10:57.4":	"ตาลวตฺถุสมูปมาฯ ",
"pli-tv-pvr10:58.1":	"ปณฺฑุปลาโส ปุถุสิลา, ",
"pli-tv-pvr10:58.2":	"สีสจฺฉินฺโนว โส นโร; ",
"pli-tv-pvr10:58.3":	"ตาโลว มตฺถกจฺฉินฺโน, ",
"pli-tv-pvr10:58.4":	"อวิรุฬฺหี ภวนฺติ เตฯ ",
"pli-tv-pvr10:59.1":	"เตวีสติ สงฺฆาทิเสสา, ",
"pli-tv-pvr10:59.2":	"เทฺว อนิยตา; ",
"pli-tv-pvr10:59.3":	"เทฺว จตฺตารีส นิสฺสคฺคิยา, ",
"pli-tv-pvr10:59.4":	"อฏฺฐาสีติสตํ ปาจิตฺติยา; ",
"pli-tv-pvr10:59.5":	"ทฺวาทส ปาฏิเทสนียาฯ ",
"pli-tv-pvr10:60.1":	"ปญฺจสตฺตติ เสขิยา, ",
"pli-tv-pvr10:60.2":	"ตีหิ สมเถหิ สมฺมนฺติ; ",
"pli-tv-pvr10:60.3":	"สมฺมุขา จ ปฏิญฺญาย, ",
"pli-tv-pvr10:60.4":	"ติณวตฺถารเกน จฯ ",
"pli-tv-pvr10:61.1":	"เทฺว อุโปสถา เทฺว ปวารณา, ",
"pli-tv-pvr10:61.2":	"จตฺตาริ กมฺมานิ ชิเนน เทสิตา; ",
"pli-tv-pvr10:61.3":	"ปญฺเจว อุทฺเทสา จตุโร ภวนฺติ, ",
"pli-tv-pvr10:61.4":	"อนญฺญถา อาปตฺติกฺขนฺธา จ ภวนฺติ สตฺตฯ ",
"pli-tv-pvr10:62.1":	"อธิกรณานิ จตฺตาริ, ",
"pli-tv-pvr10:62.2":	"สตฺตหิ สมเถหิ สมฺมนฺติ; ",
"pli-tv-pvr10:62.3":	"ทฺวีหิ จตูหิ ตีหิ, ",
"pli-tv-pvr10:62.4":	"กิจฺจํ เอเกน สมฺมติ”ฯ ",
"pli-tv-pvr10:63.0":	"๕ฯ ปาราชิกาทิอาปตฺติ ",
"pli-tv-pvr10:63.1":	"“ปาราชิกนฺ”ติ ยํ วุตฺตํ, ",
"pli-tv-pvr10:63.2":	"ตํ สุโณหิ ยถาตถํ; ",
"pli-tv-pvr10:63.3":	"จุโต ปรทฺโธ ภฏฺโฐ จ, ",
"pli-tv-pvr10:63.4":	"สทฺธมฺมา หิ นิรงฺกโต; ",
"pli-tv-pvr10:63.5":	"สํวาโสปิ ตหึ นตฺถิ, ",
"pli-tv-pvr10:63.6":	"เตเนตํ อิติ วุจฺจติฯ ",
"pli-tv-pvr10:64.1":	"“สงฺฆาทิเสโส”ติ ยํ วุตฺตํ, ",
"pli-tv-pvr10:64.2":	"ตํ สุโณหิ ยถาตถํ; ",
"pli-tv-pvr10:64.3":	"สงฺโฆว เทติ ปริวาสํ, ",
"pli-tv-pvr10:64.4":	"มูลาย ปฏิกสฺสติ; ",
"pli-tv-pvr10:64.5":	"มานตฺตํ เทติ อพฺเภติ, ",
"pli-tv-pvr10:64.6":	"เตเนตํ อิติ วุจฺจติฯ ",
"pli-tv-pvr10:65.1":	"“อนิยโต”ติ ยํ วุตฺตํ, ",
"pli-tv-pvr10:65.2":	"ตํ สุโณหิ ยถาตถํ; ",
"pli-tv-pvr10:65.3":	"อนิยโต น นิยโต, ",
"pli-tv-pvr10:65.4":	"อเนกํสิกตํ ปทํ; ",
"pli-tv-pvr10:65.5":	"ติณฺณมญฺญตรํ ฐานํ, ",
"pli-tv-pvr10:65.6":	"“อนิยโต”ติ ปวุจฺจติฯ ",
"pli-tv-pvr10:66.1":	"“ถุลฺลจฺจยนฺ”ติ ยํ วุตฺตํ, ",
"pli-tv-pvr10:66.2":	"ตํ สุโณหิ ยถาตถํ; ",
"pli-tv-pvr10:66.3":	"เอกสฺส มูเล โย เทเสติ, ",
"pli-tv-pvr10:66.4":	"โย จ ตํ ปฏิคณฺหติ; ",
"pli-tv-pvr10:66.5":	"อจฺจโย เตน สโม นตฺถิ, ",
"pli-tv-pvr10:66.6":	"เตเนตํ อิติ วุจฺจติฯ ",
"pli-tv-pvr10:67.1":	"“นิสฺสคฺคิยนฺ”ติ ยํ วุตฺตํ, ",
"pli-tv-pvr10:67.2":	"ตํ สุโณหิ ยถาตถํ; ",
"pli-tv-pvr10:67.3":	"สงฺฆมชฺเฌ คณมชฺเฌ, ",
"pli-tv-pvr10:67.4":	"เอกเสฺสว จ เอกโต; ",
"pli-tv-pvr10:67.5":	"นิสฺสชฺชิตฺวาน เทเสติ, ",
"pli-tv-pvr10:67.6":	"เตเนตํ อิติ วุจฺจติฯ ",
"pli-tv-pvr10:68.1":	"“ปาจิตฺติยนฺ”ติ ยํ วุตฺตํ, ",
"pli-tv-pvr10:68.2":	"ตํ สุโณหิ ยถาตถํ; ",
"pli-tv-pvr10:68.3":	"ปาเตติ กุสลํ ธมฺมํ, ",
"pli-tv-pvr10:68.4":	"อริยมคฺคํ อปรชฺฌติ; ",
"pli-tv-pvr10:68.5":	"จิตฺตสมฺโมหนฏฺฐานํ, ",
"pli-tv-pvr10:68.6":	"เตเนตํ อิติ วุจฺจติฯ ",
"pli-tv-pvr10:69.1":	"“ปาฏิเทสนียนฺ”ติ ยํ วุตฺตํ, ",
"pli-tv-pvr10:69.2":	"ตํ สุโณหิ ยถาตถํ; ",
"pli-tv-pvr10:69.3":	"ภิกฺขุ อญฺญาตโก สนฺโต, ",
"pli-tv-pvr10:69.4":	"กิจฺฉา ลทฺธาย โภชนํ; ",
"pli-tv-pvr10:69.5":	"สามํ คเหตฺวา ภุญฺเชยฺย, ",
"pli-tv-pvr10:69.6":	"“คารยฺหนฺ”ติ ปวุจฺจติฯ ",
"pli-tv-pvr10:70.1":	"นิมนฺตนาสุ ภุญฺชนฺตา ฉนฺทาย, ",
"pli-tv-pvr10:70.2":	"โวสาสติ ตตฺถ ภิกฺขุนึ; ",
"pli-tv-pvr10:70.3":	"อนิวาเรตฺวา ตหึ ภุญฺเช, ",
"pli-tv-pvr10:70.4":	"“คารยฺหนฺ”ติ ปวุจฺจติฯ ",
"pli-tv-pvr10:71.1":	"สทฺธาจิตฺตํ กุลํ คนฺตฺวา, ",
"pli-tv-pvr10:71.2":	"อปฺปโภคํ อนาฬิยํ; ",
"pli-tv-pvr10:71.3":	"อคิลาโน ตหึ ภุญฺเช, ",
"pli-tv-pvr10:71.4":	"“คารยฺหนฺ”ติ ปวุจฺจติฯ ",
"pli-tv-pvr10:72.1":	"โย เจ อรญฺเญ วิหรนฺโต, ",
"pli-tv-pvr10:72.2":	"สาสงฺเก สภยานเก; ",
"pli-tv-pvr10:72.3":	"อวิทิตํ ตหึ ภุญฺเช, ",
"pli-tv-pvr10:72.4":	"“คารยฺหนฺ”ติ ปวุจฺจติฯ ",
"pli-tv-pvr10:73.1":	"ภิกฺขุนี อญฺญาติกา สนฺตา, ",
"pli-tv-pvr10:73.2":	"ยํ ปเรสํ มมายิตํ; ",
"pli-tv-pvr10:73.3":	"สปฺปิ เตลํ มธุํ ผาณิตํ, ",
"pli-tv-pvr10:73.4":	"มจฺฉมํสํ อโถ ขีรํ; ",
"pli-tv-pvr10:73.5":	"ทธึ สยํ วิญฺญาเปยฺย ภิกฺขุนี, ",
"pli-tv-pvr10:73.6":	"คารยฺหปตฺตา สุคตสฺส สาสเนฯ ",
"pli-tv-pvr10:74.1":	"“ทุกฺกฏนฺ”ติ ยํ วุตฺตํ, ",
"pli-tv-pvr10:74.2":	"ตํ สุโณหิ ยถาตถํ; ",
"pli-tv-pvr10:74.3":	"อปรทฺธํ วิรทฺธญฺจ, ",
"pli-tv-pvr10:74.4":	"ขลิตํ ยญฺจ ทุกฺกฏํฯ ",
"pli-tv-pvr10:75.1":	"ยํ มนุโสฺส กเร ปาปํ, ",
"pli-tv-pvr10:75.2":	"อาวิ วา ยทิ วา รโห; ",
"pli-tv-pvr10:75.3":	"“ทุกฺกฏนฺ”ติ ปเวเทนฺติ, ",
"pli-tv-pvr10:75.4":	"เตเนตํ อิติ วุจฺจติฯ ",
"pli-tv-pvr10:76.1":	"“ทุพฺภาสิตนฺ”ติ ยํ วุตฺตํ, ",
"pli-tv-pvr10:76.2":	"ตํ สุโณหิ ยถาตถํ; ",
"pli-tv-pvr10:76.3":	"ทุพฺภาสิตํ ทุราภฏฺฐํ, ",
"pli-tv-pvr10:76.4":	"สงฺกิลิฏฺฐญฺจ ยํ ปทํ; ",
"pli-tv-pvr10:76.5":	"ยญฺจ วิญฺญู ครหนฺติ, ",
"pli-tv-pvr10:76.6":	"เตเนตํ อิติ วุจฺจติฯ ",
"pli-tv-pvr10:77.1":	"“เสขิยนฺ”ติ ยํ วุตฺตํ, ",
"pli-tv-pvr10:77.2":	"ตํ สุโณหิ ยถาตถํ; ",
"pli-tv-pvr10:77.3":	"เสกฺขสฺส สิกฺขมานสฺส, ",
"pli-tv-pvr10:77.4":	"อุชุมคฺคานุสาริโนฯ ",
"pli-tv-pvr10:78.1":	"อาทิ เจตํ จรณญฺจ, ",
"pli-tv-pvr10:78.2":	"มุขํ สญฺญมสํวโร; ",
"pli-tv-pvr10:78.3":	"สิกฺขา เอตาทิสี นตฺถิ, ",
"pli-tv-pvr10:78.4":	"เตเนตํ อิติ วุจฺจติฯ ",
"pli-tv-pvr10:79.1":	"ฉนฺนมติวสฺสติ, ",
"pli-tv-pvr10:79.2":	"วิวฏํ นาติวสฺสติ; ",
"pli-tv-pvr10:79.3":	"ตสฺมา ฉนฺนํ วิวเรถ, ",
"pli-tv-pvr10:79.4":	"เอวํ ตํ นาติวสฺสติฯ ",
"pli-tv-pvr10:80.1":	"คติ มิคานํ ปวนํ, ",
"pli-tv-pvr10:80.2":	"อากาโส ปกฺขินํ คติ; ",
"pli-tv-pvr10:80.3":	"วิภโว คติ ธมฺมานํ, ",
"pli-tv-pvr10:80.4":	"นิพฺพานํ อรหโต คตีติฯ ",
"pli-tv-pvr10:81.1":	"คาถาสงฺคณิกํ นิฏฺฐิตํฯ ",
"pli-tv-pvr10:82.1":	"ตสฺสุทฺทานํ ",
"pli-tv-pvr10:83.1":	"สตฺตนคเรสุ ปญฺญตฺตา, ",
"pli-tv-pvr10:83.2":	"วิปตฺติ จตุโรปิ จ; ",
"pli-tv-pvr10:83.3":	"ภิกฺขูนํ ภิกฺขุนีนญฺจ, ",
"pli-tv-pvr10:83.4":	"สาธารณา อสาธารณา; ",
"pli-tv-pvr10:83.5":	"สาสนํ อนุคฺคหาย, ",
"pli-tv-pvr10:83.6":	"คาถาสงฺคณิกํ อิทนฺติฯ ",
"pli-tv-pvr10:84.1":	"คาถาสงฺคณิกํ นิฏฺฐิตํฯ "
}	
