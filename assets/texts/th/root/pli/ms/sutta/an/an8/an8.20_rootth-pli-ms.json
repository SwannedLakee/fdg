{	
"an8.20:0.1":	"องฺคุตฺตร นิกาย ๘ฯ๒๐ ",
"an8.20:0.2":	"๒ฯ มหาวคฺค ",
"an8.20:0.3":	"อุโปสถสุตฺต ",
"an8.20:1.1":	"เอกํ สมยํ ภควา สาวตฺถิยํ วิหรติ ปุพฺพาราเม มิคารมาตุปาสาเทฯ ",
"an8.20:1.2":	"เตน โข ปน สมเยน ภควา ตทหุโปสเถ ภิกฺขุสงฺฆปริวุโต นิสินฺโน โหติฯ ",
"an8.20:1.3":	"อถ โข อายสฺมา อานนฺโท อภิกฺกนฺตาย รตฺติยา, นิกฺขนฺเต ปฐเม ยาเม, อุฏฺฐายาสนา เอกํสํ อุตฺตราสงฺคํ กริตฺวา เยน ภควา เตนญฺชลึ ปณาเมตฺวา ภควนฺตํ เอตทโวจ",
"an8.20:1.4":	"“อภิกฺกนฺตา, ภนฺเต, รตฺติ, นิกฺขนฺโต ปฐโม ยาโม, จิรนิสินฺโน ภิกฺขุสงฺโฆฯ ",
"an8.20:1.5":	"อุทฺทิสตุ, ภนฺเต, ภควา ภิกฺขูนํ ปาติโมกฺขนฺ”ติฯ ",
"an8.20:2.1":	"เอวํ วุตฺเต, ภควา ตุณฺหี อโหสิฯ ",
"an8.20:2.2":	"ทุติยมฺปิ โข อายสฺมา อานนฺโท อภิกฺกนฺตาย รตฺติยา, นิกฺขนฺเต มชฺฌิเม ยาเม, อุฏฺฐายาสนา เอกํสํ อุตฺตราสงฺคํ กริตฺวา เยน ภควา เตนญฺชลึ ปณาเมตฺวา ภควนฺตํ เอตทโวจ",
"an8.20:2.3":	"“อภิกฺกนฺตา, ภนฺเต, รตฺติ, นิกฺขนฺโต มชฺฌิโม ยาโม, จิรนิสินฺโน ภิกฺขุสงฺโฆฯ ",
"an8.20:2.4":	"อุทฺทิสตุ, ภนฺเต, ภควา ภิกฺขูนํ ปาติโมกฺขนฺ”ติฯ ",
"an8.20:2.5":	"ทุติยมฺปิ โข ภควา ตุณฺหี อโหสิฯ ",
"an8.20:2.6":	"ตติยมฺปิ โข อายสฺมา อานนฺโท อภิกฺกนฺตาย รตฺติยา, นิกฺขนฺเต ปจฺฉิเม ยาเม, อุทฺธเสฺต อรุเณ, นนฺทิมุขิยา รตฺติยา อุฏฺฐายาสนา เอกํสํ อุตฺตราสงฺคํ กริตฺวา เยน ภควา เตนญฺชลึ ปณาเมตฺวา ภควนฺตํ เอตทโวจ",
"an8.20:2.7":	"“อภิกฺกนฺตา, ภนฺเต, รตฺติ, นิกฺขนฺโต ปจฺฉิโม ยาโม, อุทฺธสฺตํ อรุณํ, นนฺทิมุขี รตฺติ; ",
"an8.20:2.8":	"จิรนิสินฺโน ภิกฺขุสงฺโฆฯ ",
"an8.20:2.9":	"อุทฺทิสตุ, ภนฺเต, ภควา ภิกฺขูนํ ปาติโมกฺขนฺ”ติฯ ",
"an8.20:2.10":	"“อปริสุทฺธา, อานนฺท, ปริสา”ติฯ ",
"an8.20:3.1":	"อถ โข อายสฺมโต มหาโมคฺคลฺลานสฺส เอตทโหสิ",
"an8.20:3.2":	"“กํ นุ โข ภควา ปุคฺคลํ สนฺธาย เอวมาห",
"an8.20:3.3":	"‘อปริสุทฺธา, อานนฺท, ปริสา’”ติ? ",
"an8.20:3.4":	"อถ โข อายสฺมา มหาโมคฺคลฺลาโน สพฺพาวนฺตํ ภิกฺขุสงฺฆํ เจตสา เจโต ปริจฺจ มนสากาสิฯ ",
"an8.20:3.5":	"อทฺทสา โข อายสฺมา มหาโมคฺคลฺลาโน ตํ ปุคฺคลํ ทุสฺสีลํ ปาปธมฺมํ อสุจึ สงฺกสฺสรสมาจารํ ปฏิจฺฉนฺนกมฺมนฺตํ อสฺสมณํ สมณปฏิญฺญํ อพฺรหฺมจารึ พฺรหฺมจาริปฏิญฺญํ อนฺโตปูตึ อวสฺสุตํ กสมฺพุชาตํ มชฺเฌ ภิกฺขุสงฺฆสฺส นิสินฺนํ; ",
"an8.20:3.6":	"ทิสฺวาน อุฏฺฐายาสนา เยน โส ปุคฺคโล เตนุปสงฺกมิ; อุปสงฺกมิตฺวา ตํ ปุคฺคลํ เอตทโวจ",
"an8.20:3.7":	"“อุฏฺเฐหาวุโส, ทิฏฺโฐสิ ภควตาฯ ",
"an8.20:3.8":	"นตฺถิ เต ภิกฺขูหิ สทฺธึ สํวาโส”ติฯ ",
"an8.20:4.1":	"เอวํ วุตฺเต, โส ปุคฺคโล ตุณฺหี อโหสิฯ ",
"an8.20:4.2":	"ทุติยมฺปิ โข อายสฺมา มหาโมคฺคลฺลาโน ตํ ปุคฺคลํ เอตทโวจ",
"an8.20:4.3":	"“อุฏฺเฐหาวุโส, ทิฏฺโฐสิ ภควตาฯ ",
"an8.20:4.4":	"นตฺถิ เต ภิกฺขูหิ สทฺธึ สํวาโส”ติฯ ",
"an8.20:4.5":	"ทุติยมฺปิ โข โส ปุคฺคโล ตุณฺหี อโหสิฯ ",
"an8.20:4.6":	"ตติยมฺปิ โข อายสฺมา มหาโมคฺคลฺลาโน ตํ ปุคฺคลํ เอตทโวจ",
"an8.20:4.7":	"“อุฏฺเฐหาวุโส, ทิฏฺโฐสิ ภควตาฯ ",
"an8.20:4.8":	"นตฺถิ เต ภิกฺขูหิ สทฺธึ สํวาโส”ติฯ ",
"an8.20:4.9":	"ตติยมฺปิ โข โส ปุคฺคโล ตุณฺหี อโหสิฯ ",
"an8.20:5.1":	"อถ โข อายสฺมา มหาโมคฺคลฺลาโน ตํ ปุคฺคลํ พาหายํ คเหตฺวา พหิทฺวารโกฏฺฐกา นิกฺขาเมตฺวา สูจิฆฏิกํ ทตฺวา เยน ภควา เตนุปสงฺกมิ; อุปสงฺกมิตฺวา ภควนฺตํ เอตทโวจ",
"an8.20:5.2":	"“นิกฺขามิโต โส, ภนฺเต, ปุคฺคโล มยาฯ ",
"an8.20:5.3":	"ปริสุทฺธา ปริสาฯ ",
"an8.20:5.4":	"อุทฺทิสตุ, ภนฺเต, ภควา ภิกฺขูนํ ปาติโมกฺขนฺ”ติฯ ",
"an8.20:5.5":	"“อจฺฉริยํ, โมคฺคลฺลาน, อพฺภุตํ, โมคฺคลฺลานฯ ",
"an8.20:5.6":	"ยาว พาหา คหณาปิ นาม โส โมฆปุริโส อาคมิสฺสตี”ติฯ ",
"an8.20:6.1":	"อถ โข ภควา ภิกฺขู อามนฺเตสิ",
"an8.20:6.2":	"“ตุเมฺหว ทานิ, ภิกฺขเว, อุโปสถํ กเรยฺยาถ, ปาติโมกฺขํ อุทฺทิเสยฺยาถฯ ",
"an8.20:6.3":	"น ทานาหํ, ภิกฺขเว, อชฺชตคฺเค อุโปสถํ กริสฺสามิ, ปาติโมกฺขํ อุทฺทิสิสฺสามิฯ ",
"an8.20:6.4":	"อฏฺฐานเมตํ, ภิกฺขเว, อนวกาโส ยํ ตถาคโต อปริสุทฺธาย ปริสาย ปาติโมกฺขํ อุทฺทิเสยฺยฯ ",
"an8.20:7.1":	"อฏฺฐิเม, ภิกฺขเว, มหาสมุทฺเท อจฺฉริยา อพฺภุตา ธมฺมา, เย ทิสฺวา ทิสฺวา อสุรา มหาสมุทฺเท อภิรมนฺติฯ ",
"an8.20:7.2":	"กตเม อฏฺฐ? ",
"an8.20:7.3":	"มหาสมุทฺโท, ภิกฺขเว, อนุปุพฺพนินฺโน อนุปุพฺพโปโณ อนุปุพฺพปพฺภาโร, น อายตเกเนว ปปาโตฯ ",
"an8.20:7.4":	"ยมฺปิ, ภิกฺขเว, มหาสมุทฺโท อนุปุพฺพนินฺโน อนุปุพฺพโปโณ อนุปุพฺพปพฺภาโร, น อายตเกเนว ปปาโต; ",
"an8.20:7.5":	"อยํ, ภิกฺขเว, มหาสมุทฺเท ปฐโม อจฺฉริโย อพฺภุโต ธมฺโม, ยํ ทิสฺวา ทิสฺวา อสุรา มหาสมุทฺเท อภิรมนฺติ (ยถา ปุริเม ตถา วิตฺถาโรฯ) ",
"an8.20:7.6":	"…เป… ",
"an8.20:8.1":	"ปุน จปรํ, ภิกฺขเว, มหาสมุทฺโท มหตํ ภูตานํ อาวาโสฯ ตตฺริเม ภูตา—ติมิ ติมิงฺคโล ติมิรปิงฺคโล อสุรา นาคา คนฺธพฺพาฯ วสนฺติ มหาสมุทฺเท โยชนสติกาปิ อตฺตภาวา …เป… ปญฺจโยชนสติกาปิ อตฺตภาวาฯ ",
"an8.20:8.2":	"ยมฺปิ, ภิกฺขเว, มหาสมุทฺโท มหตํ ภูตานํ อาวาโส; ตตฺริเม ภูตา—ติมิ ติมิงฺคโล ติมิรปิงฺคโล อสุรา นาคา คนฺธพฺพา; วสนฺติ มหาสมุทฺเท โยชนสติกาปิ อตฺตภาวา …เป… ปญฺจโยชนสติกาปิ อตฺตภาวา; ",
"an8.20:8.3":	"อยํ, ภิกฺขเว, มหาสมุทฺเท อฏฺฐโม อจฺฉริโย อพฺภุโต ธมฺโม, ยํ ทิสฺวา ทิสฺวา อสุรา มหาสมุทฺเท อภิรมนฺติฯ ",
"an8.20:8.4":	"อิเม โข, ภิกฺขเว, มหาสมุทฺเท อฏฺฐ อจฺฉริยา อพฺภุตา ธมฺมา, ยํ ทิสฺวา ทิสฺวา อสุรา มหาสมุทฺเท อภิรมนฺติฯ ",
"an8.20:9.1":	"เอวเมวํ โข, ภิกฺขเว, อฏฺฐ อิมสฺมึ ธมฺมวินเย อจฺฉริยา อพฺภุตา ธมฺมา, เย ทิสฺวา ทิสฺวา ภิกฺขู อิมสฺมึ ธมฺมวินเย อภิรมนฺติฯ ",
"an8.20:9.2":	"กตเม อฏฺฐ? ",
"an8.20:9.3":	"เสยฺยถาปิ, ภิกฺขเว, มหาสมุทฺโท อนุปุพฺพนินฺโน อนุปุพฺพโปโณ อนุปุพฺพปพฺภาโร, น อายตเกเนว ปปาโต; ",
"an8.20:9.4":	"เอวเมวํ โข, ภิกฺขเว, อิมสฺมึ ธมฺมวินเย อนุปุพฺพสิกฺขา อนุปุพฺพกิริยา อนุปุพฺพปฏิปทา, น อายตเกเนว อญฺญาปฏิเวโธฯ ",
"an8.20:9.5":	"ยมฺปิ, ภิกฺขเว, อิมสฺมึ ธมฺมวินเย อนุปุพฺพสิกฺขา อนุปุพฺพกิริยา อนุปุพฺพปฏิปทา, น อายตเกเนว อญฺญาปฏิเวโธ; ",
"an8.20:9.6":	"อยํ, ภิกฺขเว, อิมสฺมึ ธมฺมวินเย ปฐโม อจฺฉริโย อพฺภุโต ธมฺโม, ยํ ทิสฺวา ทิสฺวา ภิกฺขู อิมสฺมึ ธมฺมวินเย อภิรมนฺติ …เป… ",
"an8.20:9.7":	"เสยฺยถาปิ, ภิกฺขเว, มหาสมุทฺโท มหตํ ภูตานํ อาวาโส; ตตฺริเม ภูตา—ติมิ ติมิงฺคโล ติมิรปิงฺคโล อสุรา นาคา คนฺธพฺพา, วสนฺติ มหาสมุทฺเท โยชนสติกาปิ อตฺตภาวา …เป… ปญฺจโยชนสติกาปิ อตฺตภาวา; ",
"an8.20:9.8":	"เอวเมวํ โข, ภิกฺขเว, อยํ ธมฺมวินโย มหตํ ภูตานํ อาวาโสฯ ตตฺริเม ภูตา—โสตาปนฺโน โสตาปตฺติผลสจฺฉิกิริยาย ปฏิปนฺโน …เป… อรหา อรหตฺตาย ปฏิปนฺโนฯ ",
"an8.20:9.9":	"ยมฺปิ, ภิกฺขเว, อยํ ธมฺมวินโย มหตํ ภูตานํ อาวาโส; ตตฺริเม ภูตา—โสตาปนฺโน โสตาปตฺติผลสจฺฉิกิริยาย ปฏิปนฺโน …เป… อรหา อรหตฺตาย ปฏิปนฺโน; ",
"an8.20:9.10":	"อยํ, ภิกฺขเว, อิมสฺมึ ธมฺมวินเย อฏฺฐโม อจฺฉริโย อพฺภุโต ธมฺโม, ยํ ทิสฺวา ทิสฺวา ภิกฺขู อิมสฺมึ ธมฺมวินเย อภิรมนฺติฯ ",
"an8.20:9.11":	"อิเม โข, ภิกฺขเว, อิมสฺมึ ธมฺมวินเย อฏฺฐ อจฺฉริยา อพฺภุตา ธมฺมา, เย ทิสฺวา ทิสฺวา ภิกฺขู อิมสฺมึ ธมฺมวินเย อภิรมนฺตี”ติฯ ",
"an8.20:9.12":	"ทสมํฯ ",
"an8.20:9.13":	"มหาวคฺโค ทุติโยฯ ",
"an8.20:10.0":	"ตสฺสุทฺทานํ ",
"an8.20:10.1":	"เวรญฺโช สีโห อาชญฺญํ, ",
"an8.20:10.2":	"ขฬุงฺเกน มลานิ จ; ",
"an8.20:10.3":	"ทูเตยฺยํ เทฺว จ พนฺธนา, ",
"an8.20:10.4":	"ปหาราโท อุโปสโถติฯ "
}	
