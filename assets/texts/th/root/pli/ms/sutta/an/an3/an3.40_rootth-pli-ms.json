{	
"an3.40:0.1":	"องฺคุตฺตร นิกาย ๓ฯ๔๐ ",
"an3.40:0.2":	"๔ฯ เทวทูตวคฺค ",
"an3.40:0.3":	"อาธิปเตยฺยสุตฺต ",
"an3.40:1.1":	"“ตีณิมานิ, ภิกฺขเว, อาธิปเตยฺยานิฯ ",
"an3.40:1.2":	"กตมานิ ตีณิ? ",
"an3.40:1.3":	"อตฺตาธิปเตยฺยํ, โลกาธิปเตยฺยํ, ธมฺมาธิปเตยฺยํฯ ",
"an3.40:1.4":	"กตมญฺจ, ภิกฺขเว, อตฺตาธิปเตยฺยํ? ",
"an3.40:1.5":	"อิธ, ภิกฺขเว, ภิกฺขุ อรญฺญคโต วา รุกฺขมูลคโต วา สุญฺญาคารคโต วา อิติ ปฏิสญฺจิกฺขติ",
"an3.40:1.6":	"‘น โข ปนาหํ จีวรเหตุ อคารสฺมา อนคาริยํ ปพฺพชิโตฯ ",
"an3.40:1.7":	"น ปิณฺฑปาตเหตุ, น เสนาสนเหตุ, น อิติภวาภวเหตุ อคารสฺมา อนคาริยํ ปพฺพชิโตฯ ",
"an3.40:1.8":	"อปิ จ โขมฺหิ โอติณฺโณ ชาติยา ชราย มรเณน โสเกหิ ปริเทเวหิ ทุกฺเขหิ โทมนเสฺสหิ อุปายาเสหิ, ทุกฺโขติณฺโณ ทุกฺขปเรโตฯ ",
"an3.40:1.9":	"อปฺเปว นาม อิมสฺส เกวลสฺส ทุกฺขกฺขนฺธสฺส อนฺตกิริยา ปญฺญาเยถาติฯ ",
"an3.40:1.10":	"อหญฺเจว โข ปน ยาทิสเก กาเม โอหาย อคารสฺมา อนคาริยํ ปพฺพชิโต ตาทิสเก วา กาเม ปริเยเสยฺยํ ตโต วา ปาปิฏฺฐตเร, น เมตํ ปติรูปนฺ’ติฯ ",
"an3.40:1.11":	"โส อิติ ปฏิสญฺจิกฺขติ",
"an3.40:1.12":	"‘อารทฺธํ โข ปน เม วีริยํ ภวิสฺสติ อสลฺลีนํ, อุปฏฺฐิตา สติ อสมฺมุฏฺฐา, ปสฺสทฺโธ กาโย อสารทฺโธ, สมาหิตํ จิตฺตํ เอกคฺคนฺ’ติฯ ",
"an3.40:1.13":	"โส อตฺตานํเยว อธิปตึ กริตฺวา อกุสลํ ปชหติ, กุสลํ ภาเวติ, สาวชฺชํ ปชหติ, อนวชฺชํ ภาเวติ, สุทฺธํ อตฺตานํ ปริหรติฯ ",
"an3.40:1.14":	"อิทํ วุจฺจติ, ภิกฺขเว, อตฺตาธิปเตยฺยํฯ ",
"an3.40:2.1":	"กตมญฺจ, ภิกฺขเว, โลกาธิปเตยฺยํ? ",
"an3.40:2.2":	"อิธ, ภิกฺขเว, ภิกฺขุ อรญฺญคโต วา รุกฺขมูลคโต วา สุญฺญาคารคโต วา อิติ ปฏิสญฺจิกฺขติ",
"an3.40:2.3":	"‘น โข ปนาหํ จีวรเหตุ อคารสฺมา อนคาริยํ ปพฺพชิโตฯ ",
"an3.40:2.4":	"น ปิณฺฑปาตเหตุ, น เสนาสนเหตุ, น อิติภวาภวเหตุ อคารสฺมา อนคาริยํ ปพฺพชิโตฯ ",
"an3.40:2.5":	"อปิ จ โขมฺหิ โอติณฺโณ ชาติยา ชราย มรเณน โสเกหิ ปริเทเวหิ ทุกฺเขหิ โทมนเสฺสหิ อุปายาเสหิ, ทุกฺโขติณฺโณ ทุกฺขปเรโตฯ ",
"an3.40:2.6":	"อปฺเปว นาม อิมสฺส เกวลสฺส ทุกฺขกฺขนฺธสฺส อนฺตกิริยา ปญฺญาเยถา’ติฯ ",
"an3.40:2.7":	"อหญฺเจว โข ปน เอวํ ปพฺพชิโต สมาโน กามวิตกฺกํ วา วิตกฺเกยฺยํ, พฺยาปาทวิตกฺกํ วา วิตกฺเกยฺยํ, วิหึสาวิตกฺกํ วา วิตกฺเกยฺยํ, มหา โข ปนายํ โลกสนฺนิวาโสฯ ",
"an3.40:2.8":	"มหนฺตสฺมึ โข ปน โลกสนฺนิวาเส สนฺติ สมณพฺราหฺมณา อิทฺธิมนฺโต ทิพฺพจกฺขุกา ปรจิตฺตวิทุโนฯ ",
"an3.40:2.9":	"เต ทูรโตปิ ปสฺสนฺติ, อาสนฺนาปิ น ทิสฺสนฺติ, เจตสาปิ จิตฺตํ ปชานนฺติฯ ",
"an3.40:2.10":	"เตปิ มํ เอวํ ชาเนยฺยุํ",
"an3.40:2.11":	"‘ปสฺสถ, โภ, อิมํ กุลปุตฺตํ สทฺธา อคารสฺมา อนคาริยํ ปพฺพชิโต สมาโน โวกิณฺโณ วิหรติ ปาปเกหิ อกุสเลหิ ธมฺเมหี’ติฯ ",
"an3.40:2.12":	"เทวตาปิ โข สนฺติ อิทฺธิมนฺตินิโย ทิพฺพจกฺขุกา ปรจิตฺตวิทุนิโยฯ ",
"an3.40:2.13":	"ตา ทูรโตปิ ปสฺสนฺติ, อาสนฺนาปิ น ทิสฺสนฺติ, เจตสาปิ จิตฺตํ ชานนฺติฯ ",
"an3.40:2.14":	"ตาปิ มํ เอวํ ชาเนยฺยุํ",
"an3.40:2.15":	"‘ปสฺสถ, โภ, อิมํ กุลปุตฺตํ สทฺธา อคารสฺมา อนคาริยํ ปพฺพชิโต สมาโน โวกิณฺโณ วิหรติ ปาปเกหิ อกุสเลหิ ธมฺเมหี’ติฯ ",
"an3.40:2.16":	"โส อิติ ปฏิสญฺจิกฺขติ",
"an3.40:2.17":	"‘อารทฺธํ โข ปน เม วีริยํ ภวิสฺสติ อสลฺลีนํ, อุปฏฺฐิตา สติ อสมฺมุฏฺฐา, ปสฺสทฺโธ กาโย อสารทฺโธ, สมาหิตํ จิตฺตํ เอกคฺคนฺ’ติฯ ",
"an3.40:2.18":	"โส โลกํเยว อธิปตึ กริตฺวา อกุสลํ ปชหติ, กุสลํ ภาเวติ, สาวชฺชํ ปชหติ, อนวชฺชํ ภาเวติ, สุทฺธํ อตฺตานํ ปริหรติฯ ",
"an3.40:2.19":	"อิทํ วุจฺจติ, ภิกฺขเว, โลกาธิปเตยฺยํฯ ",
"an3.40:3.1":	"กตมญฺจ, ภิกฺขเว, ธมฺมาธิปเตยฺยํ? ",
"an3.40:3.2":	"อิธ, ภิกฺขเว, ภิกฺขุ อรญฺญคโต วา รุกฺขมูลคโต วา สุญฺญาคารคโต วา อิติ ปฏิสญฺจิกฺขติ",
"an3.40:3.3":	"‘น โข ปนาหํ จีวรเหตุ อคารสฺมา อนคาริยํ ปพฺพชิโตฯ ",
"an3.40:3.4":	"น ปิณฺฑปาตเหตุ, น เสนาสนเหตุ, น อิติภวาภวเหตุ อคารสฺมา อนคาริยํ ปพฺพชิโตฯ ",
"an3.40:3.5":	"อปิ จ โขมฺหิ โอติณฺโณ ชาติยา ชราย มรเณน โสเกหิ ปริเทเวหิ ทุกฺเขหิ โทมนเสฺสหิ อุปายาเสหิ, ทุกฺโขติณฺโณ ทุกฺขปเรโตฯ ",
"an3.40:3.6":	"อปฺเปว นาม อิมสฺส เกวลสฺส ทุกฺขกฺขนฺธสฺส อนฺตกิริยา ปญฺญาเยถาติฯ ",
"an3.40:3.7":	"สฺวากฺขาโต ภควตา ธมฺโม สนฺทิฏฺฐิโก อกาลิโก เอหิปสฺสิโก โอปเนยฺยิโก ปจฺจตฺตํ เวทิตพฺโพ วิญฺญูหีติฯ ",
"an3.40:3.8":	"สนฺติ โข ปน เม สพฺรหฺมจารี ชานํ ปสฺสํ วิหรนฺติฯ ",
"an3.40:3.9":	"อหญฺเจว โข ปน เอวํ สฺวากฺขาเต ธมฺมวินเย ปพฺพชิโต สมาโน กุสีโต วิหเรยฺยํ ปมตฺโต, น เมตํ อสฺส ปติรูปนฺ’ติฯ ",
"an3.40:3.10":	"โส อิติ ปฏิสญฺจิกฺขติ",
"an3.40:3.11":	"‘อารทฺธํ โข ปน เม วีริยํ ภวิสฺสติ อสลฺลีนํ, อุปฏฺฐิตา สติ อสมฺมุฏฺฐา, ปสฺสทฺโธ กาโย อสารทฺโธ, สมาหิตํ จิตฺตํ เอกคฺคนฺ’ติฯ ",
"an3.40:3.12":	"โส ธมฺมํเยว อธิปตึ กริตฺวา อกุสลํ ปชหติ, กุสลํ ภาเวติ, สาวชฺชํ ปชหติ, อนวชฺชํ ภาเวติ, สุทฺธํ อตฺตานํ ปริหรติฯ ",
"an3.40:3.13":	"อิทํ วุจฺจติ, ภิกฺขเว, ธมฺมาธิปเตยฺยํฯ ",
"an3.40:3.14":	"อิมานิ โข, ภิกฺขเว, ตีณิ อาธิปเตยฺยานีติฯ ",
"an3.40:4.1":	"นตฺถิ โลเก รโห นาม, ",
"an3.40:4.2":	"ปาปกมฺมํ ปกุพฺพโต; ",
"an3.40:4.3":	"อตฺตา เต ปุริส ชานาติ, ",
"an3.40:4.4":	"สจฺจํ วา ยทิ วา มุสาฯ ",
"an3.40:5.1":	"กลฺยาณํ วต โภ สกฺขิ, ",
"an3.40:5.2":	"อตฺตานํ อติมญฺญสิ; ",
"an3.40:5.3":	"โย สนฺตํ อตฺตนิ ปาปํ, ",
"an3.40:5.4":	"อตฺตานํ ปริคูหสิฯ ",
"an3.40:6.1":	"ปสฺสนฺติ เทวา จ ตถาคตา จ, ",
"an3.40:6.2":	"โลกสฺมึ พาลํ วิสมํ จรนฺตํ; ",
"an3.40:6.3":	"ตสฺมา หิ อตฺตาธิปเตยฺยโก จ, ",
"an3.40:6.4":	"โลกาธิโป จ นิปโก จ ฌายี; ",
"an3.40:6.5":	"ธมฺมาธิโป จ อนุธมฺมจารี, ",
"an3.40:6.6":	"น หียติ สจฺจปรกฺกโม มุนิฯ ",
"an3.40:7.1":	"ปสยฺห มารํ อภิภุยฺย อนฺตกํ, ",
"an3.40:7.2":	"โย จ ผุสี ชาติกฺขยํ ปธานวา; ",
"an3.40:7.3":	"โส ตาทิโส โลกวิทู สุเมโธ, ",
"an3.40:7.4":	"สพฺเพสุ ธมฺเมสุ อตมฺมโย มุนี”ติฯ ",
"an3.40:7.5":	"ทสมํฯ ",
"an3.40:7.6":	"เทวทูตวคฺโค จตุตฺโถฯ ",
"an3.40:8.0":	"ตสฺสุทฺทานํ ",
"an3.40:8.1":	"พฺรหฺม อานนฺท สาริปุตฺโต, ",
"an3.40:8.2":	"นิทานํ หตฺถเกน จ; ",
"an3.40:8.3":	"ทูตา ทุเว จ ราชาโน, ",
"an3.40:8.4":	"สุขุมาลาธิปเตเยฺยน จาติฯ "
}	
