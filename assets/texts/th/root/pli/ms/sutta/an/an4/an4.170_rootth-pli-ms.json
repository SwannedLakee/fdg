{	
"an4.170:0.1":	"องฺคุตฺตร นิกาย ๔ฯ๑๗๐ ",
"an4.170:0.2":	"๑๗ฯ ปฏิปทาวคฺค ",
"an4.170:0.3":	"ยุคนทฺธสุตฺต ",
"an4.170:1.1":	"เอวํ เม สุตํ—",
"an4.170:1.2":	"เอกํ สมยํ อายสฺมา อานนฺโท โกสมฺพิยํ วิหรติ โฆสิตาราเมฯ ",
"an4.170:1.3":	"ตตฺร โข อายสฺมา อานนฺโท ภิกฺขู อามนฺเตสิ",
"an4.170:1.4":	"“อาวุโส ภิกฺขเว”ติฯ ",
"an4.170:1.5":	"“อาวุโส”ติ โข เต ภิกฺขู อายสฺมโต อานนฺทสฺส ปจฺจโสฺสสุํฯ ",
"an4.170:1.6":	"อายสฺมา อานนฺโท เอตทโวจ",
"an4.170:2.1":	"“โย หิ โกจิ, อาวุโส, ภิกฺขุ วา ภิกฺขุนี วา มม สนฺติเก อรหตฺตปฺปตฺตึ พฺยากโรติ, สพฺโพ โส จตูหิ มคฺเคหิ, เอเตสํ วา อญฺญตเรนฯ ",
"an4.170:3.1":	"กตเมหิ จตูหิ? ",
"an4.170:3.2":	"อิธ, อาวุโส, ภิกฺขุ สมถปุพฺพงฺคมํ วิปสฺสนํ ภาเวติฯ ",
"an4.170:3.3":	"ตสฺส สมถปุพฺพงฺคมํ วิปสฺสนํ ภาวยโต มคฺโค สญฺชายติฯ ",
"an4.170:3.4":	"โส ตํ มคฺคํ อาเสวติ ภาเวติ พหุลีกโรติฯ ",
"an4.170:3.5":	"ตสฺส ตํ มคฺคํ อาเสวโต ภาวยโต พหุลีกโรโต สํโยชนานิ ปหียนฺติ, อนุสยา พฺยนฺตีโหนฺติฯ ",
"an4.170:4.1":	"ปุน จปรํ, อาวุโส, ภิกฺขุ วิปสฺสนาปุพฺพงฺคมํ สมถํ ภาเวติฯ ",
"an4.170:4.2":	"ตสฺส วิปสฺสนาปุพฺพงฺคมํ สมถํ ภาวยโต มคฺโค สญฺชายติฯ ",
"an4.170:4.3":	"โส ตํ มคฺคํ อาเสวติ ภาเวติ พหุลีกโรติฯ ",
"an4.170:4.4":	"ตสฺส ตํ มคฺคํ อาเสวโต ภาวยโต พหุลีกโรโต สํโยชนานิ ปหียนฺติ, อนุสยา พฺยนฺตีโหนฺติฯ ",
"an4.170:5.1":	"ปุน จปรํ, อาวุโส, ภิกฺขุ สมถวิปสฺสนํ ยุคนทฺธํ ภาเวติฯ ",
"an4.170:5.2":	"ตสฺส สมถวิปสฺสนํ ยุคนทฺธํ ภาวยโต มคฺโค สญฺชายติฯ ",
"an4.170:5.3":	"โส ตํ มคฺคํ อาเสวติ ภาเวติ พหุลีกโรติฯ ",
"an4.170:5.4":	"ตสฺส ตํ มคฺคํ อาเสวโต ภาวยโต พหุลีกโรโต สํโยชนานิ ปหียนฺติ, อนุสยา พฺยนฺตีโหนฺติฯ ",
"an4.170:6.1":	"ปุน จปรํ, อาวุโส, ภิกฺขุโน ธมฺมุทฺธจฺจวิคฺคหิตํ มานสํ โหติฯ ",
"an4.170:6.2":	"โหติ โส, อาวุโส, สมโย ยํ ตํ จิตฺตํ อชฺฌตฺตเมว สนฺติฏฺฐติ สนฺนิสีทติ เอโกทิ โหติ สมาธิยติฯ ",
"an4.170:6.3":	"ตสฺส มคฺโค สญฺชายติฯ ",
"an4.170:6.4":	"โส ตํ มคฺคํ อาเสวติ ภาเวติ พหุลีกโรติฯ ",
"an4.170:6.5":	"ตสฺส ตํ มคฺคํ อาเสวโต ภาวยโต พหุลีกโรโต สํโยชนานิ ปหียนฺติ, อนุสยา พฺยนฺตีโหนฺติฯ ",
"an4.170:7.1":	"โย หิ โกจิ, อาวุโส, ภิกฺขุ วา ภิกฺขุนี วา มม สนฺติเก อรหตฺตปฺปตฺตึ พฺยากโรติ, สพฺโพ โส อิเมหิ จตูหิ มคฺเคหิ, เอเตสํ วา อญฺญตเรนา”ติฯ ",
"an4.170:7.2":	"ทสมํฯ ",
"an4.170:7.3":	"ปฏิปทาวคฺโค ทุติโยฯ ",
"an4.170:8.0":	"ตสฺสุทฺทานํ ",
"an4.170:8.1":	"สงฺขิตฺตํ วิตฺถาราสุภํ, ",
"an4.170:8.2":	"เทฺว ขมา อุภเยน จ; ",
"an4.170:8.3":	"โมคฺคลฺลาโน สาริปุตฺโต, ",
"an4.170:8.4":	"สสงฺขารํ ยุคนทฺเธน จาติฯ "
}	
