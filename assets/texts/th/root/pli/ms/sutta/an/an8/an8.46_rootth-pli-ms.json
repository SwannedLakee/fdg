{	
"an8.46:0.1":	"องฺคุตฺตร นิกาย ๘ฯ๔๖ ",
"an8.46:0.2":	"๕ฯ อุโปสถวคฺค ",
"an8.46:0.3":	"อนุรุทฺธสุตฺต ",
"an8.46:1.1":	"เอกํ สมยํ ภควา โกสมฺพิยํ วิหรติ โฆสิตาราเมฯ ",
"an8.46:1.2":	"เตน โข ปน สมเยน อายสฺมา อนุรุทฺโธ ทิวาวิหารํ คโต โหติ ปฏิสลฺลีโนฯ ",
"an8.46:1.3":	"อถ โข สมฺพหุลา มนาปกายิกา เทวตา เยนายสฺมา อนุรุทฺโธ เตนุปสงฺกมึสุ; อุปสงฺกมิตฺวา อายสฺมนฺตํ อนุรุทฺธํ อภิวาเทตฺวา เอกมนฺตํ อฏฺฐํสุฯ เอกมนฺตํ ฐิตา โข ตา เทวตา อายสฺมนฺตํ อนุรุทฺธํ เอตทโวจุํ",
"an8.46:1.4":	"“มยํ, ภนฺเต อนุรุทฺธ, มนาปกายิกา นาม เทวตา ตีสุ ฐาเนสุ อิสฺสริยํ กาเรม วสํ วตฺเตมฯ ",
"an8.46:1.5":	"มยํ, ภนฺเต อนุรุทฺธ, ยาทิสกํ วณฺณํ อากงฺขาม ตาทิสกํ วณฺณํ ฐานโส ปฏิลภาม; ",
"an8.46:1.6":	"ยาทิสกํ สรํ อากงฺขาม ตาทิสกํ สรํ ฐานโส ปฏิลภาม; ",
"an8.46:1.7":	"ยาทิสกํ สุขํ อากงฺขาม ตาทิสกํ สุขํ ฐานโส ปฏิลภามฯ ",
"an8.46:1.8":	"มยํ, ภนฺเต อนุรุทฺธ, มนาปกายิกา นาม เทวตา อิเมสุ ตีสุ ฐาเนสุ อิสฺสริยํ กาเรม วสํ วตฺเตมา”ติฯ ",
"an8.46:2.1":	"อถ โข อายสฺมโต อนุรุทฺธสฺส เอตทโหสิ",
"an8.46:2.2":	"“อโห วติมา เทวตา สพฺพาว นีลา อสฺสุ นีลวณฺณา นีลวตฺถา นีลาลงฺการา”ติฯ ",
"an8.46:2.3":	"อถ โข ตา เทวตา อายสฺมโต อนุรุทฺธสฺส จิตฺตมญฺญาย สพฺพาว นีลา อเหสุํ นีลวณฺณา นีลวตฺถา นีลาลงฺการาฯ ",
"an8.46:3.1":	"อถ โข อายสฺมโต อนุรุทฺธสฺส เอตทโหสิ",
"an8.46:3.2":	"“อโห วติมา เทวตา สพฺพาว ปีตา อสฺสุ …เป… ",
"an8.46:3.3":	"สพฺพาว โลหิตกา อสฺสุ … ",
"an8.46:3.4":	"สพฺพาว โอทาตา อสฺสุ โอทาตวณฺณา โอทาตวตฺถา โอทาตาลงฺการา”ติฯ ",
"an8.46:3.5":	"อถ โข ตา เทวตา อายสฺมโต อนุรุทฺธสฺส จิตฺตมญฺญาย สพฺพาว โอทาตา อเหสุํ โอทาตวณฺณา โอทาตวตฺถา โอทาตาลงฺการาฯ ",
"an8.46:4.1":	"อถ โข ตา เทวตา เอกา จ คายิ เอกา จ นจฺจิ เอกา จ อจฺฉรํ วาเทสิฯ ",
"an8.46:4.2":	"เสยฺยถาปิ นาม ปญฺจงฺคิกสฺส ตูริยสฺส สุวินีตสฺส สุปฺปฏิปตาฬิตสฺส กุสเลหิ สุสมนฺนาหตสฺส สทฺโท โหติ วคฺคุ จ รชนีโย จ กมนีโย จ เปมนีโย จ มทนีโย จ; ",
"an8.46:4.3":	"เอวเมวํ ตาสํ เทวตานํ อลงฺการานํ สทฺโท โหติ วคฺคุ จ รชนีโย จ กมนีโย จ เปมนีโย จ มทนีโย จฯ ",
"an8.46:4.4":	"อถ โข อายสฺมา อนุรุทฺโธ อินฺทฺริยานิ โอกฺขิปิฯ ",
"an8.46:5.1":	"อถ โข ตา เทวตา “น ขฺวโยฺย อนุรุทฺโธ สาทิยตี”ติ ตตฺเถวนฺตรธายึสุฯ ",
"an8.46:5.2":	"อถ โข อายสฺมา อนุรุทฺโธ สายนฺหสมยํ ปฏิสลฺลานา วุฏฺฐิโต เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺโน โข อายสฺมา อนุรุทฺโธ ภควนฺตํ เอตทโวจ",
"an8.46:6.1":	"“อิธาหํ, ภนฺเต, ทิวาวิหารํ คโต โหมิ ปฏิสลฺลีโนฯ ",
"an8.46:6.2":	"อถ โข, ภนฺเต, สมฺพหุลา มนาปกายิกา เทวตา เยนาหํ เตนุปสงฺกมึสุ; อุปสงฺกมิตฺวา มํ อภิวาเทตฺวา เอกมนฺตํ อฏฺฐํสุฯ เอกมนฺตํ ฐิตา โข, ภนฺเต, ตา เทวตา มํ เอตทโวจุํ",
"an8.46:6.3":	"‘มยํ, ภนฺเต อนุรุทฺธ, มนาปกายิกา นาม เทวตา ตีสุ ฐาเนสุ อิสฺสริยํ กาเรม วสํ วตฺเตมฯ ",
"an8.46:6.4":	"มยํ, ภนฺเต อนุรุทฺธ, ยาทิสกํ วณฺณํ อากงฺขาม ตาทิสกํ วณฺณํ ฐานโส ปฏิลภาม; ",
"an8.46:6.5":	"ยาทิสกํ สรํ อากงฺขาม ตาทิสกํ สรํ ฐานโส ปฏิลภาม; ",
"an8.46:6.6":	"ยาทิสกํ สุขํ อากงฺขาม ตาทิสกํ สุขํ ฐานโส ปฏิลภามฯ ",
"an8.46:6.7":	"มยํ, ภนฺเต อนุรุทฺธ, มนาปกายิกา นาม เทวตา อิเมสุ ตีสุ ฐาเนสุ อิสฺสริยํ กาเรม วสํ วตฺเตมา’ติฯ ",
"an8.46:6.8":	"ตสฺส มยฺหํ, ภนฺเต, เอตทโหสิ",
"an8.46:6.9":	"‘อโห วติมา เทวตา สพฺพาว นีลา อสฺสุ นีลวณฺณา นีลวตฺถา นีลาลงฺการา’ติฯ ",
"an8.46:6.10":	"อถ โข, ภนฺเต, ตา เทวตา มม จิตฺตมญฺญาย สพฺพาว นีลา อเหสุํ นีลวณฺณา นีลวตฺถา นีลาลงฺการาฯ ",
"an8.46:7.1":	"ตสฺส มยฺหํ, ภนฺเต, เอตทโหสิ",
"an8.46:7.2":	"‘อโห วติมา เทวตา สพฺพาว ปีตา อสฺสุ …เป… ",
"an8.46:7.3":	"สพฺพาว โลหิตกา อสฺสุ …เป… ",
"an8.46:7.4":	"สพฺพาว โอทาตา อสฺสุ โอทาตวณฺณา โอทาตวตฺถา โอทาตาลงฺการา’ติฯ ",
"an8.46:7.5":	"อถ โข, ภนฺเต, ตา เทวตา มม จิตฺตมญฺญาย สพฺพาว โอทาตา อเหสุํ โอทาตวณฺณา โอทาตวตฺถา โอทาตาลงฺการาฯ ",
"an8.46:8.1":	"อถ โข, ภนฺเต, ตา เทวตา เอกา จ คายิ เอกา จ นจฺจิ เอกา จ อจฺฉรํ วาเทสิฯ ",
"an8.46:8.2":	"เสยฺยถาปิ นาม ปญฺจงฺคิกสฺส ตูริยสฺส สุวินีตสฺส สุปฺปฏิปตาฬิตสฺส กุสเลหิ สุสมนฺนาหตสฺส สทฺโท โหติ วคฺคุ จ รชนีโย จ กมนีโย จ เปมนีโย จ มทนีโย จ; ",
"an8.46:8.3":	"เอวเมวํ ตาสํ เทวตานํ อลงฺการานํ สทฺโท โหติ วคฺคุ จ รชนีโย จ กมนีโย จ เปมนีโย จ มทนีโย จฯ ",
"an8.46:8.4":	"อถ ขฺวาหํ, ภนฺเต, อินฺทฺริยานิ โอกฺขิปิฯ ",
"an8.46:9.1":	"อถ โข, ภนฺเต, ตา เทวตา ‘น ขฺวโยฺย อนุรุทฺโธ สาทิยตี’ติ ตตฺเถวนฺตรธายึสุฯ ",
"an8.46:9.2":	"กติหิ นุ โข, ภนฺเต, ธมฺเมหิ สมนฺนาคโต มาตุคาโม กายสฺส เภทา ปรํ มรณา มนาปกายิกานํ เทวานํ สหพฺยตํ อุปปชฺชตี”ติ? ",
"an8.46:10.1":	"“อฏฺฐหิ โข, อนุรุทฺธ, ธมฺเมหิ สมนฺนาคโต มาตุคาโม กายสฺส เภทา ปรํ มรณา มนาปกายิกานํ เทวานํ สหพฺยตํ อุปปชฺชติฯ ",
"an8.46:10.2":	"กตเมหิ อฏฺฐหิ? ",
"an8.46:10.3":	"อิธ, อนุรุทฺธ, มาตุคาโม ยสฺส มาตาปิตโร ภตฺตุโน เทนฺติ อตฺถกามา หิเตสิโน อนุกมฺปกา อนุกมฺปํ อุปาทาย ตสฺส โหติ ปุพฺพุฏฺฐายินี ปจฺฉานิปาตินี กิงฺการปฏิสฺสาวินี มนาปจารินี ปิยวาทินีฯ ",
"an8.46:11.1":	"เย เต ภตฺตุ ครุโน โหนฺติ—",
"an8.46:11.2":	"มาตาติ วา ปิตาติ วา สมณพฺราหฺมณาติ วา—",
"an8.46:11.3":	"เต สกฺกโรติ, ครุํ กโรติ, มาเนติ, ปูเชติ, อพฺภาคเต จ อาสโนทเกน ปฏิปูเชติฯ ",
"an8.46:12.1":	"เย เต ภตฺตุ อพฺภนฺตรา กมฺมนฺตา—อุณฺณาติ วา กปฺปาสาติ วา—ตตฺถ ทกฺขา โหติ อนลสา ตตฺรุปายาย วีมํสาย สมนฺนาคตา อลํ กาตุํ อลํ สํวิธาตุํฯ ",
"an8.46:13.1":	"โย โส ภตฺตุ อพฺภนฺตโร อนฺโตชโน—ทาสาติ วา เปสฺสาติ วา กมฺมกราติ วา—",
"an8.46:13.2":	"เตสํ กตญฺจ กตโต ชานาติ อกตญฺจ อกตโต ชานาติ, คิลานกานญฺจ พลาพลํ ชานาติ ขาทนียํ โภชนียญฺจสฺส ปจฺจํเสน สํวิภชติฯ ",
"an8.46:14.1":	"ยํ ภตฺตุ อาหรติ ธนํ วา ธญฺญํ วา ชาตรูปํ วา ตํ อารกฺเขน คุตฺติยา สมฺปาเทติ, ตตฺถ จ โหติ อธุตฺตี อเถนี อโสณฺฑี อวินาสิกาฯ ",
"an8.46:15.1":	"อุปาสิกา โข ปน โหติ พุทฺธํ สรณํ คตา ธมฺมํ สรณํ คตา สงฺฆํ สรณํ คตาฯ ",
"an8.46:16.1":	"สีลวตี โข ปน โหติ—",
"an8.46:16.2":	"ปาณาติปาตา ปฏิวิรตา, อทินฺนาทานา ปฏิวิรตา, กาเมสุมิจฺฉาจารา ปฏิวิรตา, มุสาวาทา ปฏิวิรตา, สุราเมรยมชฺชปมาทฏฺฐานา ปฏิวิรตาฯ ",
"an8.46:17.1":	"จาควตี โข ปน โหติฯ ",
"an8.46:17.2":	"วิคตมลมจฺเฉเรน เจตสา อคารํ อชฺฌาวสติ มุตฺตจาคา ปยตปาณินี โวสฺสคฺครตา ยาจโยคา ทานสํวิภาครตาฯ ",
"an8.46:18.1":	"อิเมหิ โข, อนุรุทฺธ, อฏฺฐหิ ธมฺเมหิ สมนฺนาคโต มาตุคาโม กายสฺส เภทา ปรํ มรณา มนาปกายิกานํ เทวานํ สหพฺยตํ อุปปชฺชตีติฯ ",
"an8.46:19.1":	"โย นํ ภรติ สพฺพทา, ",
"an8.46:19.2":	"นิจฺจํ อาตาปิ อุสฺสุโก; ",
"an8.46:19.3":	"ตํ สพฺพกามทํ โปสํ, ",
"an8.46:19.4":	"ภตฺตารํ นาติมญฺญติฯ ",
"an8.46:20.1":	"น จาปิ โสตฺถิ ภตฺตารํ, ",
"an8.46:20.2":	"อิสฺสาวาเทน โรสเย; ",
"an8.46:20.3":	"ภตฺตุ จ ครุโน สพฺเพ, ",
"an8.46:20.4":	"ปฏิปูเชติ ปณฺฑิตาฯ ",
"an8.46:21.1":	"อุฏฺฐาหิกา อนลสา, ",
"an8.46:21.2":	"สงฺคหิตปริชฺชนา; ",
"an8.46:21.3":	"ภตฺตุ มนาปํ จรติ, ",
"an8.46:21.4":	"สมฺภตํ อนุรกฺขติฯ ",
"an8.46:22.1":	"ยา เอวํ วตฺตติ นารี, ",
"an8.46:22.2":	"ภตฺตุ ฉนฺทวสานุคา; ",
"an8.46:22.3":	"มนาปา นาม เต เทวา, ",
"an8.46:22.4":	"ยตฺถ สา อุปปชฺชตี”ติฯ ",
"an8.46:22.5":	"ฉฏฺฐํฯ "
}	
