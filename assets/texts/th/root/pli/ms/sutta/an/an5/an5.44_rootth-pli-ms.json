{	
"an5.44:0.1":	"องฺคุตฺตร นิกาย ๕ฯ๔๔ ",
"an5.44:0.2":	"๕ฯ มุณฺฑราชวคฺค ",
"an5.44:0.3":	"มนาปทายีสุตฺต ",
"an5.44:1.1":	"เอกํ สมยํ ภควา เวสาลิยํ วิหรติ มหาวเน กูฏาคารสาลายํฯ ",
"an5.44:1.2":	"อถ โข ภควา ปุพฺพณฺหสมยํ นิวาเสตฺวา ปตฺตจีวรมาทาย เยน อุคฺคสฺส คหปติโน เวสาลิกสฺส นิเวสนํ เตนุปสงฺกมิ; อุปสงฺกมิตฺวา ปญฺญตฺเต อาสเน นิสีทิฯ ",
"an5.44:1.3":	"อถ โข อุคฺโค คหปติ เวสาลิโก เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺโน โข อุคฺโค คหปติ เวสาลิโก ภควนฺตํ เอตทโวจ",
"an5.44:2.1":	"“สมฺมุขา เมตํ, ภนฺเต, ภควโต สุตํ สมฺมุขา ปฏิคฺคหิตํ",
"an5.44:2.2":	"‘มนาปทายี ลภเต มนาปนฺ’ติฯ ",
"an5.44:2.3":	"มนาปํ เม, ภนฺเต, สาลปุปฺผกํ ขาทนียํ; ",
"an5.44:2.4":	"ตํ เม ภควา ปฏิคฺคณฺหาตุ อนุกมฺปํ อุปาทายา”ติฯ ",
"an5.44:2.5":	"ปฏิคฺคเหสิ ภควา อนุกมฺปํ อุปาทายฯ ",
"an5.44:3.1":	"“สมฺมุขา เมตํ, ภนฺเต, ภควโต สุตํ สมฺมุขา ปฏิคฺคหิตํ",
"an5.44:3.2":	"‘มนาปทายี ลภเต มนาปนฺ’ติฯ ",
"an5.44:3.3":	"มนาปํ เม, ภนฺเต, สมฺปนฺนโกลกํ สูกรมํสํ; ",
"an5.44:3.4":	"ตํ เม ภควา ปฏิคฺคณฺหาตุ อนุกมฺปํ อุปาทายา”ติฯ ",
"an5.44:3.5":	"ปฏิคฺคเหสิ ภควา อนุกมฺปํ อุปาทายฯ ",
"an5.44:4.1":	"“สมฺมุขา เมตํ, ภนฺเต, ภควโต สุตํ สมฺมุขา ปฏิคฺคหิตํ",
"an5.44:4.2":	"‘มนาปทายี ลภเต มนาปนฺ’ติฯ ",
"an5.44:4.3":	"มนาปํ เม, ภนฺเต, นิพฺพตฺตเตลกํ นาลิยสากํ; ",
"an5.44:4.4":	"ตํ เม ภควา ปฏิคฺคณฺหาตุ อนุกมฺปํ อุปาทายา”ติฯ ",
"an5.44:4.5":	"ปฏิคฺคเหสิ ภควา อนุกมฺปํ อุปาทายฯ ",
"an5.44:5.1":	"“สมฺมุขา เมตํ, ภนฺเต, ภควโต สุตํ สมฺมุขา ปฏิคฺคหิตํ",
"an5.44:5.2":	"‘มนาปทายี ลภเต มนาปนฺ’ติฯ ",
"an5.44:5.3":	"มนาโป เม, ภนฺเต, สาลีนํ โอทโน วิจิตกาฬโก อเนกสูโป อเนกพฺยญฺชโน; ",
"an5.44:5.4":	"ตํ เม ภควา ปฏิคฺคณฺหาตุ อนุกมฺปํ อุปาทายา”ติฯ ",
"an5.44:5.5":	"ปฏิคฺคเหสิ ภควา อนุกมฺปํ อุปาทายฯ ",
"an5.44:6.1":	"“สมฺมุขา เมตํ, ภนฺเต, ภควโต สุตํ สมฺมุขา ปฏิคฺคหิตํ",
"an5.44:6.2":	"‘มนาปทายี ลภเต มนาปนฺ’ติฯ ",
"an5.44:6.3":	"มนาปานิ เม, ภนฺเต, กาสิกานิ วตฺถานิ; ",
"an5.44:6.4":	"ตานิ เม ภควา ปฏิคฺคณฺหาตุ อนุกมฺปํ อุปาทายา”ติฯ ",
"an5.44:6.5":	"ปฏิคฺคเหสิ ภควา อนุกมฺปํ อุปาทายฯ ",
"an5.44:7.1":	"“สมฺมุขา เมตํ, ภนฺเต, ภควโต สุตํ สมฺมุขา ปฏิคฺคหิตํ",
"an5.44:7.2":	"‘มนาปทายี ลภเต มนาปนฺ’ติฯ ",
"an5.44:7.3":	"มนาโป เม, ภนฺเต, ปลฺลงฺโก โคนกตฺถโต ปฏลิกตฺถโต กทลิมิคปวรปจฺจตฺถรโณ เสาตฺตรจฺฉโท อุภโตโลหิตกูปธาโนฯ ",
"an5.44:7.4":	"อปิ จ, ภนฺเต, มยมฺเปตํ ชานาม",
"an5.44:7.5":	"‘เนตํ ภควโต กปฺปตี’ติฯ ",
"an5.44:7.6":	"อิทํ เม, ภนฺเต, จนฺทนผลกํ อคฺฆติ อธิกสตสหสฺสํ; ",
"an5.44:7.7":	"ตํ เม ภควา ปฏิคฺคณฺหาตุ อนุกมฺปํ อุปาทายา”ติฯ ",
"an5.44:7.8":	"ปฏิคฺคเหสิ ภควา อนุกมฺปํ อุปาทายฯ ",
"an5.44:7.9":	"อถ โข ภควา อุคฺคํ คหปตึ เวสาลิกํ อิมินา อนุโมทนีเยน อนุโมทิ",
"an5.44:8.1":	"“มนาปทายี ลภเต มนาปํ, ",
"an5.44:8.2":	"โย อุชฺชุภูเตสุ ททาติ ฉนฺทสา; ",
"an5.44:8.3":	"อจฺฉาทนํ สยนมนฺนปานํ, ",
"an5.44:8.4":	"นานาปฺปการานิ จ ปจฺจยานิฯ ",
"an5.44:9.1":	"จตฺตญฺจ มุตฺตญฺจ อนุคฺคหีตํ, ",
"an5.44:9.2":	"เขตฺตูปเม อรหนฺเต วิทิตฺวา; ",
"an5.44:9.3":	"โส ทุจฺจชํ สปฺปุริโส จชิตฺวา, ",
"an5.44:9.4":	"มนาปทายี ลภเต มนาปนฺ”ติฯ ",
"an5.44:10.1":	"อถ โข ภควา อุคฺคํ คหปตึ เวสาลิกํ อิมินา อนุโมทนีเยน อนุโมทิตฺวา อุฏฺฐายาสนา ปกฺกามิฯ ",
"an5.44:11.1":	"อถ โข อุคฺโค คหปติ เวสาลิโก อปเรน สมเยน กาลมกาสิฯ ",
"an5.44:11.2":	"กาลงฺกโต จ อุคฺโค คหปติ เวสาลิโก อญฺญตรํ มโนมยํ กายํ อุปปชฺชิฯ ",
"an5.44:11.3":	"เตน โข ปน สมเยน ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"an5.44:11.4":	"อถ โข อุคฺโค เทวปุตฺโต อภิกฺกนฺตาย รตฺติยา อภิกฺกนฺตวณฺโณ เกวลกปฺปํ เชตวนํ โอภาเสตฺวา เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ อฏฺฐาสิฯ เอกมนฺตํ ฐิตํ โข อุคฺคํ เทวปุตฺตํ ภควา เอตทโวจ",
"an5.44:11.5":	"“กจฺจิ เต, อุคฺค, ยถาธิปฺปาโย”ติ? ",
"an5.44:11.6":	"“ตคฺฆ เม, ภควา, ยถาธิปฺปาโย”ติฯ ",
"an5.44:11.7":	"อถ โข ภควา อุคฺคํ เทวปุตฺตํ คาถาหิ อชฺฌภาสิ",
"an5.44:12.1":	"“มนาปทายี ลภเต มนาปํ, ",
"an5.44:12.2":	"อคฺคสฺส ทาตา ลภเต ปุนคฺคํ; ",
"an5.44:12.3":	"วรสฺส ทาตา วรลาภิ โหติ, ",
"an5.44:12.4":	"เสฏฺฐํ ทโท เสฏฺฐมุเปติ ฐานํฯ ",
"an5.44:13.1":	"โย อคฺคทายี วรทายี, ",
"an5.44:13.2":	"เสฏฺฐทายี จ โย นโร; ",
"an5.44:13.3":	"ทีฆายุ ยสวา โหติ, ",
"an5.44:13.4":	"ยตฺถ ยตฺถูปปชฺชตี”ติฯ ",
"an5.44:13.5":	"จตุตฺถํฯ "
}	
