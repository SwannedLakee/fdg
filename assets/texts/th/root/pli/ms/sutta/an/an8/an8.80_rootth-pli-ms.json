{	
"an8.80:0.1":	"องฺคุตฺตร นิกาย ๘ฯ๘๐ ",
"an8.80:0.2":	"๘ฯ ยมกวคฺค ",
"an8.80:0.3":	"กุสีตารมฺภวตฺถุสุตฺต ",
"an8.80:1.1":	"“อฏฺฐิมานิ, ภิกฺขเว, กุสีตวตฺถูนิฯ ",
"an8.80:1.2":	"กตมานิ อฏฺฐ? ",
"an8.80:1.3":	"อิธ, ภิกฺขเว, ภิกฺขุนา กมฺมํ กตฺตพฺพํ โหติฯ ",
"an8.80:1.4":	"ตสฺส เอวํ โหติ",
"an8.80:1.5":	"‘กมฺมํ โข เม กตฺตพฺพํ ภวิสฺสติฯ กมฺมํ โข ปน เม กโรนฺตสฺส กาโย กิลมิสฺสติฯ หนฺทาหํ นิปชฺชามี’ติฯ ",
"an8.80:1.6":	"โส นิปชฺชติ, น วีริยํ อารภติ อปฺปตฺตสฺส ปตฺติยา อนธิคตสฺส อธิคมาย อสจฺฉิกตสฺส สจฺฉิกิริยายฯ ",
"an8.80:1.7":	"อิทํ, ภิกฺขเว, ปฐมํ กุสีตวตฺถุฯ ",
"an8.80:2.1":	"ปุน จปรํ, ภิกฺขเว, ภิกฺขุนา กมฺมํ กตํ โหติฯ ",
"an8.80:2.2":	"ตสฺส เอวํ โหติ",
"an8.80:2.3":	"‘อหํ โข กมฺมํ อกาสึฯ กมฺมํ โข ปน เม กโรนฺตสฺส กาโย กิลนฺโตฯ หนฺทาหํ นิปชฺชามี’ติฯ ",
"an8.80:2.4":	"โส นิปชฺชติ, น วีริยํ อารภติ อปฺปตฺตสฺส ปตฺติยา อนธิคตสฺส อธิคมาย อสจฺฉิกตสฺส สจฺฉิกิริยายฯ ",
"an8.80:2.5":	"อิทํ, ภิกฺขเว, ทุติยํ กุสีตวตฺถุฯ ",
"an8.80:3.1":	"ปุน จปรํ, ภิกฺขเว, ภิกฺขุนา มคฺโค คนฺตพฺโพ โหติฯ ",
"an8.80:3.2":	"ตสฺส เอวํ โหติ",
"an8.80:3.3":	"‘มคฺโค เม คนฺตพฺโพ ภวิสฺสติฯ มคฺคํ โข ปน เม คจฺฉนฺตสฺส กาโย กิลมิสฺสติฯ หนฺทาหํ นิปชฺชามี’ติฯ ",
"an8.80:3.4":	"โส นิปชฺชติ, น วีริยํ อารภติ อปฺปตฺตสฺส ปตฺติยา อนธิคตสฺส อธิคมาย อสจฺฉิกตสฺส สจฺฉิกิริยายฯ ",
"an8.80:3.5":	"อิทํ, ภิกฺขเว, ตติยํ กุสีตวตฺถุฯ ",
"an8.80:4.1":	"ปุน จปรํ, ภิกฺขเว, ภิกฺขุนา มคฺโค คโต โหติฯ ",
"an8.80:4.2":	"ตสฺส เอวํ โหติ",
"an8.80:4.3":	"‘อหํ โข มคฺคํ อคมาสึฯ มคฺคํ โข ปน เม คจฺฉนฺตสฺส กาโย กิลนฺโตฯ หนฺทาหํ นิปชฺชามี’ติฯ ",
"an8.80:4.4":	"โส นิปชฺชติ, น วีริยํ อารภติ อปฺปตฺตสฺส ปตฺติยา อนธิคตสฺส อธิคมาย อสจฺฉิกตสฺส สจฺฉิกิริยายฯ ",
"an8.80:4.5":	"อิทํ, ภิกฺขเว, จตุตฺถํ กุสีตวตฺถุฯ ",
"an8.80:5.1":	"ปุน จปรํ, ภิกฺขเว, ภิกฺขุ คามํ วา นิคมํ วา ปิณฺฑาย จรนฺโต น ลภติ ลูขสฺส วา ปณีตสฺส วา โภชนสฺส ยาวทตฺถํ ปาริปูรึฯ ",
"an8.80:5.2":	"ตสฺส เอวํ โหติ",
"an8.80:5.3":	"‘อหํ โข คามํ วา นิคมํ วา ปิณฺฑาย จรนฺโต นาลตฺถํ ลูขสฺส วา ปณีตสฺส วา โภชนสฺส ยาวทตฺถํ ปาริปูรึฯ ตสฺส เม กาโย กิลนฺโต อกมฺมญฺโญฯ หนฺทาหํ นิปชฺชามี’ติฯ ",
"an8.80:5.4":	"โส นิปชฺชติ, น วีริยํ อารภติ …เป… ",
"an8.80:5.5":	"อิทํ, ภิกฺขเว, ปญฺจมํ กุสีตวตฺถุฯ ",
"an8.80:6.1":	"ปุน จปรํ, ภิกฺขเว, ภิกฺขุ คามํ วา นิคมํ วา ปิณฺฑาย จรนฺโต ลภติ ลูขสฺส วา ปณีตสฺส วา โภชนสฺส ยาวทตฺถํ ปาริปูรึฯ ",
"an8.80:6.2":	"ตสฺส เอวํ โหติ",
"an8.80:6.3":	"‘อหํ โข คามํ วา นิคมํ วา ปิณฺฑาย จรนฺโต อลตฺถํ ลูขสฺส วา ปณีตสฺส วา โภชนสฺส ยาวทตฺถํ ปาริปูรึฯ ตสฺส เม กาโย ครุโก อกมฺมญฺโญ มาสาจิตํ มญฺเญฯ หนฺทาหํ นิปชฺชามี’ติฯ ",
"an8.80:6.4":	"โส นิปชฺชติ, น วีริยํ อารภติ …เป… ",
"an8.80:6.5":	"อิทํ, ภิกฺขเว, ฉฏฺฐํ กุสีตวตฺถุฯ ",
"an8.80:7.1":	"ปุน จปรํ, ภิกฺขเว, ภิกฺขุโน อุปฺปนฺโน โหติ อปฺปมตฺตโก อาพาโธฯ ",
"an8.80:7.2":	"ตสฺส เอวํ โหติ",
"an8.80:7.3":	"‘อุปฺปนฺโน โข เม อยํ อปฺปมตฺตโก อาพาโธ อตฺถิ กปฺโป นิปชฺชิตุํฯ หนฺทาหํ นิปชฺชามี’ติฯ ",
"an8.80:7.4":	"โส นิปชฺชติ, น วีริยํ อารภติ …เป… ",
"an8.80:7.5":	"อิทํ, ภิกฺขเว, สตฺตมํ กุสีตวตฺถุฯ ",
"an8.80:8.1":	"ปุน จปรํ, ภิกฺขเว, ภิกฺขุ คิลานา วุฏฺฐิโต โหติ อจิรวุฏฺฐิโต เคลญฺญาฯ ",
"an8.80:8.2":	"ตสฺส เอวํ โหติ",
"an8.80:8.3":	"‘อหํ โข คิลานา วุฏฺฐิโต อจิรวุฏฺฐิโต เคลญฺญาฯ ตสฺส เม กาโย ทุพฺพโล อกมฺมญฺโญฯ หนฺทาหํ นิปชฺชามี’ติฯ ",
"an8.80:8.4":	"โส นิปชฺชติ, น วีริยํ อารภติ อปฺปตฺตสฺส ปตฺติยา อนธิคตสฺส อธิคมาย อสจฺฉิกตสฺส สจฺฉิกิริยายฯ ",
"an8.80:8.5":	"อิทํ, ภิกฺขเว, อฏฺฐมํ กุสีตวตฺถุฯ ",
"an8.80:8.6":	"อิมานิ โข, ภิกฺขเว, อฏฺฐ กุสีตวตฺถูนิฯ ",
"an8.80:9.1":	"อฏฺฐิมานิ, ภิกฺขเว, อารมฺภวตฺถูนิฯ ",
"an8.80:9.2":	"กตมานิ อฏฺฐ? ",
"an8.80:9.3":	"อิธ, ภิกฺขเว, ภิกฺขุนา กมฺมํ กตฺตพฺพํ โหติฯ ",
"an8.80:9.4":	"ตสฺส เอวํ โหติ",
"an8.80:9.5":	"‘กมฺมํ โข เม กตฺตพฺพํ ภวิสฺสติฯ กมฺมํ โข มยา กโรนฺเตน น สุกรํ พุทฺธานํ สาสนํ มนสิ กาตุํฯ หนฺทาหํ ปฏิกจฺเจว วีริยํ อารภามิ อปฺปตฺตสฺส ปตฺติยา อนธิคตสฺส อธิคมาย อสจฺฉิกตสฺส สจฺฉิกิริยายา’ติฯ ",
"an8.80:9.6":	"โส วีริยํ อารภติ อปฺปตฺตสฺส ปตฺติยา อนธิคตสฺส อธิคมาย อสจฺฉิกตสฺส สจฺฉิกิริยายฯ ",
"an8.80:9.7":	"อิทํ, ภิกฺขเว, ปฐมํ อารมฺภวตฺถุฯ ",
"an8.80:10.1":	"ปุน จปรํ, ภิกฺขเว, ภิกฺขุนา กมฺมํ กตํ โหติฯ ",
"an8.80:10.2":	"ตสฺส เอวํ โหติ",
"an8.80:10.3":	"‘อหํ โข กมฺมํ อกาสึฯ กมฺมํ โข ปนาหํ กโรนฺโต นาสกฺขึ พุทฺธานํ สาสนํ มนสิ กาตุํฯ หนฺทาหํ วีริยํ อารภามิ อปฺปตฺตสฺส ปตฺติยา อนธิคตสฺส อธิคมาย อสจฺฉิกตสฺส สจฺฉิกิริยายา’ติฯ ",
"an8.80:10.4":	"โส วีริยํ อารภติฯ ",
"an8.80:10.5":	"อิทํ, ภิกฺขเว, ทุติยํ อารมฺภวตฺถุฯ ",
"an8.80:11.1":	"ปุน จปรํ, ภิกฺขเว, ภิกฺขุนา มคฺโค คนฺตพฺโพ โหติฯ ",
"an8.80:11.2":	"ตสฺส เอวํ โหติ—",
"an8.80:11.3":	"มคฺโค โข เม คนฺตพฺโพ ภวิสฺสติฯ มคฺคํ โข ปน เม คจฺฉนฺเตน น สุกรํ พุทฺธานํ สาสนํ มนสิ กาตุํฯ หนฺทาหํ วีริยํ …เป… ",
"an8.80:11.4":	"อิทํ, ภิกฺขเว, ตติยํ อารมฺภวตฺถุฯ ",
"an8.80:12.1":	"ปุน จปรํ, ภิกฺขเว, ภิกฺขุนา มคฺโค คโต โหติฯ ",
"an8.80:12.2":	"ตสฺส เอวํ โหติ—",
"an8.80:12.3":	"อหํ โข มคฺคํ อคมาสึฯ มคฺคํ โข ปนาหํ คจฺฉนฺโต นาสกฺขึ พุทฺธานํ สาสนํ มนสิ กาตุํฯ หนฺทาหํ วีริยํ อารภามิ …เป… ",
"an8.80:12.4":	"อิทํ, ภิกฺขเว, จตุตฺถํ อารมฺภวตฺถุฯ ",
"an8.80:13.1":	"ปุน จปรํ, ภิกฺขเว, ภิกฺขุ คามํ วา นิคมํ วา ปิณฺฑาย จรนฺโต น ลภติ ลูขสฺส วา ปณีตสฺส วา โภชนสฺส ยาวทตฺถํ ปาริปูรึฯ ",
"an8.80:13.2":	"ตสฺส เอวํ โหติ—",
"an8.80:13.3":	"อหํ โข คามํ วา นิคมํ วา ปิณฺฑาย จรนฺโต นาลตฺถํ ลูขสฺส วา ปณีตสฺส วา โภชนสฺส ยาวทตฺถํ ปาริปูรึฯ ตสฺส เม กาโย ลหุโก กมฺมญฺโญฯ หนฺทาหํ วีริยํ อารภามิ …เป… ",
"an8.80:13.4":	"อิทํ, ภิกฺขเว, ปญฺจมํ อารมฺภวตฺถุฯ ",
"an8.80:14.1":	"ปุน จปรํ, ภิกฺขเว, ภิกฺขุ คามํ วา นิคมํ วา ปิณฺฑาย จรนฺโต ลภติ ลูขสฺส วา ปณีตสฺส วา โภชนสฺส ยาวทตฺถํ ปาริปูรึฯ ",
"an8.80:14.2":	"ตสฺส เอวํ โหติ—",
"an8.80:14.3":	"อหํ โข คามํ วา นิคมํ วา ปิณฺฑาย จรนฺโต อลตฺถํ ลูขสฺส วา ปณีตสฺส วา โภชนสฺส ยาวทตฺถํ ปาริปูรึฯ ตสฺส เม กาโย พลวา กมฺมญฺโญฯ หนฺทาหํ วีริยํ อารภามิ …เป… ",
"an8.80:14.4":	"อิทํ, ภิกฺขเว, ฉฏฺฐํ อารมฺภวตฺถุฯ ",
"an8.80:15.1":	"ปุน จปรํ, ภิกฺขเว, ภิกฺขุโน อุปฺปนฺโน โหติ อปฺปมตฺตโก อาพาโธฯ ",
"an8.80:15.2":	"ตสฺส เอวํ โหติ—",
"an8.80:15.3":	"อุปฺปนฺโน โข เม อยํ อปฺปมตฺตโก อาพาโธฯ ฐานํ โข ปเนตํ วิชฺชติ ยํ เม อาพาโธ ปวฑฺเฒยฺยฯ หนฺทาหํ ปฏิกจฺเจว วีริยํ อารภามิ …เป… ",
"an8.80:15.4":	"อิทํ, ภิกฺขเว, สตฺตมํ อารมฺภวตฺถุฯ ",
"an8.80:16.1":	"ปุน จปรํ, ภิกฺขเว, ภิกฺขุ คิลานา วุฏฺฐิโต โหติ อจิรวุฏฺฐิโต เคลญฺญาฯ ",
"an8.80:16.2":	"ตสฺส เอวํ โหติ",
"an8.80:16.3":	"‘อหํ โข คิลานา วุฏฺฐิโต อจิรวุฏฺฐิโต เคลญฺญาฯ ฐานํ โข ปเนตํ วิชฺชติ ยํ เม อาพาโธ ปจฺจุทาวตฺเตยฺยฯ หนฺทาหํ ปฏิกจฺเจว วีริยํ อารภามิ อปฺปตฺตสฺส ปตฺติยา อนธิคตสฺส อธิคมาย อสจฺฉิกตสฺส สจฺฉิกิริยายา’ติฯ ",
"an8.80:16.4":	"โส วีริยํ อารภติ อปฺปตฺตสฺส ปตฺติยา อนธิคตสฺส อธิคมาย อสจฺฉิกตสฺส สจฺฉิกิริยายฯ ",
"an8.80:16.5":	"อิทํ, ภิกฺขเว, อฏฺฐมํ อารมฺภวตฺถุฯ ",
"an8.80:17.1":	"อิมานิ โข, ภิกฺขเว, อฏฺฐ อารมฺภวตฺถูนี”ติฯ ",
"an8.80:17.2":	"ทสมํฯ ",
"an8.80:17.3":	"ยมกวคฺโค ตติโยฯ ",
"an8.80:18.0":	"ตสฺสุทฺทานํ ",
"an8.80:18.1":	"เทฺว สทฺธา เทฺว มรณสฺสตี, ",
"an8.80:18.2":	"เทฺว สมฺปทา อถาปเร; ",
"an8.80:18.3":	"อิจฺฉา อลํ ปริหานํ, ",
"an8.80:18.4":	"กุสีตารมฺภวตฺถูนีติฯ "
}	
