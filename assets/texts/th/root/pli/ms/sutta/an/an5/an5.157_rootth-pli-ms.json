{	
"an5.157:0.1":	"องฺคุตฺตร นิกาย ๕ฯ๑๕๗ ",
"an5.157:0.2":	"๑๖ฯ สทฺธมฺมวคฺค ",
"an5.157:0.3":	"ทุกฺกถาสุตฺต ",
"an5.157:1.1":	"“ปญฺจนฺนํ, ภิกฺขเว, ปุคฺคลานํ กถา ทุกฺกถา ปุคฺคเล ปุคฺคลํ อุปนิธายฯ ",
"an5.157:1.2":	"กตเมสํ ปญฺจนฺนํ? ",
"an5.157:1.3":	"อสฺสทฺธสฺส, ภิกฺขเว, สทฺธากถา ทุกฺกถา; ",
"an5.157:1.4":	"ทุสฺสีลสฺส สีลกถา ทุกฺกถา; ",
"an5.157:1.5":	"อปฺปสฺสุตสฺส พาหุสจฺจกถา ทุกฺกถา; ",
"an5.157:1.6":	"มจฺฉริสฺส จาคกถา ทุกฺกถา; ",
"an5.157:1.7":	"ทุปฺปญฺญสฺส ปญฺญากถา ทุกฺกถาฯ ",
"an5.157:2.1":	"กสฺมา จ, ภิกฺขเว, อสฺสทฺธสฺส สทฺธากถา ทุกฺกถา? ",
"an5.157:2.2":	"อสฺสทฺโธ, ภิกฺขเว, สทฺธากถาย กจฺฉมานาย อภิสชฺชติ กุปฺปติ พฺยาปชฺชติ ปติตฺถียติ โกปญฺจ โทสญฺจ อปฺปจฺจยญฺจ ปาตุกโรติฯ ",
"an5.157:2.3":	"ตํ กิสฺส เหตุ? ",
"an5.157:2.4":	"ตญฺหิ โส, ภิกฺขเว, สทฺธาสมฺปทํ อตฺตนิ น สมนุปสฺสติ, น จ ลภติ ตโตนิทานํ ปีติปาโมชฺชํฯ ",
"an5.157:2.5":	"ตสฺมา อสฺสทฺธสฺส สทฺธากถา ทุกฺกถาฯ ",
"an5.157:3.1":	"กสฺมา จ, ภิกฺขเว, ทุสฺสีลสฺส สีลกถา ทุกฺกถา? ",
"an5.157:3.2":	"ทุสฺสีโล, ภิกฺขเว, สีลกถาย กจฺฉมานาย อภิสชฺชติ กุปฺปติ พฺยาปชฺชติ ปติตฺถียติ โกปญฺจ โทสญฺจ อปฺปจฺจยญฺจ ปาตุกโรติฯ ",
"an5.157:3.3":	"ตํ กิสฺส เหตุ? ",
"an5.157:3.4":	"ตญฺหิ โส, ภิกฺขเว, สีลสมฺปทํ อตฺตนิ น สมนุปสฺสติ น จ ลภติ ตโตนิทานํ ปีติปาโมชฺชํฯ ",
"an5.157:3.5":	"ตสฺมา ทุสฺสีลสฺส สีลกถา ทุกฺกถาฯ ",
"an5.157:4.1":	"กสฺมา จ, ภิกฺขเว, อปฺปสฺสุตสฺส พาหุสจฺจกถา ทุกฺกถา? ",
"an5.157:4.2":	"อปฺปสฺสุโต, ภิกฺขเว, พาหุสจฺจกถาย กจฺฉมานาย อภิสชฺชติ กุปฺปติ พฺยาปชฺชติ ปติตฺถียติ โกปญฺจ โทสญฺจ อปฺปจฺจยญฺจ ปาตุกโรติฯ ",
"an5.157:4.3":	"ตํ กิสฺส เหตุ? ",
"an5.157:4.4":	"ตญฺหิ โส, ภิกฺขเว, สุตสมฺปทํ อตฺตนิ น สมนุปสฺสติ, น จ ลภติ ตโตนิทานํ ปีติปาโมชฺชํฯ ",
"an5.157:4.5":	"ตสฺมา อปฺปสฺสุตสฺส พาหุสจฺจกถา ทุกฺกถาฯ ",
"an5.157:5.1":	"กสฺมา จ, ภิกฺขเว, มจฺฉริสฺส จาคกถา ทุกฺกถา? ",
"an5.157:5.2":	"มจฺฉรี, ภิกฺขเว, จาคกถาย กจฺฉมานาย อภิสชฺชติ กุปฺปติ พฺยาปชฺชติ ปติตฺถียติ โกปญฺจ โทสญฺจ อปฺปจฺจยญฺจ ปาตุกโรติฯ ",
"an5.157:5.3":	"ตํ กิสฺส เหตุ? ",
"an5.157:5.4":	"ตญฺหิ โส, ภิกฺขเว, จาคสมฺปทํ อตฺตนิ น สมนุปสฺสติ น จ ลภติ ตโตนิทานํ ปีติปาโมชฺชํฯ ",
"an5.157:5.5":	"ตสฺมา มจฺฉริสฺส จาคกถา ทุกฺกถาฯ ",
"an5.157:6.1":	"กสฺมา จ, ภิกฺขเว, ทุปฺปญฺญสฺส ปญฺญากถา ทุกฺกถา? ",
"an5.157:6.2":	"ทุปฺปญฺโญ, ภิกฺขเว, ปญฺญากถาย กจฺฉมานาย อภิสชฺชติ กุปฺปติ พฺยาปชฺชติ ปติตฺถียติ โกปญฺจ โทสญฺจ อปฺปจฺจยญฺจ ปาตุกโรติฯ ",
"an5.157:6.3":	"ตํ กิสฺส เหตุ? ",
"an5.157:6.4":	"ตญฺหิ โส, ภิกฺขเว, ปญฺญาสมฺปทํ อตฺตนิ น สมนุปสฺสติ, น จ ลภติ ตโตนิทานํ ปีติปาโมชฺชํฯ ",
"an5.157:6.5":	"ตสฺมา ทุปฺปญฺญสฺส ปญฺญากถา ทุกฺกถาฯ ",
"an5.157:6.6":	"อิเมสํ โข, ภิกฺขเว, ปญฺจนฺนํ ปุคฺคลานํ กถา ทุกฺกถา ปุคฺคเล ปุคฺคลํ อุปนิธายฯ ",
"an5.157:7.1":	"ปญฺจนฺนํ, ภิกฺขเว, ปุคฺคลานํ กถา สุกถา ปุคฺคเล ปุคฺคลํ อุปนิธายฯ ",
"an5.157:7.2":	"กตเมสํ ปญฺจนฺนํ? ",
"an5.157:7.3":	"สทฺธสฺส, ภิกฺขเว, สทฺธากถา สุกถา; ",
"an5.157:7.4":	"สีลวโต สีลกถา สุกถา; ",
"an5.157:7.5":	"พหุสฺสุตสฺส พาหุสจฺจกถา สุกถา; ",
"an5.157:7.6":	"จาควโต จาคกถา สุกถา; ",
"an5.157:7.7":	"ปญฺญวโต ปญฺญากถา สุกถาฯ ",
"an5.157:8.1":	"กสฺมา จ, ภิกฺขเว, สทฺธสฺส สทฺธากถา สุกถา? ",
"an5.157:8.2":	"สทฺโธ, ภิกฺขเว, สทฺธากถาย กจฺฉมานาย นาภิสชฺชติ น กุปฺปติ น พฺยาปชฺชติ น ปติตฺถียติ น โกปญฺจ โทสญฺจ อปฺปจฺจยญฺจ ปาตุกโรติฯ ",
"an5.157:8.3":	"ตํ กิสฺส เหตุ? ",
"an5.157:8.4":	"ตญฺหิ โส, ภิกฺขเว, สทฺธาสมฺปทํ อตฺตนิ สมนุปสฺสติ ลภติ จ ตโตนิทานํ ปีติปาโมชฺชํฯ ",
"an5.157:8.5":	"ตสฺมา สทฺธสฺส สทฺธากถา สุกถาฯ ",
"an5.157:9.1":	"กสฺมา จ, ภิกฺขเว, สีลวโต สีลกถา สุกถา? ",
"an5.157:9.2":	"สีลวา, ภิกฺขเว, สีลกถาย กจฺฉมานาย นาภิสชฺชติ น กุปฺปติ น พฺยาปชฺชติ น ปติตฺถียติ น โกปญฺจ โทสญฺจ อปฺปจฺจยญฺจ ปาตุกโรติฯ ",
"an5.157:9.3":	"ตํ กิสฺส เหตุ? ",
"an5.157:9.4":	"ตญฺหิ โส, ภิกฺขเว, สีลสมฺปทํ อตฺตนิ สมนุปสฺสติ, ลภติ จ ตโตนิทานํ ปีติปาโมชฺชํฯ ",
"an5.157:9.5":	"ตสฺมา สีลวโต สีลกถา สุกถาฯ ",
"an5.157:10.1":	"กสฺมา จ, ภิกฺขเว, พหุสฺสุตสฺส พาหุสจฺจกถา สุกถา? ",
"an5.157:10.2":	"พหุสฺสุโต, ภิกฺขเว, พาหุสจฺจกถาย กจฺฉมานาย นาภิสชฺชติ น กุปฺปติ น พฺยาปชฺชติ น ปติตฺถียติ น โกปญฺจ โทสญฺจ อปฺปจฺจยญฺจ ปาตุกโรติฯ ",
"an5.157:10.3":	"ตํ กิสฺส เหตุ? ",
"an5.157:10.4":	"ตญฺหิ โส, ภิกฺขเว, สุตสมฺปทํ อตฺตนิ สมนุปสฺสติ, ลภติ จ ตโตนิทานํ ปีติปาโมชฺชํฯ ",
"an5.157:10.5":	"ตสฺมา พหุสฺสุตสฺส พาหุสจฺจกถา สุกถาฯ ",
"an5.157:11.1":	"กสฺมา จ, ภิกฺขเว, จาควโต จาคกถา สุกถา? ",
"an5.157:11.2":	"จาควา, ภิกฺขเว, จาคกถาย กจฺฉมานาย นาภิสชฺชติ น กุปฺปติ น พฺยาปชฺชติ น ปติตฺถียติ น โกปญฺจ โทสญฺจ อปฺปจฺจยญฺจ ปาตุกโรติฯ ",
"an5.157:11.3":	"ตํ กิสฺส เหตุ? ",
"an5.157:11.4":	"ตญฺหิ โส, ภิกฺขเว, จาคสมฺปทํ อตฺตนิ สมนุปสฺสติ, ลภติ จ ตโตนิทานํ ปีติปาโมชฺชํฯ ",
"an5.157:11.5":	"ตสฺมา จาควโต จาคกถา สุกถาฯ ",
"an5.157:12.1":	"กสฺมา จ, ภิกฺขเว, ปญฺญวโต ปญฺญากถา สุกถา? ",
"an5.157:12.2":	"ปญฺญวา, ภิกฺขเว, ปญฺญากถาย กจฺฉมานาย นาภิสชฺชติ น กุปฺปติ น พฺยาปชฺชติ น ปติตฺถียติ น โกปญฺจ โทสญฺจ อปฺปจฺจยญฺจ ปาตุกโรติฯ ",
"an5.157:12.3":	"ตํ กิสฺส เหตุ? ",
"an5.157:12.4":	"ตญฺหิ โส, ภิกฺขเว, ปญฺญาสมฺปทํ อตฺตนิ สมนุปสฺสติ ลภติ จ ตโตนิทานํ ปีติปาโมชฺชํฯ ",
"an5.157:12.5":	"ตสฺมา ปญฺญวโต ปญฺญากถา สุกถาฯ ",
"an5.157:12.6":	"อิเมสํ โข, ภิกฺขเว, ปญฺจนฺนํ ปุคฺคลานํ กถา สุกถา ปุคฺคเล ปุคฺคลํ อุปนิธายา”ติฯ ",
"an5.157:12.7":	"สตฺตมํฯ "
}	
