{	
"an4.128:0.1":	"องฺคุตฺตร นิกาย ๔ฯ๑๒๘ ",
"an4.128:0.2":	"๑๓ฯ ภยวคฺค ",
"an4.128:0.3":	"ทุติยตถาคตอจฺฉริยสุตฺต ",
"an4.128:1.1":	"“ตถาคตสฺส, ภิกฺขเว, อรหโต สมฺมาสมฺพุทฺธสฺส ปาตุภาวา จตฺตาโร อจฺฉริยา อพฺภุตา ธมฺมา ปาตุภวนฺติฯ ",
"an4.128:1.2":	"กตเม จตฺตาโร? ",
"an4.128:1.3":	"อาลยารามา, ภิกฺขเว, ปชา อาลยรตา อาลยสมฺมุทิตา; ",
"an4.128:1.4":	"สา ตถาคเตน อนาลเย ธมฺเม เทสิยมาเน สุสฺสูสติ โสตํ โอทหติ อญฺญา จิตฺตํ อุปฏฺฐเปติฯ ",
"an4.128:1.5":	"ตถาคตสฺส, ภิกฺขเว, อรหโต สมฺมาสมฺพุทฺธสฺส ปาตุภาวา อยํ ปฐโม อจฺฉริโย อพฺภุโต ธมฺโม ปาตุภวติฯ ",
"an4.128:2.1":	"มานารามา, ภิกฺขเว, ปชา มานรตา มานสมฺมุทิตาฯ ",
"an4.128:2.2":	"สา ตถาคเตน มานวินเย ธมฺเม เทสิยมาเน สุสฺสูสติ โสตํ โอทหติ อญฺญา จิตฺตํ อุปฏฺฐเปติฯ ",
"an4.128:2.3":	"ตถาคตสฺส, ภิกฺขเว, อรหโต สมฺมาสมฺพุทฺธสฺส ปาตุภาวา อยํ ทุติโย อจฺฉริโย อพฺภุโต ธมฺโม ปาตุภวติฯ ",
"an4.128:3.1":	"อนุปสมารามา, ภิกฺขเว, ปชา อนุปสมรตา อนุปสมสมฺมุทิตาฯ ",
"an4.128:3.2":	"สา ตถาคเตน โอปสมิเก ธมฺเม เทสิยมาเน สุสฺสูสติ โสตํ โอทหติ อญฺญา จิตฺตํ อุปฏฺฐเปติฯ ",
"an4.128:3.3":	"ตถาคตสฺส, ภิกฺขเว, อรหโต สมฺมาสมฺพุทฺธสฺส ปาตุภาวา อยํ ตติโย อจฺฉริโย อพฺภุโต ธมฺโม ปาตุภวติฯ ",
"an4.128:4.1":	"อวิชฺชาคตา, ภิกฺขเว, ปชา อณฺฑภูตา ปริโยนทฺธาฯ ",
"an4.128:4.2":	"สา ตถาคเตน อวิชฺชาวินเย ธมฺเม เทสิยมาเน สุสฺสูสติ โสตํ โอทหติ อญฺญา จิตฺตํ อุปฏฺฐเปติฯ ",
"an4.128:4.3":	"ตถาคตสฺส, ภิกฺขเว, อรหโต สมฺมาสมฺพุทฺธสฺส ปาตุภาวา อยํ จตุตฺโถ อจฺฉริโย อพฺภุโต ธมฺโม ปาตุภวติฯ ",
"an4.128:4.4":	"ตถาคตสฺส, ภิกฺขเว, อรหโต สมฺมาสมฺพุทฺธสฺส ปาตุภาวา อิเม จตฺตาโร อจฺฉริยา อพฺภุตา ธมฺมา ปาตุภวนฺตี”ติฯ ",
"an4.128:4.5":	"อฏฺฐมํฯ "
}	
