{	
"an6.39:0.1":	"องฺคุตฺตร นิกาย ๖ฯ๓๙ ",
"an6.39:0.2":	"๔ฯ เทวตาวคฺค ",
"an6.39:0.3":	"นิทานสุตฺต ",
"an6.39:1.1":	"“ตีณิมานิ, ภิกฺขเว, นิทานานิ กมฺมานํ สมุทยายฯ ",
"an6.39:1.2":	"กตมานิ ตีณิ? ",
"an6.39:1.3":	"โลโภ นิทานํ กมฺมานํ สมุทยาย, โทโส นิทานํ กมฺมานํ สมุทยาย, โมโห นิทานํ กมฺมานํ สมุทยายฯ ",
"an6.39:1.4":	"น, ภิกฺขเว, โลภา อโลโภ สมุเทติ; ",
"an6.39:1.5":	"อถ โข, ภิกฺขเว, โลภา โลโภว สมุเทติฯ ",
"an6.39:1.6":	"น, ภิกฺขเว, โทสา อโทโส สมุเทติ; ",
"an6.39:1.7":	"อถ โข, ภิกฺขเว, โทสา โทโสว สมุเทติฯ ",
"an6.39:1.8":	"น, ภิกฺขเว, โมหา อโมโห สมุเทติ; ",
"an6.39:1.9":	"อถ โข, ภิกฺขเว, โมหา โมโหว สมุเทติฯ ",
"an6.39:1.10":	"น, ภิกฺขเว, โลภเชน กมฺเมน โทสเชน กมฺเมน โมหเชน กมฺเมน เทวา ปญฺญายนฺติ, มนุสฺสา ปญฺญายนฺติ, ยา วา ปนญฺญาปิ กาจิ สุคติโยฯ ",
"an6.39:1.11":	"อถ โข, ภิกฺขเว, โลภเชน กมฺเมน โทสเชน กมฺเมน โมหเชน กมฺเมน นิรโย ปญฺญายติ ติรจฺฉานโยนิ ปญฺญายติ เปตฺติวิสโย ปญฺญายติ, ยา วา ปนญฺญาปิ กาจิ ทุคฺคติโยฯ ",
"an6.39:1.12":	"อิมานิ โข, ภิกฺขเว, ตีณิ นิทานานิ กมฺมานํ สมุทยายฯ ",
"an6.39:2.1":	"ตีณิมานิ, ภิกฺขเว, นิทานานิ กมฺมานํ สมุทยายฯ ",
"an6.39:2.2":	"กตมานิ ตีณิ? ",
"an6.39:2.3":	"อโลโภ นิทานํ กมฺมานํ สมุทยาย, อโทโส นิทานํ กมฺมานํ สมุทยาย, อโมโห นิทานํ กมฺมานํ สมุทยายฯ ",
"an6.39:2.4":	"น, ภิกฺขเว, อโลภา โลโภ สมุเทติ; ",
"an6.39:2.5":	"อถ โข, ภิกฺขเว, อโลภา อโลโภว สมุเทติฯ ",
"an6.39:2.6":	"น, ภิกฺขเว, อโทสา โทโส สมุเทติ; ",
"an6.39:2.7":	"อถ โข, ภิกฺขเว, อโทสา อโทโสว สมุเทติฯ ",
"an6.39:2.8":	"น, ภิกฺขเว, อโมหา โมโห สมุเทติ; ",
"an6.39:2.9":	"อถ โข, ภิกฺขเว, อโมหา อโมโหว สมุเทติฯ ",
"an6.39:2.10":	"น, ภิกฺขเว, อโลภเชน กมฺเมน อโทสเชน กมฺเมน อโมหเชน กมฺเมน นิรโย ปญฺญายติ ติรจฺฉานโยนิ ปญฺญายติ เปตฺติวิสโย ปญฺญายติ, ยา วา ปนญฺญาปิ กาจิ ทุคฺคติโยฯ ",
"an6.39:2.11":	"อถ โข, ภิกฺขเว, อโลภเชน กมฺเมน อโทสเชน กมฺเมน อโมหเชน กมฺเมน เทวา ปญฺญายนฺติ, มนุสฺสา ปญฺญายนฺติ, ยา วา ปนญฺญาปิ กาจิ สุคติโยฯ ",
"an6.39:2.12":	"อิมานิ โข, ภิกฺขเว, ตีณิ นิทานานิ กมฺมานํ สมุทยายา”ติฯ ",
"an6.39:2.13":	"นวมํฯ "
}	
