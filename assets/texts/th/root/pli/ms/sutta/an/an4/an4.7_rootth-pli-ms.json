{	
"an4.7:0.1":	"องฺคุตฺตร นิกาย ๔ฯ๗ ",
"an4.7:0.2":	"๑ฯ ภณฺฑคามวคฺค ",
"an4.7:0.3":	"โสภนสุตฺต ",
"an4.7:1.1":	"“จตฺตาโรเม, ภิกฺขเว, วิยตฺตา วินีตา วิสารทา พหุสฺสุตา ธมฺมธรา ธมฺมานุธมฺมปฺปฏิปนฺนา สงฺฆํ โสเภนฺติฯ ",
"an4.7:1.2":	"กตเม จตฺตาโร? ",
"an4.7:1.3":	"ภิกฺขุ, ภิกฺขเว, วิยตฺโต วินีโต วิสารโท พหุสฺสุโต ธมฺมธโร ธมฺมานุธมฺมปฺปฏิปนฺโน สงฺฆํ โสเภติฯ ",
"an4.7:1.4":	"ภิกฺขุนี, ภิกฺขเว, วิยตฺตา วินีตา วิสารทา พหุสฺสุตา ธมฺมธรา ธมฺมานุธมฺมปฺปฏิปนฺนา สงฺฆํ โสเภติฯ ",
"an4.7:1.5":	"อุปาสโก, ภิกฺขเว, วิยตฺโต วินีโต วิสารโท พหุสฺสุโต ธมฺมธโร ธมฺมานุธมฺมปฺปฏิปนฺโน สงฺฆํ โสเภติฯ ",
"an4.7:1.6":	"อุปาสิกา, ภิกฺขเว, วิยตฺตา วินีตา วิสารทา พหุสฺสุตา ธมฺมธรา ธมฺมานุธมฺมปฺปฏิปนฺนา สงฺฆํ โสเภติฯ ",
"an4.7:1.7":	"อิเม โข, ภิกฺขเว, จตฺตาโร วิยตฺตา วินีตา วิสารทา พหุสฺสุตา ธมฺมธรา ธมฺมานุธมฺมปฺปฏิปนฺนา สงฺฆํ โสเภนฺตีติฯ ",
"an4.7:2.1":	"โย โหติ วิยตฺโต จ วิสารโท จ, ",
"an4.7:2.2":	"พหุสฺสุโต ธมฺมธโร จ โหติ; ",
"an4.7:2.3":	"ธมฺมสฺส โหติ อนุธมฺมจารี, ",
"an4.7:2.4":	"ส ตาทิโส วุจฺจติ สงฺฆโสภโนฯ ",
"an4.7:3.1":	"ภิกฺขุ จ สีลสมฺปนฺโน, ",
"an4.7:3.2":	"ภิกฺขุนี จ พหุสฺสุตา; ",
"an4.7:3.3":	"อุปาสโก จ โย สทฺโธ, ",
"an4.7:3.4":	"ยา จ สทฺธา อุปาสิกา; ",
"an4.7:3.5":	"เอเต โข สงฺฆํ โสเภนฺติ, ",
"an4.7:3.6":	"เอเต หิ สงฺฆโสภนา”ติฯ ",
"an4.7:3.7":	"สตฺตมํฯ "
}	
