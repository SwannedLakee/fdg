{	
"an4.186:0.1":	"องฺคุตฺตร นิกาย ๔ฯ๑๘๖ ",
"an4.186:0.2":	"๑๙ฯ พฺราหฺมณวคฺค ",
"an4.186:0.3":	"อุมฺมคฺคสุตฺต ",
"an4.186:1.1":	"อถ โข อญฺญตโร ภิกฺขุ เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺโน โข โส ภิกฺขุ ภควนฺตํ เอตทโวจ",
"an4.186:1.2":	"“เกน นุ โข, ภนฺเต, โลโก นียติ, เกน โลโก ปริกสฺสติ, กสฺส จ อุปฺปนฺนสฺส วสํ คจฺฉตี”ติ? ",
"an4.186:2.1":	"“สาธุ สาธุ, ภิกฺขุฯ ",
"an4.186:2.2":	"ภทฺทโก โข เต, ภิกฺขุ, อุมฺมคฺโค, ภทฺทกํ ปฏิภานํ, กลฺยาณี ปริปุจฺฉาฯ ",
"an4.186:2.3":	"เอวญฺหิ ตฺวํ, ภิกฺขุ, ปุจฺฉสิ",
"an4.186:2.4":	"‘เกน นุ โข, ภนฺเต, โลโก นียติ, เกน โลโก ปริกสฺสติ, กสฺส จ อุปฺปนฺนสฺส วสํ คจฺฉตี’”ติ? ",
"an4.186:2.5":	"“เอวํ, ภนฺเต”ฯ ",
"an4.186:2.6":	"“จิตฺเตน โข, ภิกฺขุ, โลโก นียติ, จิตฺเตน ปริกสฺสติ, จิตฺตสฺส อุปฺปนฺนสฺส วสํ คจฺฉตี”ติฯ ",
"an4.186:3.1":	"“สาธุ, ภนฺเต”ติ โข โส ภิกฺขุ ภควโต ภาสิตํ อภินนฺทิตฺวา อนุโมทิตฺวา ภควนฺตํ อุตฺตริ ปญฺหํ อปุจฺฉิ",
"an4.186:3.2":	"“‘พหุสฺสุโต ธมฺมธโร, พหุสฺสุโต ธมฺมธโร’ติ, ภนฺเต, วุจฺจติฯ ",
"an4.186:3.3":	"กิตฺตาวตา นุ โข, ภนฺเต, พหุสฺสุโต ธมฺมธโร โหตี”ติ? ",
"an4.186:4.1":	"“สาธุ สาธุ, ภิกฺขุฯ ",
"an4.186:4.2":	"ภทฺทโก โข เต, ภิกฺขุ อุมฺมคฺโค, ภทฺทกํ ปฏิภานํ, กลฺยาณี ปริปุจฺฉาฯ ",
"an4.186:4.3":	"เอวญฺหิ ตฺวํ, ภิกฺขุ, ปุจฺฉสิ",
"an4.186:4.4":	"‘พหุสฺสุโต ธมฺมธโร, พหุสฺสุโต ธมฺมธโรติ, ภนฺเต, วุจฺจติฯ ",
"an4.186:4.5":	"กิตฺตาวตา นุ โข, ภนฺเต, พหุสฺสุโต ธมฺมธโร โหตี’”ติ? ",
"an4.186:4.6":	"“เอวํ, ภนฺเต”ฯ ",
"an4.186:4.7":	"“พหู โข, ภิกฺขุ, มยา ธมฺมา เทสิตา—",
"an4.186:4.8":	"สุตฺตํ, เคยฺยํ, เวยฺยากรณํ, คาถา, อุทานํ, อิติวุตฺตกํ, ชาตกํ, อพฺภุตธมฺมํ, เวทลฺลํฯ ",
"an4.186:4.9":	"จตุปฺปทาย เจปิ, ภิกฺขุ, คาถาย อตฺถมญฺญาย ธมฺมมญฺญาย ธมฺมานุธมฺมปฺปฏิปนฺโน โหติ พหุสฺสุโต ธมฺมธโรติ อลํวจนายา”ติฯ ",
"an4.186:5.1":	"“สาธุ, ภนฺเต”ติ โข โส ภิกฺขุ ภควโต ภาสิตํ อภินนฺทิตฺวา อนุโมทิตฺวา ภควนฺตํ อุตฺตริ ปญฺหํ อปุจฺฉิ",
"an4.186:5.2":	"“‘สุตวา นิพฺเพธิกปญฺโญ, สุตวา นิพฺเพธิกปญฺโญ’ติ, ภนฺเต, วุจฺจติฯ ",
"an4.186:5.3":	"กิตฺตาวตา นุ โข, ภนฺเต, สุตวา นิพฺเพธิกปญฺโญ โหตี”ติ? ",
"an4.186:6.1":	"“สาธุ สาธุ, ภิกฺขุฯ ",
"an4.186:6.2":	"ภทฺทโก โข เต, ภิกฺขุ, อุมฺมคฺโค, ภทฺทกํ ปฏิภานํ, กลฺยาณี ปริปุจฺฉาฯ ",
"an4.186:6.3":	"เอวญฺหิ ตฺวํ, ภิกฺขุ, ปุจฺฉสิ",
"an4.186:6.4":	"‘สุตวา นิพฺเพธิกปญฺโญ, สุตวา นิพฺเพธิกปญฺโญติ, ภนฺเต, วุจฺจติฯ ",
"an4.186:6.5":	"กิตฺตาวตา นุ โข, ภนฺเต, สุตวา นิพฺเพธิกปญฺโญ โหตี’”ติ? ",
"an4.186:6.6":	"“เอวํ, ภนฺเต”ฯ ",
"an4.186:6.7":	"“อิธ, ภิกฺขุ, ภิกฺขุโน ‘อิทํ ทุกฺขนฺ’ติ สุตํ โหติ, ปญฺญาย จสฺส อตฺถํ อติวิชฺฌ ปสฺสติ; ",
"an4.186:6.8":	"‘อยํ ทุกฺขสมุทโย’ติ สุตํ โหติ, ปญฺญาย จสฺส อตฺถํ อติวิชฺฌ ปสฺสติ; ",
"an4.186:6.9":	"‘อยํ ทุกฺขนิโรโธ’ติ สุตํ โหติ, ปญฺญาย จสฺส อตฺถํ อติวิชฺฌ ปสฺสติ; ",
"an4.186:6.10":	"‘อยํ ทุกฺขนิโรธคามินี ปฏิปทา’ติ สุตํ โหติ, ปญฺญาย จสฺส อตฺถํ อติวิชฺฌ ปสฺสติฯ ",
"an4.186:6.11":	"เอวํ โข, ภิกฺขุ, สุตวา นิพฺเพธิกปญฺโญ โหตี”ติฯ ",
"an4.186:7.1":	"“สาธุ, ภนฺเต”ติ โข โส ภิกฺขุ ภควโต ภาสิตํ อภินนฺทิตฺวา อนุโมทิตฺวา ภควนฺตํ อุตฺตริ ปญฺหํ อปุจฺฉิ",
"an4.186:7.2":	"“‘ปณฺฑิโต มหาปญฺโญ, ปณฺฑิโต มหาปญฺโญ’ติ, ภนฺเต, วุจฺจติฯ ",
"an4.186:7.3":	"กิตฺตาวตา นุ โข, ภนฺเต, ปณฺฑิโต มหาปญฺโญ โหตี”ติ? ",
"an4.186:8.1":	"“สาธุ สาธุ, ภิกฺขุฯ ",
"an4.186:8.2":	"ภทฺทโก โข เต, ภิกฺขุ, อุมฺมคฺโค, ภทฺทกํ ปฏิภานํ, กลฺยาณี ปริปุจฺฉาฯ ",
"an4.186:8.3":	"เอวญฺหิ ตฺวํ ภิกฺขุ ปุจฺฉสิ",
"an4.186:8.4":	"‘ปณฺฑิโต มหาปญฺโญ, ปณฺฑิโต มหาปญฺโญติ, ภนฺเต, วุจฺจติฯ ",
"an4.186:8.5":	"กิตฺตาวตา นุ โข, ภนฺเต, ปณฺฑิโต มหาปญฺโญ โหตี’”ติ? ",
"an4.186:8.6":	"“เอวํ, ภนฺเต”ฯ ",
"an4.186:8.7":	"“อิธ, ภิกฺขุ, ปณฺฑิโต มหาปญฺโญ เนวตฺตพฺยาพาธาย เจเตติ น ปรพฺยาพาธาย เจเตติ น อุภยพฺยาพาธาย เจเตติ อตฺตหิตปรหิเตาภยหิตสพฺพโลกหิตเมว จินฺตยมาโน จินฺเตติฯ ",
"an4.186:8.8":	"เอวํ โข, ภิกฺขุ, ปณฺฑิโต มหาปญฺโญ โหตี”ติฯ ",
"an4.186:8.9":	"ฉฏฺฐํฯ "
}	
