{	
"an4.21:0.1":	"องฺคุตฺตร นิกาย ๔ฯ๒๑ ",
"an4.21:0.2":	"๓ฯ อุรุเวลวคฺค ",
"an4.21:0.3":	"ปฐเมารุเวลสุตฺต ",
"an4.21:1.1":	"เอวํ เม สุตํ—",
"an4.21:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"an4.21:1.3":	"ตตฺร โข ภควา ภิกฺขู อามนฺเตสิ",
"an4.21:1.4":	"“ภิกฺขโว”ติฯ ",
"an4.21:1.5":	"“ภทนฺเต”ติ เต ภิกฺขู ภควโต ปจฺจโสฺสสุํฯ ",
"an4.21:1.6":	"ภควา เอตทโวจ",
"an4.21:2.1":	"“เอกมิทาหํ, ภิกฺขเว, สมยํ อุรุเวลายํ วิหรามิ นชฺชา เนรญฺชราย ตีเร อชปาลนิโคฺรเธ ปฐมาภิสมฺพุทฺโธฯ ",
"an4.21:2.2":	"ตสฺส มยฺหํ, ภิกฺขเว, รโหคตสฺส ปฏิสลฺลีนสฺส เอวํ เจตโส ปริวิตกฺโก อุทปาทิ",
"an4.21:2.3":	"‘ทุกฺขํ โข อคารโว วิหรติ อปฺปติโสฺสฯ ",
"an4.21:2.4":	"กึ นุ โข อหํ สมณํ วา พฺราหฺมณํ วา สกฺกตฺวา ครุํ กตฺวา อุปนิสฺสาย วิหเรยฺยนฺ’ติ? ",
"an4.21:3.1":	"ตสฺส มยฺหํ, ภิกฺขเว, เอตทโหสิ",
"an4.21:3.2":	"‘อปริปูรสฺส โข อหํ สีลกฺขนฺธสฺส ปาริปูริยา อญฺญํ สมณํ วา พฺราหฺมณํ วา สกฺกตฺวา ครุํ กตฺวา อุปนิสฺสาย วิหเรยฺยํฯ ",
"an4.21:3.3":	"น โข ปนาหํ ปสฺสามิ สเทวเก โลเก สมารเก สพฺรหฺมเก สสฺสมณพฺราหฺมณิยา ปชาย สเทวมนุสฺสาย อญฺญํ สมณํ วา พฺราหฺมณํ วา อตฺตนา สีลสมฺปนฺนตรํ, ยมหํ สกฺกตฺวา ครุํ กตฺวา อุปนิสฺสาย วิหเรยฺยํฯ ",
"an4.21:4.1":	"อปริปูรสฺส โข อหํ สมาธิกฺขนฺธสฺส ปาริปูริยา อญฺญํ สมณํ วา พฺราหฺมณํ วา สกฺกตฺวา ครุํ กตฺวา อุปนิสฺสาย วิหเรยฺยํฯ ",
"an4.21:4.2":	"น โข ปนาหํ ปสฺสามิ สเทวเก โลเก สมารเก สพฺรหฺมเก สสฺสมณพฺราหฺมณิยา ปชาย สเทวมนุสฺสาย อญฺญํ สมณํ วา พฺราหฺมณํ วา อตฺตนา สมาธิสมฺปนฺนตรํ, ยมหํ สกฺกตฺวา ครุํ กตฺวา อุปนิสฺสาย วิหเรยฺยํฯ ",
"an4.21:5.1":	"อปริปูรสฺส โข อหํ ปญฺญากฺขนฺธสฺส ปาริปูริยา อญฺญํ สมณํ วา พฺราหฺมณํ วา สกฺกตฺวา ครุํ กตฺวา อุปนิสฺสาย วิหเรยฺยํฯ ",
"an4.21:5.2":	"น โข ปนาหํ ปสฺสามิ สเทวเก โลเก สมารเก สพฺรหฺมเก สสฺสมณพฺราหฺมณิยา ปชาย สเทวมนุสฺสาย อญฺญํ สมณํ วา พฺราหฺมณํ วา อตฺตนา ปญฺญาสมฺปนฺนตรํ, ยมหํ สกฺกตฺวา ครุํ กตฺวา อุปนิสฺสาย วิหเรยฺยํฯ ",
"an4.21:6.1":	"อปริปูรสฺส โข อหํ วิมุตฺติกฺขนฺธสฺส ปาริปูริยา อญฺญํ สมณํ วา พฺราหฺมณํ วา สกฺกตฺวา ครุํ กตฺวา อุปนิสฺสาย วิหเรยฺยํฯ ",
"an4.21:6.2":	"น โข ปนาหํ ปสฺสามิ สเทวเก โลเก สมารเก สพฺรหฺมเก สสฺสมณพฺราหฺมณิยา ปชาย สเทวมนุสฺสาย อญฺญํ สมณํ วา พฺราหฺมณํ วา อตฺตนา วิมุตฺติสมฺปนฺนตรํ, ยมหํ สกฺกตฺวา ครุํ กตฺวา อุปนิสฺสาย วิหเรยฺยนฺ’ติฯ ",
"an4.21:7.1":	"ตสฺส มยฺหํ, ภิกฺขเว, เอตทโหสิ",
"an4.21:7.2":	"‘ยนฺนูนาหํ ยฺวายํ ธมฺโม มยา อภิสมฺพุทฺโธ ตเมว ธมฺมํ สกฺกตฺวา ครุํ กตฺวา อุปนิสฺสาย วิหเรยฺยนฺ’ติฯ ",
"an4.21:8.1":	"อถ โข, ภิกฺขเว, พฺรหฺมา สหมฺปติ มม เจตสา เจโตปริวิตกฺกมญฺญาย—เสยฺยถาปิ นาม พลวา ปุริโส สมิญฺชิตํ วา พาหํ ปสาเรยฺย, ปสาริตํ วา พาหํ สมิญฺเชยฺย; เอวเมวํ—พฺรหฺมโลเก อนฺตรหิโต มม ปุรโต ปาตุรโหสิฯ ",
"an4.21:8.2":	"อถ โข, ภิกฺขเว, พฺรหฺมา สหมฺปติ เอกํสํ อุตฺตราสงฺคํ กริตฺวา ทกฺขิณํ ชาณุมณฺฑลํ ปถวิยํ นิหนฺตฺวา เยนาหํ เตนญฺชลึ ปณาเมตฺวา มํ เอตทโวจ",
"an4.21:8.3":	"‘เอวเมตํ, ภควา, เอวเมตํ, สุคตฯ ",
"an4.21:8.4":	"เยปิ เต, ภนฺเต, อเหสุํ อตีตมทฺธานํ อรหนฺโต สมฺมาสมฺพุทฺธา เตปิ ภควนฺโต ธมฺมํเยว สกฺกตฺวา ครุํ กตฺวา อุปนิสฺสาย วิหรึสุ; ",
"an4.21:8.5":	"เยปิ เต, ภนฺเต, ภวิสฺสนฺติ อนาคตมทฺธานํ อรหนฺโต สมฺมาสมฺพุทฺธา เตปิ ภควนฺโต ธมฺมํเยว สกฺกตฺวา ครุํ กตฺวา อุปนิสฺสาย วิหริสฺสนฺติ; ",
"an4.21:8.6":	"ภควาปิ, ภนฺเต, เอตรหิ อรหํ สมฺมาสมฺพุทฺโธ ธมฺมํเยว สกฺกตฺวา ครุํ กตฺวา อุปนิสฺสาย วิหรตู’ติฯ ",
"an4.21:8.7":	"อิทมโวจ พฺรหฺมา สหมฺปติฯ ",
"an4.21:8.8":	"อิทํ วตฺวา อถาปรํ เอตทโวจ",
"an4.21:9.1":	"‘เย จ อตีตา สมฺพุทฺธา, ",
"an4.21:9.2":	"เย จ พุทฺธา อนาคตา; ",
"an4.21:9.3":	"โย เจตรหิ สมฺพุทฺโธ, ",
"an4.21:9.4":	"พหูนํ โสกนาสโนฯ ",
"an4.21:10.1":	"สพฺเพ สทฺธมฺมครุโน, ",
"an4.21:10.2":	"วิหํสุ วิหรนฺติ จ; ",
"an4.21:10.3":	"อโถปิ วิหริสฺสนฺติ, ",
"an4.21:10.4":	"เอสา พุทฺธาน ธมฺมตาฯ ",
"an4.21:11.1":	"ตสฺมา หิ อตฺตกาเมน, ",
"an4.21:11.2":	"มหตฺตมภิกงฺขตา; ",
"an4.21:11.3":	"สทฺธมฺโม ครุกาตพฺโพ, ",
"an4.21:11.4":	"สรํ พุทฺธาน สาสนนฺ’ติฯ ",
"an4.21:12.1":	"อิทมโวจ, ภิกฺขเว, พฺรหฺมา สหมฺปติฯ ",
"an4.21:12.2":	"อิทํ วตฺวา มํ อภิวาเทตฺวา ปทกฺขิณํ กตฺวา ตตฺเถวนฺตรธายิฯ ",
"an4.21:12.3":	"อถ ขฺวาหํ, ภิกฺขเว, พฺรหฺมุโน จ อชฺเฌสนํ วิทิตฺวา อตฺตโน จ ปติรูปํ ยฺวายํ ธมฺโม มยา อภิสมฺพุทฺโธ ตเมว ธมฺมํ สกฺกตฺวา ครุํ กตฺวา อุปนิสฺสาย วิหาสึฯ ",
"an4.21:12.4":	"ยโต จ โข, ภิกฺขเว, สงฺโฆปิ มหตฺเตน สมนฺนาคโต, อถ เม สงฺเฆปิ คารโว”ติฯ ",
"an4.21:12.5":	"ปฐมํฯ "
}	
