{	
"an5.100:0.1":	"องฺคุตฺตร นิกาย ๕ฯ๑๐๐ ",
"an5.100:0.2":	"๑๐ฯ กกุธวคฺค ",
"an5.100:0.3":	"กกุธเถรสุตฺต ",
"an5.100:1.1":	"เอวํ เม สุตํ—",
"an5.100:1.2":	"เอกํ สมยํ ภควา โกสมฺพิยํ วิหรติ โฆสิตาราเมฯ ",
"an5.100:1.3":	"เตน โข ปน สมเยน กกุโธ นาม โกลิยปุตฺโต อายสฺมโต มหาโมคฺคลฺลานสฺส อุปฏฺฐาโก อธุนากาลงฺกโต อญฺญตรํ มโนมยํ กายํ อุปปนฺโนฯ ",
"an5.100:1.4":	"ตสฺส เอวรูโป อตฺตภาวปฏิลาโภ โหติ—เสยฺยถาปิ นาม เทฺว วา ตีณิ วา มาคธกานิ คามกฺเขตฺตานิฯ ",
"an5.100:1.5":	"โส เตน อตฺตภาวปฏิลาเภน เนว อตฺตานํ โน ปรํ พฺยาพาเธติฯ ",
"an5.100:2.1":	"อถ โข กกุโธ เทวปุตฺโต เยนายสฺมา มหาโมคฺคลฺลาโน เตนุปสงฺกมิ; อุปสงฺกมิตฺวา อายสฺมนฺตํ มหาโมคฺคลฺลานํ อภิวาเทตฺวา เอกมนฺตํ อฏฺฐาสิฯ เอกมนฺตํ ฐิโต โข กกุโธ เทวปุตฺโต อายสฺมนฺตํ มหาโมคฺคลฺลานํ เอตทโวจ",
"an5.100:2.2":	"“เทวทตฺตสฺส, ภนฺเต, เอวรูปํ อิจฺฉาคตํ อุปฺปชฺชิ",
"an5.100:2.3":	"‘อหํ ภิกฺขุสงฺฆํ ปริหริสฺสามี’ติฯ ",
"an5.100:2.4":	"สหจิตฺตุปฺปาทา จ, ภนฺเต, เทวทตฺโต ตสฺสา อิทฺธิยา ปริหีโน”ติฯ ",
"an5.100:2.5":	"อิทมโวจ กกุโธ เทวปุตฺโตฯ ",
"an5.100:2.6":	"อิทํ วตฺวา อายสฺมนฺตํ มหาโมคฺคลฺลานํ อภิวาเทตฺวา ปทกฺขิณํ กตฺวา ตตฺเถวนฺตรธายิฯ ",
"an5.100:3.1":	"อถ โข อายสฺมา มหาโมคฺคลฺลาโน เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺโน โข อายสฺมา มหาโมคฺคลฺลาโน ภควนฺตํ เอตทโวจ",
"an5.100:4.1":	"“กกุโธ นาม, ภนฺเต, โกลิยปุตฺโต มมํ อุปฏฺฐาโก อธุนากาลงฺกโต อญฺญตรํ มโนมยํ กายํ อุปปนฺโน โหติฯ ",
"an5.100:4.2":	"ตสฺส เอวรูโป อตฺตภาวปฏิลาโภ—เสยฺยถาปิ นาม เทฺว วา ตีณิ วา มาคธกานิ คามกฺเขตฺตานิฯ ",
"an5.100:4.3":	"โส เตน อตฺตภาวปฏิลาเภน เนว อตฺตานํ โน ปรํ พฺยาพาเธติฯ ",
"an5.100:4.4":	"อถ โข, ภนฺเต, กกุโธ เทวปุตฺโต เยนาหํ เตนุปสงฺกมิ; อุปสงฺกมิตฺวา มํ อภิวาเทตฺวา เอกมนฺตํ อฏฺฐาสิฯ เอกมนฺตํ ฐิโต โข, ภนฺเต, กกุโธ เทวปุตฺโต มํ เอตทโวจ",
"an5.100:4.5":	"‘เทวทตฺตสฺส, ภนฺเต, เอวรูปํ อิจฺฉาคตํ อุปฺปชฺชิ—",
"an5.100:4.6":	"อหํ ภิกฺขุสงฺฆํ ปริหริสฺสามีติฯ ",
"an5.100:4.7":	"สหจิตฺตุปฺปาทา จ, ภนฺเต, เทวทตฺโต ตสฺสา อิทฺธิยา ปริหีโน’ติฯ ",
"an5.100:4.8":	"อิทมโวจ, ภนฺเต, กกุโธ เทวปุตฺโตฯ ",
"an5.100:4.9":	"อิทํ วตฺวา มํ อภิวาเทตฺวา ปทกฺขิณํ กตฺวา ตตฺเถวนฺตรธายี”ติฯ ",
"an5.100:5.1":	"“กึ ปน เต, โมคฺคลฺลาน, กกุโธ เทวปุตฺโต เจตสา เจโต ปริจฺจ วิทิโต",
"an5.100:5.2":	"‘ยํ กิญฺจิ กกุโธ เทวปุตฺโต ภาสติ สพฺพํ ตํ ตเถว โหติ, โน อญฺญถา’”ติ? ",
"an5.100:5.3":	"“เจตสา เจโต ปริจฺจ วิทิโต เม, ภนฺเต, กกุโธ เทวปุตฺโต",
"an5.100:5.4":	"‘ยํ กิญฺจิ กกุโธ เทวปุตฺโต ภาสติ สพฺพํ ตํ ตเถว โหติ, โน อญฺญถา’”ติฯ ",
"an5.100:5.5":	"“รกฺขเสฺสตํ, โมคฺคลฺลาน, วาจํฯ ",
"an5.100:5.6":	"รกฺขเสฺสตํ, โมคฺคลฺลาน, วาจํฯ ",
"an5.100:5.7":	"อิทานิ โส โมฆปุริโส อตฺตนาว อตฺตานํ ปาตุกริสฺสติฯ ",
"an5.100:6.1":	"ปญฺจิเม, โมคฺคลฺลาน, สตฺถาโร สนฺโต สํวิชฺชมานา โลกสฺมึฯ ",
"an5.100:6.2":	"กตเม ปญฺจ? ",
"an5.100:6.3":	"อิธ, โมคฺคลฺลาน, เอกจฺโจ สตฺถา อปริสุทฺธสีโล สมาโน ‘ปริสุทฺธสีโลมฺหี’ติ ปฏิชานาติ ‘ปริสุทฺธํ เม สีลํ ปริโยทาตํ อสงฺกิลิฏฺฐนฺ’ติฯ ",
"an5.100:6.4":	"ตเมนํ สาวกา เอวํ ชานนฺติ",
"an5.100:6.5":	"‘อยํ โข ภวํ สตฺถา อปริสุทฺธสีโล สมาโน ปริสุทฺธสีโลมฺหี’ติ ปฏิชานาติ ‘ปริสุทฺธํ เม สีลํ ปริโยทาตํ อสงฺกิลิฏฺฐนฺ’ติฯ ",
"an5.100:6.6":	"มยญฺเจว โข ปน คิหีนํ อาโรเจยฺยาม, นาสฺสสฺส มนาปํฯ ",
"an5.100:6.7":	"ยํ โข ปนสฺส อมนาปํ, กถํ นํ มยํ เตน สมุทาจเรยฺยาม",
"an5.100:6.8":	"‘สมฺมนฺนติ โข ปน จีวรปิณฺฑปาตเสนาสนคิลานปฺปจฺจยเภสชฺชปริกฺขาเรน; ",
"an5.100:6.9":	"ยํ ตุโม กริสฺสติ ตุโมว เตน ปญฺญายิสฺสตี’ติฯ ",
"an5.100:6.10":	"เอวรูปํ โข, โมคฺคลฺลาน, สตฺถารํ สาวกา สีลโต รกฺขนฺติ; ",
"an5.100:6.11":	"เอวรูโป จ ปน สตฺถา สาวเกหิ สีลโต รกฺขํ ปจฺจาสีสติฯ ",
"an5.100:7.1":	"ปุน จปรํ, โมคฺคลฺลาน, อิเธกจฺโจ สตฺถา อปริสุทฺธาชีโว สมาโน ‘ปริสุทฺธาชีโวมฺหี’ติ ปฏิชานาติ ‘ปริสุทฺโธ เม อาชีโว ปริโยทาโต อสงฺกิลิฏฺโฐ’ติฯ ",
"an5.100:7.2":	"ตเมนํ สาวกา เอวํ ชานนฺติ",
"an5.100:7.3":	"‘อยํ โข ภวํ สตฺถา อปริสุทฺธาชีโว สมาโน ปริสุทฺธาชีโวมฺหี’ติ ปฏิชานาติ ‘ปริสุทฺโธ เม อาชีโว ปริโยทาโต อสงฺกิลิฏฺโฐ’ติฯ ",
"an5.100:7.4":	"มยญฺเจว โข ปน คิหีนํ อาโรเจยฺยาม, นาสฺสสฺส มนาปํฯ ",
"an5.100:7.5":	"ยํ โข ปนสฺส อมนาปํ, กถํ นํ มยํ เตน สมุทาจเรยฺยาม",
"an5.100:7.6":	"‘สมฺมนฺนติ โข ปน จีวรปิณฺฑปาตเสนาสนคิลานปฺปจฺจยเภสชฺชปริกฺขาเรน; ",
"an5.100:7.7":	"ยํ ตุโม กริสฺสติ ตุโมว เตน ปญฺญายิสฺสตี’ติฯ ",
"an5.100:7.8":	"เอวรูปํ โข, โมคฺคลฺลาน, สตฺถารํ สาวกา อาชีวโต รกฺขนฺติ; ",
"an5.100:7.9":	"เอวรูโป จ ปน สตฺถา สาวเกหิ อาชีวโต รกฺขํ ปจฺจาสีสติฯ ",
"an5.100:8.1":	"ปุน จปรํ, โมคฺคลฺลาน, อิเธกจฺโจ สตฺถา อปริสุทฺธธมฺมเทสโน สมาโน ‘ปริสุทฺธธมฺมเทสโนมฺหี’ติ ปฏิชานาติ ‘ปริสุทฺธา เม ธมฺมเทสนา ปริโยทาตา อสงฺกิลิฏฺฐา’ติฯ ",
"an5.100:8.2":	"ตเมนํ สาวกา เอวํ ชานนฺติ",
"an5.100:8.3":	"‘อยํ โข ภวํ สตฺถา อปริสุทฺธธมฺมเทสโน สมาโน ปริสุทฺธธมฺมเทสโนมฺหี’ติ ปฏิชานาติ ‘ปริสุทฺธา เม ธมฺมเทสนา ปริโยทาตา อสงฺกิลิฏฺฐา’ติฯ ",
"an5.100:8.4":	"มยญฺเจว โข ปน คิหีนํ อาโรเจยฺยาม, นาสฺสสฺส มนาปํฯ ",
"an5.100:8.5":	"ยํ โข ปนสฺส อมนาปํ, กถํ นํ มยํ เตน สมุทาจเรยฺยาม",
"an5.100:8.6":	"‘สมฺมนฺนติ โข ปน จีวรปิณฺฑปาตเสนาสนคิลานปฺปจฺจยเภสชฺชปริกฺขาเรน; ",
"an5.100:8.7":	"ยํ ตุโม กริสฺสติ ตุโมว เตน ปญฺญายิสฺสตี’ติฯ ",
"an5.100:8.8":	"เอวรูปํ โข, โมคฺคลฺลาน, สตฺถารํ สาวกา ธมฺมเทสนโต รกฺขนฺติ; ",
"an5.100:8.9":	"เอวรูโป จ ปน สตฺถา สาวเกหิ ธมฺมเทสนโต รกฺขํ ปจฺจาสีสติฯ ",
"an5.100:9.1":	"ปุน จปรํ, โมคฺคลฺลาน, อิเธกจฺโจ สตฺถา อปริสุทฺธเวยฺยากรโณ สมาโน ‘ปริสุทฺธเวยฺยากรโณมฺหี’ติ ปฏิชานาติ ‘ปริสุทฺธํ เม เวยฺยากรณํ ปริโยทาตํ อสงฺกิลิฏฺฐนฺ’ติฯ ",
"an5.100:9.2":	"ตเมนํ สาวกา เอวํ ชานนฺติ",
"an5.100:9.3":	"‘อยํ โข ภวํ สตฺถา อปริสุทฺธเวยฺยากรโณ สมาโน ปริสุทฺธเวยฺยากรโณมฺหี’ติ ปฏิชานาติ ‘ปริสุทฺธํ เม เวยฺยากรณํ ปริโยทาตํ อสงฺกิลิฏฺฐนฺ’ติฯ ",
"an5.100:9.4":	"มยญฺเจว โข ปน คิหีนํ อาโรเจยฺยาม, นาสฺสสฺส มนาปํฯ ",
"an5.100:9.5":	"ยํ โข ปนสฺส อมนาปํ, กถํ นํ มยํ เตน สมุทาจเรยฺยาม",
"an5.100:9.6":	"‘สมฺมนฺนติ โข ปน จีวรปิณฺฑปาตเสนาสนคิลานปฺปจฺจยเภสชฺชปริกฺขาเรน; ",
"an5.100:9.7":	"ยํ ตุโม กริสฺสติ ตุโมว เตน ปญฺญายิสฺสตี’ติฯ ",
"an5.100:9.8":	"เอวรูปํ โข, โมคฺคลฺลาน, สตฺถารํ สาวกา เวยฺยากรณโต รกฺขนฺติ; ",
"an5.100:9.9":	"เอวรูโป จ ปน สตฺถา สาวเกหิ เวยฺยากรณโต รกฺขํ ปจฺจาสีสติฯ ",
"an5.100:10.1":	"ปุน จปรํ, โมคฺคลฺลาน, อิเธกจฺโจ สตฺถา อปริสุทฺธญาณทสฺสโน สมาโน ‘ปริสุทฺธญาณทสฺสโนมฺหี’ติ ปฏิชานาติ ‘ปริสุทฺธํ เม ญาณทสฺสนํ ปริโยทาตํ อสงฺกิลิฏฺฐนฺ’ติฯ ",
"an5.100:10.2":	"ตเมนํ สาวกา เอวํ ชานนฺติ",
"an5.100:10.3":	"‘อยํ โข ภวํ สตฺถา อปริสุทฺธญาณทสฺสโน สมาโน ปริสุทฺธญาณทสฺสโนมฺหี’ติ ปฏิชานาติ ‘ปริสุทฺธํ เม ญาณทสฺสนํ ปริโยทาตํ อสงฺกิลิฏฺฐนฺ’ติฯ ",
"an5.100:10.4":	"มยญฺเจว โข ปน คิหีนํ อาโรเจยฺยาม, นาสฺสสฺส มนาปํฯ ",
"an5.100:10.5":	"ยํ โข ปนสฺส อมนาปํ, กถํ นํ มยํ เตน สมุทาจเรยฺยาม",
"an5.100:10.6":	"‘สมฺมนฺนติ โข ปน จีวรปิณฺฑปาตเสนาสนคิลานปฺปจฺจยเภสชฺชปริกฺขาเรน; ",
"an5.100:10.7":	"ยํ ตุโม กริสฺสติ ตุโมว เตน ปญฺญายิสฺสตี’ติฯ ",
"an5.100:10.8":	"เอวรูปํ โข, โมคฺคลฺลาน, สตฺถารํ สาวกา ญาณทสฺสนโต รกฺขนฺติ; ",
"an5.100:10.9":	"เอวรูโป จ ปน สตฺถา สาวเกหิ ญาณทสฺสนโต รกฺขํ ปจฺจาสีสติฯ ",
"an5.100:10.10":	"อิเม โข, โมคฺคลฺลาน, ปญฺจ สตฺถาโร สนฺโต สํวิชฺชมานา โลกสฺมึฯ ",
"an5.100:11.1":	"อหํ โข ปน, โมคฺคลฺลาน, ปริสุทฺธสีโล สมาโน ‘ปริสุทฺธสีโลมฺหี’ติ ปฏิชานามิ ‘ปริสุทฺธํ เม สีลํ ปริโยทาตํ อสงฺกิลิฏฺฐนฺ’ติฯ ",
"an5.100:11.2":	"น จ มํ สาวกา สีลโต รกฺขนฺติ, น จาหํ สาวเกหิ สีลโต รกฺขํ ปจฺจาสีสามิฯ ",
"an5.100:11.3":	"ปริสุทฺธาชีโว สมาโน ‘ปริสุทฺธาชีโวมฺหี’ติ ปฏิชานามิ ‘ปริสุทฺโธ เม อาชีโว ปริโยทาโต อสงฺกิลิฏฺโฐ’ติฯ ",
"an5.100:11.4":	"น จ มํ สาวกา อาชีวโต รกฺขนฺติ, น จาหํ สาวเกหิ อาชีวโต รกฺขํ ปจฺจาสีสามิฯ ",
"an5.100:11.5":	"ปริสุทฺธธมฺมเทสโน สมาโน ‘ปริสุทฺธธมฺมเทสโนมฺหี’ติ ปฏิชานามิ ‘ปริสุทฺธา เม ธมฺมเทสนา ปริโยทาตา อสงฺกิลิฏฺฐา’ติฯ ",
"an5.100:11.6":	"น จ มํ สาวกา ธมฺมเทสนโต รกฺขนฺติ, น จาหํ สาวเกหิ ธมฺมเทสนโต รกฺขํ ปจฺจาสีสามิฯ ",
"an5.100:11.7":	"ปริสุทฺธเวยฺยากรโณ สมาโน ‘ปริสุทฺธเวยฺยากรโณมฺหี’ติ ปฏิชานามิ ‘ปริสุทฺธํ เม เวยฺยากรณํ ปริโยทาตํ อสงฺกิลิฏฺฐนฺ’ติฯ ",
"an5.100:11.8":	"น จ มํ สาวกา เวยฺยากรณโต รกฺขนฺติ, น จาหํ สาวเกหิ เวยฺยากรณโต รกฺขํ ปจฺจาสีสามิฯ ",
"an5.100:11.9":	"ปริสุทฺธญาณทสฺสโน สมาโน ‘ปริสุทฺธญาณทสฺสโนมฺหี’ติ ปฏิชานามิ ‘ปริสุทฺธํ เม ญาณทสฺสนํ ปริโยทาตํ อสงฺกิลิฏฺฐนฺ’ติฯ ",
"an5.100:11.10":	"น จ มํ สาวกา ญาณทสฺสนโต รกฺขนฺติ, น จาหํ สาวเกหิ ญาณทสฺสนโต รกฺขํ ปจฺจาสีสามี”ติฯ ",
"an5.100:11.11":	"ทสมํฯ ",
"an5.100:11.12":	"กกุธวคฺโค ปญฺจโมฯ ",
"an5.100:12.0":	"ตสฺสุทฺทานํ ",
"an5.100:12.1":	"เทฺว สมฺปทา พฺยากรณํ, ",
"an5.100:12.2":	"ผาสุ อกุปฺปปญฺจมํ; ",
"an5.100:12.3":	"สุตํ กถา อารญฺญโก, ",
"an5.100:12.4":	"สีโห จ กกุโธ ทสาติฯ ",
"an5.100:12.5":	"ทุติโย ปณฺณาสโก สมตฺโตฯ "
}	
