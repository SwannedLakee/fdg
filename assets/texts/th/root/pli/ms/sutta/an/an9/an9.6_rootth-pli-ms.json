{	
"an9.6:0.1":	"องฺคุตฺตร นิกาย ๙ฯ๖ ",
"an9.6:0.2":	"๑ฯ สมฺโพธิวคฺค ",
"an9.6:0.3":	"เสวนาสุตฺต ",
"an9.6:1.1":	"ตตฺร โข อายสฺมา สาริปุตฺโต ภิกฺขู อามนฺเตสิ …เป… อายสฺมา สาริปุตฺโต เอตทโวจ",
"an9.6:2.1":	"“ปุคฺคโลปิ, อาวุโส, ทุวิเธน เวทิตพฺโพ—",
"an9.6:2.2":	"เสวิตพฺโพปิ อเสวิตพฺโพปิฯ ",
"an9.6:2.3":	"จีวรมฺปิ, อาวุโส, ทุวิเธน เวทิตพฺพํ—",
"an9.6:2.4":	"เสวิตพฺพมฺปิ อเสวิตพฺพมฺปิฯ ",
"an9.6:2.5":	"ปิณฺฑปาโตปิ, อาวุโส, ทุวิเธน เวทิตพฺโพ—",
"an9.6:2.6":	"เสวิตพฺโพปิ อเสวิตพฺโพปิฯ ",
"an9.6:2.7":	"เสนาสนมฺปิ, อาวุโส, ทุวิเธน เวทิตพฺพํ—",
"an9.6:2.8":	"เสวิตพฺพมฺปิ อเสวิตพฺพมฺปิฯ ",
"an9.6:2.9":	"คามนิคโมปิ, อาวุโส, ทุวิเธน เวทิตพฺโพ—",
"an9.6:2.10":	"เสวิตพฺโพปิ อเสวิตพฺโพปิฯ ",
"an9.6:2.11":	"ชนปทปเทโสปิ, อาวุโส, ทุวิเธน เวทิตพฺโพ—",
"an9.6:2.12":	"เสวิตพฺโพปิ อเสวิตพฺโพปิฯ ",
"an9.6:3.1":	"‘ปุคฺคโลปิ, อาวุโส, ทุวิเธน เวทิตพฺโพ—",
"an9.6:3.2":	"เสวิตพฺโพปิ อเสวิตพฺโพปี’ติ, ",
"an9.6:3.3":	"อิติ โข ปเนตํ วุตฺตํฯ กิญฺเจตํ ปฏิจฺจ วุตฺตํ? ",
"an9.6:3.4":	"ตตฺถ ยํ ชญฺญา ปุคฺคลํ",
"an9.6:3.5":	"‘อิมํ โข เม ปุคฺคลํ เสวโต อกุสลา ธมฺมา อภิวฑฺฒนฺติ, กุสลา ธมฺมา ปริหายนฺติ; ",
"an9.6:3.6":	"เย จ โข เม ปพฺพชิเตน ชีวิตปริกฺขารา สมุทาเนตพฺพา จีวรปิณฺฑปาตเสนาสนคิลานปจฺจยเภสชฺชปริกฺขารา เต จ กสิเรน สมุทาคจฺฉนฺติ; ",
"an9.6:3.7":	"ยสฺส จมฺหิ อตฺถาย อคารสฺมา อนคาริยํ ปพฺพชิโต โส จ เม สามญฺญตฺโถ น ภาวนาปาริปูรึ คจฺฉตี’ติ, เตนาวุโส, ปุคฺคเลน โส ปุคฺคโล รตฺติภาคํ วา ทิวสภาคํ วา สงฺขาปิ อนาปุจฺฉา ปกฺกมิตพฺพํ นานุพนฺธิตพฺโพฯ ",
"an9.6:4.1":	"ตตฺถ ยํ ชญฺญา ปุคฺคลํ",
"an9.6:4.2":	"‘อิมํ โข เม ปุคฺคลํ เสวโต อกุสลา ธมฺมา อภิวฑฺฒนฺติ, กุสลา ธมฺมา ปริหายนฺติ; ",
"an9.6:4.3":	"เย จ โข เม ปพฺพชิเตน ชีวิตปริกฺขารา สมุทาเนตพฺพา จีวรปิณฺฑปาตเสนาสนคิลานปจฺจยเภสชฺชปริกฺขารา เต จ อปฺปกสิเรน สมุทาคจฺฉนฺติ; ",
"an9.6:4.4":	"ยสฺส จมฺหิ อตฺถาย อคารสฺมา อนคาริยํ ปพฺพชิโต โส จ เม สามญฺญตฺโถ น ภาวนาปาริปูรึ คจฺฉตี’ติ, เตนาวุโส, ปุคฺคเลน โส ปุคฺคโล สงฺขาปิ อนาปุจฺฉา ปกฺกมิตพฺพํ นานุพนฺธิตพฺโพฯ ",
"an9.6:5.1":	"ตตฺถ ยํ ชญฺญา ปุคฺคลํ",
"an9.6:5.2":	"‘อิมํ โข เม ปุคฺคลํ เสวโต อกุสลา ธมฺมา ปริหายนฺติ, กุสลา ธมฺมา อภิวฑฺฒนฺติ; ",
"an9.6:5.3":	"เย จ โข เม ปพฺพชิเตน ชีวิตปริกฺขารา สมุทาเนตพฺพา จีวรปิณฺฑปาตเสนาสนคิลานปจฺจยเภสชฺชปริกฺขารา เต จ กสิเรน สมุทาคจฺฉนฺติ; ",
"an9.6:5.4":	"ยสฺส จมฺหิ อตฺถาย อคารสฺมา อนคาริยํ ปพฺพชิโต โส จ เม สามญฺญตฺโถ ภาวนาปาริปูรึ คจฺฉตี’ติ, เตนาวุโส, ปุคฺคเลน โส ปุคฺคโล สงฺขาปิ อนุพนฺธิตพฺโพ น ปกฺกมิตพฺพํฯ ",
"an9.6:6.1":	"ตตฺถ ยํ ชญฺญา ปุคฺคลํ",
"an9.6:6.2":	"‘อิมํ โข เม ปุคฺคลํ เสวโต อกุสลา ธมฺมา ปริหายนฺติ, กุสลา ธมฺมา อภิวฑฺฒนฺติ; ",
"an9.6:6.3":	"เย จ โข เม ปพฺพชิเตน ชีวิตปริกฺขารา สมุทาเนตพฺพา จีวรปิณฺฑปาตเสนาสนคิลานปจฺจยเภสชฺชปริกฺขารา เต จ อปฺปกสิเรน สมุทาคจฺฉนฺติ; ",
"an9.6:6.4":	"ยสฺส จมฺหิ อตฺถาย อคารสฺมา อนคาริยํ ปพฺพชิโต โส จ เม สามญฺญตฺโถ ภาวนาปาริปูรึ คจฺฉตี’ติ, เตนาวุโส, ปุคฺคเลน โส ปุคฺคโล ยาวชีวํ อนุพนฺธิตพฺโพ น ปกฺกมิตพฺพํ อปิ ปนุชฺชมาเนนฯ ",
"an9.6:6.5":	"‘ปุคฺคโลปิ, อาวุโส, ทุวิเธน เวทิตพฺโพ—",
"an9.6:6.6":	"เสวิตพฺโพปิ อเสวิตพฺโพปี’ติ, ",
"an9.6:6.7":	"อิติ ยํ ตํ วุตฺตํ, อิทเมตํ ปฏิจฺจ วุตฺตํฯ ",
"an9.6:7.1":	"‘จีวรมฺปิ, อาวุโส, ทุวิเธน เวทิตพฺพํ—",
"an9.6:7.2":	"เสวิตพฺพมฺปิ อเสวิตพฺพมฺปี’ติ, ",
"an9.6:7.3":	"อิติ โข ปเนตํ วุตฺตํฯ กิญฺเจตํ ปฏิจฺจ วุตฺตํ? ",
"an9.6:7.4":	"ตตฺถ ยํ ชญฺญา จีวรํ",
"an9.6:7.5":	"‘อิทํ โข เม จีวรํ เสวโต อกุสลา ธมฺมา อภิวฑฺฒนฺติ, กุสลา ธมฺมา ปริหายนฺตี’ติ, เอวรูปํ จีวรํ น เสวิตพฺพํฯ ",
"an9.6:7.6":	"ตตฺถ ยํ ชญฺญา จีวรํ",
"an9.6:7.7":	"‘อิทํ โข เม จีวรํ เสวโต อกุสลา ธมฺมา ปริหายนฺติ, กุสลา ธมฺมา อภิวฑฺฒนฺตี’ติ, เอวรูปํ จีวรํ เสวิตพฺพํฯ ",
"an9.6:7.8":	"‘จีวรมฺปิ, อาวุโส, ทุวิเธน เวทิตพฺพํ—",
"an9.6:7.9":	"เสวิตพฺพมฺปิ อเสวิตพฺพมฺปี’ติ, ",
"an9.6:7.10":	"อิติ ยํ ตํ วุตฺตํ, อิทเมตํ ปฏิจฺจ วุตฺตํฯ ",
"an9.6:8.1":	"‘ปิณฺฑปาโตปิ, อาวุโส, ทุวิเธน เวทิตพฺโพ—",
"an9.6:8.2":	"เสวิตพฺโพปิ อเสวิตพฺโพปี’ติ, ",
"an9.6:8.3":	"อิติ โข ปเนตํ วุตฺตํฯ กิญฺเจตํ ปฏิจฺจ วุตฺตํ? ",
"an9.6:8.4":	"ตตฺถ ยํ ชญฺญา ปิณฺฑปาตํ",
"an9.6:8.5":	"‘อิมํ โข เม ปิณฺฑปาตํ เสวโต อกุสลา ธมฺมา อภิวฑฺฒนฺติ, กุสลา ธมฺมา ปริหายนฺตี’ติ, เอวรูโป ปิณฺฑปาโต น เสวิตพฺโพฯ ",
"an9.6:8.6":	"ตตฺถ ยํ ชญฺญา ปิณฺฑปาตํ",
"an9.6:8.7":	"‘อิมํ โข เม ปิณฺฑปาตํ เสวโต อกุสลา ธมฺมา ปริหายนฺติ, กุสลา ธมฺมา อภิวฑฺฒนฺตี’ติ, เอวรูโป ปิณฺฑปาโต เสวิตพฺโพฯ ",
"an9.6:8.8":	"‘ปิณฺฑปาโตปิ, อาวุโส, ทุวิเธน เวทิตพฺโพ—",
"an9.6:8.9":	"เสวิตพฺโพปิ อเสวิตพฺโพปี’ติ, ",
"an9.6:8.10":	"อิติ ยํ ตํ วุตฺตํ, อิทเมตํ ปฏิจฺจ วุตฺตํฯ ",
"an9.6:9.1":	"‘เสนาสนมฺปิ, อาวุโส, ทุวิเธน เวทิตพฺพํ—",
"an9.6:9.2":	"เสวิตพฺพมฺปิ อเสวิตพฺพมฺปี’ติ, ",
"an9.6:9.3":	"อิติ โข ปเนตํ วุตฺตํฯ กิญฺเจตํ ปฏิจฺจ วุตฺตํ? ",
"an9.6:9.4":	"ตตฺถ ยํ ชญฺญา เสนาสนํ",
"an9.6:9.5":	"‘อิทํ โข เม เสนาสนํ เสวโต อกุสลา ธมฺมา อภิวฑฺฒนฺติ, กุสลา ธมฺมา ปริหายนฺตี’ติ, เอวรูปํ เสนาสนํ น เสวิตพฺพํฯ ",
"an9.6:9.6":	"ตตฺถ ยํ ชญฺญา เสนาสนํ",
"an9.6:9.7":	"‘อิทํ โข เม เสนาสนํ เสวโต อกุสลา ธมฺมา ปริหายนฺติ, กุสลา ธมฺมา อภิวฑฺฒนฺตี’ติ, เอวรูปํ เสนาสนํ เสวิตพฺพํฯ ",
"an9.6:9.8":	"‘เสนาสนมฺปิ, อาวุโส, ทุวิเธน เวทิตพฺพํ—",
"an9.6:9.9":	"เสวิตพฺพมฺปิ อเสวิตพฺพมฺปี’ติ, ",
"an9.6:9.10":	"อิติ ยํ ตํ วุตฺตํ, อิทเมตํ ปฏิจฺจ วุตฺตํฯ ",
"an9.6:10.1":	"‘คามนิคโมปิ, อาวุโส, ทุวิเธน เวทิตพฺโพ—",
"an9.6:10.2":	"เสวิตพฺโพปิ อเสวิตพฺโพปี’ติ, ",
"an9.6:10.3":	"อิติ โข ปเนตํ วุตฺตํฯ กิญฺเจตํ ปฏิจฺจ วุตฺตํ? ",
"an9.6:10.4":	"ตตฺถ ยํ ชญฺญา คามนิคมํ",
"an9.6:10.5":	"‘อิมํ โข เม คามนิคมํ เสวโต อกุสลา ธมฺมา อภิวฑฺฒนฺติ, กุสลา ธมฺมา ปริหายนฺตี’ติ, เอวรูโป คามนิคโม น เสวิตพฺโพฯ ",
"an9.6:10.6":	"ตตฺถ ยํ ชญฺญา คามนิคมํ",
"an9.6:10.7":	"‘อิมํ โข เม คามนิคมํ เสวโต อกุสลา ธมฺมา ปริหายนฺติ, กุสลา ธมฺมา อภิวฑฺฒนฺตี’ติ, เอวรูโป คามนิคโม เสวิตพฺโพฯ ",
"an9.6:10.8":	"‘คามนิคโมปิ, อาวุโส, ทุวิเธน เวทิตพฺโพ—",
"an9.6:10.9":	"เสวิตพฺโพปิ อเสวิตพฺโพปี’ติ, ",
"an9.6:10.10":	"อิติ ยํ ตํ วุตฺตํ, อิทเมตํ ปฏิจฺจ วุตฺตํฯ ",
"an9.6:11.1":	"‘ชนปทปเทโสปิ, อาวุโส, ทุวิเธน เวทิตพฺโพ—",
"an9.6:11.2":	"เสวิตพฺโพปิ อเสวิตพฺโพปี’ติ, ",
"an9.6:11.3":	"อิติ โข ปเนตํ วุตฺตํฯ กิญฺเจตํ ปฏิจฺจ วุตฺตํ? ",
"an9.6:11.4":	"ตตฺถ ยํ ชญฺญา ชนปทปเทสํ",
"an9.6:11.5":	"‘อิมํ โข เม ชนปทปเทสํ เสวโต อกุสลา ธมฺมา อภิวฑฺฒนฺติ, กุสลา ธมฺมา ปริหายนฺตี’ติ, เอวรูโป ชนปทปเทโส น เสวิตพฺโพฯ ",
"an9.6:11.6":	"ตตฺถ ยํ ชญฺญา ชนปทปเทสํ",
"an9.6:11.7":	"‘อิมํ โข เม ชนปทปเทสํ เสวโต อกุสลา ธมฺมา ปริหายนฺติ, กุสลา ธมฺมา อภิวฑฺฒนฺตี’ติ, เอวรูโป ชนปทปเทโส เสวิตพฺโพฯ ",
"an9.6:11.8":	"‘ชนปทปเทโสปิ, อาวุโส, ทุวิเธน เวทิตพฺโพ—",
"an9.6:11.9":	"เสวิตพฺโพปิ อเสวิตพฺโพปี’ติ, ",
"an9.6:11.10":	"อิติ ยํ ตํ วุตฺตํ, อิทเมตํ ปฏิจฺจ วุตฺตนฺ”ติฯ ",
"an9.6:11.11":	"ฉฏฺฐํฯ "
}	
