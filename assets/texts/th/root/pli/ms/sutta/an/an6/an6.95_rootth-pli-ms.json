{	
"an6.95:0.1":	"องฺคุตฺตร นิกาย ๖ฯ๙๕ ",
"an6.95:0.2":	"๙ฯ สีติวคฺค ",
"an6.95:0.3":	"จตุตฺถอภพฺพฏฺฐานสุตฺต ",
"an6.95:1.1":	"“ฉยิมานิ, ภิกฺขเว, อภพฺพฏฺฐานานิฯ ",
"an6.95:1.2":	"กตมานิ ฉ? ",
"an6.95:1.3":	"อภพฺโพ ทิฏฺฐิสมฺปนฺโน ปุคฺคโล สยงฺกตํ สุขทุกฺขํ ปจฺจาคนฺตุํ, อภพฺโพ ทิฏฺฐิสมฺปนฺโน ปุคฺคโล ปรงฺกตํ สุขทุกฺขํ ปจฺจาคนฺตุํ, อภพฺโพ ทิฏฺฐิสมฺปนฺโน ปุคฺคโล สยงฺกตญฺจ ปรงฺกตญฺจ สุขทุกฺขํ ปจฺจาคนฺตุํ, อภพฺโพ ทิฏฺฐิสมฺปนฺโน ปุคฺคโล อสยงฺการํ อธิจฺจสมุปฺปนฺนํ สุขทุกฺขํ ปจฺจาคนฺตุํ, อภพฺโพ ทิฏฺฐิสมฺปนฺโน ปุคฺคโล อปรงฺการํ อธิจฺจสมุปฺปนฺนํ สุขทุกฺขํ ปจฺจาคนฺตุํ, อภพฺโพ ทิฏฺฐิสมฺปนฺโน ปุคฺคโล อสยงฺการญฺจ อปรงฺการญฺจ อธิจฺจสมุปฺปนฺนํ สุขทุกฺขํ ปจฺจาคนฺตุํฯ ",
"an6.95:1.4":	"ตํ กิสฺส เหตุ? ",
"an6.95:1.5":	"ตถา หิสฺส, ภิกฺขเว, ทิฏฺฐิสมฺปนฺนสฺส ปุคฺคลสฺส เหตุ จ สุทิฏฺโฐ เหตุสมุปฺปนฺนา จ ธมฺมาฯ ",
"an6.95:1.6":	"อิมานิ โข, ภิกฺขเว, ฉ อภพฺพฏฺฐานานี”ติฯ ",
"an6.95:1.7":	"เอกาทสมํฯ ",
"an6.95:1.8":	"สีติวคฺโค นวโมฯ ",
"an6.95:2.0":	"ตสฺสุทฺทานํ ",
"an6.95:2.1":	"สีติภาวํ อาวรณํ, ",
"an6.95:2.2":	"โวโรปิตา สุสฺสูสติ; ",
"an6.95:2.3":	"อปฺปหาย ปหีนาภพฺโพ, ",
"an6.95:2.4":	"ตฏฺฐานา จตุโรปิ จาติฯ "
}	
