{	
"an8.14:0.1":	"องฺคุตฺตร นิกาย ๘ฯ๑๔ ",
"an8.14:0.2":	"๒ฯ มหาวคฺค ",
"an8.14:0.3":	"อสฺสขฬุงฺกสุตฺต ",
"an8.14:1.1":	"“อฏฺฐ จ, ภิกฺขเว, อสฺสขฬุงฺเก เทเสสฺสามิ อฏฺฐ จ อสฺสโทเส, อฏฺฐ จ ปุริสขฬุงฺเก อฏฺฐ จ ปุริสโทเสฯ ",
"an8.14:1.2":	"ตํ สุณาถ, สาธุกํ มนสิ กโรถ, ภาสิสฺสามี”ติฯ ",
"an8.14:1.3":	"“เอวํ, ภนฺเต”ติ โข เต ภิกฺขู ภควโต ปจฺจโสฺสสุํฯ ",
"an8.14:1.4":	"ภควา เอตทโวจ",
"an8.14:2.1":	"“กตเม จ, ภิกฺขเว, อฏฺฐ อสฺสขฬุงฺกา อฏฺฐ จ อสฺสโทสา? ",
"an8.14:2.2":	"อิธ, ภิกฺขเว, เอกจฺโจ อสฺสขฬุงฺโก ‘เปหี’ติ วุตฺโต, วิทฺโธ สมาโน โจทิโต สารถินา ปจฺฉโต ปฏิกฺกมติ, ปิฏฺฐิโต รถํ ปวตฺเตติฯ ",
"an8.14:2.3":	"เอวรูโปปิ, ภิกฺขเว, อิเธกจฺโจ อสฺสขฬุงฺโก โหติฯ ",
"an8.14:2.4":	"อยํ, ภิกฺขเว, ปฐโม อสฺสโทโสฯ ",
"an8.14:3.1":	"ปุน จปรํ, ภิกฺขเว, อิเธกจฺโจ อสฺสขฬุงฺโก ‘เปหี’ติ วุตฺโต, วิทฺโธ สมาโน โจทิโต สารถินา ปจฺฉา ลงฺฆติ, กุพฺพรํ หนติ, ติทณฺฑํ ภญฺชติฯ ",
"an8.14:3.2":	"เอวรูโปปิ, ภิกฺขเว, อิเธกจฺโจ อสฺสขฬุงฺโก โหติฯ ",
"an8.14:3.3":	"อยํ, ภิกฺขเว, ทุติโย อสฺสโทโสฯ ",
"an8.14:4.1":	"ปุน จปรํ, ภิกฺขเว, อิเธกจฺโจ อสฺสขฬุงฺโก ‘เปหี’ติ วุตฺโต, วิทฺโธ สมาโน โจทิโต สารถินา รถีสาย สตฺถึ อุสฺสชฺชิตฺวา รถีสํเยว อชฺโฌมทฺทติฯ ",
"an8.14:4.2":	"เอวรูโปปิ, ภิกฺขเว, อิเธกจฺโจ อสฺสขฬุงฺโก โหติฯ ",
"an8.14:4.3":	"อยํ, ภิกฺขเว, ตติโย อสฺสโทโสฯ ",
"an8.14:5.1":	"ปุน จปรํ, ภิกฺขเว, อิเธกจฺโจ อสฺสขฬุงฺโก ‘เปหี’ติ วุตฺโต, วิทฺโธ สมาโน โจทิโต สารถินา อุมฺมคฺคํ คณฺหติ, อุพฺพฏุมํ รถํ กโรติฯ ",
"an8.14:5.2":	"เอวรูโปปิ, ภิกฺขเว, อิเธกจฺโจ อสฺสขฬุงฺโก โหติฯ ",
"an8.14:5.3":	"อยํ, ภิกฺขเว, จตุตฺโถ อสฺสโทโสฯ ",
"an8.14:6.1":	"ปุน จปรํ, ภิกฺขเว, อิเธกจฺโจ อสฺสขฬุงฺโก ‘เปหี’ติ วุตฺโต, วิทฺโธ สมาโน โจทิโต สารถินา ลงฺฆติ ปุริมกายํ ปคฺคณฺหติ ปุริเม ปาเทฯ ",
"an8.14:6.2":	"เอวรูโปปิ, ภิกฺขเว, อิเธกจฺโจ อสฺสขฬุงฺโก โหติฯ ",
"an8.14:6.3":	"อยํ, ภิกฺขเว, ปญฺจโม อสฺสโทโสฯ ",
"an8.14:7.1":	"ปุน จปรํ, ภิกฺขเว, อิเธกจฺโจ อสฺสขฬุงฺโก ‘เปหี’ติ วุตฺโต, วิทฺโธ สมาโน โจทิโต สารถินา อนาทิยิตฺวา สารถึ อนาทิยิตฺวา ปโตทลฏฺฐึ ทนฺเตหิ มุขาธานํ วิธํสิตฺวา เยน กามํ ปกฺกมติฯ ",
"an8.14:7.2":	"เอวรูโปปิ, ภิกฺขเว, อิเธกจฺโจ อสฺสขฬุงฺโก โหติฯ ",
"an8.14:7.3":	"อยํ, ภิกฺขเว, ฉฏฺโฐ อสฺสโทโสฯ ",
"an8.14:8.1":	"ปุน จปรํ, ภิกฺขเว, อิเธกจฺโจ อสฺสขฬุงฺโก ‘เปหี’ติ วุตฺโต, วิทฺโธ สมาโน โจทิโต สารถินา เนว อภิกฺกมติ โน ปฏิกฺกมติ ตตฺเถว ขีลฏฺฐายี ฐิโต โหติฯ ",
"an8.14:8.2":	"เอวรูโปปิ, ภิกฺขเว, อิเธกจฺโจ อสฺสขฬุงฺโก โหติฯ ",
"an8.14:8.3":	"อยํ, ภิกฺขเว, สตฺตโม อสฺสโทโสฯ ",
"an8.14:9.1":	"ปุน จปรํ, ภิกฺขเว, อิเธกจฺโจ อสฺสขฬุงฺโก ‘เปหี’ติ วุตฺโต, วิทฺโธ สมาโน โจทิโต สารถินา ปุริเม จ ปาเท สํหริตฺวา ปจฺฉิเม จ ปาเท สํหริตฺวา ตตฺเถว จตฺตาโร ปาเท อภินิสีทติฯ ",
"an8.14:9.2":	"เอวรูโปปิ, ภิกฺขเว, อิเธกจฺโจ อสฺสขฬุงฺโก โหติฯ ",
"an8.14:9.3":	"อยํ, ภิกฺขเว, อฏฺฐโม อสฺสโทโสฯ ",
"an8.14:9.4":	"อิเม โข, ภิกฺขเว, อฏฺฐ อสฺสขฬุงฺกา อฏฺฐ จ อสฺสโทสาฯ ",
"an8.14:10.1":	"กตเม จ, ภิกฺขเว, อฏฺฐ ปุริสขฬุงฺกา อฏฺฐ จ ปุริสโทสา? ",
"an8.14:10.2":	"อิธ, ภิกฺขเว, ภิกฺขู ภิกฺขุํ อาปตฺติยา โจเทนฺติฯ ",
"an8.14:10.3":	"โส ภิกฺขุ ภิกฺขูหิ อาปตฺติยา โจทิยมาโน ‘น สรามี’ติ อสติยา นิพฺเพเฐติฯ ",
"an8.14:10.4":	"เสยฺยถาปิ โส, ภิกฺขเว, อสฺสขฬุงฺโก ‘เปหี’ติ วุตฺโต, วิทฺโธ สมาโน โจทิโต สารถินา ปจฺฉโต ปฏิกฺกมติ, ปิฏฺฐิโต รถํ วตฺเตติ; ",
"an8.14:10.5":	"ตถูปมาหํ, ภิกฺขเว, อิมํ ปุคฺคลํ วทามิฯ ",
"an8.14:10.6":	"เอวรูโปปิ, ภิกฺขเว, อิเธกจฺโจ ปุริสขฬุงฺโก โหติฯ ",
"an8.14:10.7":	"อยํ, ภิกฺขเว, ปฐโม ปุริสโทโสฯ ",
"an8.14:11.1":	"ปุน จปรํ, ภิกฺขเว, ภิกฺขู ภิกฺขุํ อาปตฺติยา โจเทนฺติฯ ",
"an8.14:11.2":	"โส ภิกฺขุ ภิกฺขูหิ อาปตฺติยา โจทิยมาโน โจทกํเยว ปฏิปฺผรติ",
"an8.14:11.3":	"‘กึ นุ โข ตุยฺหํ พาลสฺส อพฺยตฺตสฺส ภณิเตนฯ ",
"an8.14:11.4":	"ตฺวมฺปิ นาม ภณิตพฺพํ มญฺญสี’ติฯ ",
"an8.14:11.5":	"เสยฺยถาปิ โส, ภิกฺขเว, อสฺสขฬุงฺโก ‘เปหี’ติ วุตฺโต, วิทฺโธ สมาโน โจทิโต สารถินา ปจฺฉา ลงฺฆติ, กุพฺพรํ หนติ, ติทณฺฑํ ภญฺชติ; ",
"an8.14:11.6":	"ตถูปมาหํ, ภิกฺขเว, อิมํ ปุคฺคลํ วทามิฯ ",
"an8.14:11.7":	"เอวรูโปปิ, ภิกฺขเว, อิเธกจฺโจ ปุริสขฬุงฺโก โหติฯ ",
"an8.14:11.8":	"อยํ, ภิกฺขเว, ทุติโย ปุริสโทโสฯ ",
"an8.14:12.1":	"ปุน จปรํ, ภิกฺขเว, ภิกฺขู ภิกฺขุํ อาปตฺติยา โจเทนฺติฯ ",
"an8.14:12.2":	"โส ภิกฺขุ ภิกฺขูหิ อาปตฺติยา โจทิยมาโน โจทกเสฺสว ปจฺจาโรเปติ",
"an8.14:12.3":	"‘ตฺวํ โขสิ อิตฺถนฺนามํ อาปตฺตึ อาปนฺโน, ตฺวํ ตาว ปฐมํ ปฏิกโรหี’ติฯ ",
"an8.14:12.4":	"เสยฺยถาปิ โส, ภิกฺขเว, อสฺสขฬุงฺโก ‘เปหี’ติ วุตฺโต, วิทฺโธ สมาโน โจทิโต สารถินา รถีสาย สตฺถึ อุสฺสชฺชิตฺวา รถีสํเยว อชฺโฌมทฺทติ; ",
"an8.14:12.5":	"ตถูปมาหํ, ภิกฺขเว, อิมํ ปุคฺคลํ วทามิฯ ",
"an8.14:12.6":	"เอวรูโปปิ, ภิกฺขเว, อิเธกจฺโจ ปุริสขฬุงฺโก โหติฯ ",
"an8.14:12.7":	"อยํ, ภิกฺขเว, ตติโย ปุริสโทโสฯ ",
"an8.14:13.1":	"ปุน จปรํ, ภิกฺขเว, ภิกฺขู ภิกฺขุํ อาปตฺติยา โจเทนฺติฯ ",
"an8.14:13.2":	"โส ภิกฺขุ ภิกฺขูหิ อาปตฺติยา โจทิยมาโน อญฺเญนาญฺญํ ปฏิจรติ, พหิทฺธา กถํ อปนาเมติ, โกปญฺจ โทสญฺจ อปฺปจฺจยญฺจ ปาตุกโรติฯ ",
"an8.14:13.3":	"เสยฺยถาปิ โส, ภิกฺขเว, อสฺสขฬุงฺโก ‘เปหี’ติ วุตฺโต, วิทฺโธ สมาโน โจทิโต สารถินา อุมฺมคฺคํ คณฺหติ, อุพฺพฏุมํ รถํ กโรติ; ",
"an8.14:13.4":	"ตถูปมาหํ, ภิกฺขเว, อิมํ ปุคฺคลํ วทามิฯ ",
"an8.14:13.5":	"เอวรูโปปิ, ภิกฺขเว, อิเธกจฺโจ ปุริสขฬุงฺโก โหติฯ ",
"an8.14:13.6":	"อยํ, ภิกฺขเว, จตุตฺโถ ปุริสโทโสฯ ",
"an8.14:14.1":	"ปุน จปรํ, ภิกฺขเว, ภิกฺขู ภิกฺขุํ อาปตฺติยา โจเทนฺติฯ ",
"an8.14:14.2":	"โส ภิกฺขุ ภิกฺขูหิ อาปตฺติยา โจทิยมาโน สงฺฆมชฺเฌ พาหุวิกฺเขปํ กโรติฯ ",
"an8.14:14.3":	"เสยฺยถาปิ โส, ภิกฺขเว, อสฺสขฬุงฺโก ‘เปหี’ติ วุตฺโต, วิทฺโธ สมาโน โจทิโต สารถินา ลงฺฆติ, ปุริมกายํ ปคฺคณฺหติ ปุริเม ปาเท; ",
"an8.14:14.4":	"ตถูปมาหํ, ภิกฺขเว, อิมํ ปุคฺคลํ วทามิฯ ",
"an8.14:14.5":	"เอวรูโปปิ, ภิกฺขเว, อิเธกจฺโจ ปุริสขฬุงฺโก โหติฯ ",
"an8.14:14.6":	"อยํ, ภิกฺขเว, ปญฺจโม ปุริสโทโสฯ ",
"an8.14:15.1":	"ปุน จปรํ, ภิกฺขเว, ภิกฺขู ภิกฺขุํ อาปตฺติยา โจเทนฺติฯ ",
"an8.14:15.2":	"โส ภิกฺขุ ภิกฺขูหิ อาปตฺติยา โจทิยมาโน อนาทิยิตฺวา สงฺฆํ อนาทิยิตฺวา โจทกํ สาปตฺติโกว เยน กามํ ปกฺกมติฯ ",
"an8.14:15.3":	"เสยฺยถาปิ โส, ภิกฺขเว, อสฺสขฬุงฺโก ‘เปหี’ติ วุตฺโต, วิทฺโธ สมาโน โจทิโต สารถินา อนาทิยิตฺวา สารถึ อนาทิยิตฺวา ปโตทลฏฺฐึ ทนฺเตหิ มุขาธานํ วิธํสิตฺวา เยน กามํ ปกฺกมติ; ",
"an8.14:15.4":	"ตถูปมาหํ, ภิกฺขเว, อิมํ ปุคฺคลํ วทามิฯ ",
"an8.14:15.5":	"เอวรูโปปิ, ภิกฺขเว, อิเธกจฺโจ ปุริสขฬุงฺโก โหติฯ ",
"an8.14:15.6":	"อยํ, ภิกฺขเว, ฉฏฺโฐ ปุริสโทโสฯ ",
"an8.14:16.1":	"ปุน จปรํ, ภิกฺขเว, ภิกฺขู ภิกฺขุํ อาปตฺติยา โจเทนฺติฯ ",
"an8.14:16.2":	"โส ภิกฺขุ ภิกฺขูหิ อาปตฺติยา โจทิยมาโน ‘เนวาหํ อาปนฺโนมฺหิ, น ปนาหํ อาปนฺโนมฺหี’ติ โส ตุณฺหีภาเวน สงฺฆํ วิเหเฐติฯ ",
"an8.14:16.3":	"เสยฺยถาปิ โส, ภิกฺขเว, อสฺสขฬุงฺโก ‘เปหี’ติ วุตฺโต, วิทฺโธ สมาโน โจทิโต สารถินา เนว อภิกฺกมติ โน ปฏิกฺกมติ ตตฺเถว ขีลฏฺฐายี ฐิโต โหติ; ",
"an8.14:16.4":	"ตถูปมาหํ, ภิกฺขเว, อิมํ ปุคฺคลํ วทามิฯ ",
"an8.14:16.5":	"เอวรูโปปิ, ภิกฺขเว, อิเธกจฺโจ ปุริสขฬุงฺโก โหติฯ ",
"an8.14:16.6":	"อยํ, ภิกฺขเว, สตฺตโม ปุริสโทโสฯ ",
"an8.14:17.1":	"ปุน จปรํ, ภิกฺขเว, ภิกฺขู ภิกฺขุํ อาปตฺติยา โจเทนฺติฯ ",
"an8.14:17.2":	"โส ภิกฺขุ ภิกฺขูหิ อาปตฺติยา โจทิยมาโน เอวมาห",
"an8.14:17.3":	"‘กึ นุ โข ตุเมฺห อายสฺมนฺโต อติพาฬฺหํ มยิ พฺยาวฏา ยาว อิทานาหํ สิกฺขํ ปจฺจกฺขาย หีนายาวตฺติสฺสามี’ติฯ ",
"an8.14:17.4":	"โส สิกฺขํ ปจฺจกฺขาย หีนายาวตฺติตฺวา เอวมาห",
"an8.14:17.5":	"‘อิทานิ โข ตุเมฺห อายสฺมนฺโต อตฺตมนา โหถา’ติ? ",
"an8.14:17.6":	"เสยฺยถาปิ โส, ภิกฺขเว, อสฺสขฬุงฺโก ‘เปหี’ติ วุตฺโต, วิทฺโธ สมาโน โจทิโต สารถินา ปุริเม จ ปาเท สํหริตฺวา ปจฺฉิเม จ ปาเท สํหริตฺวา ตตฺเถว จตฺตาโร ปาเท อภินิสีทติ; ",
"an8.14:17.7":	"ตถูปมาหํ, ภิกฺขเว, อิมํ ปุคฺคลํ วทามิฯ ",
"an8.14:17.8":	"เอวรูโปปิ, ภิกฺขเว, อิเธกจฺโจ ปุริสขฬุงฺโก โหติฯ ",
"an8.14:17.9":	"อยํ, ภิกฺขเว, อฏฺฐโม ปุริสโทโสฯ ",
"an8.14:17.10":	"อิเม โข, ภิกฺขเว, อฏฺฐ ปุริสขฬุงฺกา อฏฺฐ จ ปุริสโทสา”ติฯ ",
"an8.14:17.11":	"จตุตฺถํฯ "
}	
