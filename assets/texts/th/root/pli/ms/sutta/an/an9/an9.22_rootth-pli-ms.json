{	
"an9.22:0.1":	"องฺคุตฺตร นิกาย ๙ฯ๒๒ ",
"an9.22:0.2":	"๓ฯ สตฺตาวาสวคฺค ",
"an9.22:0.3":	"อสฺสขฬุงฺกสุตฺต ",
"an9.22:1.1":	"“ตโย จ, ภิกฺขเว, อสฺสขฬุงฺเก เทเสสฺสามิ ตโย จ ปุริสขฬุงฺเก ตโย จ อสฺสปรเสฺส ตโย จ ปุริสปรเสฺส ตโย จ ภทฺเท อสฺสาชานีเย ตโย จ ภทฺเท ปุริสาชานีเยฯ ",
"an9.22:1.2":	"ตํ สุณาถฯ (…) ",
"an9.22:2.1":	"กตเม จ, ภิกฺขเว, ตโย อสฺสขฬุงฺกา? ",
"an9.22:2.2":	"อิธ, ภิกฺขเว, เอกจฺโจ อสฺสขฬุงฺโก ชวสมฺปนฺโน โหติ, น วณฺณสมฺปนฺโน, น อาโรหปริณาหสมฺปนฺโนฯ ",
"an9.22:2.3":	"อิธ ปน, ภิกฺขเว, เอกจฺโจ อสฺสขฬุงฺโก ชวสมฺปนฺโน จ โหติ วณฺณสมฺปนฺโน จ, น อาโรหปริณาหสมฺปนฺโนฯ ",
"an9.22:2.4":	"อิธ ปน, ภิกฺขเว, เอกจฺโจ อสฺสขฬุงฺโก ชวสมฺปนฺโน จ โหติ วณฺณสมฺปนฺโน จ อาโรหปริณาหสมฺปนฺโน จฯ ",
"an9.22:2.5":	"อิเม โข, ภิกฺขเว, ตโย อสฺสขฬุงฺกาฯ ",
"an9.22:3.1":	"กตเม จ, ภิกฺขเว, ตโย ปุริสขฬุงฺกา? ",
"an9.22:3.2":	"อิธ, ภิกฺขเว, เอกจฺโจ ปุริสขฬุงฺโก ชวสมฺปนฺโน โหติ, น วณฺณสมฺปนฺโน, น อาโรหปริณาหสมฺปนฺโนฯ ",
"an9.22:3.3":	"อิธ ปน, ภิกฺขเว, เอกจฺโจ ปุริสขฬุงฺโก ชวสมฺปนฺโน จ โหติ วณฺณสมฺปนฺโน จ, น อาโรหปริณาหสมฺปนฺโนฯ ",
"an9.22:3.4":	"อิธ ปน, ภิกฺขเว, เอกจฺโจ ปุริสขฬุงฺโก ชวสมฺปนฺโน จ โหติ วณฺณสมฺปนฺโน จ อาโรหปริณาหสมฺปนฺโน จฯ ",
"an9.22:4.1":	"กถญฺจ, ภิกฺขเว, ปุริสขฬุงฺโก ชวสมฺปนฺโน โหติ, น วณฺณสมฺปนฺโน น อาโรหปริณาหสมฺปนฺโน? ",
"an9.22:4.2":	"อิธ, ภิกฺขเว, ภิกฺขุ ‘อิทํ ทุกฺขนฺ’ติ ยถาภูตํ ปชานาติ, ‘อยํ ทุกฺขสมุทโย’ติ ยถาภูตํ ปชานาติ, ‘อยํ ทุกฺขนิโรโธ’ติ ยถาภูตํ ปชานาติ, ‘อยํ ทุกฺขนิโรธคามินี ปฏิปทา’ติ ยถาภูตํ ปชานาติฯ ",
"an9.22:4.3":	"อิทมสฺส ชวสฺมึ วทามิฯ ",
"an9.22:4.4":	"อภิธมฺเม โข ปน อภิวินเย ปญฺหํ ปุฏฺโฐ สํสาเทติ, โน วิสฺสชฺเชติฯ ",
"an9.22:4.5":	"อิทมสฺส น วณฺณสฺมึ วทามิฯ ",
"an9.22:4.6":	"น โข ปน ลาภี โหติ จีวรปิณฺฑปาตเสนาสนคิลานปจฺจยเภสชฺชปริกฺขารานํฯ ",
"an9.22:4.7":	"อิทมสฺส น อาโรหปริณาหสฺมึ วทามิฯ ",
"an9.22:4.8":	"เอวํ โข, ภิกฺขเว, ปุริสขฬุงฺโก ชวสมฺปนฺโน โหติ, น วณฺณสมฺปนฺโน น อาโรหปริณาหสมฺปนฺโนฯ ",
"an9.22:5.1":	"กถญฺจ, ภิกฺขเว, ปุริสขฬุงฺโก ชวสมฺปนฺโน จ โหติ วณฺณสมฺปนฺโน จ, น อาโรหปริณาหสมฺปนฺโน? ",
"an9.22:5.2":	"อิธ, ภิกฺขเว, ภิกฺขุ ‘อิทํ ทุกฺขนฺ’ติ ยถาภูตํ ปชานาติ …เป… ‘อยํ ทุกฺขนิโรธคามินี ปฏิปทา’ติ ยถาภูตํ ปชานาติฯ ",
"an9.22:5.3":	"อิทมสฺส ชวสฺมึ วทามิฯ ",
"an9.22:5.4":	"อภิธมฺเม โข ปน อภิวินเย ปญฺหํ ปุฏฺโฐ วิสฺสชฺเชติ, โน สํสาเทติฯ ",
"an9.22:5.5":	"อิทมสฺส วณฺณสฺมึ วทามิฯ ",
"an9.22:5.6":	"น โข ปน ลาภี โหติ จีวรปิณฺฑปาตเสนาสนคิลานปจฺจยเภสชฺชปริกฺขารานํฯ ",
"an9.22:5.7":	"อิทมสฺส น อาโรหปริณาหสฺมึ วทามิฯ ",
"an9.22:5.8":	"เอวํ โข, ภิกฺขเว, ปุริสขฬุงฺโก ชวสมฺปนฺโน จ โหติ วณฺณสมฺปนฺโน จ, น อาโรหปริณาหสมฺปนฺโนฯ ",
"an9.22:6.1":	"กถญฺจ, ภิกฺขเว, ปุริสขฬุงฺโก ชวสมฺปนฺโน จ โหติ วณฺณสมฺปนฺโน จ อาโรหปริณาหสมฺปนฺโน จ? ",
"an9.22:6.2":	"อิธ, ภิกฺขเว, ภิกฺขุ ‘อิทํ ทุกฺขนฺ’ติ ยถาภูตํ ปชานาติ …เป… ‘อยํ ทุกฺขนิโรธคามินี ปฏิปทา’ติ ยถาภูตํ ปชานาติฯ ",
"an9.22:6.3":	"อิทมสฺส ชวสฺมึ วทามิฯ ",
"an9.22:6.4":	"อภิธมฺเม โข ปน อภิวินเย ปญฺหํ ปุฏฺโฐ วิสฺสชฺเชติ, โน สํสาเทติฯ ",
"an9.22:6.5":	"อิทมสฺส วณฺณสฺมึ วทามิฯ ",
"an9.22:6.6":	"ลาภี โข ปน โหติ จีวรปิณฺฑปาตเสนาสนคิลานปจฺจยเภสชฺชปริกฺขารานํฯ ",
"an9.22:6.7":	"อิทมสฺส อาโรหปริณาหสฺมึ วทามิฯ ",
"an9.22:6.8":	"เอวํ โข, ภิกฺขเว, ปุริสขฬุงฺโก ชวสมฺปนฺโน จ โหติ วณฺณสมฺปนฺโน จ อาโรหปริณาหสมฺปนฺโน จฯ ",
"an9.22:6.9":	"อิเม โข, ภิกฺขเว, ตโย ปุริสขฬุงฺกาฯ ",
"an9.22:7.1":	"กตเม จ, ภิกฺขเว, ตโย อสฺสปรสฺสา? ",
"an9.22:7.2":	"อิธ, ภิกฺขเว, เอกจฺโจ อสฺสปรโสฺส …เป… ",
"an9.22:7.3":	"ชวสมฺปนฺโน จ โหติ วณฺณสมฺปนฺโน จ อาโรหปริณาหสมฺปนฺโน จฯ ",
"an9.22:7.4":	"อิเม โข, ภิกฺขเว, ตโย อสฺสปรสฺสาฯ ",
"an9.22:8.1":	"กตเม จ, ภิกฺขเว, ตโย ปุริสปรสฺสา? ",
"an9.22:8.2":	"อิธ, ภิกฺขเว, เอกจฺโจ ปุริสปรโสฺส …เป… ",
"an9.22:8.3":	"ชวสมฺปนฺโน จ โหติ วณฺณสมฺปนฺโน จ อาโรหปริณาหสมฺปนฺโน จฯ ",
"an9.22:9.1":	"กถญฺจ, ภิกฺขเว, ปุริสปรโสฺส …เป… ",
"an9.22:9.2":	"ชวสมฺปนฺโน จ โหติ วณฺณสมฺปนฺโน จ อาโรหปริณาหสมฺปนฺโน จ? ",
"an9.22:9.3":	"อิธ, ภิกฺขเว, ภิกฺขุ ปญฺจนฺนํ โอรมฺภาคิยานํ สํโยชนานํ ปริกฺขยา โอปปาติโก โหติ, ตตฺถ ปรินิพฺพายี อนาวตฺติธมฺโม ตสฺมา โลกาฯ ",
"an9.22:9.4":	"อิทมสฺส ชวสฺมึ วทามิฯ ",
"an9.22:9.5":	"อภิธมฺเม โข ปน อภิวินเย ปญฺหํ ปุฏฺโฐ วิสฺสชฺเชติ, โน สํสาเทติฯ ",
"an9.22:9.6":	"อิทมสฺส วณฺณสฺมึ วทามิฯ ",
"an9.22:9.7":	"ลาภี โข ปน โหติ จีวรปิณฺฑปาตเสนาสนคิลานปจฺจยเภสชฺชปริกฺขารานํฯ ",
"an9.22:9.8":	"อิทมสฺส อาโรหปริณาหสฺมึ วทามิฯ ",
"an9.22:9.9":	"เอวํ โข, ภิกฺขเว, ปุริสปรโสฺส ชวสมฺปนฺโน จ โหติ วณฺณสมฺปนฺโน จ อาโรหปริณาหสมฺปนฺโน จฯ ",
"an9.22:9.10":	"อิเม โข, ภิกฺขเว, ตโย ปุริสปรสฺสาฯ ",
"an9.22:10.1":	"กตเม จ, ภิกฺขเว, ตโย ภทฺทา อสฺสาชานียา? ",
"an9.22:10.2":	"อิธ, ภิกฺขเว, เอกจฺโจ ภทฺโท อสฺสาชานีโย …เป… ",
"an9.22:10.3":	"ชวสมฺปนฺโน จ โหติ วณฺณสมฺปนฺโน จ อาโรหปริณาหสมฺปนฺโน จฯ ",
"an9.22:10.4":	"อิเม โข, ภิกฺขเว, ตโย ภทฺทา อสฺสาชานียาฯ ",
"an9.22:11.1":	"กตเม จ, ภิกฺขเว, ตโย ภทฺทา ปุริสาชานียา? ",
"an9.22:11.2":	"อิธ, ภิกฺขเว, เอกจฺโจ ภทฺโท ปุริสาชานีโย …เป… ",
"an9.22:11.3":	"ชวสมฺปนฺโน จ โหติ วณฺณสมฺปนฺโน จ อาโรหปริณาหสมฺปนฺโน จฯ ",
"an9.22:12.1":	"กถญฺจ, ภิกฺขเว, ภทฺโท ปุริสาชานีโย …เป… ",
"an9.22:12.2":	"ชวสมฺปนฺโน จ โหติ วณฺณสมฺปนฺโน จ อาโรหปริณาหสมฺปนฺโน จ? ",
"an9.22:12.3":	"อิธ, ภิกฺขเว, ภิกฺขุ อาสวานํ ขยา อนาสวํ เจโตวิมุตฺตึ ปญฺญาวิมุตฺตึ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหรติฯ ",
"an9.22:12.4":	"อิทมสฺส ชวสฺมึ วทามิฯ ",
"an9.22:12.5":	"อภิธมฺเม โข ปน อภิวินเย ปญฺหํ ปุฏฺโฐ วิสฺสชฺเชติ, โน สํสาเทติฯ ",
"an9.22:12.6":	"อิทมสฺส วณฺณสฺมึ วทามิฯ ",
"an9.22:12.7":	"ลาภี โข ปน โหติ จีวรปิณฺฑปาตเสนาสนคิลานปจฺจยเภสชฺชปริกฺขารานํฯ ",
"an9.22:12.8":	"อิทมสฺส อาโรหปริณาหสฺมึ วทามิฯ ",
"an9.22:12.9":	"เอวํ โข, ภิกฺขเว, ภทฺโท ปุริสาชานีโย ชวสมฺปนฺโน จ โหติ วณฺณสมฺปนฺโน จ อาโรหปริณาหสมฺปนฺโน จฯ ",
"an9.22:12.10":	"อิเม โข, ภิกฺขเว, ตโย ภทฺทา ปุริสาชานียา”ติฯ ",
"an9.22:12.11":	"ทุติยํฯ "
}	
