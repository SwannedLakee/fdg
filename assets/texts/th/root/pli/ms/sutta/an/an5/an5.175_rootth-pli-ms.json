{	
"an5.175:0.1":	"องฺคุตฺตร นิกาย ๕ฯ๑๗๕ ",
"an5.175:0.2":	"๑๘ฯ อุปาสกวคฺค ",
"an5.175:0.3":	"จณฺฑาลสุตฺต ",
"an5.175:1.1":	"“ปญฺจหิ, ภิกฺขเว, ธมฺเมหิ สมนฺนาคโต อุปาสโก อุปาสกจณฺฑาโล จ โหติ อุปาสกมลญฺจ อุปาสกปติกุฏฺโฐ จฯ ",
"an5.175:1.2":	"กตเมหิ ปญฺจหิ? ",
"an5.175:1.3":	"อสฺสทฺโธ โหติ; ",
"an5.175:1.4":	"ทุสฺสีโล โหติ; ",
"an5.175:1.5":	"โกตูหลมงฺคลิโก โหติ, มงฺคลํ ปจฺเจติ โน กมฺมํ; ",
"an5.175:1.6":	"อิโต จ พหิทฺธา ทกฺขิเณยฺยํ คเวสติ; ",
"an5.175:1.7":	"ตตฺถ จ ปุพฺพการํ กโรติฯ ",
"an5.175:1.8":	"อิเมหิ โข, ภิกฺขเว, ปญฺจหิ ธมฺเมหิ สมนฺนาคโต อุปาสโก อุปาสกจณฺฑาโล จ โหติ อุปาสกมลญฺจ อุปาสกปติกุฏฺโฐ จฯ ",
"an5.175:2.1":	"ปญฺจหิ, ภิกฺขเว, ธมฺเมหิ สมนฺนาคโต อุปาสโก อุปาสกรตนญฺจ โหติ อุปาสกปทุมญฺจ อุปาสกปุณฺฑรีกญฺจฯ ",
"an5.175:2.2":	"กตเมหิ ปญฺจหิ? ",
"an5.175:2.3":	"สทฺโธ โหติ; ",
"an5.175:2.4":	"สีลวา โหติ; ",
"an5.175:2.5":	"อโกตูหลมงฺคลิโก โหติ, กมฺมํ ปจฺเจติ โน มงฺคลํ; ",
"an5.175:2.6":	"น อิโต พหิทฺธา ทกฺขิเณยฺยํ คเวสติ; ",
"an5.175:2.7":	"อิธ จ ปุพฺพการํ กโรติฯ ",
"an5.175:2.8":	"อิเมหิ โข, ภิกฺขเว, ปญฺจหิ ธมฺเมหิ สมนฺนาคโต อุปาสโก อุปาสกรตนญฺจ โหติ อุปาสกปทุมญฺจ อุปาสกปุณฺฑรีกญฺจา”ติฯ ",
"an5.175:2.9":	"ปญฺจมํฯ "
}	
