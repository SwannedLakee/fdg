{	
"an3.51:0.1":	"องฺคุตฺตร นิกาย ๓ฯ๕๑ ",
"an3.51:0.2":	"๖ฯ พฺราหฺมณวคฺค ",
"an3.51:0.3":	"ปฐมเทฺวพฺราหฺมณสุตฺต ",
"an3.51:1.1":	"อถ โข เทฺว พฺราหฺมณา ชิณฺณา วุทฺธา มหลฺลกา อทฺธคตา วโยอนุปฺปตฺตา วีสวสฺสสติกา ชาติยา เยน ภควา เตนุปสงฺกมึสุ; อุปสงฺกมิตฺวา ภควตา สทฺธึ สมฺโมทึสุฯ ",
"an3.51:1.2":	"สมฺโมทนียํ กถํ สารณียํ วีติสาเรตฺวา เอกมนฺตํ นิสีทึสุฯ เอกมนฺตํ นิสินฺนา โข เต พฺราหฺมณา ภควนฺตํ เอตทโวจุํ",
"an3.51:1.3":	"“มยมสฺสุ, โภ โคตม, พฺราหฺมณา ชิณฺณา วุทฺธา มหลฺลกา อทฺธคตา วโยอนุปฺปตฺตา วีสวสฺสสติกา ชาติยา; ",
"an3.51:1.4":	"เต จมฺหา อกตกลฺยาณา อกตกุสลา อกตภีรุตฺตาณาฯ ",
"an3.51:1.5":	"โอวทตุ โน ภวํ โคตโม, อนุสาสตุ โน ภวํ โคตโม ยํ อมฺหากํ อสฺส ทีฆรตฺตํ หิตาย สุขายา”ติฯ ",
"an3.51:2.1":	"“ตคฺฆ ตุเมฺห, พฺราหฺมณา, ชิณฺณา วุทฺธา มหลฺลกา อทฺธคตา วโยอนุปฺปตฺตา วีสวสฺสสติกา ชาติยา; ",
"an3.51:2.2":	"เต จตฺถ อกตกลฺยาณา อกตกุสลา อกตภีรุตฺตาณาฯ ",
"an3.51:2.3":	"อุปนียติ โข อยํ, พฺราหฺมณา, โลโก ชราย พฺยาธินา มรเณนฯ ",
"an3.51:2.4":	"เอวํ อุปนียมาเน โข, พฺราหฺมณา, โลเก ชราย พฺยาธินา มรเณน, โย อิธ กาเยน สํยโม วาจาย สํยโม มนสา สํยโม, ตํ ตสฺส เปตสฺส ตาณญฺจ เลณญฺจ ทีปญฺจ สรณญฺจ ปรายณญฺจาติฯ ",
"an3.51:3.1":	"อุปนียติ ชีวิตมปฺปมายุ, ",
"an3.51:3.2":	"ชรูปนีตสฺส น สนฺติ ตาณา; ",
"an3.51:3.3":	"เอตํ ภยํ มรเณ เปกฺขมาโน, ",
"an3.51:3.4":	"ปุญฺญานิ กยิราถ สุขาวหานิฯ ",
"an3.51:4.1":	"โยธ กาเยน สํยโม, ",
"an3.51:4.2":	"วาจาย อุท เจตสา; ",
"an3.51:4.3":	"ตํ ตสฺส เปตสฺส สุขาย โหติ, ",
"an3.51:4.4":	"ยํ ชีวมาโน ปกโรติ ปุญฺญนฺ”ติฯ ",
"an3.51:4.5":	"ปฐมํฯ "
}	
