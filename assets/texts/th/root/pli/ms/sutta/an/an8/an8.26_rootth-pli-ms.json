{	
"an8.26:0.1":	"องฺคุตฺตร นิกาย ๘ฯ๒๖ ",
"an8.26:0.2":	"๓ฯ คหปติวคฺค ",
"an8.26:0.3":	"ชีวกสุตฺต ",
"an8.26:1.1":	"เอกํ สมยํ ภควา ราชคเห วิหรติ ชีวกมฺพวเนฯ ",
"an8.26:1.2":	"อถ โข ชีวโก โกมารภจฺโจ เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺโน โข ชีวโก โกมารภจฺโจ ภควนฺตํ เอตทโวจ",
"an8.26:1.3":	"“กิตฺตาวตา นุ โข, ภนฺเต, อุปาสโก โหตี”ติ? ",
"an8.26:1.4":	"“ยโต โข, ชีวก, พุทฺธํ สรณํ คโต โหติ, ธมฺมํ สรณํ คโต โหติ, สงฺฆํ สรณํ คโต โหติ; ",
"an8.26:1.5":	"เอตฺตาวตา โข, ชีวก, อุปาสโก โหตี”ติฯ ",
"an8.26:2.1":	"“กิตฺตาวตา ปน, ภนฺเต, อุปาสโก สีลวา โหตี”ติ? ",
"an8.26:2.2":	"“ยโต โข, ชีวก, อุปาสโก ปาณาติปาตา ปฏิวิรโต โหติ …เป… สุราเมรยมชฺชปมาทฏฺฐานา ปฏิวิรโต โหติ; ",
"an8.26:2.3":	"เอตฺตาวตา โข, ชีวก, อุปาสโก สีลวา โหตี”ติฯ ",
"an8.26:3.1":	"“กิตฺตาวตา ปน, ภนฺเต, อุปาสโก อตฺตหิตาย ปฏิปนฺโน โหติ, โน ปรหิตายา”ติ? ",
"an8.26:3.2":	"“ยโต โข, ชีวก, อุปาสโก อตฺตนาว สทฺธาสมฺปนฺโน โหติ, โน ปรํ สทฺธาสมฺปทาย สมาทเปติ …เป… ",
"an8.26:3.3":	"อตฺตนาว อตฺถมญฺญาย ธมฺมมญฺญาย ธมฺมานุธมฺมปฺปฏิปนฺโน โหติ, โน ปรํ ธมฺมานุธมฺมปฺปฏิปตฺติยา สมาทเปติฯ ",
"an8.26:3.4":	"เอตฺตาวตา โข, ชีวก, อุปาสโก อตฺตหิตาย ปฏิปนฺโน โหติ, โน ปรหิตายา”ติฯ ",
"an8.26:4.1":	"“กิตฺตาวตา ปน, ภนฺเต, อุปาสโก อตฺตหิตาย จ ปฏิปนฺโน โหติ ปรหิตาย จา”ติ? ",
"an8.26:4.2":	"“ยโต โข, ชีวก, อุปาสโก อตฺตนา จ สทฺธาสมฺปนฺโน โหติ, ปรญฺจ สทฺธาสมฺปทาย สมาทเปติ; ",
"an8.26:4.3":	"อตฺตนา จ สีลสมฺปนฺโน โหติ, ปรญฺจ สีลสมฺปทาย สมาทเปติ; ",
"an8.26:4.4":	"อตฺตนา จ จาคสมฺปนฺโน โหติ, ปรญฺจ จาคสมฺปทาย สมาทเปติ; ",
"an8.26:4.5":	"อตฺตนา จ ภิกฺขูนํ ทสฺสนกาโม โหติ, ปรญฺจ ภิกฺขูนํ ทสฺสเน สมาทเปติ; ",
"an8.26:4.6":	"อตฺตนา จ สทฺธมฺมํ โสตุกาโม โหติ, ปรญฺจ สทฺธมฺมสฺสวเน สมาทเปติ; ",
"an8.26:4.7":	"อตฺตนา จ สุตานํ ธมฺมานํ ธารณชาติโก โหติ, ปรญฺจ ธมฺมธารณาย สมาทเปติ; ",
"an8.26:4.8":	"อตฺตนา จ สุตานํ ธมฺมานํ อตฺถูปปริกฺขิตา โหติ, ปรญฺจ อตฺถูปปริกฺขาย สมาทเปติ; ",
"an8.26:4.9":	"อตฺตนา จ อตฺถมญฺญาย ธมฺมมญฺญาย ธมฺมานุธมฺมปฺปฏิปนฺโน โหติ, ปรญฺจ ธมฺมานุธมฺมปฺปฏิปตฺติยา สมาทเปติฯ ",
"an8.26:4.10":	"เอตฺตาวตา โข, ชีวก, อุปาสโก อตฺตหิตาย จ ปฏิปนฺโน โหติ ปรหิตาย จา”ติฯ ",
"an8.26:4.11":	"ฉฏฺฐํฯ "
}	
