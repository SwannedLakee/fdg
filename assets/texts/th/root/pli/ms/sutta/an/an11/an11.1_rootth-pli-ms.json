{	
"an11.1:0.1":	"องฺคุตฺตร นิกาย ๑๑ฯ๑ ",
"an11.1:0.2":	"๑ฯ นิสฺสยวคฺค ",
"an11.1:0.3":	"กิมตฺถิยสุตฺต ",
"an11.1:1.1":	"เอวํ เม สุตํ—",
"an11.1:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"an11.1:1.3":	"อถ โข อายสฺมา อานนฺโท เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺโน โข อายสฺมา อานนฺโท ภควนฺตํ เอตทโวจ",
"an11.1:1.4":	"“กิมตฺถิยานิ, ภนฺเต, กุสลานิ สีลานิ กิมานิสํสานี”ติ? ",
"an11.1:1.5":	"“อวิปฺปฏิสารตฺถานิ โข, อานนฺท, กุสลานิ สีลานิ อวิปฺปฏิสารานิสํสานี”ติฯ ",
"an11.1:2.1":	"“อวิปฺปฏิสาโร ปน, ภนฺเต, กิมตฺถิโย กิมานิสํโส”? ",
"an11.1:2.2":	"“อวิปฺปฏิสาโร โข, อานนฺท, ปาโมชฺชตฺโถ ปาโมชฺชานิสํโส”ฯ ",
"an11.1:3.1":	"“ปาโมชฺชํ ปน, ภนฺเต, กิมตฺถิยํ กิมานิสํสํ”? ",
"an11.1:3.2":	"“ปาโมชฺชํ โข, อานนฺท, ปีตตฺถํ ปีตานิสํสํ”ฯ ",
"an11.1:4.1":	"“ปีติ ปน, ภนฺเต, กิมตฺถิยา กิมานิสํสา”? ",
"an11.1:4.2":	"“ปีติ โข, อานนฺท, ปสฺสทฺธตฺถา ปสฺสทฺธานิสํสา”ฯ ",
"an11.1:5.1":	"“ปสฺสทฺธิ ปน, ภนฺเต, กิมตฺถิยา กิมานิสํสา”? ",
"an11.1:5.2":	"“ปสฺสทฺธิ โข, อานนฺท, สุขตฺถา สุขานิสํสา”ฯ ",
"an11.1:6.1":	"“สุขํ ปน, ภนฺเต, กิมตฺถิยํ กิมานิสํสํ”? ",
"an11.1:6.2":	"“สุขํ โข, อานนฺท, สมาธตฺถํ สมาธานิสํสํ”ฯ ",
"an11.1:7.1":	"“สมาธิ ปน, ภนฺเต, กิมตฺถิโย กิมานิสํโส”? ",
"an11.1:7.2":	"“สมาธิ โข, อานนฺท, ยถาภูตญาณทสฺสนตฺโถ ยถาภูตญาณทสฺสนานิสํโส”ฯ ",
"an11.1:8.1":	"“ยถาภูตญาณทสฺสนํ ปน, ภนฺเต, กิมตฺถิยํ กิมานิสํสํ”? ",
"an11.1:8.2":	"“ยถาภูตญาณทสฺสนํ โข, อานนฺท, นิพฺพิทตฺถํ นิพฺพิทานิสํสํ”ฯ ",
"an11.1:9.1":	"“นิพฺพิทา ปน, ภนฺเต, กิมตฺถิยา กิมานิสํสา”? ",
"an11.1:9.2":	"“นิพฺพิทา โข, อานนฺท, วิราคตฺถา วิราคานิสํสา”ฯ ",
"an11.1:10.1":	"“วิราโค ปน, ภนฺเต, กิมตฺถิโย กิมานิสํโส”? ",
"an11.1:10.2":	"“วิราโค โข, อานนฺท, วิมุตฺติญาณทสฺสนตฺโถ วิมุตฺติญาณทสฺสนานิสํโสฯ ",
"an11.1:11.1":	"อิติ โข, อานนฺท, กุสลานิ สีลานิ อวิปฺปฏิสารตฺถานิ อวิปฺปฏิสารานิสํสานิ, ",
"an11.1:11.2":	"อวิปฺปฏิสาโร ปาโมชฺชตฺโถ ปาโมชฺชานิสํโส, ",
"an11.1:11.3":	"ปาโมชฺชํ ปีตตฺถํ ปีตานิสํสํ, ",
"an11.1:11.4":	"ปีติ ปสฺสทฺธตฺถา ปสฺสทฺธานิสํสา, ",
"an11.1:11.5":	"ปสฺสทฺธิ สุขตฺถา สุขานิสํสา, ",
"an11.1:11.6":	"สุขํ สมาธตฺถํ สมาธานิสํสํ, ",
"an11.1:11.7":	"สมาธิ ยถาภูตญาณทสฺสนตฺโถ ยถาภูตญาณทสฺสนานิสํโส, ",
"an11.1:11.8":	"ยถาภูตญาณทสฺสนํ นิพฺพิทตฺถํ นิพฺพิทานิสํสํ, ",
"an11.1:11.9":	"นิพฺพิทา วิราคตฺถา วิราคานิสํสา, ",
"an11.1:11.10":	"วิราโค วิมุตฺติญาณทสฺสนตฺโถ วิมุตฺติญาณทสฺสนานิสํโสฯ ",
"an11.1:11.11":	"อิติ โข, อานนฺท, กุสลานิ สีลานิ อนุปุพฺเพน อคฺคาย ปเรนฺตี”ติฯ ",
"an11.1:11.12":	"ปฐมํฯ "
}	
