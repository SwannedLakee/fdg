{	
"an7.15:0.1":	"องฺคุตฺตร นิกาย ๗ฯ๑๕ ",
"an7.15:0.2":	"๒ฯ อนุสยวคฺค ",
"an7.15:0.3":	"อุทกูปมาสุตฺต ",
"an7.15:1.1":	"“สตฺติเม, ภิกฺขเว, อุทกูปมา ปุคฺคลา สนฺโต สํวิชฺชมานา โลกสฺมึฯ ",
"an7.15:1.2":	"กตเม สตฺต? ",
"an7.15:1.3":	"อิธ, ภิกฺขเว, เอกจฺโจ ปุคฺคโล สกึ นิมุคฺโค นิมุคฺโคว โหติ; ",
"an7.15:1.4":	"อิธ ปน, ภิกฺขเว, เอกจฺโจ ปุคฺคโล อุมฺมุชฺชิตฺวา นิมุชฺชติ; ",
"an7.15:1.5":	"อิธ ปน, ภิกฺขเว, เอกจฺโจ ปุคฺคโล อุมฺมุชฺชิตฺวา ฐิโต โหติ; ",
"an7.15:1.6":	"อิธ ปน, ภิกฺขเว, เอกจฺโจ ปุคฺคโล อุมฺมุชฺชิตฺวา วิปสฺสติ วิโลเกติ; ",
"an7.15:1.7":	"อิธ ปน, ภิกฺขเว, เอกจฺโจ ปุคฺคโล อุมฺมุชฺชิตฺวา ปตรติ; ",
"an7.15:1.8":	"อิธ ปน, ภิกฺขเว, เอกจฺโจ ปุคฺคโล อุมฺมุชฺชิตฺวา ปติคาธปฺปตฺโต โหติ; ",
"an7.15:1.9":	"อิธ ปน, ภิกฺขเว, เอกจฺโจ ปุคฺคโล อุมฺมุชฺชิตฺวา ติณฺโณ โหติ ปารงฺคโต ถเล ติฏฺฐติ พฺราหฺมโณฯ ",
"an7.15:2.1":	"กถญฺจ, ภิกฺขเว, ปุคฺคโล สกึ นิมุคฺโค นิมุคฺโคว โหติ? ",
"an7.15:2.2":	"อิธ, ภิกฺขเว, เอกจฺโจ ปุคฺคโล สมนฺนาคโต โหติ เอกนฺตกาฬเกหิ อกุสเลหิ ธมฺเมหิฯ ",
"an7.15:2.3":	"เอวํ โข, ภิกฺขเว, ปุคฺคโล สกึ นิมุคฺโค นิมุคฺโคว โหติฯ ",
"an7.15:3.1":	"กถญฺจ, ภิกฺขเว, ปุคฺคโล อุมฺมุชฺชิตฺวา นิมุชฺชติ? ",
"an7.15:3.2":	"อิธ, ภิกฺขเว, เอกจฺโจ ปุคฺคโล อุมฺมุชฺชติ สาธุ สทฺธา กุสเลสุ ธมฺเมสุ, สาธุ หิรี …เป… ",
"an7.15:3.3":	"สาธุ โอตฺตปฺปํ … ",
"an7.15:3.4":	"สาธุ วีริยํ … ",
"an7.15:3.5":	"สาธุ ปญฺญา กุสเลสุ ธมฺเมสูติฯ ",
"an7.15:3.6":	"ตสฺส สา สทฺธา เนว ติฏฺฐติ โน วฑฺฒติ หายติเยว, ตสฺส สา หิรี …เป… ",
"an7.15:3.7":	"ตสฺส ตํ โอตฺตปฺปํ … ",
"an7.15:3.8":	"ตสฺส ตํ วีริยํ … ",
"an7.15:3.9":	"ตสฺส สา ปญฺญา เนว ติฏฺฐติ โน วฑฺฒติ หายติเยวฯ ",
"an7.15:3.10":	"เอวํ โข, ภิกฺขเว, ปุคฺคโล อุมฺมุชฺชิตฺวา นิมุชฺชติฯ ",
"an7.15:4.1":	"กถญฺจ, ภิกฺขเว, ปุคฺคโล อุมฺมุชฺชิตฺวา ฐิโต โหติ? ",
"an7.15:4.2":	"อิธ, ภิกฺขเว, เอกจฺโจ ปุคฺคโล อุมฺมุชฺชติ สาธุ สทฺธา กุสเลสุ ธมฺเมสุ, สาธุ หิรี …เป… ",
"an7.15:4.3":	"สาธุ โอตฺตปฺปํ … ",
"an7.15:4.4":	"สาธุ วีริยํ … ",
"an7.15:4.5":	"สาธุ ปญฺญา กุสเลสุ ธมฺเมสูติฯ ",
"an7.15:4.6":	"ตสฺส สา สทฺธา เนว หายติ โน วฑฺฒติ ฐิตา โหติฯ ",
"an7.15:4.7":	"ตสฺส สา หิรี …เป… ",
"an7.15:4.8":	"ตสฺส ตํ โอตฺตปฺปํ … ",
"an7.15:4.9":	"ตสฺส ตํ วีริยํ … ",
"an7.15:4.10":	"ตสฺส สา ปญฺญา เนว หายติ โน วฑฺฒติ ฐิตา โหติฯ ",
"an7.15:4.11":	"เอวํ โข, ภิกฺขเว, ปุคฺคโล อุมฺมุชฺชิตฺวา ฐิโต โหติฯ ",
"an7.15:5.1":	"กถญฺจ, ภิกฺขเว, ปุคฺคโล อุมฺมุชฺชิตฺวา วิปสฺสติ วิโลเกติ? ",
"an7.15:5.2":	"อิธ, ภิกฺขเว, เอกจฺโจ ปุคฺคโล อุมฺมุชฺชติ สาธุ สทฺธา กุสเลสุ ธมฺเมสุ, สาธุ หิรี …เป… ",
"an7.15:5.3":	"สาธุ โอตฺตปฺปํ … ",
"an7.15:5.4":	"สาธุ วีริยํ … ",
"an7.15:5.5":	"สาธุ ปญฺญา กุสเลสุ ธมฺเมสูติฯ ",
"an7.15:5.6":	"โส ติณฺณํ สํโยชนานํ ปริกฺขยา โสตาปนฺโน โหติ อวินิปาตธมฺโม นิยโต สมฺโพธิปรายโณฯ ",
"an7.15:5.7":	"เอวํ โข, ภิกฺขเว, ปุคฺคโล อุมฺมุชฺชิตฺวา วิปสฺสติ วิโลเกติฯ ",
"an7.15:6.1":	"กถญฺจ, ภิกฺขเว, ปุคฺคโล อุมฺมุชฺชิตฺวา ปตรติ? ",
"an7.15:6.2":	"อิธ, ภิกฺขเว, เอกจฺโจ ปุคฺคโล อุมฺมุชฺชติ สาธุ สทฺธา กุสเลสุ ธมฺเมสุ, สาธุ หิรี …เป… ",
"an7.15:6.3":	"สาธุ โอตฺตปฺปํ … ",
"an7.15:6.4":	"สาธุ วีริยํ … ",
"an7.15:6.5":	"สาธุ ปญฺญา กุสเลสุ ธมฺเมสูติฯ ",
"an7.15:6.6":	"โส ติณฺณํ สํโยชนานํ ปริกฺขยา ราคโทสโมหานํ ตนุตฺตา สกทาคามี โหติ, สกิเทว อิมํ โลกํ อาคนฺตฺวา ทุกฺขสฺสนฺตํ กโรติฯ ",
"an7.15:6.7":	"เอวํ โข, ภิกฺขเว, ปุคฺคโล อุมฺมุชฺชิตฺวา ปตรติฯ ",
"an7.15:7.1":	"กถญฺจ, ภิกฺขเว, ปุคฺคโล อุมฺมุชฺชิตฺวา ปติคาธปฺปตฺโต โหติ? ",
"an7.15:7.2":	"อิธ, ภิกฺขเว, เอกจฺโจ ปุคฺคโล อุมฺมุชฺชติ สาธุ สทฺธา กุสเลสุ ธมฺเมสุ, สาธุ หิรี …เป… ",
"an7.15:7.3":	"สาธุ โอตฺตปฺปํ … ",
"an7.15:7.4":	"สาธุ วีริยํ … ",
"an7.15:7.5":	"สาธุ ปญฺญา กุสเลสุ ธมฺเมสูติฯ ",
"an7.15:7.6":	"โส ปญฺจนฺนํ โอรมฺภาคิยานํ สํโยชนานํ ปริกฺขยา โอปปาติโก โหติ ตตฺถ ปรินิพฺพายี อนาวตฺติธมฺโม ตสฺมา โลกาฯ ",
"an7.15:7.7":	"เอวํ โข, ภิกฺขเว, ปุคฺคโล อุมฺมุชฺชิตฺวา ปติคาธปฺปตฺโต โหติฯ ",
"an7.15:8.1":	"กถญฺจ, ภิกฺขเว, ปุคฺคโล อุมฺมุชฺชิตฺวา ติณฺโณ โหติ ปารงฺคโต ถเล ติฏฺฐติ พฺราหฺมโณฯ ",
"an7.15:8.2":	"อิธ, ภิกฺขเว, เอกจฺโจ ปุคฺคโล อุมฺมุชฺชติ สาธุ สทฺธา กุสเลสุ ธมฺเมสุ, สาธุ หิรี …เป… ",
"an7.15:8.3":	"สาธุ โอตฺตปฺปํ … ",
"an7.15:8.4":	"สาธุ วีริยํ … ",
"an7.15:8.5":	"สาธุ ปญฺญา กุสเลสุ ธมฺเมสูติฯ ",
"an7.15:8.6":	"โส อาสวานํ ขยา อนาสวํ เจโตวิมุตฺตึ ปญฺญาวิมุตฺตึ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหรติฯ ",
"an7.15:8.7":	"เอวํ โข, ภิกฺขเว, ปุคฺคโล อุมฺมุชฺชิตฺวา ติณฺโณ โหติ ปารงฺคโต ถเล ติฏฺฐติ พฺราหฺมโณฯ ",
"an7.15:9.1":	"อิเม โข, ภิกฺขเว, สตฺต อุทกูปมา ปุคฺคลา สนฺโต สํวิชฺชมานา โลกสฺมินฺ”ติฯ ",
"an7.15:9.2":	"ปญฺจมํฯ "
}	
