{	
"an7.63:0.1":	"องฺคุตฺตร นิกาย ๗ฯ๖๓ ",
"an7.63:0.2":	"๖ฯ อพฺยากตวคฺค ",
"an7.63:0.3":	"ภริยาสุตฺต ",
"an7.63:1.1":	"อถ โข ภควา ปุพฺพณฺหสมยํ นิวาเสตฺวา ปตฺตจีวรมาทาย เยน อนาถปิณฺฑิกสฺส คหปติสฺส นิเวสนํ เตนุปสงฺกมิ; อุปสงฺกมิตฺวา ปญฺญตฺเต อาสเน นิสีทิฯ ",
"an7.63:1.2":	"เตน โข ปน สมเยน อนาถปิณฺฑิกสฺส คหปติสฺส นิเวสเน มนุสฺสา อุจฺจาสทฺทา มหาสทฺทา โหนฺติฯ ",
"an7.63:1.3":	"อถ โข อนาถปิณฺฑิโก คหปติ เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺนํ โข อนาถปิณฺฑิกํ คหปตึ ภควา เอตทโวจ",
"an7.63:2.1":	"“กึ นุ เต, คหปติ, นิเวสเน มนุสฺสา อุจฺจาสทฺทา มหาสทฺทา เกวฏฺฏา มญฺเญ มจฺฉวิโลเป”ติ? ",
"an7.63:2.2":	"“อยํ, ภนฺเต, สุชาตา ฆรสุณฺหา อฑฺฒกุลา อานีตาฯ ",
"an7.63:2.3":	"สา เนว สสฺสุํ อาทิยติ, น สสุรํ อาทิยติ, น สามิกํ อาทิยติ, ภควนฺตมฺปิ น สกฺกโรติ น ครุํ กโรติ น มาเนติ น ปูเชตี”ติฯ ",
"an7.63:3.1":	"อถ โข ภควา สุชาตํ ฆรสุณฺหํ อามนฺเตสิ",
"an7.63:3.2":	"“เอหิ, สุชาเต”ติฯ ",
"an7.63:3.3":	"“เอวํ, ภนฺเต”ติ โข สุชาตา ฆรสุณฺหา ภควโต ปฏิสฺสุตฺวา เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺนํ โข สุชาตํ ฆรสุณฺหํ ภควา เอตทโวจ",
"an7.63:4.1":	"“สตฺต โข อิมา, สุชาเต, ปุริสสฺส ภริยาโยฯ ",
"an7.63:4.2":	"กตมา สตฺต? ",
"an7.63:4.3":	"วธกสมา, โจรีสมา, อยฺยสมา, มาตาสมา, ภคินีสมา, สขีสมา, ทาสีสมาฯ ",
"an7.63:4.4":	"อิมา โข, สุชาเต, สตฺต ปุริสสฺส ภริยาโยฯ ",
"an7.63:4.5":	"ตาสํ ตฺวํ กตมา”ติ? ",
"an7.63:4.6":	"“น โข อหํ, ภนฺเต, อิมสฺส ภควตา สงฺขิตฺเตน ภาสิตสฺส วิตฺถาเรน อตฺถํ อาชานามิฯ ",
"an7.63:4.7":	"สาธุ เม, ภนฺเต, ภควา ตถา ธมฺมํ เทเสตุ ยถาหํ อิมสฺส ภควตา สงฺขิตฺเตน ภาสิตสฺส วิตฺถาเรน อตฺถํ ชาเนยฺยนฺ”ติฯ ",
"an7.63:4.8":	"“เตน หิ, สุชาเต, สุณาหิ, สาธุกํ มนสิ กโรหิ; ภาสิสฺสามี”ติฯ ",
"an7.63:4.9":	"“เอวํ, ภนฺเต”ติ โข สุชาตา ฆรสุณฺหา ภควโต ปจฺจโสฺสสิฯ ",
"an7.63:4.10":	"ภควา เอตทโวจ",
"an7.63:5.1":	"“ปทุฏฺฐจิตฺตา อหิตานุกมฺปินี, ",
"an7.63:5.2":	"อญฺเญสุ รตฺตา อติมญฺญเต ปตึ; ",
"an7.63:5.3":	"ธเนน กีตสฺส วธาย อุสฺสุกา, ",
"an7.63:5.4":	"ยา เอวรูปา ปุริสสฺส ภริยา; ",
"an7.63:5.5":	"‘วธา จ ภริยา’ติ จ สา ปวุจฺจติฯ ",
"an7.63:6.1":	"ยํ อิตฺถิยา วินฺทติ สามิโก ธนํ, ",
"an7.63:6.2":	"สิปฺปํ วณิชฺชญฺจ กสึ อธิฏฺฐหํ; ",
"an7.63:6.3":	"อปฺปมฺปิ ตสฺส อปหาตุมิจฺฉติ, ",
"an7.63:6.4":	"ยา เอวรูปา ปุริสสฺส ภริยา; ",
"an7.63:6.5":	"‘โจรี จ ภริยา’ติ จ สา ปวุจฺจติฯ ",
"an7.63:7.1":	"อกมฺมกามา อลสา มหคฺฆสา, ",
"an7.63:7.2":	"ผรุสา จ จณฺฑี ทุรุตฺตวาทินี; ",
"an7.63:7.3":	"อุฏฺฐายกานํ อภิภุยฺย วตฺตติ, ",
"an7.63:7.4":	"ยา เอวรูปา ปุริสสฺส ภริยา; ",
"an7.63:7.5":	"‘อยฺยา จ ภริยา’ติ จ สา ปวุจฺจติฯ ",
"an7.63:8.1":	"ยา สพฺพทา โหติ หิตานุกมฺปินี, ",
"an7.63:8.2":	"มาตาว ปุตฺตํ อนุรกฺขเต ปตึ; ",
"an7.63:8.3":	"ตโต ธนํ สมฺภตมสฺส รกฺขติ, ",
"an7.63:8.4":	"ยา เอวรูปา ปุริสสฺส ภริยา; ",
"an7.63:8.5":	"‘มาตา จ ภริยา’ติ จ สา ปวุจฺจติฯ ",
"an7.63:9.1":	"ยถาปิ เชฏฺฐา ภคินี กนิฏฺฐกา, ",
"an7.63:9.2":	"สคารวา โหติ สกมฺหิ สามิเก; ",
"an7.63:9.3":	"หิรีมนา ภตฺตุวสานุวตฺตินี, ",
"an7.63:9.4":	"ยา เอวรูปา ปุริสสฺส ภริยา; ",
"an7.63:9.5":	"‘ภคินี จ ภริยา’ติ จ สา ปวุจฺจติฯ ",
"an7.63:10.1":	"ยาจีธ ทิสฺวาน ปตึ ปโมทติ, ",
"an7.63:10.2":	"สขี สขารํว จิรสฺสมาคตํ; ",
"an7.63:10.3":	"โกเลยฺยกา สีลวตี ปติพฺพตา, ",
"an7.63:10.4":	"ยา เอวรูปา ปุริสสฺส ภริยา; ",
"an7.63:10.5":	"‘สขี จ ภริยา’ติ จ สา ปวุจฺจติฯ ",
"an7.63:11.1":	"อกฺกุทฺธสนฺตา วธทณฺฑตชฺชิตา, ",
"an7.63:11.2":	"อทุฏฺฐจิตฺตา ปติโน ติติกฺขติ; ",
"an7.63:11.3":	"อกฺโกธนา ภตฺตุวสานุวตฺตินี, ",
"an7.63:11.4":	"ยา เอวรูปา ปุริสสฺส ภริยา; ",
"an7.63:11.5":	"‘ทาสี จ ภริยา’ติ จ สา ปวุจฺจติฯ ",
"an7.63:12.1":	"ยาจีธ ภริยา วธกาติ วุจฺจติ, ",
"an7.63:12.2":	"‘โจรี จ อยฺยา’ติ จ ยา ปวุจฺจติ; ",
"an7.63:12.3":	"ทุสฺสีลรูปา ผรุสา อนาทรา, ",
"an7.63:12.4":	"กายสฺส เภทา นิรยํ วชนฺติ ตาฯ ",
"an7.63:13.1":	"ยาจีธ มาตา ภคินี สขีติ จ, ",
"an7.63:13.2":	"‘ทาสี จ ภริยา’ติ จ สา ปวุจฺจติ; ",
"an7.63:13.3":	"สีเล ฐิตตฺตา จิรรตฺตสํวุตา, ",
"an7.63:13.4":	"กายสฺส เภทา สุคตึ วชนฺติ ตาติฯ ",
"an7.63:14.1":	"อิมา โข, สุชาเต, สตฺต ปุริสสฺส ภริยาโยฯ ",
"an7.63:14.2":	"ตาสํ ตฺวํ กตมา”ติ? ",
"an7.63:14.3":	"“อชฺชตคฺเค มํ, ภนฺเต, ภควา ทาสีสมํ สามิกสฺส ภริยํ ธาเรตู”ติฯ ",
"an7.63:14.4":	"ทสมํฯ "
}	
