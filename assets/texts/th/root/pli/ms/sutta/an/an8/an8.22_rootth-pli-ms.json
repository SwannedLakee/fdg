{	
"an8.22:0.1":	"องฺคุตฺตร นิกาย ๘ฯ๒๒ ",
"an8.22:0.2":	"๓ฯ คหปติวคฺค ",
"an8.22:0.3":	"ทุติเยาคฺคสุตฺต ",
"an8.22:1.1":	"เอกํ สมยํ ภควา วชฺชีสุ วิหรติ หตฺถิคาเมฯ ",
"an8.22:1.2":	"ตตฺร โข ภควา ภิกฺขู อามนฺเตสิ",
"an8.22:1.3":	"“อฏฺฐหิ, ภิกฺขเว, อจฺฉริเยหิ อพฺภุเตหิ ธมฺเมหิ สมนฺนาคตํ อุคฺคํ คหปตึ หตฺถิคามกํ ธาเรถา”ติฯ ",
"an8.22:1.4":	"อิทมโวจ ภควาฯ ",
"an8.22:1.5":	"อิทํ วตฺวาน สุคโต อุฏฺฐายาสนา วิหารํ ปาวิสิฯ ",
"an8.22:2.1":	"อถ โข อญฺญตโร ภิกฺขุ ปุพฺพณฺหสมยํ นิวาเสตฺวา ปตฺตจีวรมาทาย เยน อุคฺคสฺส คหปติโน หตฺถิคามกสฺส นิเวสนํ เตนุปสงฺกมิ; อุปสงฺกมิตฺวา ปญฺญตฺเต อาสเน นิสีทิฯ ",
"an8.22:2.2":	"อถ โข อุคฺโค คหปติ หตฺถิคามโก เยน โส ภิกฺขุ เตนุปสงฺกมิ; อุปสงฺกมิตฺวา ตํ ภิกฺขุํ อภิวาเทตฺวา เอกมนฺตํ นิสีทิฯ เอกมนฺตํ นิสินฺนํ โข อุคฺคํ คหปตึ หตฺถิคามกํ โส ภิกฺขุ เอตทโวจ",
"an8.22:2.3":	"“อฏฺฐหิ โข ตฺวํ, คหปติ, อจฺฉริเยหิ อพฺภุเตหิ ธมฺเมหิ สมนฺนาคโต ภควตา พฺยากโตฯ ",
"an8.22:2.4":	"กตเม เต, คหปติ, อฏฺฐ อจฺฉริยา อพฺภุตา ธมฺมา, เยหิ ตฺวํ สมนฺนาคโต ภควตา พฺยากโต”ติ? ",
"an8.22:3.1":	"“น โข อหํ, ภนฺเต, ชานามิ",
"an8.22:3.2":	"‘กตเมหิ อฏฺฐหิ อจฺฉริเยหิ อพฺภุเตหิ ธมฺเมหิ สมนฺนาคโต ภควตา พฺยากโต’ติฯ ",
"an8.22:3.3":	"อปิ จ, ภนฺเต, เย เม อฏฺฐ อจฺฉริยา อพฺภุตา ธมฺมา สํวิชฺชนฺติ, ",
"an8.22:3.4":	"ตํ สุณาหิ, สาธุกํ มนสิ กโรหิ; ภาสิสฺสามี”ติฯ ",
"an8.22:3.5":	"“เอวํ, คหปตี”ติ โข โส ภิกฺขุ อุคฺคสฺส คหปติโน หตฺถิคามกสฺส ปจฺจโสฺสสิฯ ",
"an8.22:3.6":	"อุคฺโค คหปติ หตฺถิคามโก เอตทโวจ",
"an8.22:3.7":	"“ยทาหํ, ภนฺเต, นาควเน ปริจรนฺโต ภควนฺตํ ปฐมํ ทูรโตว อทฺทสํ; ",
"an8.22:3.8":	"สห ทสฺสเนเนว เม, ภนฺเต, ภควโต จิตฺตํ ปสีทิ, สุรามโท จ ปหียิฯ ",
"an8.22:3.9":	"อยํ โข เม, ภนฺเต, ปฐโม อจฺฉริโย อพฺภุโต ธมฺโม สํวิชฺชติฯ ",
"an8.22:4.1":	"โส โข อหํ, ภนฺเต, ปสนฺนจิตฺโต ภควนฺตํ ปยิรุปาสึฯ ",
"an8.22:4.2":	"ตสฺส เม ภควา อนุปุพฺพึ กถํ กเถสิ, เสยฺยถิทํ—",
"an8.22:4.3":	"ทานกถํ สีลกถํ สคฺคกถํ; กามานํ อาทีนวํ โอการํ สงฺกิเลสํ, เนกฺขมฺเม อานิสํสํ ปกาเสสิฯ ",
"an8.22:4.4":	"ยทา มํ ภควา อญฺญาสิ กลฺลจิตฺตํ มุทุจิตฺตํ วินีวรณจิตฺตํ อุทคฺคจิตฺตํ ปสนฺนจิตฺตํ, อถ ยา พุทฺธานํ สามุกฺกํสิกา ธมฺมเทสนา ตํ ปกาเสสิ—",
"an8.22:4.5":	"ทุกฺขํ, สมุทยํ, นิโรธํ, มคฺคํฯ ",
"an8.22:4.6":	"เสยฺยถาปิ นาม สุทฺธํ วตฺถํ อปคตกาฬกํ สมฺมเทว รชนํ ปฏิคฺคเณฺหยฺย; ",
"an8.22:4.7":	"เอวเมวํ โข เม ตสฺมึเยว อาสเน วิรชํ วีตมลํ ธมฺมจกฺขุํ อุทปาทิ",
"an8.22:4.8":	"‘ยํ กิญฺจิ สมุทยธมฺมํ สพฺพํ ตํ นิโรธธมฺมนฺ’ติฯ ",
"an8.22:4.9":	"โส โข อหํ, ภนฺเต, ทิฏฺฐธมฺโม ปตฺตธมฺโม วิทิตธมฺโม ปริโยคาฬฺหธมฺโม ติณฺณวิจิกิจฺโฉ วิคตกถงฺกโถ เวสารชฺชปฺปตฺโต อปรปฺปจฺจโย สตฺถุสาสเน ตตฺเถว พุทฺธญฺจ ธมฺมญฺจ สงฺฆญฺจ สรณํ อคมาสึ, พฺรหฺมจริยปญฺจมานิ จ สิกฺขาปทานิ สมาทิยึฯ ",
"an8.22:4.10":	"อยํ โข เม, ภนฺเต, ทุติโย อจฺฉริโย อพฺภุโต ธมฺโม สํวิชฺชติฯ ",
"an8.22:5.1":	"ตสฺส มยฺหํ, ภนฺเต, จตโสฺส โกมาริโย ปชาปติโย อเหสุํฯ ",
"an8.22:5.2":	"อถ ขฺวาหํ, ภนฺเต, เยน ตา ปชาปติโย เตนุปสงฺกมึ; อุปสงฺกมิตฺวา ตา ปชาปติโย เอตทวจํ",
"an8.22:5.3":	"‘มยา โข, ภคินิโย, พฺรหฺมจริยปญฺจมานิ สิกฺขาปทานิ สมาทินฺนานิฯ ",
"an8.22:5.4":	"ยา อิจฺฉติ สา อิเธว โภเค จ ภุญฺชตุ ปุญฺญานิ จ กโรตุ, สกานิ วา ญาติกุลานิ คจฺฉตุฯ ",
"an8.22:5.5":	"โหติ วา ปน ปุริสาธิปฺปาโย, กสฺส โว ทมฺมี’ติ? ",
"an8.22:5.6":	"เอวํ วุตฺเต, สา, ภนฺเต, เชฏฺฐา ปชาปติ มํ เอตทโวจ",
"an8.22:5.7":	"‘อิตฺถนฺนามสฺส มํ, อยฺยปุตฺต, ปุริสสฺส เทหี’ติฯ ",
"an8.22:5.8":	"อถ โข อหํ, ภนฺเต, ตํ ปุริสํ ปกฺโกสาเปตฺวา วาเมน หตฺเถน ปชาปตึ คเหตฺวา ทกฺขิเณน หตฺเถน ภิงฺคารํ คเหตฺวา ตสฺส ปุริสสฺส โอโณเชสึฯ ",
"an8.22:5.9":	"โกมารึ โข ปนาหํ, ภนฺเต, ทารํ ปริจฺจชนฺโต นาภิชานามิ จิตฺตสฺส อญฺญถตฺตํฯ ",
"an8.22:5.10":	"อยํ โข เม, ภนฺเต, ตติโย อจฺฉริโย อพฺภุโต ธมฺโม สํวิชฺชติฯ ",
"an8.22:6.1":	"สํวิชฺชนฺติ โข ปน เม, ภนฺเต, กุเล โภคาฯ ",
"an8.22:6.2":	"เต จ โข อปฺปฏิวิภตฺตา สีลวนฺเตหิ กลฺยาณธมฺเมหิฯ ",
"an8.22:6.3":	"อยํ โข เม, ภนฺเต, จตุตฺโถ อจฺฉริโย อพฺภุโต ธมฺโม สํวิชฺชติฯ ",
"an8.22:7.1":	"ยํ โข ปนาหํ, ภนฺเต, ภิกฺขุํ ปยิรุปาสามิ; ",
"an8.22:7.2":	"สกฺกจฺจํเยว ปยิรุปาสามิ, โน อสกฺกจฺจํฯ ",
"an8.22:7.3":	"โส เจ เม อายสฺมา ธมฺมํ เทเสติ; ",
"an8.22:7.4":	"สกฺกจฺจํเยว สุโณมิ, โน อสกฺกจฺจํฯ ",
"an8.22:7.5":	"โน เจ เม โส อายสฺมา ธมฺมํ เทเสติ, อหมสฺส ธมฺมํ เทเสมิฯ ",
"an8.22:7.6":	"อยํ โข เม, ภนฺเต, ปญฺจโม อจฺฉริโย อพฺภุโต ธมฺโม สํวิชฺชติฯ ",
"an8.22:8.1":	"อนจฺฉริยํ โข ปน, ภนฺเต, สงฺเฆ นิมนฺติเต เทวตา อุปสงฺกมิตฺวา อาโรเจนฺติ",
"an8.22:8.2":	"‘อสุโก, คหปติ, ภิกฺขุ อุภโตภาควิมุตฺโต อสุโก ปญฺญาวิมุตฺโต อสุโก กายสกฺขี อสุโก ทิฏฺฐิปฺปตฺโต อสุโก สทฺธาวิมุตฺโต อสุโก ธมฺมานุสารี อสุโก สทฺธานุสารี อสุโก สีลวา กลฺยาณธมฺโม อสุโก ทุสฺสีโล ปาปธมฺโม’ติฯ ",
"an8.22:8.3":	"สงฺฆํ โข ปนาหํ, ภนฺเต, ปริวิสนฺโต นาภิชานามิ เอวํ จิตฺตํ อุปฺปาเทนฺโต",
"an8.22:8.4":	"‘อิมสฺส วา โถกํ เทมิ อิมสฺส วา พหุกนฺ’ติฯ ",
"an8.22:8.5":	"อถ ขฺวาหํ, ภนฺเต, สมจิตฺโตว เทมิฯ ",
"an8.22:8.6":	"อยํ โข เม, ภนฺเต, ฉฏฺโฐ อจฺฉริโย อพฺภุโต ธมฺโม สํวิชฺชติฯ ",
"an8.22:9.1":	"อนจฺฉริยํ โข ปน มํ, ภนฺเต, เทวตา อุปสงฺกมิตฺวา อาโรเจนฺติ",
"an8.22:9.2":	"‘สฺวากฺขาโต, คหปติ, ภควตา ธมฺโม’ติฯ ",
"an8.22:9.3":	"เอวํ วุตฺเต, อหํ, ภนฺเต, ตา เทวตา เอวํ วเทมิ",
"an8.22:9.4":	"‘วเทยฺยาถ วา เอวํ โข ตุเมฺห เทวตา โน วา วเทยฺยาถ, อถ โข สฺวากฺขาโต ภควตา ธมฺโม’ติฯ ",
"an8.22:9.5":	"น โข ปนาหํ, ภนฺเต, อภิชานามิ ตโตนิทานํ จิตฺตสฺส อุนฺนตึ",
"an8.22:9.6":	"‘มํ ตา เทวตา อุปสงฺกมนฺติ, อหํ วา เทวตาหิ สทฺธึ สลฺลปามี’ติฯ ",
"an8.22:9.7":	"อยํ โข เม, ภนฺเต, สตฺตโม อจฺฉริโย อพฺภุโต ธมฺโม สํวิชฺชติฯ ",
"an8.22:10.1":	"สเจ โข ปนาหํ, ภนฺเต, ภควโต ปฐมตรํ กาลํ กเรยฺยํ, อนจฺฉริยํ โข ปเนตํ ยํ มํ ภควา เอวํ พฺยากเรยฺย",
"an8.22:10.2":	"‘นตฺถิ ตํ สํโยชนํ เยน สํยุตฺโต อุคฺโค คหปติ หตฺถิคามโก ปุน อิมํ โลกํ อาคจฺเฉยฺยา’ติฯ ",
"an8.22:10.3":	"อยํ โข เม, ภนฺเต, อฏฺฐโม อจฺฉริโย อพฺภุโต ธมฺโม สํวิชฺชติฯ ",
"an8.22:11.1":	"อิเม โข เม, ภนฺเต, อฏฺฐ อจฺฉริยา อพฺภุตา ธมฺมา สํวิชฺชนฺติฯ ",
"an8.22:11.2":	"น จ โข อหํ ชานามิ",
"an8.22:11.3":	"‘กตเมหิ จาหํ อฏฺฐหิ อจฺฉริเยหิ อพฺภุเตหิ ธมฺเมหิ สมนฺนาคโต ภควตา พฺยากโต’”ติฯ ",
"an8.22:12.1":	"อถ โข โส ภิกฺขุ อุคฺคสฺส คหปติโน หตฺถิคามกสฺส นิเวสเน ปิณฺฑปาตํ คเหตฺวา อุฏฺฐายาสนา ปกฺกามิฯ ",
"an8.22:12.2":	"อถ โข โส ภิกฺขุ ปจฺฉาภตฺตํ ปิณฺฑปาตปฏิกฺกนฺโต เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ ",
"an8.22:12.3":	"เอกมนฺตํ นิสินฺโน โข โส ภิกฺขุ ยาวตโก อโหสิ อุคฺเคน คหปตินา หตฺถิคามเกน สทฺธึ กถาสลฺลาโป, ตํ สพฺพํ ภควโต อาโรเจสิฯ ",
"an8.22:13.1":	"“สาธุ สาธุ, ภิกฺขุฯ ",
"an8.22:13.2":	"ยถา ตํ อุคฺโค คหปติ หตฺถิคามโก สมฺมา พฺยากรมาโน พฺยากเรยฺย, อิเมเหว โข, ภิกฺขุ, อฏฺฐหิ อจฺฉริเยหิ อพฺภุเตหิ ธมฺเมหิ สมนฺนาคโต อุคฺโค คหปติ หตฺถิคามโก มยา พฺยากโตฯ ",
"an8.22:13.3":	"อิเมหิ จ ปน, ภิกฺขุ, อฏฺฐหิ อจฺฉริเยหิ อพฺภุเตหิ ธมฺเมหิ สมนฺนาคตํ อุคฺคํ คหปตึ หตฺถิคามกํ ธาเรหี”ติฯ ",
"an8.22:13.4":	"ทุติยํฯ "
}	
