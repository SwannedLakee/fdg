{	
"an2.52:0.1":	"องฺคุตฺตร นิกาย ๒ ",
"an2.52:0.2":	"๖ฯ ปุคฺคลวคฺค ",
"an2.52:1.0":	"๕๒ ",
"an2.52:1.1":	"“เทฺวเม, ภิกฺขเว, ปุคฺคลา โลเก อุปฺปชฺชมานา อุปฺปชฺชนฺติ พหุชนหิตาย พหุชนสุขาย, พหุโน ชนสฺส อตฺถาย หิตาย สุขาย เทวมนุสฺสานํฯ ",
"an2.52:1.2":	"กตเม เทฺว? ",
"an2.52:1.3":	"ตถาคโต จ อรหํ สมฺมาสมฺพุทฺโธ, ราชา จ จกฺกวตฺตีฯ ",
"an2.52:1.4":	"อิเม โข, ภิกฺขเว, เทฺว ปุคฺคลา โลเก อุปฺปชฺชมานา อุปฺปชฺชนฺติ พหุชนหิตาย พหุชนสุขาย, พหุโน ชนสฺส อตฺถาย หิตาย สุขาย เทวมนุสฺสานนฺ”ติฯ ",
"an2.53:1.0":	"๕๓ ",
"an2.53:1.1":	"“เทฺวเม, ภิกฺขเว, ปุคฺคลา โลเก อุปฺปชฺชมานา อุปฺปชฺชนฺติ อจฺฉริยมนุสฺสาฯ ",
"an2.53:1.2":	"กตเม เทฺว? ",
"an2.53:1.3":	"ตถาคโต จ อรหํ สมฺมาสมฺพุทฺโธ, ราชา จ จกฺกวตฺตีฯ ",
"an2.53:1.4":	"อิเม โข, ภิกฺขเว, เทฺว ปุคฺคลา โลเก อุปฺปชฺชมานา อุปฺปชฺชนฺติ อจฺฉริยมนุสฺสา”ติฯ ",
"an2.54:1.0":	"๕๔ ",
"an2.54:1.1":	"“ทฺวินฺนํ, ภิกฺขเว, ปุคฺคลานํ กาลกิริยา พหุโน ชนสฺส อนุตปฺปา โหติฯ ",
"an2.54:1.2":	"กตเมสํ ทฺวินฺนํ? ",
"an2.54:1.3":	"ตถาคตสฺส จ อรหโต สมฺมาสมฺพุทฺธสฺส, รญฺโญ จ จกฺกวตฺติสฺสฯ ",
"an2.54:1.4":	"อิเมสํ โข, ภิกฺขเว, ทฺวินฺนํ ปุคฺคลานํ กาลกิริยา พหุโน ชนสฺส อนุตปฺปา โหตี”ติฯ ",
"an2.55:1.0":	"๕๕ ",
"an2.55:1.1":	"“เทฺวเม, ภิกฺขเว, ถูปารหาฯ ",
"an2.55:1.2":	"กตเม เทฺว? ",
"an2.55:1.3":	"ตถาคโต จ อรหํ สมฺมาสมฺพุทฺโธ, ราชา จ จกฺกวตฺตีฯ ",
"an2.55:1.4":	"อิเม โข, ภิกฺขเว, เทฺว ถูปารหา”ติฯ ",
"an2.56:1.0":	"๕๖ ",
"an2.56:1.1":	"“เทฺวเม, ภิกฺขเว, พุทฺธาฯ ",
"an2.56:1.2":	"กตเม เทฺว? ",
"an2.56:1.3":	"ตถาคโต จ อรหํ สมฺมาสมฺพุทฺโธ, ปจฺเจกพุทฺโธ จฯ ",
"an2.56:1.4":	"อิเม โข, ภิกฺขเว, เทฺว พุทฺธา”ติฯ ",
"an2.57:1.0":	"๕๗ ",
"an2.57:1.1":	"“เทฺวเม, ภิกฺขเว, อสนิยา ผลนฺติยา น สนฺตสนฺติฯ ",
"an2.57:1.2":	"กตเม เทฺว? ",
"an2.57:1.3":	"ภิกฺขุ จ ขีณาสโว, หตฺถาชานีโย จฯ ",
"an2.57:1.4":	"อิเม โข, ภิกฺขเว, เทฺว อสนิยา ผลนฺติยา น สนฺตสนฺตี”ติฯ ",
"an2.58:1.0":	"๕๘ ",
"an2.58:1.1":	"“เทฺวเม, ภิกฺขเว, อสนิยา ผลนฺติยา น สนฺตสนฺติฯ ",
"an2.58:1.2":	"กตเม เทฺว? ",
"an2.58:1.3":	"ภิกฺขุ จ ขีณาสโว, อสฺสาชานีโย จฯ ",
"an2.58:1.4":	"อิเม โข, ภิกฺขเว, เทฺว อสนิยา ผลนฺติยา น สนฺตสนฺตี”ติฯ ",
"an2.59:1.0":	"๕๙ ",
"an2.59:1.1":	"“เทฺวเม, ภิกฺขเว, อสนิยา ผลนฺติยา น สนฺตสนฺติฯ ",
"an2.59:1.2":	"กตเม เทฺว? ",
"an2.59:1.3":	"ภิกฺขุ จ ขีณาสโว, สีโห จ มิคราชาฯ ",
"an2.59:1.4":	"อิเม โข, ภิกฺขเว, เทฺว อสนิยา ผลนฺติยา น สนฺตสนฺตี”ติฯ ",
"an2.60:1.0":	"๖๐ ",
"an2.60:1.1":	"“เทฺวเม, ภิกฺขเว, อตฺถวเส สมฺปสฺสมานา กึปุริสา มานุสึ วาจํ น ภาสนฺติฯ ",
"an2.60:1.2":	"กตเม เทฺว? ",
"an2.60:1.3":	"มา จ มุสา ภณิมฺหา, มา จ ปรํ อภูเตน อพฺภาจิกฺขิมฺหาติฯ ",
"an2.60:1.4":	"อิเม โข, ภิกฺขเว, เทฺว อตฺถวเส สมฺปสฺสมานา กึปุริสา มานุสึ วาจํ น ภาสนฺตี”ติฯ ",
"an2.61:1.0":	"๖๑ ",
"an2.61:1.1":	"“ทฺวินฺนํ ธมฺมานํ, ภิกฺขเว, อติตฺโต อปฺปฏิวาโน มาตุคาโม กาลํ กโรติฯ ",
"an2.61:1.2":	"กตเมสํ ทฺวินฺนํ? ",
"an2.61:1.3":	"เมถุนสมาปตฺติยา จ วิชายนสฺส จฯ ",
"an2.61:1.4":	"อิเมสํ โข, ภิกฺขเว, ทฺวินฺนํ ธมฺมานํ อติตฺโต อปฺปฏิวาโน มาตุคาโม กาลํ กโรตี”ติฯ ",
"an2.62:1.0":	"๖๒ ",
"an2.62:1.1":	"“อสนฺตสนฺนิวาสญฺจ โว, ภิกฺขเว, เทเสสฺสามิ สนฺตสนฺนิวาสญฺจฯ ",
"an2.62:1.2":	"ตํ สุณาถ, สาธุกํ มนสิ กโรถ, ภาสิสฺสามี”ติฯ ",
"an2.62:1.3":	"“เอวํ, ภนฺเต”ติ โข เต ภิกฺขู ภควโต ปจฺจโสฺสสุํฯ ",
"an2.62:1.4":	"ภควา เอตทโวจ",
"an2.62:2.1":	"“กถญฺจ, ภิกฺขเว, อสนฺตสนฺนิวาโส โหติ, กถญฺจ อสนฺโต สนฺนิวสนฺติ? ",
"an2.62:2.2":	"อิธ, ภิกฺขเว, เถรสฺส ภิกฺขุโน เอวํ โหติ",
"an2.62:2.3":	"‘เถโรปิ มํ น วเทยฺย, มชฺฌิโมปิ มํ น วเทยฺย, นโวปิ มํ น วเทยฺย; ",
"an2.62:2.4":	"เถรมฺปาหํ น วเทยฺยํ, มชฺฌิมมฺปาหํ น วเทยฺยํ, นวมฺปาหํ น วเทยฺยํฯ ",
"an2.62:2.5":	"เถโร เจปิ มํ วเทยฺย อหิตานุกมฺปี มํ วเทยฺย โน หิตานุกมฺปี, โนติ นํ วเทยฺยํ วิเหเฐยฺยํ ปสฺสมฺปิสฺส นปฺปฏิกเรยฺยํฯ ",
"an2.62:2.6":	"มชฺฌิโม เจปิ มํ วเทยฺย …เป… นโว เจปิ มํ วเทยฺย, อหิตานุกมฺปี มํ วเทยฺย โน หิตานุกมฺปี, โนติ นํ วเทยฺยํ วิเหเฐยฺยํ ปสฺสมฺปิสฺส นปฺปฏิกเรยฺยํ’ฯ ",
"an2.62:2.7":	"มชฺฌิมสฺสปิ ภิกฺขุโน เอวํ โหติ …เป… นวสฺสปิ ภิกฺขุโน เอวํ โหติ",
"an2.62:2.8":	"‘เถโรปิ มํ น วเทยฺย, มชฺฌิโมปิ มํ น วเทยฺย, นโวปิ มํ น วเทยฺย; ",
"an2.62:2.9":	"เถรมฺปาหํ น วเทยฺยํ, มชฺฌิมมฺปาหํ น วเทยฺยํ, นวมฺปาหํ น วเทยฺยํฯ ",
"an2.62:2.10":	"เถโร เจปิ มํ วเทยฺย อหิตานุกมฺปี มํ วเทยฺย โน หิตานุกมฺปี โนติ นํ วเทยฺยํ วิเหเฐยฺยํ ปสฺสมฺปิสฺส นปฺปฏิกเรยฺยํฯ ",
"an2.62:2.11":	"มชฺฌิโม เจปิ มํ วเทยฺย … นโว เจปิ มํ วเทยฺย อหิตานุกมฺปี มํ วเทยฺย โน หิตานุกมฺปี, โนติ นํ วเทยฺยํ วิเหเฐยฺยํ ปสฺสมฺปิสฺส นปฺปฏิกเรยฺยํ’ฯ ",
"an2.62:2.12":	"เอวํ โข, ภิกฺขเว, อสนฺตสนฺนิวาโส โหติ, เอวญฺจ อสนฺโต สนฺนิวสนฺติฯ ",
"an2.62:3.1":	"กถญฺจ, ภิกฺขเว, สนฺตสนฺนิวาโส โหติ, กถญฺจ สนฺโต สนฺนิวสนฺติ? ",
"an2.62:3.2":	"อิธ, ภิกฺขเว, เถรสฺส ภิกฺขุโน เอวํ โหติ",
"an2.62:3.3":	"‘เถโรปิ มํ วเทยฺย, มชฺฌิโมปิ มํ วเทยฺย, นโวปิ มํ วเทยฺย; ",
"an2.62:3.4":	"เถรมฺปาหํ วเทยฺยํ, มชฺฌิมมฺปาหํ วเทยฺยํ, นวมฺปาหํ วเทยฺยํฯ ",
"an2.62:3.5":	"เถโร เจปิ มํ วเทยฺย หิตานุกมฺปี มํ วเทยฺย โน อหิตานุกมฺปี, สาธูติ นํ วเทยฺยํ น นํ วิเหเฐยฺยํ ปสฺสมฺปิสฺส ปฏิกเรยฺยํฯ ",
"an2.62:3.6":	"มชฺฌิโม เจปิ มํ วเทยฺย …เป… นโว เจปิ มํ วเทยฺย หิตานุกมฺปี มํ วเทยฺย โน อหิตานุกมฺปี, สาธูติ นํ วเทยฺยํ น นํ วิเหเฐยฺยํ ปสฺสมฺปิสฺส ปฏิกเรยฺยํ’ฯ ",
"an2.62:3.7":	"มชฺฌิมสฺสปิ ภิกฺขุโน เอวํ โหติ …เป… นวสฺสปิ ภิกฺขุโน เอวํ โหติ",
"an2.62:3.8":	"‘เถโรปิ มํ วเทยฺย, มชฺฌิโมปิ มํ วเทยฺย, นโวปิ มํ วเทยฺย; ",
"an2.62:3.9":	"เถรมฺปาหํ วเทยฺยํ, มชฺฌิมมฺปาหํ วเทยฺยํ, นวมฺปาหํ วเทยฺยํฯ ",
"an2.62:3.10":	"เถโร เจปิ มํ วเทยฺย หิตานุกมฺปี มํ วเทยฺย โน อหิตานุกมฺปี, สาธูติ นํ วเทยฺยํ น นํ วิเหเฐยฺยํ ปสฺสมฺปิสฺส ปฏิกเรยฺยํฯ ",
"an2.62:3.11":	"มชฺฌิโม เจปิ มํ วเทยฺย …เป… นโว เจปิ มํ วเทยฺย หิตานุกมฺปี มํ วเทยฺย โน อหิตานุกมฺปี, สาธูติ นํ วเทยฺยํ น นํ วิเหเฐยฺยํ ปสฺสมฺปิสฺส ปฏิกเรยฺยํ’ฯ ",
"an2.62:3.12":	"เอวํ โข, ภิกฺขเว, สนฺตสนฺนิวาโส โหติ, เอวญฺจ สนฺโต สนฺนิวสนฺตี”ติฯ ",
"an2.63:1.0":	"๖๓ ",
"an2.63:1.1":	"“ยสฺมึ, ภิกฺขเว, อธิกรเณ อุภโต วจีสํสาโร ทิฏฺฐิปฬาโส เจตโส อาฆาโต อปฺปจฺจโย อนภิรทฺธิ อชฺฌตฺตํ อวูปสนฺตํ โหติ, ตเสฺมตํ, ภิกฺขเว, อธิกรเณ ปาฏิกงฺขํ",
"an2.63:1.2":	"‘ทีฆตฺตาย ขรตฺตาย วาฬตฺตาย สํวตฺติสฺสติ, ภิกฺขู จ น ผาสุํ วิหริสฺสนฺติ’ฯ ",
"an2.63:2.1":	"ยสฺมิญฺจ โข, ภิกฺขเว, อธิกรเณ อุภโต วจีสํสาโร ทิฏฺฐิปฬาโส เจตโส อาฆาโต อปฺปจฺจโย อนภิรทฺธิ อชฺฌตฺตํ สุวูปสนฺตํ โหติ, ตเสฺมตํ, ภิกฺขเว, อธิกรเณ ปาฏิกงฺขํ",
"an2.63:2.2":	"‘น ทีฆตฺตาย ขรตฺตาย วาฬตฺตาย สํวตฺติสฺสติ, ภิกฺขู จ ผาสุํ วิหริสฺสนฺตี’”ติฯ ",
"an2.63:2.3":	"ปุคฺคลวคฺโค ปฐโมฯ "
}	
