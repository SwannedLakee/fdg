{	
"an4.63:0.1":	"องฺคุตฺตร นิกาย ๔ฯ๖๓ ",
"an4.63:0.2":	"๗ฯ ปตฺตกมฺมวคฺค ",
"an4.63:0.3":	"พฺรหฺมสุตฺต ",
"an4.63:1.1":	"“สพฺรหฺมกานิ, ภิกฺขเว, ตานิ กุลานิ เยสํ ปุตฺตานํ มาตาปิตโร อชฺฌาคาเร ปูชิตา โหนฺติฯ ",
"an4.63:1.2":	"สปุพฺพาจริยกานิ, ภิกฺขเว, ตานิ กุลานิ, เยสํ ปุตฺตานํ มาตาปิตโร อชฺฌาคาเร ปูชิตา โหนฺติฯ ",
"an4.63:1.3":	"สปุพฺพเทวตานิ, ภิกฺขเว, ตานิ กุลานิ เยสํ ปุตฺตานํ มาตาปิตโร อชฺฌาคาเร ปูชิตา โหนฺติฯ ",
"an4.63:1.4":	"สาหุเนยฺยกานิ, ภิกฺขเว, ตานิ กุลานิ เยสํ ปุตฺตานํ มาตาปิตโร อชฺฌาคาเร ปูชิตา โหนฺติฯ ",
"an4.63:2.1":	"พฺรหฺมาติ, ภิกฺขเว, มาตาปิตูนํ เอตํ อธิวจนํฯ ",
"an4.63:2.2":	"ปุพฺพาจริยาติ, ภิกฺขเว, มาตาปิตูนํ เอตํ อธิวจนํฯ ",
"an4.63:2.3":	"ปุพฺพเทวตาติ, ภิกฺขเว, มาตาปิตูนํ เอตํ อธิวจนํฯ ",
"an4.63:2.4":	"อาหุเนยฺยาติ, ภิกฺขเว, มาตาปิตูนํ เอตํ อธิวจนํฯ ",
"an4.63:2.5":	"ตํ กิสฺส เหตุ? ",
"an4.63:2.6":	"พหุการา, ภิกฺขเว, มาตาปิตโร, ปุตฺตานํ อาปาทกา โปสกา อิมสฺส โลกสฺส ทเสฺสตาโรติฯ ",
"an4.63:3.1":	"พฺรหฺมาติ มาตาปิตโร, ",
"an4.63:3.2":	"ปุพฺพาจริยาติ วุจฺจเร; ",
"an4.63:3.3":	"อาหุเนยฺยา จ ปุตฺตานํ, ",
"an4.63:3.4":	"ปชาย อนุกมฺปกาฯ ",
"an4.63:4.1":	"ตสฺมา หิ เน นมเสฺสยฺย, ",
"an4.63:4.2":	"สกฺกเรยฺย จ ปณฺฑิโต; ",
"an4.63:4.3":	"อนฺเนน อถ ปาเนน, ",
"an4.63:4.4":	"วตฺเถน สยเนน จ; ",
"an4.63:4.5":	"อุจฺฉาทเนน นฺหาปเนน, ",
"an4.63:4.6":	"ปาทานํ โธวเนน จฯ ",
"an4.63:5.1":	"ตาย นํ ปาริจริยาย, ",
"an4.63:5.2":	"มาตาปิตูสุ ปณฺฑิตา; ",
"an4.63:5.3":	"อิเธว นํ ปสํสนฺติ, ",
"an4.63:5.4":	"เปจฺจ สคฺเค ปโมทตี”ติฯ ",
"an4.63:5.5":	"ตติยํฯ "
}	
