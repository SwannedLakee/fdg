{	
"an10.96:0.1":	"องฺคุตฺตร นิกาย ๑๐ฯ๙๖ ",
"an10.96:0.2":	"๑๐ฯ อุปาลิวคฺค ",
"an10.96:0.3":	"โกกนุทสุตฺต ",
"an10.96:1.1":	"เอกํ สมยํ อายสฺมา อานนฺโท ราชคเห วิหรติ ตโปทาราเมฯ ",
"an10.96:1.2":	"อถ โข อายสฺมา อานนฺโท รตฺติยา ปจฺจูสสมยํ ปจฺจุฏฺฐาย เยน ตโปทา เตนุปสงฺกมิ คตฺตานิ ปริสิญฺจิตุํฯ ",
"an10.96:1.3":	"ตโปทาย คตฺตานิ ปริสิญฺจิตฺวา ปจฺจุตฺตริตฺวา เอกจีวโร อฏฺฐาสิ คตฺตานิ ปุพฺพาปยมาโนฯ ",
"an10.96:1.4":	"โกกนุโทปิ โข ปริพฺพาชโก รตฺติยา ปจฺจูสสมยํ ปจฺจุฏฺฐาย เยน ตโปทา เตนุปสงฺกมิ คตฺตานิ ปริสิญฺจิตุํฯ ",
"an10.96:2.1":	"อทฺทสา โข โกกนุโท ปริพฺพาชโก อายสฺมนฺตํ อานนฺทํ ทูรโตว อาคจฺฉนฺตํฯ ",
"an10.96:2.2":	"ทิสฺวาน อายสฺมนฺตํ อานนฺทํ เอตทโวจ",
"an10.96:2.3":	"“เกฺวตฺถ, อาวุโส”ติ? ",
"an10.96:2.4":	"“อหมาวุโส, ภิกฺขู”ติฯ ",
"an10.96:3.1":	"“กตเมสํ, อาวุโส, ภิกฺขูนนฺ”ติ? ",
"an10.96:3.2":	"“สมณานํ, อาวุโส, สกฺยปุตฺติยานนฺ”ติฯ ",
"an10.96:4.1":	"“ปุจฺเฉยฺยาม มยํ อายสฺมนฺตํ กิญฺจิเทว เทสํ, สเจ อายสฺมา โอกาสํ กโรติ ปญฺหสฺส เวยฺยากรณายา”ติฯ ",
"an10.96:4.2":	"“ปุจฺฉาวุโส, สุตฺวา เวทิสฺสามา”ติฯ ",
"an10.96:5.1":	"“กึ นุ โข, โภ, ‘สสฺสโต โลโก, อิทเมว สจฺจํ โมฆมญฺญนฺ’ติ—เอวํทิฏฺฐิ ภวนฺ”ติ? ",
"an10.96:5.2":	"“น โข อหํ, อาวุโส, เอวํทิฏฺฐิ",
"an10.96:5.3":	"‘สสฺสโต โลโก, อิทเมว สจฺจํ โมฆมญฺญนฺ’”ติฯ ",
"an10.96:6.1":	"“กึ ปน, โภ, ‘อสสฺสโต โลโก, อิทเมว สจฺจํ โมฆมญฺญนฺ’ติ—เอวํทิฏฺฐิ ภวนฺ”ติ? ",
"an10.96:6.2":	"“น โข อหํ, อาวุโส, เอวํทิฏฺฐิ",
"an10.96:6.3":	"‘อสสฺสโต โลโก, อิทเมว สจฺจํ โมฆมญฺญนฺ’”ติฯ ",
"an10.96:7.1":	"“กึ นุ โข, โภ, อนฺตวา โลโก …เป… ",
"an10.96:7.2":	"อนนฺตวา โลโก … ",
"an10.96:7.3":	"ตํ ชีวํ ตํ สรีรํ … ",
"an10.96:7.4":	"อญฺญํ ชีวํ อญฺญํ สรีรํ … ",
"an10.96:7.5":	"โหติ ตถาคโต ปรํ มรณา … ",
"an10.96:7.6":	"น โหติ ตถาคโต ปรํ มรณา … ",
"an10.96:7.7":	"โหติ จ น จ โหติ ตถาคโต ปรํ มรณา … ",
"an10.96:7.8":	"เนว โหติ น น โหติ ตถาคโต ปรํ มรณา, อิทเมว สจฺจํ โมฆมญฺญนฺติ—เอวํทิฏฺฐิ ภวนฺ”ติ? ",
"an10.96:7.9":	"“น โข อหํ, อาวุโส, เอวํทิฏฺฐิ",
"an10.96:7.10":	"‘เนว โหติ น น โหติ ตถาคโต ปรํ มรณา, อิทเมว สจฺจํ โมฆมญฺญนฺ’”ติฯ ",
"an10.96:8.1":	"“เตน หิ ภวํ น ชานาติ, น ปสฺสตี”ติ? ",
"an10.96:8.2":	"“น โข อหํ, อาวุโส, น ชานามิ น ปสฺสามิฯ ",
"an10.96:8.3":	"ชานามหํ, อาวุโส, ปสฺสามี”ติฯ ",
"an10.96:9.1":	"“‘กึ นุ โข, โภ, สสฺสโต โลโก, อิทเมว สจฺจํ โมฆมญฺญนฺติ—",
"an10.96:9.2":	"เอวํทิฏฺฐิ ภวนฺ’ติ, อิติ ปุฏฺโฐ สมาโน",
"an10.96:9.3":	"‘น โข อหํ, อาวุโส, เอวํทิฏฺฐิ—",
"an10.96:9.4":	"สสฺสโต โลโก, อิทเมว สจฺจํ โมฆมญฺญนฺ’ติ วเทสิฯ ",
"an10.96:10.1":	"‘กึ ปน, โภ, อสสฺสโต โลโก, อิทเมว สจฺจํ โมฆมญฺญนฺติ—",
"an10.96:10.2":	"เอวํทิฏฺฐิ ภวนฺ’ติ, อิติ ปุฏฺโฐ สมาโน",
"an10.96:10.3":	"‘น โข อหํ, อาวุโส, เอวํทิฏฺฐิ—",
"an10.96:10.4":	"อสสฺสโต โลโก, อิทเมว สจฺจํ โมฆมญฺญนฺ’ติ วเทสิฯ ",
"an10.96:11.1":	"กึ นุ โข, โภ, อนฺตวา โลโก …เป… ",
"an10.96:11.2":	"อนนฺตวา โลโก … ",
"an10.96:11.3":	"ตํ ชีวํ ตํ สรีรํ … ",
"an10.96:11.4":	"อญฺญํ ชีวํ อญฺญํ สรีรํ … ",
"an10.96:11.5":	"โหติ ตถาคโต ปรํ มรณา … ",
"an10.96:11.6":	"น โหติ ตถาคโต ปรํ มรณา … ",
"an10.96:11.7":	"โหติ จ น จ โหติ ตถาคโต ปรํ มรณา … ",
"an10.96:11.8":	"เนว โหติ น น โหติ ตถาคโต ปรํ มรณา, อิทเมว สจฺจํ โมฆมญฺญนฺติ—",
"an10.96:11.9":	"เอวํทิฏฺฐิ ภวนฺติ, อิติ ปุฏฺโฐ สมาโน",
"an10.96:11.10":	"‘น โข อหํ, อาวุโส, เอวํทิฏฺฐิ—",
"an10.96:11.11":	"เนว โหติ น น โหติ ตถาคโต ปรํ มรณา, อิทเมว สจฺจํ โมฆมญฺญนฺ’ติ วเทสิฯ ",
"an10.96:12.1":	"‘เตน หิ ภวํ น ชานาติ น ปสฺสตี’ติ, อิติ ปุฏฺโฐ สมาโน",
"an10.96:12.2":	"‘น โข อหํ, อาวุโส, น ชานามิ น ปสฺสามิฯ ",
"an10.96:12.3":	"ชานามหํ, อาวุโส, ปสฺสามี’ติ วเทสิฯ ",
"an10.96:12.4":	"ยถา กถํ ปนาวุโส, อิมสฺส ภาสิตสฺส อตฺโถ ทฏฺฐพฺโพ”ติ? ",
"an10.96:13.1":	"“‘สสฺสโต โลโก, อิทเมว สจฺจํ โมฆมญฺญนฺ’ติ โข, อาวุโส, ทิฏฺฐิคตเมตํฯ ",
"an10.96:13.2":	"‘อสสฺสโต โลโก, อิทเมว สจฺจํ โมฆมญฺญนฺ’ติ โข, อาวุโส, ทิฏฺฐิคตเมตํฯ ",
"an10.96:13.3":	"อนฺตวา โลโก …เป… ",
"an10.96:13.4":	"อนนฺตวา โลโก … ",
"an10.96:13.5":	"ตํ ชีวํ ตํ สรีรํ … ",
"an10.96:13.6":	"อญฺญํ ชีวํ อญฺญํ สรีรํ … ",
"an10.96:13.7":	"โหติ ตถาคโต ปรํ มรณา … ",
"an10.96:13.8":	"น โหติ ตถาคโต ปรํ มรณา … ",
"an10.96:13.9":	"โหติ จ น จ โหติ ตถาคโต ปรํ มรณา … ",
"an10.96:13.10":	"‘เนว โหติ น น โหติ ตถาคโต ปรํ มรณา, อิทเมว สจฺจํ โมฆมญฺญนฺ’ติ โข, อาวุโส, ทิฏฺฐิคตเมตํฯ ",
"an10.96:14.1":	"ยาวตา, อาวุโส, ทิฏฺฐิ ยาวตา ทิฏฺฐิฏฺฐานํ ทิฏฺฐิอธิฏฺฐานํ ทิฏฺฐิปริยุฏฺฐานํ ทิฏฺฐิสมุฏฺฐานํ ทิฏฺฐิสมุคฺฆาโต, ตมหํ ชานามิ ตมหํ ปสฺสามิฯ ",
"an10.96:14.2":	"ตมหํ ชานนฺโต ตมหํ ปสฺสนฺโต กฺยาหํ วกฺขามิ",
"an10.96:14.3":	"‘น ชานามิ น ปสฺสามี’ติ? ",
"an10.96:14.4":	"ชานามหํ, อาวุโส, ปสฺสามี”ติฯ ",
"an10.96:15.1":	"“โก นาโม อายสฺมา, กถญฺจ ปนายสฺมนฺตํ สพฺรหฺมจารี ชานนฺตี”ติ? ",
"an10.96:15.2":	"“‘อานนฺโท’ติ โข เม, อาวุโส, นามํฯ ",
"an10.96:15.3":	"‘อานนฺโท’ติ จ ปน มํ สพฺรหฺมจารี ชานนฺตี”ติฯ ",
"an10.96:15.4":	"“มหาจริเยน วต กิร, โภ, สทฺธึ มนฺตยมานา น ชานิมฺห",
"an10.96:15.5":	"‘อายสฺมา อานนฺโท’ติฯ ",
"an10.96:15.6":	"สเจ หิ มยํ ชาเนยฺยาม",
"an10.96:15.7":	"‘อยํ อายสฺมา อานนฺโท’ติ, เอตฺตกมฺปิ โน นปฺปฏิภาเยยฺยฯ ",
"an10.96:15.8":	"ขมตุ จ เม อายสฺมา อานนฺโท”ติฯ ",
"an10.96:15.9":	"ฉฏฺฐํฯ "
}	
