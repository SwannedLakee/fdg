{	
"an5.170:0.1":	"องฺคุตฺตร นิกาย ๕ฯ๑๗๐ ",
"an5.170:0.2":	"๑๗ฯ อาฆาตวคฺค ",
"an5.170:0.3":	"ภทฺทชิสุตฺต ",
"an5.170:1.1":	"เอกํ สมยํ อายสฺมา อานนฺโท โกสมฺพิยํ วิหรติ โฆสิตาราเมฯ ",
"an5.170:1.2":	"อถ โข อายสฺมา ภทฺทชิ เยนายสฺมา อานนฺโท เตนุปสงฺกมิ; อุปสงฺกมิตฺวา อายสฺมตา อานนฺเทน สทฺธึ สมฺโมทิฯ ",
"an5.170:1.3":	"สมฺโมทนียํ กถํ สารณียํ วีติสาเรตฺวา เอกมนฺตํ นิสีทิฯ เอกมนฺตํ นิสินฺนํ โข อายสฺมนฺตํ ภทฺทชึ อายสฺมา อานนฺโท เอตทโวจ",
"an5.170:1.4":	"“กึ นุ โข, อาวุโส ภทฺทชิ, ทสฺสนานํ อคฺคํ, กึ สวนานํ อคฺคํ, กึ สุขานํ อคฺคํ, กึ สญฺญานํ อคฺคํ, กึ ภวานํ อคฺคนฺ”ติ? ",
"an5.170:2.1":	"“อตฺถาวุโส, พฺรหฺมา อภิภู อนภิภูโต อญฺญทตฺถุทโส วสวตฺตี, โย ตํ พฺรหฺมานํ ปสฺสติ, อิทํ ทสฺสนานํ อคฺคํฯ ",
"an5.170:2.2":	"อตฺถาวุโส, อาภสฺสรา นาม เทวา สุเขน อภิสนฺนา ปริสนฺนาฯ ",
"an5.170:2.3":	"เต กทาจิ กรหจิ อุทานํ อุทาเนนฺติ",
"an5.170:2.4":	"‘อโห สุขํ, อโห สุขนฺ’ติฯ ",
"an5.170:2.5":	"โย ตํ สทฺทํ สุณาติ, อิทํ สวนานํ อคฺคํฯ ",
"an5.170:2.6":	"อตฺถาวุโส, สุภกิณฺหา นาม เทวาฯ ",
"an5.170:2.7":	"เต สนฺตํเยว ตุสิตา สุขํ ปฏิเวเทนฺติ, อิทํ สุขานํ อคฺคํฯ ",
"an5.170:2.8":	"อตฺถาวุโส, อากิญฺจญฺญายตนูปคา เทวา, อิทํ สญฺญานํ อคฺคํฯ ",
"an5.170:2.9":	"อตฺถาวุโส, เนวสญฺญานาสญฺญายตนูปคา เทวา, อิทํ ภวานํ อคฺคนฺ”ติฯ ",
"an5.170:2.10":	"“สเมติ โข อิทํ อายสฺมโต ภทฺทชิสฺส, ยทิทํ พหุนา ชเนนา”ติ? ",
"an5.170:3.1":	"“อายสฺมา โข อานนฺโท พหุสฺสุโตฯ ",
"an5.170:3.2":	"ปฏิภาตุ อายสฺมนฺตํเยว อานนฺทนฺ”ติฯ ",
"an5.170:3.3":	"“เตนหาวุโส ภทฺทชิ, สุณาหิ, สาธุกํ มนสิ กโรหิ; ภาสิสฺสามี”ติฯ ",
"an5.170:3.4":	"“เอวมาวุโส”ติ โข อายสฺมา ภทฺทชิ อายสฺมโต อานนฺทสฺส ปจฺจโสฺสสิฯ ",
"an5.170:3.5":	"อายสฺมา อานนฺโท เอตทโวจ",
"an5.170:4.1":	"“ยถา ปสฺสโต โข, อาวุโส, อนนฺตรา อาสวานํ ขโย โหติ, อิทํ ทสฺสนานํ อคฺคํฯ ",
"an5.170:4.2":	"ยถา สุณโต อนนฺตรา อาสวานํ ขโย โหติ, อิทํ สวนานํ อคฺคํฯ ",
"an5.170:4.3":	"ยถา สุขิตสฺส อนนฺตรา อาสวานํ ขโย โหติ, อิทํ สุขานํ อคฺคํฯ ",
"an5.170:4.4":	"ยถา สญฺญิสฺส อนนฺตรา อาสวานํ ขโย โหติ, อิทํ สญฺญานํ อคฺคํฯ ",
"an5.170:4.5":	"ยถา ภูตสฺส อนนฺตรา อาสวานํ ขโย โหติ, อิทํ ภวานํ อคฺคนฺ”ติฯ ",
"an5.170:4.6":	"ทสมํฯ ",
"an5.170:4.7":	"อาฆาตวคฺโค ทุติโยฯ ",
"an5.170:5.0":	"ตสฺสุทฺทานํ ",
"an5.170:5.1":	"เทฺว อาฆาตวินยา, ",
"an5.170:5.2":	"สากจฺฉา สาชีวโต ปญฺหํ; ",
"an5.170:5.3":	"ปุจฺฉา นิโรโธ โจทนา, ",
"an5.170:5.4":	"สีลํ นิสนฺติ ภทฺทชีติฯ "
}	
