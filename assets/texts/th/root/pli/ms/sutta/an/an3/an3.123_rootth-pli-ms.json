{	
"an3.123:0.1":	"องฺคุตฺตร นิกาย ๓ฯ๑๒๓ ",
"an3.123:0.2":	"๑๓ฯ กุสินารวคฺค ",
"an3.123:0.3":	"กุสินารสุตฺต ",
"an3.123:1.1":	"เอกํ สมยํ ภควา กุสินารายํ วิหรติ พลิหรเณ วนสณฺเฑฯ ",
"an3.123:1.2":	"ตตฺร โข ภควา ภิกฺขู อามนฺเตสิ",
"an3.123:1.3":	"“ภิกฺขโว”ติฯ ",
"an3.123:1.4":	"“ภทนฺเต”ติ เต ภิกฺขู ภควโต ปจฺจโสฺสสุํฯ ",
"an3.123:1.5":	"ภควา เอตทโวจ",
"an3.123:2.1":	"“อิธ, ภิกฺขเว, ภิกฺขุ อญฺญตรํ คามํ วา นิคมํ วา อุปนิสฺสาย วิหรติฯ ",
"an3.123:2.2":	"ตเมนํ คหปติ วา คหปติปุตฺโต วา อุปสงฺกมิตฺวา สฺวาตนาย ภตฺเตน นิมนฺเตติฯ ",
"an3.123:2.3":	"อากงฺขมาโน, ภิกฺขเว, ภิกฺขุ อธิวาเสติฯ ",
"an3.123:2.4":	"โส ตสฺสา รตฺติยา อจฺจเยน ปุพฺพณฺหสมยํ นิวาเสตฺวา ปตฺตจีวรมาทาย เยน ตสฺส คหปติสฺส วา คหปติปุตฺตสฺส วา นิเวสนํ เตนุปสงฺกมติ; อุปสงฺกมิตฺวา ปญฺญตฺเต อาสเน นิสีทติฯ ",
"an3.123:2.5":	"ตเมนํ โส คหปติ วา คหปติปุตฺโต วา ปณีเตน ขาทนีเยน โภชนีเยน สหตฺถา สนฺตปฺเปติ สมฺปวาเรติฯ ",
"an3.123:3.1":	"ตสฺส เอวํ โหติ",
"an3.123:3.2":	"‘สาธุ วต มฺยายํ คหปติ วา คหปติปุตฺโต วา ปณีเตน ขาทนีเยน โภชนีเยน สหตฺถา สนฺตปฺเปติ สมฺปวาเรตี’ติฯ ",
"an3.123:3.3":	"เอวมฺปิสฺส โหติ",
"an3.123:3.4":	"‘อโห วต มายํ คหปติ วา คหปติปุตฺโต วา อายติมฺปิ เอวรูเปน ปณีเตน ขาทนีเยน โภชนีเยน สหตฺถา สนฺตปฺเปยฺย สมฺปวาเรยฺยา’ติฯ ",
"an3.123:3.5":	"โส ตํ ปิณฺฑปาตํ คถิโต มุจฺฉิโต อชฺโฌสนฺโน อนาทีนวทสฺสาวี อนิสฺสรณปญฺโญ ปริภุญฺชติฯ ",
"an3.123:3.6":	"โส ตตฺถ กามวิตกฺกมฺปิ วิตกฺเกติ, พฺยาปาทวิตกฺกมฺปิ วิตกฺเกติ, วิหึสาวิตกฺกมฺปิ วิตกฺเกติฯ ",
"an3.123:3.7":	"เอวรูปสฺสาหํ, ภิกฺขเว, ภิกฺขุโน ทินฺนํ น มหปฺผลนฺติ วทามิฯ ",
"an3.123:3.8":	"ตํ กิสฺส เหตุ? ",
"an3.123:3.9":	"ปมตฺโต หิ, ภิกฺขเว, ภิกฺขุ วิหรติฯ ",
"an3.123:4.1":	"อิธ ปน, ภิกฺขเว, ภิกฺขุ อญฺญตรํ คามํ วา นิคมํ วา อุปนิสฺสาย วิหรติฯ ",
"an3.123:4.2":	"ตเมนํ คหปติ วา คหปติปุตฺโต วา อุปสงฺกมิตฺวา สฺวาตนาย ภตฺเตน นิมนฺเตติฯ ",
"an3.123:4.3":	"อากงฺขมาโน, ภิกฺขเว, ภิกฺขุ อธิวาเสติฯ ",
"an3.123:4.4":	"โส ตสฺสา รตฺติยา อจฺจเยน ปุพฺพณฺหสมยํ นิวาเสตฺวา ปตฺตจีวรมาทาย เยน ตสฺส คหปติสฺส วา คหปติปุตฺตสฺส วา นิเวสนํ เตนุปสงฺกมติ; อุปสงฺกมิตฺวา ปญฺญตฺเต อาสเน นิสีทติฯ ",
"an3.123:4.5":	"ตเมนํ โส คหปติ วา คหปติปุตฺโต วา ปณีเตน ขาทนีเยน โภชนีเยน สหตฺถา สนฺตปฺเปติ สมฺปวาเรติฯ ",
"an3.123:5.1":	"ตสฺส น เอวํ โหติ",
"an3.123:5.2":	"‘สาธุ วต มฺยายํ คหปติ วา คหปติปุตฺโต วา ปณีเตน ขาทนีเยน โภชนีเยน สหตฺถา สนฺตปฺเปติ สมฺปวาเรตี’ติฯ ",
"an3.123:5.3":	"เอวมฺปิสฺส น โหติ",
"an3.123:5.4":	"‘อโห วต มายํ คหปติ วา คหปติปุตฺโต วา อายติมฺปิ เอวรูเปน ปณีเตน ขาทนีเยน โภชนีเยน สหตฺถา สนฺตปฺเปยฺย สมฺปวาเรยฺยา’ติฯ ",
"an3.123:5.5":	"โส ตํ ปิณฺฑปาตํ อคถิโต อมุจฺฉิโต อนชฺโฌสนฺโน อาทีนวทสฺสาวี นิสฺสรณปญฺโญ ปริภุญฺชติฯ ",
"an3.123:5.6":	"โส ตตฺถ เนกฺขมฺมวิตกฺกมฺปิ วิตกฺเกติ, อพฺยาปาทวิตกฺกมฺปิ วิตกฺเกติ, อวิหึสาวิตกฺกมฺปิ วิตกฺเกติฯ ",
"an3.123:5.7":	"เอวรูปสฺสาหํ, ภิกฺขเว, ภิกฺขุโน ทินฺนํ มหปฺผลนฺติ วทามิฯ ",
"an3.123:5.8":	"ตํ กิสฺส เหตุ? ",
"an3.123:5.9":	"อปฺปมตฺโต หิ, ภิกฺขเว, ภิกฺขุ วิหรตี”ติฯ ",
"an3.123:5.10":	"ปฐมํฯ "
}	
