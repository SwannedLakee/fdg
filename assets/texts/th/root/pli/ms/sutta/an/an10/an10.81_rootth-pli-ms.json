{	
"an10.81:0.1":	"องฺคุตฺตร นิกาย ๑๐ฯ๘๑ ",
"an10.81:0.2":	"๙ฯ เถรวคฺค ",
"an10.81:0.3":	"วาหนสุตฺต ",
"an10.81:1.1":	"เอกํ สมยํ ภควา จมฺปายํ วิหรติ คคฺคราย โปกฺขรณิยา ตีเรฯ ",
"an10.81:1.2":	"อถ โข อายสฺมา วาหโน เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺโน โข อายสฺมา วาหโน ภควนฺตํ เอตทโวจ",
"an10.81:1.3":	"“กติหิ นุ โข, ภนฺเต, ธมฺเมหิ ตถาคโต นิสฺสโฏ วิสํยุตฺโต วิปฺปมุตฺโต วิมริยาทีกเตน เจตสา วิหรตี”ติ? ",
"an10.81:2.1":	"“ทสหิ โข, วาหน, ธมฺเมหิ ตถาคโต นิสฺสโฏ วิสํยุตฺโต วิปฺปมุตฺโต วิมริยาทีกเตน เจตสา วิหรติฯ ",
"an10.81:2.2":	"กตเมหิ ทสหิ? ",
"an10.81:2.3":	"รูเปน โข, วาหน, ตถาคโต นิสฺสโฏ วิสํยุตฺโต วิปฺปมุตฺโต วิมริยาทีกเตน เจตสา วิหรติ, ",
"an10.81:2.4":	"เวทนาย โข, วาหน …เป… ",
"an10.81:2.5":	"สญฺญาย โข, วาหน … ",
"an10.81:2.6":	"สงฺขาเรหิ โข, วาหน … ",
"an10.81:2.7":	"วิญฺญาเณน โข, วาหน … ",
"an10.81:2.8":	"ชาติยา โข, วาหน … ",
"an10.81:2.9":	"ชราย โข, วาหน … ",
"an10.81:2.10":	"มรเณน โข, วาหน … ",
"an10.81:2.11":	"ทุกฺเขหิ โข, วาหน … ",
"an10.81:2.12":	"กิเลเสหิ โข, วาหน, ตถาคโต นิสฺสโฏ วิสํยุตฺโต วิปฺปมุตฺโต วิมริยาทีกเตน เจตสา วิหรติฯ ",
"an10.81:2.13":	"เสยฺยถาปิ, วาหน, อุปฺปลํ วา ปทุมํ วา ปุณฺฑรีกํ วา อุทเก ชาตํ อุทเก สํวฑฺฒํ อุทกา ปจฺจุคฺคมฺม ฐิตํ อนุปลิตฺตํ อุทเกน; ",
"an10.81:2.14":	"เอวเมวํ โข, วาหน, อิเมหิ ทสหิ ธมฺเมหิ ตถาคโต นิสฺสโฏ วิสํยุตฺโต วิปฺปมุตฺโต วิมริยาทีกเตน เจตสา วิหรตี”ติฯ ",
"an10.81:2.15":	"ปฐมํฯ "
}	
