{	
"an8.45:0.1":	"องฺคุตฺตร นิกาย ๘ฯ๔๕ ",
"an8.45:0.2":	"๕ฯ อุโปสถวคฺค ",
"an8.45:0.3":	"โพชฺฌสุตฺต ",
"an8.45:1.1":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"an8.45:1.2":	"อถ โข โพชฺฌา อุปาสิกา เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺนํ โข โพชฺฌํ อุปาสิกํ ภควา เอตทโวจ",
"an8.45:2.1":	"“อฏฺฐงฺคสมนฺนาคโต, โพชฺเฌ, อุโปสโถ อุปวุตฺโถ มหปฺผโล โหติ มหานิสํโส มหาชุติโก มหาวิปฺผาโรฯ ",
"an8.45:2.2":	"กถํ อุปวุตฺโถ จ, โพชฺเฌ, อฏฺฐงฺคสมนฺนาคโต อุโปสโถ มหปฺผโล โหติ มหานิสํโส มหาชุติโก มหาวิปฺผาโร? ",
"an8.45:2.3":	"อิธ, โพชฺเฌ, อริยสาวโก อิติ ปฏิสญฺจิกฺขติ",
"an8.45:2.4":	"‘ยาวชีวํ อรหนฺโต ปาณาติปาตํ ปหาย ปาณาติปาตา ปฏิวิรตา นิหิตทณฺฑา นิหิตสตฺถา ลชฺชี ทยาปนฺนา สพฺพปาณภูตหิตานุกมฺปิโน วิหรนฺติฯ ",
"an8.45:2.5":	"อหมฺปชฺช อิมญฺจ รตฺตึ อิมญฺจ ทิวสํ ปาณาติปาตํ ปหาย ปาณาติปาตา ปฏิวิรโต นิหิตทณฺโฑ นิหิตสตฺโถ ลชฺชี ทยาปนฺโน, สพฺพปาณภูตหิตานุกมฺปี วิหรามิฯ ",
"an8.45:2.6":	"อิมินาปงฺเคน อรหตํ อนุกโรมิ, อุโปสโถ จ เม อุปวุตฺโถ ภวิสฺสตี’ติฯ ",
"an8.45:2.7":	"อิมินา ปฐเมน องฺเคน สมนฺนาคโต โหติ …เป…ฯ ",
"an8.45:3.1":	"‘ยาวชีวํ อรหนฺโต อุจฺจาสยนมหาสยนํ ปหาย อุจฺจาสยนมหาสยนา ปฏิวิรตา นีจเสยฺยํ กปฺเปนฺติ—มญฺจเก วา ติณสนฺถารเก วาฯ ",
"an8.45:3.2":	"อหมฺปชฺช อิมญฺจ รตฺตึ อิมญฺจ ทิวสํ อุจฺจาสยนมหาสยนํ ปหาย อุจฺจาสยนมหาสยนา ปฏิวิรโต นีจเสยฺยํ กปฺเปมิ—มญฺจเก วา ติณสนฺถารเก วาฯ ",
"an8.45:3.3":	"อิมินาปงฺเคน อรหตํ อนุกโรมิ, อุโปสโถ จ เม อุปวุตฺโถ ภวิสฺสตี’ติฯ ",
"an8.45:3.4":	"อิมินา อฏฺฐเมน องฺเคน สมนฺนาคโต โหติฯ ",
"an8.45:3.5":	"เอวํ อุปวุตฺโถ โข, โพชฺเฌ, อฏฺฐงฺคสมนฺนาคโต อุโปสโถ มหปฺผโล โหติ มหานิสํโส มหาชุติโก มหาวิปฺผาโรฯ ",
"an8.45:4.1":	"กีวมหปฺผโล โหติ, กีวมหานิสํโส, กีวมหาชุติโก, กีวมหาวิปฺผาโร? ",
"an8.45:4.2":	"เสยฺยถาปิ, โพชฺเฌ, โย อิเมสํ โสฬสนฺนํ มหาชนปทานํ ปหูตรตฺตรตนานํ อิสฺสริยาธิปจฺจํ รชฺชํ กาเรยฺย, เสยฺยถิทํ—",
"an8.45:4.3":	"องฺคานํ มคธานํ กาสีนํ โกสลานํ วชฺชีนํ มลฺลานํ เจตีนํ วงฺคานํ กุรูนํ ปญฺจาลานํ มจฺฉานํ สูรเสนานํ อสฺสกานํ อวนฺตีนํ คนฺธารานํ กมฺโพชานํ, อฏฺฐงฺคสมนฺนาคตสฺส อุโปสถสฺส เอตํ กลํ นาคฺฆติ โสฬสึฯ ",
"an8.45:4.4":	"ตํ กิสฺส เหตุ? ",
"an8.45:4.5":	"กปณํ, โพชฺเฌ, มานุสกํ รชฺชํ ทิพฺพํ สุขํ อุปนิธายฯ ",
"an8.45:5.1":	"ยานิ, โพชฺเฌ, มานุสกานิ ปญฺญาส วสฺสานิ, จาตุมหาราชิกานํ เทวานํ เอโส เอโก รตฺตินฺทิโวฯ ",
"an8.45:5.2":	"ตาย รตฺติยา ตึสรตฺติโย มาโสฯ ",
"an8.45:5.3":	"เตน มาเสน ทฺวาทสมาสิโย สํวจฺฉโรฯ ",
"an8.45:5.4":	"เตน สํวจฺฉเรน ทิพฺพานิ ปญฺจ วสฺสสตานิ จาตุมหาราชิกานํ เทวานํ อายุปฺปมาณํฯ ",
"an8.45:5.5":	"ฐานํ โข ปเนตํ, โพชฺเฌ, วิชฺชติ ยํ อิเธกจฺโจ อิตฺถี วา ปุริโส วา อฏฺฐงฺคสมนฺนาคตํ อุโปสถํ อุปวสิตฺวา กายสฺส เภทา ปรํ มรณา จาตุมหาราชิกานํ เทวานํ สหพฺยตํ อุปปชฺเชยฺยฯ ",
"an8.45:5.6":	"อิทํ โข ปเนตํ, โพชฺเฌ, สนฺธาย ภาสิตํ",
"an8.45:5.7":	"‘กปณํ มานุสกํ รชฺชํ ทิพฺพํ สุขํ อุปนิธาย’ฯ ",
"an8.45:6.1":	"ยํ, โพชฺเฌ, มานุสกํ วสฺสสตํ …เป… ",
"an8.45:6.2":	"ตานิ, โพชฺเฌ, มานุสกานิ เทฺว วสฺสสตานิ …เป… ",
"an8.45:6.3":	"จตฺตาริ วสฺสสตานิ …เป… ",
"an8.45:6.4":	"อฏฺฐ วสฺสสตานิ …เป… ",
"an8.45:6.5":	"โสฬส วสฺสสตานิ ปรนิมฺมิตวสวตฺตีนํ เทวานํ เอโส เอโก รตฺตินฺทิโวฯ ",
"an8.45:6.6":	"ตาย รตฺติยา ตึสรตฺติโย มาโสฯ ",
"an8.45:6.7":	"เตน มาเสน ทฺวาทสมาสิโย สํวจฺฉโรฯ ",
"an8.45:6.8":	"เตน สํวจฺฉเรน ทิพฺพานิ โสฬส วสฺสสหสฺสานิ ปรนิมฺมิตวสวตฺตีนํ เทวานํ อายุปฺปมาณํฯ ",
"an8.45:6.9":	"ฐานํ โข ปเนตํ, โพชฺเฌ, วิชฺชติ ยํ อิเธกจฺโจ อิตฺถี วา ปุริโส วา อฏฺฐงฺคสมนฺนาคตํ อุโปสถํ อุปวสิตฺวา กายสฺส เภทา ปรํ มรณา ปรนิมฺมิตวสวตฺตีนํ เทวานํ สหพฺยตํ อุปปชฺเชยฺยฯ ",
"an8.45:6.10":	"อิทํ โข ปเนตํ, โพชฺเฌ, สนฺธาย ภาสิตํ",
"an8.45:6.11":	"‘กปณํ มานุสกํ รชฺชํ ทิพฺพํ สุขํ อุปนิธายา’ติฯ ",
"an8.45:7.1":	"ปาณํ น หญฺเญ น จทินฺนมาทิเย, ",
"an8.45:7.2":	"มุสา น ภาเส น จ มชฺชโป สิยา; ",
"an8.45:7.3":	"อพฺรหฺมจริยา วิรเมยฺย เมถุนา, ",
"an8.45:7.4":	"รตฺตึ น ภุญฺเชยฺย วิกาลโภชนํฯ ",
"an8.45:8.1":	"มาลํ น ธาเร น จ คนฺธมาจเร, ",
"an8.45:8.2":	"มญฺเจ ฉมายํ ว สเยถ สนฺถเต; ",
"an8.45:8.3":	"เอตญฺหิ อฏฺฐงฺคิกมาหุโปสถํ, ",
"an8.45:8.4":	"พุทฺเธน ทุกฺขนฺตคุนา ปกาสิตํฯ ",
"an8.45:9.1":	"จนฺโท จ สุริโย จ อุโภ สุทสฺสนา, ",
"an8.45:9.2":	"โอภาสยํ อนุปริยนฺติ ยาวตา; ",
"an8.45:9.3":	"ตโมนุทา เต ปน อนฺตลิกฺขคา, ",
"an8.45:9.4":	"นเภ ปภาสนฺติ ทิสาวิโรจนาฯ ",
"an8.45:10.1":	"เอตสฺมึ ยํ วิชฺชติ อนฺตเร ธนํ, ",
"an8.45:10.2":	"มุตฺตา มณิ เวฬุริยญฺจ ภทฺทกํ; ",
"an8.45:10.3":	"สิงฺคีสุวณฺณํ อถ วาปิ กญฺจนํ, ",
"an8.45:10.4":	"ยํ ชาตรูปํ หฏกนฺติ วุจฺจติฯ ",
"an8.45:11.1":	"อฏฺฐงฺคุเปตสฺส อุโปสถสฺส, ",
"an8.45:11.2":	"กลมฺปิ เต นานุภวนฺติ โสฬสึ; ",
"an8.45:11.3":	"จนฺทปฺปภา ตารคณา จ สพฺเพฯ ",
"an8.45:12.1":	"ตสฺมา หิ นารี จ นโร จ สีลวา, ",
"an8.45:12.2":	"อฏฺฐงฺคุเปตํ อุปวสฺสุโปสถํ; ",
"an8.45:12.3":	"ปุญฺญานิ กตฺวาน สุขุทฺรยานิ, ",
"an8.45:12.4":	"อนินฺทิตา สคฺคมุเปนฺติ ฐานนฺ”ติฯ ",
"an8.45:12.5":	"ปญฺจมํฯ "
}	
