{	
"an8.77:0.1":	"องฺคุตฺตร นิกาย ๘ฯ๗๗ ",
"an8.77:0.2":	"๘ฯ ยมกวคฺค ",
"an8.77:0.3":	"อิจฺฉาสุตฺต ",
"an8.77:1.1":	"ตตฺร โข อายสฺมา สาริปุตฺโต ภิกฺขู อามนฺเตสิ",
"an8.77:1.2":	"“อาวุโส ภิกฺขโว”ติฯ ",
"an8.77:1.3":	"“อาวุโส”ติ โข เต ภิกฺขู อายสฺมโต สาริปุตฺตสฺส ปจฺจโสฺสสุํฯ ",
"an8.77:1.4":	"อายสฺมา สาริปุตฺโต เอตทโวจ",
"an8.77:2.1":	"“อฏฺฐิเม, อาวุโส, ปุคฺคลา สนฺโต สํวิชฺชมานา โลกสฺมึฯ ",
"an8.77:2.2":	"กตเม อฏฺฐ? ",
"an8.77:2.3":	"อิธาวุโส, ภิกฺขุโน ปวิวิตฺตสฺส วิหรโต นิรายตฺตวุตฺติโน อิจฺฉา อุปฺปชฺชติ ลาภายฯ ",
"an8.77:2.4":	"โส อุฏฺฐหติ, ฆฏติ, วายมติ ลาภายฯ ",
"an8.77:2.5":	"ตสฺส อุฏฺฐหโต, ฆฏโต, วายมโต ลาภาย ลาโภ นุปฺปชฺชติฯ ",
"an8.77:2.6":	"โส เตน อลาเภน โสจติ กิลมติ ปริเทวติ, อุรตฺตาฬึ กนฺทติ, สมฺโมหํ อาปชฺชติฯ ",
"an8.77:2.7":	"อยํ วุจฺจตาวุโส, ‘ภิกฺขุ อิจฺโฉ วิหรติ ลาภาย, อุฏฺฐหติ, ฆฏติ, วายมติ ลาภาย, น จ ลาภี, โสจี จ ปริเทวี จ, จุโต จ สทฺธมฺมา’ฯ ",
"an8.77:3.1":	"อิธ ปนาวุโส, ภิกฺขุโน ปวิวิตฺตสฺส วิหรโต นิรายตฺตวุตฺติโน อิจฺฉา อุปฺปชฺชติ ลาภายฯ ",
"an8.77:3.2":	"โส อุฏฺฐหติ, ฆฏติ, วายมติ ลาภายฯ ",
"an8.77:3.3":	"ตสฺส อุฏฺฐหโต ฆฏโต วายมโต ลาภาย ลาโภ อุปฺปชฺชติฯ ",
"an8.77:3.4":	"โส เตน ลาเภน มชฺชติ ปมชฺชติ ปมาทมาปชฺชติฯ ",
"an8.77:3.5":	"อยํ วุจฺจตาวุโส, ‘ภิกฺขุ อิจฺโฉ วิหรติ ลาภาย, อุฏฺฐหติ ฆฏติ วายมติ ลาภาย, ลาภี จ, มที จ ปมาที จ, จุโต จ สทฺธมฺมา’ฯ ",
"an8.77:4.1":	"อิธ ปนาวุโส, ภิกฺขุโน ปวิวิตฺตสฺส วิหรโต นิรายตฺตวุตฺติโน อิจฺฉา อุปฺปชฺชติ ลาภายฯ ",
"an8.77:4.2":	"โส น อุฏฺฐหติ, น ฆฏติ, น วายมติ ลาภายฯ ",
"an8.77:4.3":	"ตสฺส อนุฏฺฐหโต, อฆฏโต, อวายมโต ลาภาย ลาโภ นุปฺปชฺชติฯ ",
"an8.77:4.4":	"โส เตน อลาเภน โสจติ กิลมติ ปริเทวติ, อุรตฺตาฬึ กนฺทติ, สมฺโมหํ อาปชฺชติฯ ",
"an8.77:4.5":	"อยํ วุจฺจตาวุโส, ‘ภิกฺขุ อิจฺโฉ วิหรติ ลาภาย, น อุฏฺฐหติ, น ฆฏติ, น วายมติ ลาภาย, น จ ลาภี, โสจี จ ปริเทวี จ, จุโต จ สทฺธมฺมา’ฯ ",
"an8.77:5.1":	"อิธ ปนาวุโส, ภิกฺขุโน ปวิวิตฺตสฺส วิหรโต นิรายตฺตวุตฺติโน อิจฺฉา อุปฺปชฺชติ ลาภายฯ ",
"an8.77:5.2":	"โส น อุฏฺฐหติ, น ฆฏติ, น วายมติ ลาภายฯ ",
"an8.77:5.3":	"ตสฺส อนุฏฺฐหโต, อฆฏโต, อวายมโต ลาภาย ลาโภ อุปฺปชฺชติฯ ",
"an8.77:5.4":	"โส เตน ลาเภน มชฺชติ ปมชฺชติ ปมาทมาปชฺชติฯ ",
"an8.77:5.5":	"อยํ วุจฺจตาวุโส, ‘ภิกฺขุ อิจฺโฉ วิหรติ ลาภาย, น อุฏฺฐหติ น ฆฏติ น วายมติ ลาภาย, ลาภี จ, มที จ ปมาที จ, จุโต จ สทฺธมฺมา’ฯ ",
"an8.77:6.1":	"อิธ ปนาวุโส, ภิกฺขุโน ปวิวิตฺตสฺส วิหรโต นิรายตฺตวุตฺติโน อิจฺฉา อุปฺปชฺชติ ลาภายฯ ",
"an8.77:6.2":	"โส อุฏฺฐหติ, ฆฏติ, วายมติ ลาภายฯ ",
"an8.77:6.3":	"ตสฺส อุฏฺฐหโต, ฆฏโต, วายมโต ลาภาย, ลาโภ นุปฺปชฺชติฯ ",
"an8.77:6.4":	"โส เตน อลาเภน น โสจติ น กิลมติ น ปริเทวติ, น อุรตฺตาฬึ กนฺทติ, น สมฺโมหํ อาปชฺชติฯ ",
"an8.77:6.5":	"อยํ วุจฺจตาวุโส, ‘ภิกฺขุ อิจฺโฉ วิหรติ ลาภาย, อุฏฺฐหติ ฆฏติ วายมติ ลาภาย, น จ ลาภี, น จ โสจี น จ ปริเทวี, อจฺจุโต จ สทฺธมฺมา’ฯ ",
"an8.77:7.1":	"อิธ ปนาวุโส, ภิกฺขุโน ปวิวิตฺตสฺส วิหรโต นิรายตฺตวุตฺติโน อิจฺฉา อุปฺปชฺชติ ลาภายฯ ",
"an8.77:7.2":	"โส อุฏฺฐหติ, ฆฏติ, วายมติ ลาภายฯ ",
"an8.77:7.3":	"ตสฺส อุฏฺฐหโต, ฆฏโต, วายมโต ลาภาย, ลาโภ อุปฺปชฺชติฯ ",
"an8.77:7.4":	"โส เตน ลาเภน น มชฺชติ น ปมชฺชติ น ปมาทมาปชฺชติฯ ",
"an8.77:7.5":	"อยํ วุจฺจตาวุโส, ‘ภิกฺขุ อิจฺโฉ วิหรติ ลาภาย, อุฏฺฐหติ, ฆฏติ, วายมติ ลาภาย, ลาภี จ, น จ มที น จ ปมาที, อจฺจุโต จ สทฺธมฺมา’ฯ ",
"an8.77:8.1":	"อิธ ปนาวุโส, ภิกฺขุโน ปวิวิตฺตสฺส วิหรโต นิรายตฺตวุตฺติโน อิจฺฉา อุปฺปชฺชติ ลาภายฯ ",
"an8.77:8.2":	"โส น อุฏฺฐหติ, น ฆฏติ, น วายมติ ลาภายฯ ",
"an8.77:8.3":	"ตสฺส อนุฏฺฐหโต, อฆฏโต, อวายมโต ลาภาย, ลาโภ นุปฺปชฺชติฯ ",
"an8.77:8.4":	"โส เตน อลาเภน น โสจติ น กิลมติ น ปริเทวติ, น อุรตฺตาฬึ กนฺทติ, น สมฺโมหํ อาปชฺชติฯ ",
"an8.77:8.5":	"อยํ วุจฺจตาวุโส, ‘ภิกฺขุ อิจฺโฉ วิหรติ ลาภาย, น อุฏฺฐหติ, น ฆฏติ, น วายมติ ลาภาย, น จ ลาภี, น จ โสจี น จ ปริเทวี, อจฺจุโต จ สทฺธมฺมา’ฯ ",
"an8.77:9.1":	"อิธ ปนาวุโส, ภิกฺขุโน ปวิวิตฺตสฺส วิหรโต นิรายตฺตวุตฺติโน อิจฺฉา อุปฺปชฺชติ ลาภายฯ ",
"an8.77:9.2":	"โส น อุฏฺฐหติ, น ฆฏติ, น วายมติ ลาภายฯ ",
"an8.77:9.3":	"ตสฺส อนุฏฺฐหโต, อฆฏโต, อวายมโต ลาภาย, ลาโภ อุปฺปชฺชติฯ ",
"an8.77:9.4":	"โส เตน ลาเภน น มชฺชติ น ปมชฺชติ น ปมาทมาปชฺชติฯ ",
"an8.77:9.5":	"อยํ วุจฺจตาวุโส, ‘ภิกฺขุ อิจฺโฉ วิหรติ ลาภาย, น อุฏฺฐหติ, น ฆฏติ, น วายมติ ลาภาย, ลาภี จ, น จ มที น จ ปมาที, อจฺจุโต จ สทฺธมฺมา’ฯ ",
"an8.77:9.6":	"อิเม โข, อาวุโส, อฏฺฐ ปุคฺคลา สนฺโต สํวิชฺชมานา โลกสฺมินฺ”ติฯ ",
"an8.77:9.7":	"สตฺตมํฯ "
}	
