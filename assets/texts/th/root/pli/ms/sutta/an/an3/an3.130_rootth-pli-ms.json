{	
"an3.130:0.1":	"องฺคุตฺตร นิกาย ๓ฯ๑๓๐ ",
"an3.130:0.2":	"๑๓ฯ กุสินารวคฺค ",
"an3.130:0.3":	"ทุติยอนุรุทฺธสุตฺต ",
"an3.130:1.1":	"อถ โข อายสฺมา อนุรุทฺโธ เยนายสฺมา สาริปุตฺโต เตนุปสงฺกมิ; อุปสงฺกมิตฺวา อายสฺมตา สาริปุตฺเตน สทฺธึ สมฺโมทิฯ ",
"an3.130:1.2":	"สมฺโมทนียํ กถํ สารณียํ วีติสาเรตฺวา เอกมนฺตํ นิสีทิฯ เอกมนฺตํ นิสินฺโน โข อายสฺมา อนุรุทฺโธ อายสฺมนฺตํ สาริปุตฺตํ เอตทโวจ",
"an3.130:1.3":	"“อิธาหํ, อาวุโส สาริปุตฺต, ทิพฺเพน จกฺขุนา วิสุทฺเธน อติกฺกนฺตมานุสเกน สหสฺสํ โลกํ โอโลเกมิฯ ",
"an3.130:1.4":	"อารทฺธํ โข ปน เม วีริยํ อสลฺลีนํ, อุปฏฺฐิตา สติ อสมฺมุฏฺฐา, ปสฺสทฺโธ กาโย อสารทฺโธ, สมาหิตํ จิตฺตํ เอกคฺคํฯ ",
"an3.130:1.5":	"อถ จ ปน เม นานุปาทาย อาสเวหิ จิตฺตํ วิมุจฺจตี”ติฯ ",
"an3.130:2.1":	"“ยํ โข เต, อาวุโส อนุรุทฺธ, เอวํ โหติ",
"an3.130:2.2":	"‘อหํ ทิพฺเพน จกฺขุนา วิสุทฺเธน อติกฺกนฺตมานุสเกน สหสฺสํ โลกํ โวโลเกมี’ติ, อิทํ เต มานสฺมึฯ ",
"an3.130:2.3":	"ยมฺปิ เต, อาวุโส อนุรุทฺธ, เอวํ โหติ",
"an3.130:2.4":	"‘อารทฺธํ โข ปน เม วีริยํ อสลฺลีนํ, อุปฏฺฐิตา สติ อสมฺมุฏฺฐา, ปสฺสทฺโธ กาโย อสารทฺโธ, สมาหิตํ จิตฺตํ เอกคฺคนฺ’ติ, อิทํ เต อุทฺธจฺจสฺมึฯ ",
"an3.130:2.5":	"ยมฺปิ เต, อาวุโส อนุรุทฺธ, เอวํ โหติ",
"an3.130:2.6":	"‘อถ จ ปน เม นานุปาทาย อาสเวหิ จิตฺตํ วิมุจฺจตี’ติ, อิทํ เต กุกฺกุจฺจสฺมึฯ ",
"an3.130:2.7":	"สาธุ วตายสฺมา อนุรุทฺโธ อิเม ตโย ธมฺเม ปหาย, อิเม ตโย ธมฺเม อมนสิกริตฺวา อมตาย ธาตุยา จิตฺตํ อุปสํหรตู”ติฯ ",
"an3.130:3.1":	"อถ โข อายสฺมา อนุรุทฺโธ อปเรน สมเยน อิเม ตโย ธมฺเม ปหาย, อิเม ตโย ธมฺเม อมนสิกริตฺวา อมตาย ธาตุยา จิตฺตํ อุปสํหริฯ ",
"an3.130:3.2":	"อถ โข อายสฺมา อนุรุทฺโธ เอโก วูปกฏฺโฐ อปฺปมตฺโต อาตาปี ปหิตตฺโต วิหรนฺโต นจิรเสฺสว—ยสฺสตฺถาย กุลปุตฺตา สมฺมเทว อคารสฺมา อนคาริยํ ปพฺพชนฺติ, ตทนุตฺตรํ—พฺรหฺมจริยปริโยสานํ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหาสิฯ ",
"an3.130:3.3":	"“ขีณา ชาติ, วุสิตํ พฺรหฺมจริยํ, กตํ กรณียํ, นาปรํ อิตฺถตฺตายา”ติ อพฺภญฺญาสิฯ ",
"an3.130:3.4":	"อญฺญตโร จ ปนายสฺมา อนุรุทฺโธ อรหตํ อโหสีติฯ ",
"an3.130:3.5":	"อฏฺฐมํฯ "
}	
