{	
"an4.163:0.1":	"องฺคุตฺตร นิกาย ๔ฯ๑๖๓ ",
"an4.163:0.2":	"๑๗ฯ ปฏิปทาวคฺค ",
"an4.163:0.3":	"อสุภสุตฺต ",
"an4.163:1.1":	"“จตโสฺส อิมา, ภิกฺขเว, ปฏิปทาฯ ",
"an4.163:1.2":	"กตมา จตโสฺส? ",
"an4.163:1.3":	"ทุกฺขา ปฏิปทา ทนฺธาภิญฺญา, ",
"an4.163:1.4":	"ทุกฺขา ปฏิปทา ขิปฺปาภิญฺญา, ",
"an4.163:1.5":	"สุขา ปฏิปทา ทนฺธาภิญฺญา, ",
"an4.163:1.6":	"สุขา ปฏิปทา ขิปฺปาภิญฺญาฯ ",
"an4.163:2.1":	"กตมา จ, ภิกฺขเว, ทุกฺขา ปฏิปทา ทนฺธาภิญฺญา? ",
"an4.163:2.2":	"อิธ, ภิกฺขเว, ภิกฺขุ อสุภานุปสฺสี กาเย วิหรติ, อาหาเร ปฏิกูลสญฺญี, สพฺพโลเก อนภิรติสญฺญี, สพฺพสงฺขาเรสุ อนิจฺจานุปสฺสี; ",
"an4.163:2.3":	"มรณสญฺญา โข ปนสฺส อชฺฌตฺตํ สูปฏฺฐิตา โหติฯ ",
"an4.163:2.4":	"โส อิมานิ ปญฺจ เสขพลานิ อุปนิสฺสาย วิหรติ—",
"an4.163:2.5":	"สทฺธาพลํ, หิริพลํ, โอตฺตปฺปพลํ, วีริยพลํ, ปญฺญาพลํฯ ",
"an4.163:2.6":	"ตสฺสิมานิ ปญฺจินฺทฺริยานิ มุทูนิ ปาตุภวนฺติ—",
"an4.163:2.7":	"สทฺธินฺทฺริยํ, วีริยินฺทฺริยํ, สตินฺทฺริยํ, สมาธินฺทฺริยํ, ปญฺญินฺทฺริยํฯ ",
"an4.163:2.8":	"โส อิเมสํ ปญฺจนฺนํ อินฺทฺริยานํ มุทุตฺตา ทนฺธํ อานนฺตริยํ ปาปุณาติ อาสวานํ ขยายฯ ",
"an4.163:2.9":	"อยํ วุจฺจติ, ภิกฺขเว, ทุกฺขา ปฏิปทา ทนฺธาภิญฺญาฯ ",
"an4.163:3.1":	"กตมา จ, ภิกฺขเว, ทุกฺขา ปฏิปทา ขิปฺปาภิญฺญา? ",
"an4.163:3.2":	"อิธ, ภิกฺขเว, ภิกฺขุ อสุภานุปสฺสี กาเย วิหรติ, อาหาเร ปฏิกูลสญฺญี, สพฺพโลเก อนภิรติสญฺญี, สพฺพสงฺขาเรสุ อนิจฺจานุปสฺสี; ",
"an4.163:3.3":	"มรณสญฺญา โข ปนสฺส อชฺฌตฺตํ สูปฏฺฐิตา โหติฯ ",
"an4.163:3.4":	"โส อิมานิ ปญฺจ เสขพลานิ อุปนิสฺสาย วิหรติ—",
"an4.163:3.5":	"สทฺธาพลํ …เป… ปญฺญาพลํฯ ",
"an4.163:3.6":	"ตสฺสิมานิ ปญฺจินฺทฺริยานิ อธิมตฺตานิ ปาตุภวนฺติ—",
"an4.163:3.7":	"สทฺธินฺทฺริยํ …เป… ปญฺญินฺทฺริยํฯ ",
"an4.163:3.8":	"โส อิเมสํ ปญฺจนฺนํ อินฺทฺริยานํ อธิมตฺตตฺตา ขิปฺปํ อานนฺตริยํ ปาปุณาติ อาสวานํ ขยายฯ ",
"an4.163:3.9":	"อยํ วุจฺจติ, ภิกฺขเว, ทุกฺขา ปฏิปทา ขิปฺปาภิญฺญาฯ ",
"an4.163:4.1":	"กตมา จ, ภิกฺขเว, สุขา ปฏิปทา ทนฺธาภิญฺญา? ",
"an4.163:4.2":	"อิธ ภิกฺขเว, ภิกฺขุ วิวิจฺเจว กาเมหิ วิวิจฺจ อกุสเลหิ ธมฺเมหิ สวิตกฺกํ สวิจารํ วิเวกชํ ปีติสุขํ ปฐมํ ฌานํ อุปสมฺปชฺช วิหรติ; ",
"an4.163:4.3":	"วิตกฺกวิจารานํ วูปสมา อชฺฌตฺตํ สมฺปสาทนํ เจตโส เอโกทิภาวํ อวิตกฺกํ อวิจารํ สมาธิชํ ปีติสุขํ ทุติยํ ฌานํ อุปสมฺปชฺช วิหรติ; ",
"an4.163:4.4":	"ปีติยา จ วิราคา อุเปกฺขโก จ วิหรติ สโต จ สมฺปชาโน สุขญฺจ กาเยน ปฏิสํเวเทติ ยํ ตํ อริยา อาจิกฺขนฺติ",
"an4.163:4.5":	"สุขสฺส จ ปหานา ทุกฺขสฺส จ ปหานา ปุพฺเพว โสมนสฺสโทมนสฺสานํ อตฺถงฺคมา อทุกฺขมสุขํ อุเปกฺขาสติปาริสุทฺธึ จตุตฺถํ ฌานํ อุปสมฺปชฺช วิหรติฯ ",
"an4.163:4.6":	"โส อิมานิ ปญฺจ เสขพลานิ อุปนิสฺสาย วิหรติ—",
"an4.163:4.7":	"สทฺธาพลํ …เป… ปญฺญาพลํฯ ",
"an4.163:4.8":	"ตสฺสิมานิ ปญฺจินฺทฺริยานิ มุทูนิ ปาตุภวนฺติ—",
"an4.163:4.9":	"สทฺธินฺทฺริยํ …เป… ปญฺญินฺทฺริยํฯ ",
"an4.163:4.10":	"โส อิเมสํ ปญฺจนฺนํ อินฺทฺริยานํ มุทุตฺตา ทนฺธํ อานนฺตริยํ ปาปุณาติ อาสวานํ ขยายฯ ",
"an4.163:4.11":	"อยํ วุจฺจติ, ภิกฺขเว, สุขา ปฏิปทา ทนฺธาภิญฺญาฯ ",
"an4.163:5.1":	"กตมา จ, ภิกฺขเว, สุขา ปฏิปทา ขิปฺปาภิญฺญา? ",
"an4.163:5.2":	"อิธ, ภิกฺขเว, ภิกฺขุ วิวิจฺเจว กาเมหิ วิวิจฺจ อกุสเลหิ ธมฺเมหิ สวิตกฺกํ สวิจารํ วิเวกชํ ปีติสุขํ ปฐมํ ฌานํ อุปสมฺปชฺช วิหรติ …เป… ทุติยํ ฌานํ …เป… ตติยํ ฌานํ …เป… จตุตฺถํ ฌานํ อุปสมฺปชฺช วิหรติฯ ",
"an4.163:5.3":	"โส อิมานิ ปญฺจ เสขพลานิ อุปนิสฺสาย วิหรติ—",
"an4.163:5.4":	"สทฺธาพลํ, หิริพลํ, โอตฺตปฺปพลํ, วีริยพลํ, ปญฺญาพลํฯ ",
"an4.163:5.5":	"ตสฺสิมานิ ปญฺจินฺทฺริยานิ อธิมตฺตานิ ปาตุภวนฺติ—",
"an4.163:5.6":	"สทฺธินฺทฺริยํ, วีริยินฺทฺริยํ, สตินฺทฺริยํ, สมาธินฺทฺริยํ, ปญฺญินฺทฺริยํฯ ",
"an4.163:5.7":	"โส อิเมสํ ปญฺจนฺนํ อินฺทฺริยานํ อธิมตฺตตฺตา ขิปฺปํ อานนฺตริยํ ปาปุณาติ อาสวานํ ขยายฯ ",
"an4.163:5.8":	"อยํ วุจฺจติ, ภิกฺขเว, สุขา ปฏิปทา ขิปฺปาภิญฺญาฯ ",
"an4.163:5.9":	"อิมา โข, ภิกฺขเว, จตโสฺส ปฏิปทา”ติฯ ",
"an4.163:5.10":	"ตติยํฯ "
}	
