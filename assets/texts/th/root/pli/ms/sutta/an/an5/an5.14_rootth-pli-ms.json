{	
"an5.14:0.1":	"องฺคุตฺตร นิกาย ๕ฯ๑๔ ",
"an5.14:0.2":	"๒ฯ พลวคฺค ",
"an5.14:0.3":	"วิตฺถตสุตฺต ",
"an5.14:1.1":	"“ปญฺจิมานิ, ภิกฺขเว, พลานิฯ ",
"an5.14:1.2":	"กตมานิ ปญฺจ? ",
"an5.14:1.3":	"สทฺธาพลํ, วีริยพลํ, สติพลํ, สมาธิพลํ, ปญฺญาพลํฯ ",
"an5.14:2.1":	"กตมญฺจ, ภิกฺขเว, สทฺธาพลํ? ",
"an5.14:2.2":	"อิธ, ภิกฺขเว, อริยสาวโก สทฺโธ โหติ, สทฺทหติ ตถาคตสฺส โพธึ",
"an5.14:2.3":	"‘อิติปิ โส ภควา อรหํ สมฺมาสมฺพุทฺโธ วิชฺชาจรณสมฺปนฺโน สุคโต โลกวิทู อนุตฺตโร ปุริสทมฺมสารถิ สตฺถา เทวมนุสฺสานํ พุทฺโธ ภควา’ติฯ ",
"an5.14:2.4":	"อิทํ วุจฺจติ, ภิกฺขเว, สทฺธาพลํฯ ",
"an5.14:3.1":	"กตมญฺจ, ภิกฺขเว, วีริยพลํ? ",
"an5.14:3.2":	"อิธ, ภิกฺขเว, อริยสาวโก อารทฺธวีริโย วิหรติ อกุสลานํ ธมฺมานํ ปหานาย, กุสลานํ ธมฺมานํ อุปสมฺปทาย ถามวา ทฬฺหปรกฺกโม อนิกฺขิตฺตธุโร กุสเลสุ ธมฺเมสุฯ ",
"an5.14:3.3":	"อิทํ วุจฺจติ, ภิกฺขเว, วีริยพลํฯ ",
"an5.14:4.1":	"กตมญฺจ, ภิกฺขเว, สติพลํ? ",
"an5.14:4.2":	"อิธ, ภิกฺขเว, อริยสาวโก สติมา โหติ ปรเมน สติเนปกฺเกน สมนฺนาคโต, จิรกตมฺปิ จิรภาสิตมฺปิ สริตา อนุสฺสริตาฯ ",
"an5.14:4.3":	"อิทํ วุจฺจติ, ภิกฺขเว, สติพลํฯ ",
"an5.14:5.1":	"กตมญฺจ, ภิกฺขเว, สมาธิพลํ? ",
"an5.14:5.2":	"อิธ, ภิกฺขเว, อริยสาวโก วิวิจฺเจว กาเมหิ วิวิจฺจ อกุสเลหิ ธมฺเมหิ สวิตกฺกํ สวิจารํ วิเวกชํ ปีติสุขํ ปฐมํ ฌานํ อุปสมฺปชฺช วิหรติ; ",
"an5.14:5.3":	"วิตกฺกวิจารานํ วูปสมา อชฺฌตฺตํ สมฺปสาทนํ เจตโส เอโกทิภาวํ อวิตกฺกํ อวิจารํ สมาธิชํ ปีติสุขํ ทุติยํ ฌานํ อุปสมฺปชฺช วิหรติ; ",
"an5.14:5.4":	"ปีติยา จ วิราคา อุเปกฺขโก จ วิหรติ สโต จ สมฺปชาโน สุขญฺจ กาเยน ปฏิสํเวเทติ ยํ ตํ อริยา อาจิกฺขนฺติ",
"an5.14:5.5":	"สุขสฺส จ ปหานา ทุกฺขสฺส จ ปหานา ปุพฺเพว โสมนสฺสโทมนสฺสานํ อตฺถงฺคมา อทุกฺขมสุขํ อุเปกฺขาสติปาริสุทฺธึ จตุตฺถํ ฌานํ อุปสมฺปชฺช วิหรติฯ ",
"an5.14:5.6":	"อิทํ วุจฺจติ, ภิกฺขเว, สมาธิพลํฯ ",
"an5.14:6.1":	"กตมญฺจ, ภิกฺขเว, ปญฺญาพลํ? ",
"an5.14:6.2":	"อิธ, ภิกฺขเว, อริยสาวโก ปญฺญวา โหติ อุทยตฺถคามินิยา ปญฺญาย สมนฺนาคโต อริยาย นิพฺเพธิกาย สมฺมา ทุกฺขกฺขยคามินิยาฯ ",
"an5.14:6.3":	"อิทํ วุจฺจติ, ภิกฺขเว, ปญฺญาพลํฯ ",
"an5.14:6.4":	"อิมานิ โข, ภิกฺขเว, ปญฺจ พลานี”ติฯ ",
"an5.14:6.5":	"จตุตฺถํฯ "
}	
