{	
"an5.148:0.1":	"องฺคุตฺตร นิกาย ๕ฯ๑๔๘ ",
"an5.148:0.2":	"๑๕ฯ ติกณฺฑกีวคฺค ",
"an5.148:0.3":	"สปฺปุริสทานสุตฺต ",
"an5.148:1.1":	"“ปญฺจิมานิ, ภิกฺขเว, สปฺปุริสทานานิฯ ",
"an5.148:1.2":	"กตมานิ ปญฺจ? ",
"an5.148:1.3":	"สทฺธาย ทานํ เทติ, สกฺกจฺจํ ทานํ เทติ, กาเลน ทานํ เทติ, อนุคฺคหิตจิตฺโต ทานํ เทติ, อตฺตานญฺจ ปรญฺจ อนุปหจฺจ ทานํ เทติฯ ",
"an5.148:2.1":	"สทฺธาย โข ปน, ภิกฺขเว, ทานํ ทตฺวา ยตฺถ ยตฺถ ตสฺส ทานสฺส วิปาโก นิพฺพตฺตติ, อฑฺโฒ จ โหติ มหทฺธโน มหาโภโค, อภิรูโป จ โหติ ทสฺสนีโย ปาสาทิโก ปรมาย วณฺณโปกฺขรตาย สมนฺนาคโตฯ ",
"an5.148:3.1":	"สกฺกจฺจํ โข ปน, ภิกฺขเว, ทานํ ทตฺวา ยตฺถ ยตฺถ ตสฺส ทานสฺส วิปาโก นิพฺพตฺตติ, อฑฺโฒ จ โหติ มหทฺธโน มหาโภโคฯ ",
"an5.148:3.2":	"เยปิสฺส เต โหนฺติ ปุตฺตาติ วา ทาราติ วา ทาสาติ วา เปสฺสาติ วา กมฺมกราติ วา, เตปิ สุสฺสูสนฺติ โสตํ โอทหนฺติ อญฺญา จิตฺตํ อุปฏฺฐเปนฺติฯ ",
"an5.148:4.1":	"กาเลน โข ปน, ภิกฺขเว, ทานํ ทตฺวา ยตฺถ ยตฺถ ตสฺส ทานสฺส วิปาโก นิพฺพตฺตติ, อฑฺโฒ จ โหติ มหทฺธโน มหาโภโค; ",
"an5.148:4.2":	"กาลาคตา จสฺส อตฺถา ปจุรา โหนฺติฯ ",
"an5.148:5.1":	"อนุคฺคหิตจิตฺโต โข ปน, ภิกฺขเว, ทานํ ทตฺวา ยตฺถ ยตฺถ ตสฺส ทานสฺส วิปาโก นิพฺพตฺตติ, อฑฺโฒ จ โหติ มหทฺธโน มหาโภโค; ",
"an5.148:5.2":	"อุฬาเรสุ จ ปญฺจสุ กามคุเณสุ โภคาย จิตฺตํ นมติฯ ",
"an5.148:6.1":	"อตฺตานญฺจ ปรญฺจ อนุปหจฺจ โข ปน, ภิกฺขเว, ทานํ ทตฺวา ยตฺถ ยตฺถ ตสฺส ทานสฺส วิปาโก นิพฺพตฺตติ, อฑฺโฒ จ โหติ มหทฺธโน มหาโภโค; ",
"an5.148:6.2":	"น จสฺส กุโตจิ โภคานํ อุปฆาโต อาคจฺฉติ อคฺคิโต วา อุทกโต วา ราชโต วา โจรโต วา อปฺปิยโต วา ทายาทโตฯ ",
"an5.148:6.3":	"อิมานิ โข, ภิกฺขเว, ปญฺจ สปฺปุริสทานานี”ติฯ ",
"an5.148:6.4":	"อฏฺฐมํฯ "
}	
