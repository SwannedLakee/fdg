{	
"an5.38:0.1":	"องฺคุตฺตร นิกาย ๕ฯ๓๘ ",
"an5.38:0.2":	"๔ฯ สุมนวคฺค ",
"an5.38:0.3":	"สทฺธสุตฺต ",
"an5.38:1.1":	"“ปญฺจิเม, ภิกฺขเว, สทฺเธ กุลปุตฺเต อานิสํสาฯ ",
"an5.38:1.2":	"กตเม ปญฺจ? ",
"an5.38:1.3":	"เย เต, ภิกฺขเว, โลเก สนฺโต สปฺปุริสา เต สทฺธญฺเญว ปฐมํ อนุกมฺปนฺตา อนุกมฺปนฺติ, โน ตถา อสฺสทฺธํ; ",
"an5.38:1.4":	"สทฺธญฺเญว ปฐมํ อุปสงฺกมนฺตา อุปสงฺกมนฺติ, โน ตถา อสฺสทฺธํ; ",
"an5.38:1.5":	"สทฺธญฺเญว ปฐมํ ปฏิคฺคณฺหนฺตา ปฏิคฺคณฺหนฺติ, โน ตถา อสฺสทฺธํ; ",
"an5.38:1.6":	"สทฺธญฺเญว ปฐมํ ธมฺมํ เทเสนฺตา เทเสนฺติ, โน ตถา อสฺสทฺธํ; ",
"an5.38:1.7":	"สทฺโธ กายสฺส เภทา ปรํ มรณา สุคตึ สคฺคํ โลกํ อุปปชฺชติฯ ",
"an5.38:1.8":	"อิเม โข, ภิกฺขเว, ปญฺจ สทฺเธ กุลปุตฺเต อานิสํสาฯ ",
"an5.38:2.1":	"เสยฺยถาปิ, ภิกฺขเว, สุภูมิยํ จตุมหาปเถ มหานิโคฺรโธ สมนฺตา ปกฺขีนํ ปฏิสรณํ โหติ; ",
"an5.38:2.2":	"เอวเมวํ โข, ภิกฺขเว, สทฺโธ กุลปุตฺโต พหุโน ชนสฺส ปฏิสรณํ โหติ ภิกฺขูนํ ภิกฺขุนีนํ อุปาสกานํ อุปาสิกานนฺติฯ ",
"an5.38:3.1":	"สาขาปตฺตผลูเปโต, ",
"an5.38:3.2":	"ขนฺธิมาว มหาทุโม; ",
"an5.38:3.3":	"มูลวา ผลสมฺปนฺโน, ",
"an5.38:3.4":	"ปติฏฺฐา โหติ ปกฺขินํฯ ",
"an5.38:4.1":	"มโนรเม อายตเน, ",
"an5.38:4.2":	"เสวนฺติ นํ วิหงฺคมา; ",
"an5.38:4.3":	"ฉายํ ฉายตฺถิกา ยนฺติ, ",
"an5.38:4.4":	"ผลตฺถา ผลโภชิโนฯ ",
"an5.38:5.1":	"ตเถว สีลสมฺปนฺนํ, ",
"an5.38:5.2":	"สทฺธํ ปุริสปุคฺคลํ; ",
"an5.38:5.3":	"นิวาตวุตฺตึ อตฺถทฺธํ, ",
"an5.38:5.4":	"โสรตํ สขิลํ มุทุํฯ ",
"an5.38:6.1":	"วีตราคา วีตโทสา, ",
"an5.38:6.2":	"วีตโมหา อนาสวา; ",
"an5.38:6.3":	"ปุญฺญกฺเขตฺตานิ โลกสฺมึ, ",
"an5.38:6.4":	"เสวนฺติ ตาทิสํ นรํฯ ",
"an5.38:7.1":	"เต ตสฺส ธมฺมํ เทเสนฺติ, ",
"an5.38:7.2":	"สพฺพทุกฺขาปนูทนํ; ",
"an5.38:7.3":	"ยํ โส ธมฺมํ อิธญฺญาย, ",
"an5.38:7.4":	"ปรินิพฺพาติ อนาสโว”ติฯ ",
"an5.38:7.5":	"อฏฺฐมํฯ "
}	
