{	
"an3.128:0.1":	"องฺคุตฺตร นิกาย ๓ฯ๑๒๘ ",
"an3.128:0.2":	"๑๓ฯ กุสินารวคฺค ",
"an3.128:0.3":	"กฏุวิยสุตฺต ",
"an3.128:1.1":	"เอกํ สมยํ ภควา พาราณสิยํ วิหรติ อิสิปตเน มิคทาเยฯ ",
"an3.128:1.2":	"อถ โข ภควา ปุพฺพณฺหสมยํ นิวาเสตฺวา ปตฺตจีวรมาทาย พาราณสึ ปิณฺฑาย ปาวิสิฯ ",
"an3.128:1.3":	"อทฺทสา โข ภควา โคโยคปิลกฺขสฺมึ ปิณฺฑาย จรมาโน อญฺญตรํ ภิกฺขุํ ริตฺตสฺสาทํ พาหิรสฺสาทํ มุฏฺฐสฺสตึ อสมฺปชานํ อสมาหิตํ วิพฺภนฺตจิตฺตํ ปากตินฺทฺริยํฯ ",
"an3.128:1.4":	"ทิสฺวา ตํ ภิกฺขุํ เอตทโวจ",
"an3.128:2.1":	"“มา โข ตฺวํ, ภิกฺขุ, อตฺตานํ กฏุวิยมกาสิฯ ",
"an3.128:2.2":	"ตํ วต, ภิกฺขุ, กฏุวิยกตํ อตฺตานํ อามคนฺเธน อวสฺสุตํ มกฺขิกา นานุปติสฺสนฺติ นานฺวาสฺสวิสฺสนฺตีติ, เนตํ ฐานํ วิชฺชตี”ติฯ ",
"an3.128:2.3":	"อถ โข โส ภิกฺขุ ภควตา อิมินา โอวาเทน โอวทิโต สํเวคมาปาทิฯ ",
"an3.128:2.4":	"อถ โข ภควา พาราณสิยํ ปิณฺฑาย จริตฺวา ปจฺฉาภตฺตํ ปิณฺฑปาตปฏิกฺกนฺโต ภิกฺขู อามนฺเตสิ",
"an3.128:3.1":	"“อิธาหํ, ภิกฺขเว, ปุพฺพณฺหสมยํ นิวาเสตฺวา ปตฺตจีวรมาทาย พาราณสึ ปิณฺฑาย ปาวิสึฯ ",
"an3.128:3.2":	"อทฺทสํ โข อหํ, ภิกฺขเว, โคโยคปิลกฺขสฺมึ ปิณฺฑาย จรมาโน อญฺญตรํ ภิกฺขุํ ริตฺตสฺสาทํ พาหิรสฺสาทํ มุฏฺฐสฺสตึ อสมฺปชานํ อสมาหิตํ วิพฺภนฺตจิตฺตํ ปากตินฺทฺริยํฯ ",
"an3.128:3.3":	"ทิสฺวา ตํ ภิกฺขุํ เอตทโวจํ",
"an3.128:4.1":	"‘มา โข ตฺวํ, ภิกฺขุ, อตฺตานํ กฏุวิยมกาสิฯ ",
"an3.128:4.2":	"ตํ วต ภิกฺขุ กฏุวิยกตํ อตฺตานํ อามคนฺเธน อวสฺสุตํ มกฺขิกา นานุปติสฺสนฺติ นานฺวาสฺสวิสฺสนฺตีติ, เนตํ ฐานํ วิชฺชตี’ติฯ ",
"an3.128:4.3":	"อถ โข, ภิกฺขเว, โส ภิกฺขุ มยา อิมินา โอวาเทน โอวทิโต สํเวคมาปาที”ติฯ ",
"an3.128:4.4":	"เอวํ วุตฺเต, อญฺญตโร ภิกฺขุ ภควนฺตํ เอตทโวจ",
"an3.128:4.5":	"“กึ นุ โข, ภนฺเต, กฏุวิยํ? ",
"an3.128:4.6":	"โก อามคนฺโธ? ",
"an3.128:4.7":	"กา มกฺขิกา”ติ? ",
"an3.128:5.1":	"“อภิชฺฌา โข, ภิกฺขุ, กฏุวิยํ; ",
"an3.128:5.2":	"พฺยาปาโท อามคนฺโธ; ",
"an3.128:5.3":	"ปาปกา อกุสลา วิตกฺกา มกฺขิกาฯ ",
"an3.128:5.4":	"ตํ วต, ภิกฺขุ, กฏุวิยกตํ อตฺตานํ อามคนฺเธน อวสฺสุตํ มกฺขิกา นานุปติสฺสนฺติ นานฺวาสฺสวิสฺสนฺตีติ, เนตํ ฐานํ วิชฺชตีติฯ ",
"an3.128:6.1":	"อคุตฺตํ จกฺขุโสตสฺมึ, ",
"an3.128:6.2":	"อินฺทฺริเยสุ อสํวุตํ; ",
"an3.128:6.3":	"มกฺขิกานุปติสฺสนฺติ, ",
"an3.128:6.4":	"สงฺกปฺปา ราคนิสฺสิตาฯ ",
"an3.128:7.1":	"กฏุวิยกโต ภิกฺขุ, ",
"an3.128:7.2":	"อามคนฺเธ อวสฺสุโต; ",
"an3.128:7.3":	"อารกา โหติ นิพฺพานา, ",
"an3.128:7.4":	"วิฆาตเสฺสว ภาควาฯ ",
"an3.128:8.1":	"คาเม วา ยทิ วารญฺเญ, ",
"an3.128:8.2":	"อลทฺธา สมถมตฺตโน; ",
"an3.128:8.3":	"ปเรติ พาโล ทุมฺเมโธ, ",
"an3.128:8.4":	"มกฺขิกาหิ ปุรกฺขโตฯ ",
"an3.128:9.1":	"เย จ สีเลน สมฺปนฺนา, ",
"an3.128:9.2":	"ปญฺญายูปสเมรตา; ",
"an3.128:9.3":	"อุปสนฺตา สุขํ เสนฺติ, ",
"an3.128:9.4":	"นาสยิตฺวาน มกฺขิกา”ติฯ ",
"an3.128:9.5":	"ฉฏฺฐํฯ "
}	
