{	
"an4.158:0.1":	"องฺคุตฺตร นิกาย ๔ฯ๑๕๘ ",
"an4.158:0.2":	"๑๖ฯ อินฺทฺริยวคฺค ",
"an4.158:0.3":	"ปริหานิสุตฺต ",
"an4.158:1.1":	"ตตฺร โข อายสฺมา สาริปุตฺโต ภิกฺขู อามนฺเตสิ",
"an4.158:1.2":	"“อาวุโส ภิกฺขเว”ติฯ ",
"an4.158:1.3":	"“อาวุโส”ติ โข เต ภิกฺขู อายสฺมโต สาริปุตฺตสฺส ปจฺจโสฺสสุํฯ ",
"an4.158:1.4":	"อายสฺมา สาริปุตฺโต เอตทโวจ",
"an4.158:2.1":	"“โย หิ โกจิ, อาวุโส, ภิกฺขุ วา ภิกฺขุนี วา จตฺตาโร ธมฺเม อตฺตนิ สมนุปสฺสติ, นิฏฺฐเมตฺถ คนฺตพฺพํ",
"an4.158:2.2":	"‘ปริหายามิ กุสเลหิ ธมฺเมหิ’ฯ ",
"an4.158:2.3":	"ปริหานเมตํ วุตฺตํ ภควตาฯ ",
"an4.158:2.4":	"กตเม จตฺตาโร? ",
"an4.158:2.5":	"ราคเวปุลฺลตฺตํ, โทสเวปุลฺลตฺตํ, โมหเวปุลฺลตฺตํ, คมฺภีเรสุ โข ปนสฺส ฐานาฐาเนสุ ปญฺญาจกฺขุ น กมติฯ ",
"an4.158:2.6":	"โย หิ โกจิ, อาวุโส, ภิกฺขุ วา ภิกฺขุนี วา อิเม จตฺตาโร ธมฺเม อตฺตนิ สมนุปสฺสติ, นิฏฺฐเมตฺถ คนฺตพฺพํ",
"an4.158:2.7":	"‘ปริหายามิ กุสเลหิ ธมฺเมหิ’ฯ ",
"an4.158:2.8":	"ปริหานเมตํ วุตฺตํ ภควตาฯ ",
"an4.158:3.1":	"โย หิ โกจิ, อาวุโส, ภิกฺขุ วา ภิกฺขุนี วา จตฺตาโร ธมฺเม อตฺตนิ สมนุปสฺสติ, นิฏฺฐเมตฺถ คนฺตพฺพํ",
"an4.158:3.2":	"‘น ปริหายามิ กุสเลหิ ธมฺเมหิ’ฯ ",
"an4.158:3.3":	"อปริหานเมตํ วุตฺตํ ภควตาฯ ",
"an4.158:3.4":	"กตเม จตฺตาโร? ",
"an4.158:3.5":	"ราคตนุตฺตํ, โทสตนุตฺตํ, โมหตนุตฺตํ, คมฺภีเรสุ โข ปนสฺส ฐานาฐาเนสุ ปญฺญาจกฺขุ กมติฯ ",
"an4.158:3.6":	"โย หิ โกจิ, อาวุโส, ภิกฺขุ วา ภิกฺขุนี วา อิเม จตฺตาโร ธมฺเม อตฺตนิ สมนุปสฺสติ, นิฏฺฐเมตฺถ คนฺตพฺพํ",
"an4.158:3.7":	"‘น ปริหายามิ กุสเลหิ ธมฺเมหิ’ฯ ",
"an4.158:3.8":	"อปริหานเมตํ วุตฺตํ ภควตา”ติฯ ",
"an4.158:3.9":	"อฏฺฐมํฯ "
}	
