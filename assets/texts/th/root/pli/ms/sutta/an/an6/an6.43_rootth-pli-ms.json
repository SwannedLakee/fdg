{	
"an6.43:0.1":	"องฺคุตฺตร นิกาย ๖ฯ๔๓ ",
"an6.43:0.2":	"๕ฯ ธมฺมิกวคฺค ",
"an6.43:0.3":	"นาคสุตฺต ",
"an6.43:1.1":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"an6.43:1.2":	"อถ โข ภควา ปุพฺพณฺหสมยํ นิวาเสตฺวา ปตฺตจีวรมาทาย สาวตฺถิยํ ปิณฺฑาย ปาวิสิฯ ",
"an6.43:1.3":	"สาวตฺถิยํ ปิณฺฑาย จริตฺวา ปจฺฉาภตฺตํ ปิณฺฑปาตปฏิกฺกนฺโต อายสฺมนฺตํ อานนฺทํ อามนฺเตสิ",
"an6.43:1.4":	"“อายามานนฺท, เยน ปุพฺพาราโม มิคารมาตุปาสาโท เตนุปสงฺกมิสฺสาม ทิวาวิหารายา”ติฯ ",
"an6.43:1.5":	"“เอวํ, ภนฺเต”ติ โข อายสฺมา อานนฺโท ภควโต ปจฺจโสฺสสิฯ ",
"an6.43:2.1":	"อถ โข ภควา อายสฺมตา อานนฺเทน สทฺธึ เยน ปุพฺพาราโม มิคารมาตุปาสาโท เตนุปสงฺกมิฯ ",
"an6.43:2.2":	"อถ โข ภควา สายนฺหสมยํ ปฏิสลฺลานา วุฏฺฐิโต อายสฺมนฺตํ อานนฺทํ อามนฺเตสิ",
"an6.43:2.3":	"“อายามานนฺท, เยน ปุพฺพโกฏฺฐโก เตนุปสงฺกมิสฺสาม คตฺตานิ ปริสิญฺจิตุนฺ”ติฯ ",
"an6.43:2.4":	"“เอวํ, ภนฺเต”ติ โข อายสฺมา อานนฺโท ภควโต ปจฺจโสฺสสิฯ ",
"an6.43:2.5":	"อถ โข ภควา อายสฺมตา อานนฺเทน สทฺธึ เยน ปุพฺพโกฏฺฐโก เตนุปสงฺกมิ คตฺตานิ ปริสิญฺจิตุํฯ ",
"an6.43:2.6":	"ปุพฺพโกฏฺฐเก คตฺตานิ ปริสิญฺจิตฺวา ปจฺจุตฺตริตฺวา เอกจีวโร อฏฺฐาสิ คตฺตานิ ปุพฺพาปยมาโนฯ ",
"an6.43:3.1":	"เตน โข ปน สมเยน รญฺโญ ปเสนทิสฺส โกสลสฺส เสโต นาม นาโค มหาตูริยตาฬิตวาทิเตน ปุพฺพโกฏฺฐกา ปจฺจุตฺตรติฯ ",
"an6.43:3.2":	"อปิสฺสุ ตํ ชโน ทิสฺวา เอวมาห",
"an6.43:3.3":	"“อภิรูโป วต โภ รญฺโญ นาโค; ทสฺสนีโย วต โภ รญฺโญ นาโค; ปาสาทิโก วต, โภ, รญฺโญ นาโค, กายุปปนฺโน วต โภ รญฺโญ นาโค”ติฯ ",
"an6.43:3.4":	"เอวํ วุตฺเต, อายสฺมา อุทายี ภควนฺตํ เอตทโวจ",
"an6.43:3.5":	"“หตฺถิเมว นุ โข, ภนฺเต, มหนฺตํ พฺรหนฺตํ กายุปปนฺนํ ชโน ทิสฺวา เอวมาห",
"an6.43:3.6":	"‘นาโค วต โภ นาโค’ติ, อุทาหุ อญฺญมฺปิ กญฺจิ มหนฺตํ พฺรหนฺตํ กายุปปนฺนํ ชโน ทิสฺวา เอวมาห",
"an6.43:3.7":	"“หตฺถิมฺปิ โข, อุทายิ, มหนฺตํ พฺรหนฺตํ กายุปปนฺนํ ชโน ทิสฺวา เอวมาห",
"an6.43:3.8":	"‘นาโค วต โภ นาโค’ติฯ ",
"an6.43:3.9":	"อสฺสมฺปิ โข, อุทายิ, มหนฺตํ พฺรหนฺตํ …เป… ",
"an6.43:3.10":	"โคณมฺปิ โข, อุทายิ, มหนฺตํ พฺรหนฺตํ …เป… ",
"an6.43:3.11":	"อุรคมฺปิ โข, อุทายิ, มหนฺตํ พฺรหนฺตํ …เป… ",
"an6.43:3.12":	"รุกฺขมฺปิ โข, อุทายิ, มหนฺตํ พฺรหนฺตํ …เป… ",
"an6.43:3.13":	"มนุสฺสมฺปิ โข, อุทายิ, มหนฺตํ พฺรหนฺตํ กายุปปนฺนํ ชโน ทิสฺวา เอวมาห",
"an6.43:3.14":	"‘นาโค วต, โภ, นาโค’ติฯ ",
"an6.43:3.15":	"อปิ จ, อุทายิ, โย สเทวเก โลเก สมารเก สพฺรหฺมเก สสฺสมณพฺราหฺมณิยา ปชาย สเทวมนุสฺสาย อาคุํ น กโรติ กาเยน วาจาย มนสา, ตมหํ ‘นาโค’ติ พฺรูมี”ติฯ ",
"an6.43:4.1":	"“อจฺฉริยํ, ภนฺเต, อพฺภุตํ, ภนฺเตฯ ",
"an6.43:4.2":	"ยาว สุภาสิตญฺจิทํ, ภนฺเต, ภควตา—",
"an6.43:4.3":	"อปิ จ, อุทายิ, โย สเทวเก โลเก สมารเก สพฺรหฺมเก สสฺสมณพฺราหฺมณิยา ปชาย สเทวมนุสฺสาย อาคุํ น กโรติ กาเยน วาจาย มนสา, ตมหํ ‘นาโค’ติ พฺรูมีติฯ ",
"an6.43:4.4":	"อิทญฺจ ปนาหํ, ภนฺเต, ภควตา สุภาสิตํ อิมาหิ คาถาหิ อนุโมทามิ—",
"an6.43:5.1":	"มนุสฺสภูตํ สมฺพุทฺธํ, ",
"an6.43:5.2":	"อตฺตทนฺตํ สมาหิตํ; ",
"an6.43:5.3":	"อิริยมานํ พฺรหฺมปเถ, ",
"an6.43:5.4":	"จิตฺตสฺสูปสเม รตํฯ ",
"an6.43:6.1":	"ยํ มนุสฺสา นมสฺสนฺติ, ",
"an6.43:6.2":	"สพฺพธมฺมาน ปารคุํ; ",
"an6.43:6.3":	"เทวาปิ ตํ นมสฺสนฺติ, ",
"an6.43:6.4":	"อิติ เม อรหโต สุตํฯ ",
"an6.43:7.1":	"สพฺพสํโยชนาตีตํ, ",
"an6.43:7.2":	"วนา นิพฺพนมาคตํ; ",
"an6.43:7.3":	"กาเมหิ เนกฺขมฺมรตํ, ",
"an6.43:7.4":	"มุตฺตํ เสลาว กญฺจนํฯ ",
"an6.43:8.1":	"สพฺเพ อจฺจรุจี นาโค, ",
"an6.43:8.2":	"หิมวาญฺเญ สิลุจฺจเย; ",
"an6.43:8.3":	"สพฺเพสํ นาคนามานํ, ",
"an6.43:8.4":	"สจฺจนาโม อนุตฺตโรฯ ",
"an6.43:9.1":	"นาคํ โว กิตฺตยิสฺสามิ, ",
"an6.43:9.2":	"น หิ อาคุํ กโรติ โส; ",
"an6.43:9.3":	"โสรจฺจํ อวิหึสา จ, ",
"an6.43:9.4":	"ปาทา นาคสฺส เต ทุเวฯ ",
"an6.43:10.1":	"ตโป จ พฺรหฺมจริยํ, ",
"an6.43:10.2":	"จรณา นาคสฺส ตฺยาปเร; ",
"an6.43:10.3":	"สทฺธาหตฺโถ มหานาโค, ",
"an6.43:10.4":	"อุเปกฺขาเสตทนฺตวาฯ ",
"an6.43:11.1":	"สติ คีวา สิโร ปญฺญา, ",
"an6.43:11.2":	"วีมํสา ธมฺมจินฺตนา; ",
"an6.43:11.3":	"ธมฺมกุจฺฉิสมาตโป, ",
"an6.43:11.4":	"วิเวโก ตสฺส วาลธิฯ ",
"an6.43:12.1":	"โส ฌายี อสฺสาสรโต, ",
"an6.43:12.2":	"อชฺฌตฺตํ สุสมาหิโต; ",
"an6.43:12.3":	"คจฺฉํ สมาหิโต นาโค, ",
"an6.43:12.4":	"ฐิโต นาโค สมาหิโตฯ ",
"an6.43:13.1":	"เสยฺยํ สมาหิโต นาโค, ",
"an6.43:13.2":	"นิสินฺโนปิ สมาหิโต; ",
"an6.43:13.3":	"สพฺพตฺถ สํวุโต นาโค, ",
"an6.43:13.4":	"เอสา นาคสฺส สมฺปทาฯ ",
"an6.43:14.1":	"ภุญฺชติ อนวชฺชานิ, ",
"an6.43:14.2":	"สาวชฺชานิ น ภุญฺชติ; ",
"an6.43:14.3":	"ฆาสมจฺฉาทนํ ลทฺธา, ",
"an6.43:14.4":	"สนฺนิธึ ปริวชฺชยํฯ ",
"an6.43:15.1":	"สํโยชนํ อณุํ ถูลํ, ",
"an6.43:15.2":	"สพฺพํ เฉตฺวาน พนฺธนํ; ",
"an6.43:15.3":	"เยน เยเนว คจฺฉติ, ",
"an6.43:15.4":	"อนเปกฺโขว คจฺฉติฯ ",
"an6.43:16.1":	"ยถาปิ อุทเก ชาตํ, ",
"an6.43:16.2":	"ปุณฺฑรีกํ ปวฑฺฒติ; ",
"an6.43:16.3":	"นุปลิปฺปติ โตเยน, ",
"an6.43:16.4":	"สุจิคนฺธํ มโนรมํฯ ",
"an6.43:17.1":	"ตเถว โลเก สุชาโต, ",
"an6.43:17.2":	"พุทฺโธ โลเก วิหรติ; ",
"an6.43:17.3":	"นุปลิปฺปติ โลเกน, ",
"an6.43:17.4":	"โตเยน ปทุมํ ยถาฯ ",
"an6.43:18.1":	"มหาคินีว ชลิโต, ",
"an6.43:18.2":	"อนาหารูปสมฺมติ; ",
"an6.43:18.3":	"สงฺขาเรสูปสนฺเตสุ, ",
"an6.43:18.4":	"นิพฺพุโตติ ปวุจฺจติฯ ",
"an6.43:19.1":	"อตฺถสฺสายํ วิญฺญาปนี, ",
"an6.43:19.2":	"อุปมา วิญฺญูหิ เทสิตา; ",
"an6.43:19.3":	"วิญฺญสฺสนฺติ มหานาคา, ",
"an6.43:19.4":	"นาคํ นาเคน เทสิตํฯ ",
"an6.43:20.1":	"วีตราโค วีตโทโส, ",
"an6.43:20.2":	"วีตโมโห อนาสโว; ",
"an6.43:20.3":	"สรีรํ วิชหํ นาโค, ",
"an6.43:20.4":	"ปรินิพฺพิสฺสติ อนาสโว”ติฯ ",
"an6.43:20.5":	"ปฐมํฯ "
}	
