{	
"an4.191:0.1":	"องฺคุตฺตร นิกาย ๔ฯ๑๙๑ ",
"an4.191:0.2":	"๒๐ฯ มหาวคฺค ",
"an4.191:0.3":	"โสตานุคตสุตฺต ",
"an4.191:1.1":	"“โสตานุคตานํ, ภิกฺขเว, ธมฺมานํ, วจสา ปริจิตานํ, มนสานุเปกฺขิตานํ, ทิฏฺฐิยา สุปฺปฏิวิทฺธานํ จตฺตาโร อานิสํสา ปาฏิกงฺขาฯ ",
"an4.191:1.2":	"กตเม จตฺตาโร? ",
"an4.191:1.3":	"อิธ, ภิกฺขเว, ภิกฺขุ ธมฺมํ ปริยาปุณาติ—",
"an4.191:1.4":	"สุตฺตํ, เคยฺยํ, เวยฺยากรณํ, คาถํ, อุทานํ, อิติวุตฺตกํ, ชาตกํ, อพฺภุตธมฺมํ, เวทลฺลํฯ ",
"an4.191:1.5":	"ตสฺส เต ธมฺมา โสตานุคตา โหนฺติ, วจสา ปริจิตา, มนสานุเปกฺขิตา, ทิฏฺฐิยา สุปฺปฏิวิทฺธาฯ ",
"an4.191:1.6":	"โส มุฏฺฐสฺสติ กาลํ กุรุมาโน อญฺญตรํ เทวนิกายํ อุปปชฺชติฯ ",
"an4.191:1.7":	"ตสฺส ตตฺถ สุขิโน ธมฺมปทา ปฺลวนฺติฯ ",
"an4.191:1.8":	"ทนฺโธ, ภิกฺขเว, สตุปฺปาโท; ",
"an4.191:1.9":	"อถ โส สตฺโต ขิปฺปํเยว วิเสสคามี โหติฯ ",
"an4.191:1.10":	"โสตานุคตานํ, ภิกฺขเว, ธมฺมานํ, วจสา ปริจิตานํ, มนสานุเปกฺขิตานํ, ทิฏฺฐิยา สุปฺปฏิวิทฺธานํ อยํ ปฐโม อานิสํโส ปาฏิกงฺโขฯ ",
"an4.191:2.1":	"ปุน จปรํ, ภิกฺขเว, ภิกฺขุ ธมฺมํ ปริยาปุณาติ—",
"an4.191:2.2":	"สุตฺตํ, เคยฺยํ, เวยฺยากรณํ, คาถํ, อุทานํ, อิติวุตฺตกํ, ชาตกํ, อพฺภุตธมฺมํ, เวทลฺลํฯ ",
"an4.191:2.3":	"ตสฺส เต ธมฺมา โสตานุคตา โหนฺติ, วจสา ปริจิตา, มนสานุเปกฺขิตา, ทิฏฺฐิยา สุปฺปฏิวิทฺธาฯ ",
"an4.191:2.4":	"โส มุฏฺฐสฺสติ กาลํ กุรุมาโน อญฺญตรํ เทวนิกายํ อุปปชฺชติฯ ",
"an4.191:2.5":	"ตสฺส ตตฺถ น เหว โข สุขิโน ธมฺมปทา ปฺลวนฺติ; ",
"an4.191:2.6":	"อปิ จ โข ภิกฺขุ อิทฺธิมา เจโตวสิปฺปตฺโต เทวปริสายํ ธมฺมํ เทเสติฯ ",
"an4.191:2.7":	"ตสฺส เอวํ โหติ",
"an4.191:2.8":	"‘อยํ วา โส ธมฺมวินโย, ยตฺถาหํ ปุพฺเพ พฺรหฺมจริยํ อจรินฺ’ติฯ ",
"an4.191:2.9":	"ทนฺโธ, ภิกฺขเว, สตุปฺปาโท; ",
"an4.191:2.10":	"อถ โส สตฺโต ขิปฺปเมว วิเสสคามี โหติฯ ",
"an4.191:2.11":	"เสยฺยถาปิ, ภิกฺขเว, ปุริโส กุสโล เภริสทฺทสฺสฯ ",
"an4.191:2.12":	"โส อทฺธานมคฺคปฺปฏิปนฺโน เภริสทฺทํ สุเณยฺยฯ ",
"an4.191:2.13":	"ตสฺส น เหว โข อสฺส กงฺขา วา วิมติ วา",
"an4.191:2.14":	"‘เภริสทฺโท นุ โข, น นุ โข เภริสทฺโท’ติฯ ",
"an4.191:2.15":	"อถ โข เภริสทฺโทเตฺวว นิฏฺฐํ คจฺเฉยฺยฯ ",
"an4.191:2.16":	"เอวเมวํ โข, ภิกฺขเว, ภิกฺขุ ธมฺมํ ปริยาปุณาติ—",
"an4.191:2.17":	"สุตฺตํ, เคยฺยํ, เวยฺยากรณํ, คาถํ, อุทานํ, อิติวุตฺตกํ, ชาตกํ, อพฺภุตธมฺมํ, เวทลฺลํฯ ",
"an4.191:2.18":	"ตสฺส เต ธมฺมา โสตานุคตา โหนฺติ, วจสา ปริจิตา, มนสานุเปกฺขิตา, ทิฏฺฐิยา สุปฺปฏิวิทฺธาฯ ",
"an4.191:2.19":	"โส มุฏฺฐสฺสติ กาลํ กุรุมาโน อญฺญตรํ เทวนิกายํ อุปปชฺชติฯ ",
"an4.191:2.20":	"ตสฺส ตตฺถ น เหว โข สุขิโน ธมฺมปทา ปฺลวนฺติ; ",
"an4.191:2.21":	"อปิ จ โข ภิกฺขุ อิทฺธิมา เจโตวสิปฺปตฺโต เทวปริสายํ ธมฺมํ เทเสติฯ ",
"an4.191:2.22":	"ตสฺส เอวํ โหติ",
"an4.191:2.23":	"‘อยํ วา โส ธมฺมวินโย, ยตฺถาหํ ปุพฺเพ พฺรหฺมจริยํ อจรินฺ’ติฯ ",
"an4.191:2.24":	"ทนฺโธ, ภิกฺขเว, สตุปฺปาโท; ",
"an4.191:2.25":	"อถ โส สตฺโต ขิปฺปํเยว วิเสสคามี โหติฯ ",
"an4.191:2.26":	"โสตานุคตานํ, ภิกฺขเว, ธมฺมานํ, วจสา ปริจิตานํ, มนสานุเปกฺขิตานํ, ทิฏฺฐิยา สุปฺปฏิวิทฺธานํ อยํ ทุติโย อานิสํโส ปาฏิกงฺโขฯ ",
"an4.191:3.1":	"ปุน จปรํ, ภิกฺขเว, ภิกฺขุ ธมฺมํ ปริยาปุณาติ—",
"an4.191:3.2":	"สุตฺตํ, เคยฺยํ, เวยฺยากรณํ, คาถํ, อุทานํ, อิติวุตฺตกํ, ชาตกํ, อพฺภุตธมฺมํ, เวทลฺลํฯ ",
"an4.191:3.3":	"ตสฺส เต ธมฺมา โสตานุคตา โหนฺติ, วจสา ปริจิตา, มนสานุเปกฺขิตา, ทิฏฺฐิยา สุปฺปฏิวิทฺธาฯ ",
"an4.191:3.4":	"โส มุฏฺฐสฺสติ กาลํ กุรุมาโน อญฺญตรํ เทวนิกายํ อุปปชฺชติฯ ",
"an4.191:3.5":	"ตสฺส ตตฺถ น เหว โข สุขิโน ธมฺมปทา ปฺลวนฺติ, นปิ ภิกฺขุ อิทฺธิมา เจโตวสิปฺปตฺโต เทวปริสายํ ธมฺมํ เทเสติ; ",
"an4.191:3.6":	"อปิ จ โข เทวปุตฺโต เทวปริสายํ ธมฺมํ เทเสติฯ ",
"an4.191:3.7":	"ตสฺส เอวํ โหติ",
"an4.191:3.8":	"‘อยํ วา โส ธมฺมวินโย, ยตฺถาหํ ปุพฺเพ พฺรหฺมจริยํ อจรินฺ’ติฯ ",
"an4.191:3.9":	"ทนฺโธ, ภิกฺขเว, สตุปฺปาโท; ",
"an4.191:3.10":	"อถ โส สตฺโต ขิปฺปํเยว วิเสสคามี โหติฯ ",
"an4.191:3.11":	"เสยฺยถาปิ, ภิกฺขเว, ปุริโส กุสโล สงฺขสทฺทสฺสฯ ",
"an4.191:3.12":	"โส อทฺธานมคฺคปฺปฏิปนฺโน สงฺขสทฺทํ สุเณยฺยฯ ",
"an4.191:3.13":	"ตสฺส น เหว โข อสฺส กงฺขา วา วิมติ วา",
"an4.191:3.14":	"‘สงฺขสทฺโท นุ โข, น นุ โข สงฺขสทฺโท’ติฯ ",
"an4.191:3.15":	"อถ โข สงฺขสทฺโทเตฺวว นิฏฺฐํ คจฺเฉยฺยฯ ",
"an4.191:3.16":	"เอวเมวํ โข, ภิกฺขเว, ภิกฺขุ ธมฺมํ ปริยาปุณาติ—",
"an4.191:3.17":	"สุตฺตํ, เคยฺยํ, เวยฺยากรณํ, คาถํ, อุทานํ, อิติวุตฺตกํ, ชาตกํ, อพฺภุตธมฺมํ, เวทลฺลํฯ ",
"an4.191:3.18":	"ตสฺส เต ธมฺมา โสตานุคตา โหนฺติ, วจสา ปริจิตา, มนสานุเปกฺขิตา, ทิฏฺฐิยา สุปฺปฏิวิทฺธาฯ ",
"an4.191:3.19":	"โส มุฏฺฐสฺสติ กาลํ กุรุมาโน อญฺญตรํ เทวนิกายํ อุปปชฺชติฯ ",
"an4.191:3.20":	"ตสฺส ตตฺถ น เหว โข สุขิโน ธมฺมปทา ปฺลวนฺติ, นปิ ภิกฺขุ อิทฺธิมา เจโตวสิปฺปตฺโต เทวปริสายํ ธมฺมํ เทเสติ; ",
"an4.191:3.21":	"อปิ จ โข เทวปุตฺโต เทวปริสายํ ธมฺมํ เทเสติฯ ",
"an4.191:3.22":	"ตสฺส เอวํ โหติ",
"an4.191:3.23":	"‘อยํ วา โส ธมฺมวินโย, ยตฺถาหํ ปุพฺเพ พฺรหฺมจริยํ อจรินฺ’ติฯ ",
"an4.191:3.24":	"ทนฺโธ, ภิกฺขเว, สตุปฺปาโท; ",
"an4.191:3.25":	"อถ โส สตฺโต ขิปฺปํเยว วิเสสคามี โหติฯ ",
"an4.191:3.26":	"โสตานุคตานํ, ภิกฺขเว, ธมฺมานํ, วจสา ปริจิตานํ, มนสานุเปกฺขิตานํ, ทิฏฺฐิยา สุปฺปฏิวิทฺธานํ อยํ ตติโย อานิสํโส ปาฏิกงฺโขฯ ",
"an4.191:4.1":	"ปุน จปรํ, ภิกฺขเว, ภิกฺขุ ธมฺมํ ปริยาปุณาติ—",
"an4.191:4.2":	"สุตฺตํ, เคยฺยํ, เวยฺยากรณํ, คาถํ, อุทานํ, อิติวุตฺตกํ, ชาตกํ, อพฺภุตธมฺมํ, เวทลฺลํฯ ",
"an4.191:4.3":	"ตสฺส เต ธมฺมา โสตานุคตา โหนฺติ, วจสา ปริจิตา, มนสานุเปกฺขิตา, ทิฏฺฐิยา สุปฺปฏิวิทฺธาฯ ",
"an4.191:4.4":	"โส มุฏฺฐสฺสติ กาลํ กุรุมาโน อญฺญตรํ เทวนิกายํ อุปปชฺชติฯ ",
"an4.191:4.5":	"ตสฺส ตตฺถ น เหว โข สุขิโน ธมฺมปทา ปฺลวนฺติ, นปิ ภิกฺขุ อิทฺธิมา เจโตวสิปฺปตฺโต เทวปริสายํ ธมฺมํ เทเสติ, นปิ เทวปุตฺโต เทวปริสายํ ธมฺมํ เทเสติ; ",
"an4.191:4.6":	"อปิ จ โข โอปปาติโก โอปปาติกํ สาเรติ",
"an4.191:4.7":	"‘สรสิ ตฺวํ, มาริส, สรสิ ตฺวํ, มาริส, ยตฺถ มยํ ปุพฺเพ พฺรหฺมจริยํ อจริมฺหา’ติฯ ",
"an4.191:4.8":	"โส เอวมาห",
"an4.191:4.9":	"‘สรามิ, มาริส, สรามิ, มาริสา’ติฯ ",
"an4.191:4.10":	"ทนฺโธ, ภิกฺขเว, สตุปฺปาโท; ",
"an4.191:4.11":	"อถ โส สตฺโต ขิปฺปํเยว วิเสสคามี โหติฯ ",
"an4.191:4.12":	"เสยฺยถาปิ, ภิกฺขเว, เทฺว สหายกา สหปํสุกีฬิกาฯ ",
"an4.191:4.13":	"เต กทาจิ กรหจิ อญฺญมญฺญํ สมาคจฺเฉยฺยุํฯ ",
"an4.191:4.14":	"อญฺโญ ปน สหายโก สหายกํ เอวํ วเทยฺย",
"an4.191:4.15":	"‘อิทมฺปิ, สมฺม, สรสิ, อิทมฺปิ, สมฺม, สรสี’ติฯ ",
"an4.191:4.16":	"โส เอวํ วเทยฺย",
"an4.191:4.17":	"‘สรามิ, สมฺม, สรามิ, สมฺมา’ติฯ ",
"an4.191:4.18":	"เอวเมวํ โข, ภิกฺขเว, ภิกฺขุ ธมฺมํ ปริยาปุณาติ—",
"an4.191:4.19":	"สุตฺตํ, เคยฺยํ, เวยฺยากรณํ, คาถํ, อุทานํ, อิติวุตฺตกํ, ชาตกํ, อพฺภุตธมฺมํ, เวทลฺลํฯ ",
"an4.191:4.20":	"ตสฺส เต ธมฺมา โสตานุคตา โหนฺติ, วจสา ปริจิตา, มนสานุเปกฺขิตา, ทิฏฺฐิยา สุปฺปฏิวิทฺธาฯ ",
"an4.191:4.21":	"โส มุฏฺฐสฺสติ กาลํ กุรุมาโน อญฺญตรํ เทวนิกายํ อุปปชฺชติฯ ",
"an4.191:4.22":	"ตสฺส ตตฺถ น เหว โข สุขิโน ธมฺมปทา ปฺลวนฺติ, นปิ ภิกฺขุ อิทฺธิมา เจโตวสิปฺปตฺโต เทวปริสายํ ธมฺมํ เทเสติ, นปิ เทวปุตฺโต เทวปริสายํ ธมฺมํ เทเสติ; ",
"an4.191:4.23":	"อปิ จ โข โอปปาติโก โอปปาติกํ สาเรติ",
"an4.191:4.24":	"‘สรสิ ตฺวํ, มาริส, สรสิ ตฺวํ, มาริส, ยตฺถ มยํ ปุพฺเพ พฺรหฺมจริยํ อจริมฺหา’ติฯ ",
"an4.191:4.25":	"โส เอวมาห",
"an4.191:4.26":	"‘สรามิ, มาริส, สรามิ, มาริสา’ติฯ ",
"an4.191:4.27":	"ทนฺโธ, ภิกฺขเว, สตุปฺปาโท; ",
"an4.191:4.28":	"อถ โข โส สตฺโต ขิปฺปํเยว วิเสสคามี โหติฯ ",
"an4.191:4.29":	"โสตานุคตานํ, ภิกฺขเว, ธมฺมานํ, วจสา ปริจิตานํ, มนสานุเปกฺขิตานํ, ทิฏฺฐิยา สุปฺปฏิวิทฺธานํ อยํ จตุตฺโถ อานิสํโส ปาฏิกงฺโขฯ ",
"an4.191:4.30":	"โสตานุคตานํ, ภิกฺขเว, ธมฺมานํ, วจสา ปริจิตานํ, มนสานุเปกฺขิตานํ ทิฏฺฐิยา สุปฺปฏิวิทฺธานํ อิเม จตฺตาโร อานิสํสา ปาฏิกงฺขา”ติฯ ",
"an4.191:4.31":	"ปฐมํฯ "
}	
