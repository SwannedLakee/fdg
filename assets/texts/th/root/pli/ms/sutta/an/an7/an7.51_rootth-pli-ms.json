{	
"an7.51:0.1":	"องฺคุตฺตร นิกาย ๗ฯ๕๑ ",
"an7.51:0.2":	"๕ฯ มหายญฺญวคฺค ",
"an7.51:0.3":	"สํโยคสุตฺต ",
"an7.51:1.1":	"“สํโยควิสํโยคํ โว, ภิกฺขเว, ธมฺมปริยายํ เทเสสฺสามิฯ ",
"an7.51:1.2":	"ตํ สุณาถ …เป… ",
"an7.51:1.3":	"กตโม จ โส, ภิกฺขเว, สํโยโค วิสํโยโค ธมฺมปริยาโย? ",
"an7.51:2.1":	"อิตฺถี, ภิกฺขเว, อชฺฌตฺตํ อิตฺถินฺทฺริยํ มนสิ กโรติ—",
"an7.51:2.2":	"อิตฺถิกุตฺตํ อิตฺถากปฺปํ อิตฺถิวิธํ อิตฺถิจฺฉนฺทํ อิตฺถิสฺสรํ อิตฺถาลงฺการํฯ ",
"an7.51:2.3":	"สา ตตฺถ รชฺชติ ตตฺราภิรมติฯ ",
"an7.51:2.4":	"สา ตตฺถ รตฺตา ตตฺราภิรตา พหิทฺธา ปุริสินฺทฺริยํ มนสิ กโรติ—",
"an7.51:2.5":	"ปุริสกุตฺตํ ปุริสากปฺปํ ปุริสวิธํ ปุริสจฺฉนฺทํ ปุริสสฺสรํ ปุริสาลงฺการํฯ ",
"an7.51:2.6":	"สา ตตฺถ รชฺชติ ตตฺราภิรมติฯ ",
"an7.51:2.7":	"สา ตตฺถ รตฺตา ตตฺราภิรตา พหิทฺธา สํโยคํ อากงฺขติฯ ",
"an7.51:2.8":	"ยญฺจสฺสา สํโยคปจฺจยา อุปฺปชฺชติ สุขํ โสมนสฺสํ ตญฺจ อากงฺขติฯ ",
"an7.51:2.9":	"อิตฺถตฺเต, ภิกฺขเว, อภิรตา สตฺตา ปุริเสสุ สํโยคํ คตาฯ ",
"an7.51:2.10":	"เอวํ โข, ภิกฺขเว, อิตฺถี อิตฺถตฺตํ นาติวตฺตติฯ ",
"an7.51:3.1":	"ปุริโส, ภิกฺขเว, อชฺฌตฺตํ ปุริสินฺทฺริยํ มนสิ กโรติ—",
"an7.51:3.2":	"ปุริสกุตฺตํ ปุริสากปฺปํ ปุริสวิธํ ปุริสจฺฉนฺทํ ปุริสสฺสรํ ปุริสาลงฺการํฯ ",
"an7.51:3.3":	"โส ตตฺถ รชฺชติ ตตฺราภิรมติฯ ",
"an7.51:3.4":	"โส ตตฺถ รตฺโต ตตฺราภิรโต พหิทฺธา อิตฺถินฺทฺริยํ มนสิ กโรติ—",
"an7.51:3.5":	"อิตฺถิกุตฺตํ อิตฺถากปฺปํ อิตฺถิวิธํ อิตฺถิจฺฉนฺทํ อิตฺถิสฺสรํ อิตฺถาลงฺการํฯ ",
"an7.51:3.6":	"โส ตตฺถ รชฺชติ ตตฺราภิรมติฯ ",
"an7.51:3.7":	"โส ตตฺถ รตฺโต ตตฺราภิรโต พหิทฺธา สํโยคํ อากงฺขติฯ ",
"an7.51:3.8":	"ยญฺจสฺส สํโยคปจฺจยา อุปฺปชฺชติ สุขํ โสมนสฺสํ ตญฺจ อากงฺขติฯ ",
"an7.51:3.9":	"ปุริสตฺเต, ภิกฺขเว, อภิรตา สตฺตา อิตฺถีสุ สํโยคํ คตาฯ ",
"an7.51:3.10":	"เอวํ โข, ภิกฺขเว, ปุริโส ปุริสตฺตํ นาติวตฺตติฯ ",
"an7.51:3.11":	"เอวํ โข, ภิกฺขเว, สํโยโค โหติฯ ",
"an7.51:4.1":	"กถญฺจ, ภิกฺขเว, วิสํโยโค โหติ? ",
"an7.51:4.2":	"อิตฺถี, ภิกฺขเว, อชฺฌตฺตํ อิตฺถินฺทฺริยํ น มนสิ กโรติ—",
"an7.51:4.3":	"อิตฺถิกุตฺตํ อิตฺถากปฺปํ อิตฺถิวิธํ อิตฺถิจฺฉนฺทํ อิตฺถิสฺสรํ อิตฺถาลงฺการํฯ ",
"an7.51:4.4":	"สา ตตฺถ น รชฺชติ, สา ตตฺร นาภิรมติฯ ",
"an7.51:4.5":	"สา ตตฺถ อรตฺตา ตตฺร อนภิรตา พหิทฺธา ปุริสินฺทฺริยํ น มนสิ กโรติ—",
"an7.51:4.6":	"ปุริสกุตฺตํ ปุริสากปฺปํ ปุริสวิธํ ปุริสจฺฉนฺทํ ปุริสสฺสรํ ปุริสาลงฺการํฯ ",
"an7.51:4.7":	"สา ตตฺถ น รชฺชติ, ตตฺร นาภิรมติฯ ",
"an7.51:4.8":	"สา ตตฺถ อรตฺตา ตตฺร อนภิรตา พหิทฺธา สํโยคํ นากงฺขติฯ ",
"an7.51:4.9":	"ยญฺจสฺสา สํโยคปจฺจยา อุปฺปชฺชติ สุขํ โสมนสฺสํ ตญฺจ นากงฺขติฯ ",
"an7.51:4.10":	"อิตฺถตฺเต, ภิกฺขเว, อนภิรตา สตฺตา ปุริเสสุ วิสํโยคํ คตาฯ ",
"an7.51:4.11":	"เอวํ โข, ภิกฺขเว, อิตฺถี อิตฺถตฺตํ อติวตฺตติฯ ",
"an7.51:5.1":	"ปุริโส, ภิกฺขเว, อชฺฌตฺตํ ปุริสินฺทฺริยํ น มนสิ กโรติ—",
"an7.51:5.2":	"ปุริสกุตฺตํ ปุริสากปฺปํ ปุริสวิธํ ปุริสจฺฉนฺทํ ปุริสสฺสรํ ปุริสาลงฺการํฯ ",
"an7.51:5.3":	"โส ตตฺถ น รชฺชติ, โส ตตฺร นาภิรมติฯ ",
"an7.51:5.4":	"โส ตตฺถ อรตฺโต ตตฺร อนภิรโต พหิทฺธา อิตฺถินฺทฺริยํ น มนสิ กโรติ—",
"an7.51:5.5":	"อิตฺถิกุตฺตํ อิตฺถากปฺปํ อิตฺถิวิธํ อิตฺถิจฺฉนฺทํ อิตฺถิสฺสรํ อิตฺถาลงฺการํฯ ",
"an7.51:5.6":	"โส ตตฺถ น รชฺชติ, ตตฺร นาภิรมติฯ ",
"an7.51:5.7":	"โส ตตฺถ อรตฺโต ตตฺร อนภิรโต พหิทฺธา สํโยคํ นากงฺขติฯ ",
"an7.51:5.8":	"ยญฺจสฺส สํโยคปจฺจยา อุปฺปชฺชติ สุขํ โสมนสฺสํ ตญฺจ นากงฺขติฯ ",
"an7.51:5.9":	"ปุริสตฺเต, ภิกฺขเว, อนภิรตา สตฺตา อิตฺถีสุ วิสํโยคํ คตาฯ ",
"an7.51:5.10":	"เอวํ โข, ภิกฺขเว, ปุริโส ปุริสตฺตํ อติวตฺตติฯ ",
"an7.51:5.11":	"เอวํ โข, ภิกฺขเว, วิสํโยโค โหติฯ ",
"an7.51:5.12":	"อยํ โข, ภิกฺขเว, สํโยโค วิสํโยโค ธมฺมปริยาโย”ติฯ ",
"an7.51:5.13":	"อฏฺฐมํฯ "
}	
