{	
"an5.79:0.1":	"องฺคุตฺตร นิกาย ๕ฯ๗๙ ",
"an5.79:0.2":	"๘ฯ โยธาชีววคฺค ",
"an5.79:0.3":	"ตติยอนาคตภยสุตฺต ",
"an5.79:1.1":	"“ปญฺจิมานิ, ภิกฺขเว, อนาคตภยานิ เอตรหิ อสมุปฺปนฺนานิ อายตึ สมุปฺปชฺชิสฺสนฺติฯ ",
"an5.79:1.2":	"ตานิ โว ปฏิพุชฺฌิตพฺพานิ; ",
"an5.79:1.3":	"ปฏิพุชฺฌิตฺวา จ เตสํ ปหานาย วายมิตพฺพํฯ ",
"an5.79:2.1":	"กตมานิ ปญฺจ? ",
"an5.79:2.2":	"ภวิสฺสนฺติ, ภิกฺขเว, ภิกฺขู อนาคตมทฺธานํ อภาวิตกายา อภาวิตสีลา อภาวิตจิตฺตา อภาวิตปญฺญาฯ ",
"an5.79:2.3":	"เต อภาวิตกายา สมานา อภาวิตสีลา อภาวิตจิตฺตา อภาวิตปญฺญา อญฺเญ อุปสมฺปาเทสฺสนฺติฯ ",
"an5.79:2.4":	"เตปิ น สกฺขิสฺสนฺติ วิเนตุํ อธิสีเล อธิจิตฺเต อธิปญฺญายฯ ",
"an5.79:2.5":	"เตปิ ภวิสฺสนฺติ อภาวิตกายา อภาวิตสีลา อภาวิตจิตฺตา อภาวิตปญฺญาฯ ",
"an5.79:2.6":	"เต อภาวิตกายา สมานา อภาวิตสีลา อภาวิตจิตฺตา อภาวิตปญฺญา อญฺเญ อุปสมฺปาเทสฺสนฺติฯ ",
"an5.79:2.7":	"เตปิ น สกฺขิสฺสนฺติ วิเนตุํ อธิสีเล อธิจิตฺเต อธิปญฺญายฯ ",
"an5.79:2.8":	"เตปิ ภวิสฺสนฺติ อภาวิตกายา อภาวิตสีลา อภาวิตจิตฺตา อภาวิตปญฺญาฯ ",
"an5.79:2.9":	"อิติ โข, ภิกฺขเว, ธมฺมสนฺโทสา วินยสนฺโทโส; ",
"an5.79:2.10":	"วินยสนฺโทสา ธมฺมสนฺโทโสฯ ",
"an5.79:2.11":	"อิทํ, ภิกฺขเว, ปฐมํ อนาคตภยํ เอตรหิ อสมุปฺปนฺนํ อายตึ สมุปฺปชฺชิสฺสติฯ ",
"an5.79:2.12":	"ตํ โว ปฏิพุชฺฌิตพฺพํ; ",
"an5.79:2.13":	"ปฏิพุชฺฌิตฺวา จ ตสฺส ปหานาย วายมิตพฺพํฯ ",
"an5.79:3.1":	"ปุน จปรํ, ภิกฺขเว, ภวิสฺสนฺติ ภิกฺขู อนาคตมทฺธานํ อภาวิตกายา อภาวิตสีลา อภาวิตจิตฺตา อภาวิตปญฺญาฯ ",
"an5.79:3.2":	"เต อภาวิตกายา สมานา อภาวิตสีลา อภาวิตจิตฺตา อภาวิตปญฺญา อญฺเญสํ นิสฺสยํ ทสฺสนฺติฯ ",
"an5.79:3.3":	"เตปิ น สกฺขิสฺสนฺติ วิเนตุํ อธิสีเล อธิจิตฺเต อธิปญฺญายฯ ",
"an5.79:3.4":	"เตปิ ภวิสฺสนฺติ อภาวิตกายา อภาวิตสีลา อภาวิตจิตฺตา อภาวิตปญฺญาฯ ",
"an5.79:3.5":	"เต อภาวิตกายา สมานา อภาวิตสีลา อภาวิตจิตฺตา อภาวิตปญฺญา อญฺเญสํ นิสฺสยํ ทสฺสนฺติฯ ",
"an5.79:3.6":	"เตปิ น สกฺขิสฺสนฺติ วิเนตุํ อธิสีเล อธิจิตฺเต อธิปญฺญายฯ ",
"an5.79:3.7":	"เตปิ ภวิสฺสนฺติ อภาวิตกายา อภาวิตสีลา อภาวิตจิตฺตา อภาวิตปญฺญาฯ ",
"an5.79:3.8":	"อิติ โข, ภิกฺขเว, ธมฺมสนฺโทสา วินยสนฺโทโส; ",
"an5.79:3.9":	"วินยสนฺโทสา ธมฺมสนฺโทโสฯ ",
"an5.79:3.10":	"อิทํ, ภิกฺขเว, ทุติยํ อนาคตภยํ เอตรหิ อสมุปฺปนฺนํ อายตึ สมุปฺปชฺชิสฺสติฯ ",
"an5.79:3.11":	"ตํ โว ปฏิพุชฺฌิตพฺพํ; ",
"an5.79:3.12":	"ปฏิพุชฺฌิตฺวา จ ตสฺส ปหานาย วายมิตพฺพํฯ ",
"an5.79:4.1":	"ปุน จปรํ, ภิกฺขเว, ภวิสฺสนฺติ ภิกฺขู อนาคตมทฺธานํ อภาวิตกายา อภาวิตสีลา อภาวิตจิตฺตา อภาวิตปญฺญาฯ ",
"an5.79:4.2":	"เต อภาวิตกายา สมานา อภาวิตสีลา อภาวิตจิตฺตา อภาวิตปญฺญา อภิธมฺมกถํ เวทลฺลกถํ กเถนฺตา กณฺหธมฺมํ โอกฺกมมานา น พุชฺฌิสฺสนฺติฯ ",
"an5.79:4.3":	"อิติ โข, ภิกฺขเว, ธมฺมสนฺโทสา วินยสนฺโทโส; ",
"an5.79:4.4":	"วินยสนฺโทสา ธมฺมสนฺโทโสฯ ",
"an5.79:4.5":	"อิทํ, ภิกฺขเว, ตติยํ อนาคตภยํ เอตรหิ อสมุปฺปนฺนํ อายตึ สมุปฺปชฺชิสฺสติฯ ",
"an5.79:4.6":	"ตํ โว ปฏิพุชฺฌิตพฺพํ; ",
"an5.79:4.7":	"ปฏิพุชฺฌิตฺวา จ ตสฺส ปหานาย วายมิตพฺพํฯ ",
"an5.79:5.1":	"ปุน จปรํ, ภิกฺขเว, ภวิสฺสนฺติ ภิกฺขู อนาคตมทฺธานํ อภาวิตกายา อภาวิตสีลา อภาวิตจิตฺตา อภาวิตปญฺญาฯ ",
"an5.79:5.2":	"เต อภาวิตกายา สมานา อภาวิตสีลา อภาวิตจิตฺตา อภาวิตปญฺญา เย เต สุตฺตนฺตา ตถาคตภาสิตา คมฺภีรา คมฺภีรตฺถา โลกุตฺตรา สุญฺญตาปฺปฏิสํยุตฺตา, เตสุ ภญฺญมาเนสุ น สุสฺสูสิสฺสนฺติ, น โสตํ โอทหิสฺสนฺติ, น อญฺญา จิตฺตํ อุปฏฺฐเปสฺสนฺติ, น จ เต ธมฺเม อุคฺคเหตพฺพํ ปริยาปุณิตพฺพํ มญฺญิสฺสนฺติฯ ",
"an5.79:5.3":	"เย ปน เต สุตฺตนฺตา กวิตา กาเวยฺยา จิตฺตกฺขรา จิตฺตพฺยญฺชนา พาหิรกา สาวกภาสิตา, เตสุ ภญฺญมาเนสุ สุสฺสูสิสฺสนฺติ, โสตํ โอทหิสฺสนฺติ, อญฺญา จิตฺตํ อุปฏฺฐเปสฺสนฺติ, เต จ ธมฺเม อุคฺคเหตพฺพํ ปริยาปุณิตพฺพํ มญฺญิสฺสนฺติฯ ",
"an5.79:5.4":	"อิติ โข, ภิกฺขเว, ธมฺมสนฺโทสา วินยสนฺโทโส; ",
"an5.79:5.5":	"วินยสนฺโทสา ธมฺมสนฺโทโสฯ ",
"an5.79:5.6":	"อิทํ, ภิกฺขเว, จตุตฺถํ อนาคตภยํ เอตรหิ อสมุปฺปนฺนํ อายตึ สมุปฺปชฺชิสฺสติฯ ",
"an5.79:5.7":	"ตํ โว ปฏิพุชฺฌิตพฺพํ; ",
"an5.79:5.8":	"ปฏิพุชฺฌิตฺวา จ ตสฺส ปหานาย วายมิตพฺพํฯ ",
"an5.79:6.1":	"ปุน จปรํ, ภิกฺขเว, ภวิสฺสนฺติ ภิกฺขู อนาคตมทฺธานํ อภาวิตกายา อภาวิตสีลา อภาวิตจิตฺตา อภาวิตปญฺญาฯ ",
"an5.79:6.2":	"เต อภาวิตกายา สมานา อภาวิตสีลา อภาวิตจิตฺตา อภาวิตปญฺญา เถรา ภิกฺขู พาหุลิกา ภวิสฺสนฺติ สาถลิกา โอกฺกมเน ปุพฺพงฺคมา ปวิเวเก นิกฺขิตฺตธุรา, น วีริยํ อารภิสฺสนฺติ อปฺปตฺตสฺส ปตฺติยา อนธิคตสฺส อธิคมาย อสจฺฉิกตสฺส สจฺฉิกิริยายฯ ",
"an5.79:6.3":	"เตสํ ปจฺฉิมา ชนตา ทิฏฺฐานุคตึ อาปชฺชิสฺสติฯ ",
"an5.79:6.4":	"สาปิ ภวิสฺสติ พาหุลิกา สาถลิกา โอกฺกมเน ปุพฺพงฺคมา ปวิเวเก นิกฺขิตฺตธุรา, น วีริยํ อารภิสฺสติ อปฺปตฺตสฺส ปตฺติยา อนธิคตสฺส อธิคมาย อสจฺฉิกตสฺส สจฺฉิกิริยายฯ ",
"an5.79:6.5":	"อิติ โข, ภิกฺขเว, ธมฺมสนฺโทสา วินยสนฺโทโส; ",
"an5.79:6.6":	"วินยสนฺโทสา ธมฺมสนฺโทโสฯ ",
"an5.79:6.7":	"อิทํ, ภิกฺขเว, ปญฺจมํ อนาคตภยํ เอตรหิ อสมุปฺปนฺนํ อายตึ สมุปฺปชฺชิสฺสติฯ ",
"an5.79:6.8":	"ตํ โว ปฏิพุชฺฌิตพฺพํ; ",
"an5.79:6.9":	"ปฏิพุชฺฌิตฺวา จ ตสฺส ปหานาย วายมิตพฺพํฯ ",
"an5.79:7.1":	"อิมานิ โข, ภิกฺขเว, ปญฺจ อนาคตภยานิ เอตรหิ อสมุปฺปนฺนานิ อายตึ สมุปฺปชฺชิสฺสนฺติฯ ",
"an5.79:7.2":	"ตานิ โว ปฏิพุชฺฌิตพฺพานิ; ",
"an5.79:7.3":	"ปฏิพุชฺฌิตฺวา จ เตสํ ปหานาย วายมิตพฺพนฺ”ติฯ ",
"an5.79:7.4":	"นวมํฯ "
}	
