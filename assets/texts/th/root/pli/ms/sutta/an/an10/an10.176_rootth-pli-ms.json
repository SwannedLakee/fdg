{	
"an10.176:0.1":	"องฺคุตฺตร นิกาย ๑๐ฯ๑๗๖ ",
"an10.176:0.2":	"๑๗ฯ ชาณุโสฺสณิวคฺค ",
"an10.176:0.3":	"จุนฺทสุตฺต ",
"an10.176:1.1":	"เอวํ เม สุตํ—",
"an10.176:1.2":	"เอกํ สมยํ ภควา ปาวายํ วิหรติ จุนฺทสฺส กมฺมารปุตฺตสฺส อมฺพวเนฯ ",
"an10.176:1.3":	"อถ โข จุนฺโท กมฺมารปุตฺโต เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺนํ โข จุนฺทํ กมฺมารปุตฺตํ ภควา เอตทโวจ",
"an10.176:1.4":	"“กสฺส โน ตฺวํ, จุนฺท, โสเจยฺยานิ โรเจสี”ติ? ",
"an10.176:1.5":	"“พฺราหฺมณา, ภนฺเต, ปจฺฉาภูมกา กมณฺฑลุกา เสวาลมาลิกา อคฺคิปริจาริกา อุทโกโรหกา โสเจยฺยานิ ปญฺญเปนฺติ; เตสาหํ โสเจยฺยานิ โรเจมี”ติฯ ",
"an10.176:2.1":	"“ยถา กถํ ปน, จุนฺท, พฺราหฺมณา ปจฺฉาภูมกา กมณฺฑลุกา เสวาลมาลิกา อคฺคิปริจาริกา อุทโกโรหกา โสเจยฺยานิ ปญฺญเปนฺตี”ติ? ",
"an10.176:2.2":	"“อิธ, ภนฺเต, พฺราหฺมณา ปจฺฉาภูมกา กมณฺฑลุกา เสวาลมาลิกา อคฺคิปริจาริกา อุทโกโรหกาฯ เต สาวกํ เอวํ สมาทเปนฺติ",
"an10.176:2.3":	"‘เอหิ ตฺวํ, อมฺโภ ปุริส, กาลเสฺสว อุฏฺฐหนฺโตว สยนมฺหา ปถวึ อามเสยฺยาสิ; ",
"an10.176:2.4":	"โน เจ ปถวึ อามเสยฺยาสิ, อลฺลานิ โคมยานิ อามเสยฺยาสิ; ",
"an10.176:2.5":	"โน เจ อลฺลานิ โคมยานิ อามเสยฺยาสิ, หริตานิ ติณานิ อามเสยฺยาสิ; ",
"an10.176:2.6":	"โน เจ หริตานิ ติณานิ อามเสยฺยาสิ, อคฺคึ ปริจเรยฺยาสิ; ",
"an10.176:2.7":	"โน เจ อคฺคึ ปริจเรยฺยาสิ, ปญฺชลิโก อาทิจฺจํ นมเสฺสยฺยาสิ; ",
"an10.176:2.8":	"โน เจ ปญฺชลิโก อาทิจฺจํ นมเสฺสยฺยาสิ, สายตติยกํ อุทกํ โอโรเหยฺยาสี’ติฯ ",
"an10.176:2.9":	"เอวํ โข, ภนฺเต, พฺราหฺมณา ปจฺฉาภูมกา กมณฺฑลุกา เสวาลมาลิกา อคฺคิปริจาริกา อุทโกโรหกา โสเจยฺยานิ ปญฺญเปนฺติ; เตสาหํ โสเจยฺยานิ โรเจมี”ติฯ ",
"an10.176:3.1":	"“อญฺญถา โข, จุนฺท, พฺราหฺมณา ปจฺฉาภูมกา กมณฺฑลุกา เสวาลมาลิกา อคฺคิปริจาริกา อุทโกโรหกา โสเจยฺยานิ ปญฺญเปนฺติ, อญฺญถา จ ปน อริยสฺส วินเย โสเจยฺยํ โหตี”ติฯ ",
"an10.176:3.2":	"“ยถา กถํ ปน, ภนฺเต, อริยสฺส วินเย โสเจยฺยํ โหติ? ",
"an10.176:3.3":	"สาธุ เม, ภนฺเต, ภควา ตถา ธมฺมํ เทเสตุ ยถา อริยสฺส วินเย โสเจยฺยํ โหตี”ติฯ ",
"an10.176:4.1":	"“เตน หิ, จุนฺท, สุณาหิ, สาธุกํ มนสิ กโรหิ; ภาสิสฺสามี”ติฯ ",
"an10.176:4.2":	"“เอวํ, ภนฺเต”ติ โข จุนฺโท กมฺมารปุตฺโต ภควโต ปจฺจโสฺสสิฯ ",
"an10.176:4.3":	"ภควา เอตทโวจ",
"an10.176:5.1":	"“ติวิธํ โข, จุนฺท, กาเยน อโสเจยฺยํ โหติ; ",
"an10.176:5.2":	"จตุพฺพิธํ วาจาย อโสเจยฺยํ โหติ; ",
"an10.176:5.3":	"ติวิธํ มนสา อโสเจยฺยํ โหติฯ ",
"an10.176:6.1":	"กถญฺจ, จุนฺท, ติวิธํ กาเยน อโสเจยฺยํ โหติ? ",
"an10.176:6.2":	"อิธ, จุนฺท, เอกจฺโจ ปาณาติปาตี โหติ ลุทฺโท โลหิตปาณิ หตปหเต นิวิฏฺโฐ อทยาปนฺโน สพฺพปาณภูเตสุฯ ",
"an10.176:7.1":	"อทินฺนาทายี โหติฯ ยํ ตํ ปรสฺส ปรวิตฺตูปกรณํ คามคตํ วา อรญฺญคตํ วา ตํ อทินฺนํ เถยฺยสงฺขาตํ อาทาตา โหติฯ ",
"an10.176:8.1":	"กาเมสุมิจฺฉาจารี โหติฯ ยา ตา มาตุรกฺขิตา ปิตุรกฺขิตา มาตาปิตุรกฺขิตา ภาตุรกฺขิตา ภคินิรกฺขิตา ญาติรกฺขิตา โคตฺตรกฺขิตา ธมฺมรกฺขิตา สสามิกา สปริทณฺฑา อนฺตมโส มาลาคุฬปริกฺขิตฺตาปิ, ตถารูปาสุ จาริตฺตํ อาปชฺชิตา โหติฯ ",
"an10.176:9.1":	"เอวํ โข, จุนฺท, ติวิธํ กาเยน อโสเจยฺยํ โหติฯ ",
"an10.176:10.1":	"กถญฺจ, จุนฺท, จตุพฺพิธํ วาจาย อโสเจยฺยํ โหติ? ",
"an10.176:10.2":	"อิธ, จุนฺท, เอกจฺโจ มุสาวาที โหติฯ สภคฺคโต วา ปริสคฺคโต วา ญาติมชฺฌคโต วา ปูคมชฺฌคโต วา ราชกุลมชฺฌคโต วา อภินีโต สกฺขิปุฏฺโฐ",
"an10.176:11.1":	"ปิสุณวาโจ โหติฯ อิโต สุตฺวา อมุตฺร อกฺขาตา อิเมสํ เภทาย, อมุตฺร วา สุตฺวา อิเมสํ อกฺขาตา อมูสํ เภทายฯ อิติ สมคฺคานํ วา เภตฺตา, ภินฺนานํ วา อนุปฺปทาตา, วคฺคาราโม วคฺครโต วคฺคนนฺที วคฺคกรณึ วาจํ ภาสิตา โหติฯ ",
"an10.176:12.1":	"ผรุสวาโจ โหติฯ ยา สา วาจา อณฺฑกา กกฺกสา ปรกฏุกา ปราภิสชฺชนี โกธสามนฺตา อสมาธิสํวตฺตนิกา, ตถารูปึ วาจํ ภาสิตา โหติฯ ",
"an10.176:13.1":	"สมฺผปฺปลาปี โหติ อกาลวาที อภูตวาที อนตฺถวาที อธมฺมวาที อวินยวาที; อนิธานวตึ วาจํ ภาสิตา โหติ อกาเลน อนปเทสํ อปริยนฺตวตึ อนตฺถสํหิตํฯ ",
"an10.176:13.2":	"เอวํ โข, จุนฺท, จตุพฺพิธํ วาจาย อโสเจยฺยํ โหติฯ ",
"an10.176:14.1":	"กถญฺจ, จุนฺท, ติวิธํ มนสา อโสเจยฺยํ โหติ? ",
"an10.176:14.2":	"อิธ, จุนฺท, เอกจฺโจ อภิชฺฌาลุ โหติฯ ยํ ตํ ปรสฺส ปรวิตฺตูปกรณํ ตํ อภิชฺฌาตา โหติ",
"an10.176:15.1":	"พฺยาปนฺนจิตฺโต โหติ ปทุฏฺฐมนสงฺกปฺโป",
"an10.176:16.1":	"มิจฺฉาทิฏฺฐิโก โหติ วิปรีตทสฺสโน",
"an10.176:16.2":	"‘นตฺถิ ทินฺนํ, นตฺถิ ยิฏฺฐํ, นตฺถิ หุตํ, นตฺถิ สุกฏทุกฺกฏานํ กมฺมานํ ผลํ วิปาโก, นตฺถิ อยํ โลโก, นตฺถิ ปโร โลโก, นตฺถิ มาตา, นตฺถิ ปิตา, นตฺถิ สตฺตา โอปปาติกา, นตฺถิ โลเก สมณพฺราหฺมณา สมฺมคฺคตา สมฺมาปฏิปนฺนา เย อิมญฺจ โลกํ ปรญฺจ โลกํ สยํ อภิญฺญา สจฺฉิกตฺวา ปเวเทนฺตี’ติฯ ",
"an10.176:16.3":	"เอวํ โข, จุนฺท, มนสา ติวิธํ อโสเจยฺยํ โหติฯ ",
"an10.176:17.1":	"อิเม โข, จุนฺท, ทส อกุสลกมฺมปถาฯ ",
"an10.176:17.2":	"อิเมหิ โข, จุนฺท, ทสหิ อกุสเลหิ กมฺมปเถหิ สมนฺนาคโต กาลเสฺสว อุฏฺฐหนฺโตว สยนมฺหา ปถวิญฺเจปิ อามสติ, อสุจิเยว โหติ; โน เจปิ ปถวึ อามสติ, อสุจิเยว โหติฯ ",
"an10.176:18.1":	"อลฺลานิ เจปิ โคมยานิ อามสติ, อสุจิเยว โหติ; โน เจปิ อลฺลานิ โคมยานิ อามสติ, อสุจิเยว โหติฯ ",
"an10.176:19.1":	"หริตานิ เจปิ ติณานิ อามสติ, อสุจิเยว โหติ; โน เจปิ หริตานิ ติณานิ อามสติ, อสุจิเยว โหติฯ ",
"an10.176:20.1":	"อคฺคิญฺเจปิ ปริจรติ, อสุจิเยว โหติ, โน เจปิ อคฺคึ ปริจรติ, อสุจิเยว โหติฯ ",
"an10.176:21.1":	"ปญฺชลิโก เจปิ อาทิจฺจํ นมสฺสติ, อสุจิเยว โหติ; โน เจปิ ปญฺชลิโก อาทิจฺจํ นมสฺสติ, อสุจิเยว โหติฯ ",
"an10.176:22.1":	"สายตติยกญฺเจปิ อุทกํ โอโรหติ, อสุจิเยว โหติ; โน เจปิ สายตติยกํ อุทกํ โอโรหติ, อสุจิเยว โหติฯ ",
"an10.176:22.2":	"ตํ กิสฺส เหตุ? ",
"an10.176:22.3":	"อิเม, จุนฺท, ทส อกุสลกมฺมปถา อสุจีเยว โหนฺติ อสุจิกรณา จฯ ",
"an10.176:23.1":	"อิเมสํ ปน, จุนฺท, ทสนฺนํ อกุสลานํ กมฺมปถานํ สมนฺนาคมนเหตุ นิรโย ปญฺญายติ, ติรจฺฉานโยนิ ปญฺญายติ, เปตฺติวิสโย ปญฺญายติ, ยา วา ปนญฺญาปิ กาจิ ทุคฺคติโยฯ ",
"an10.176:24.1":	"ติวิธํ โข, จุนฺท, กาเยน โสเจยฺยํ โหติ; ",
"an10.176:24.2":	"จตุพฺพิธํ วาจาย โสเจยฺยํ โหติ; ",
"an10.176:24.3":	"ติวิธํ มนสา โสเจยฺยํ โหติฯ ",
"an10.176:25.1":	"กถํ, จุนฺท, ติวิธํ กาเยน โสเจยฺยํ โหติ? ",
"an10.176:25.2":	"อิธ, จุนฺท, เอกจฺโจ ปาณาติปาตํ ปหาย ปาณาติปาตา ปฏิวิรโต โหติ นิหิตทณฺโฑ นิหิตสตฺโถ, ลชฺชี ทยาปนฺโน, สพฺพปาณภูตหิตานุกมฺปี วิหรติฯ ",
"an10.176:26.1":	"อทินฺนาทานํ ปหาย, อทินฺนาทานา ปฏิวิรโต โหติฯ ยํ ตํ ปรสฺส ปรวิตฺตูปกรณํ คามคตํ วา อรญฺญคตํ วา, น ตํ อทินฺนํ เถยฺยสงฺขาตํ อาทาตา โหติฯ ",
"an10.176:27.1":	"กาเมสุมิจฺฉาจารํ ปหาย, กาเมสุมิจฺฉาจารา ปฏิวิรโต โหติ ยา ตา มาตุรกฺขิตา ปิตุรกฺขิตา มาตาปิตุรกฺขิตา ภาตุรกฺขิตา ภคินิรกฺขิตา ญาติรกฺขิตา โคตฺตรกฺขิตา ธมฺมรกฺขิตา สสามิกา สปริทณฺฑา อนฺตมโส มาลาคุฬปริกฺขิตฺตาปิ, ตถารูปาสุ น จาริตฺตํ อาปชฺชิตา โหติฯ ",
"an10.176:28.1":	"เอวํ โข, จุนฺท, ติวิธํ กาเยน โสเจยฺยํ โหติฯ ",
"an10.176:29.1":	"กถญฺจ, จุนฺท, จตุพฺพิธํ วาจาย โสเจยฺยํ โหติ? ",
"an10.176:29.2":	"อิธ, จุนฺท, เอกจฺโจ มุสาวาทํ ปหาย มุสาวาทา ปฏิวิรโต โหติฯ สภคฺคโต วา ปริสคฺคโต วา ญาติมชฺฌคโต วา ปูคมชฺฌคโต วา ราชกุลมชฺฌคโต วา อภินีโต สกฺขิปุฏฺโฐ",
"an10.176:30.1":	"ปิสุณํ วาจํ ปหาย, ปิสุณาย วาจาย ปฏิวิรโต โหติ—น อิโต สุตฺวา อมุตฺร อกฺขาตา อิเมสํ เภทาย, น อมุตฺร วา สุตฺวา อิเมสํ อกฺขาตา อมูสํ เภทายฯ อิติ ภินฺนานํ วา สนฺธาตา สหิตานํ วา อนุปฺปทาตา สมคฺคาราโม สมคฺครโต สมคฺคนนฺที สมคฺคกรณึ วาจํ ภาสิตา โหติฯ ",
"an10.176:31.1":	"ผรุสํ วาจํ ปหาย, ผรุสาย วาจาย ปฏิวิรโต โหติฯ ยา สา วาจา เนลา กณฺณสุขา เปมนียา หทยงฺคมา โปรี พหุชนกนฺตา พหุชนมนาปา, ตถารูปึ วาจํ ภาสิตา โหติฯ ",
"an10.176:32.1":	"สมฺผปฺปลาปํ ปหาย, สมฺผปฺปลาปา ปฏิวิรโต โหติ กาลวาที ภูตวาที อตฺถวาที ธมฺมวาที วินยวาที; ",
"an10.176:32.2":	"นิธานวตึ วาจํ ภาสิตา โหติ กาเลน สาปเทสํ ปริยนฺตวตึ อตฺถสํหิตํฯ ",
"an10.176:33.1":	"เอวํ โข, จุนฺท, จตุพฺพิธํ วาจาย โสเจยฺยํ โหติฯ ",
"an10.176:34.1":	"กถญฺจ, จุนฺท, ติวิธํ มนสา โสเจยฺยํ โหติ? ",
"an10.176:34.2":	"อิธ, จุนฺท, เอกจฺโจ อนภิชฺฌาลุ โหติฯ ยํ ตํ ปรสฺส ปรวิตฺตูปกรณํ ตํ อนภิชฺฌิตา โหติ",
"an10.176:35.1":	"อพฺยาปนฺนจิตฺโต โหติ อปฺปทุฏฺฐมนสงฺกปฺโป",
"an10.176:36.1":	"สมฺมาทิฏฺฐิโก โหติ อวิปรีตทสฺสโน",
"an10.176:36.2":	"‘อตฺถิ ทินฺนํ, อตฺถิ ยิฏฺฐํ, อตฺถิ หุตํ, อตฺถิ สุกฏทุกฺกฏานํ กมฺมานํ ผลํ วิปาโก, อตฺถิ อยํ โลโก, อตฺถิ ปโร โลโก, อตฺถิ มาตา, อตฺถิ ปิตา, อตฺถิ สตฺตา โอปปาติกา, อตฺถิ โลเก สมณพฺราหฺมณา สมฺมคฺคตา สมฺมาปฏิปนฺนา เย อิมญฺจ โลกํ ปรญฺจ โลกํ สยํ อภิญฺญา สจฺฉิกตฺวา ปเวเทนฺตี’ติฯ ",
"an10.176:37.1":	"เอวํ โข, จุนฺท, ติวิธํ มนสา โสเจยฺยํ โหติฯ ",
"an10.176:38.1":	"อิเม โข, จุนฺท, ทส กุสลกมฺมปถาฯ ",
"an10.176:38.2":	"อิเมหิ โข, จุนฺท, ทสหิ กุสเลหิ กมฺมปเถหิ สมนฺนาคโต กาลเสฺสว อุฏฺฐหนฺโตว สยนมฺหา ปถวิญฺเจปิ อามสติ, สุจิเยว โหติ; โน เจปิ ปถวึ อามสติ, สุจิเยว โหติฯ ",
"an10.176:39.1":	"อลฺลานิ เจปิ โคมยานิ อามสติ, สุจิเยว โหติ; โน เจปิ อลฺลานิ โคมยานิ อามสติ, สุจิเยว โหติฯ ",
"an10.176:40.1":	"หริตานิ เจปิ ติณานิ อามสติ, สุจิเยว โหติ; โน เจปิ หริตานิ ติณานิ อามสติ, สุจิเยว โหติฯ ",
"an10.176:41.1":	"อคฺคิญฺเจปิ ปริจรติ, สุจิเยว โหติ; โน เจปิ อคฺคึ ปริจรติ, สุจิเยว โหติฯ ",
"an10.176:42.1":	"ปญฺชลิโก เจปิ อาทิจฺจํ นมสฺสติ, สุจิเยว โหติ; โน เจปิ ปญฺชลิโก อาทิจฺจํ นมสฺสติ, สุจิเยว โหติฯ ",
"an10.176:43.1":	"สายตติยกญฺเจปิ อุทกํ โอโรหติ, สุจิเยว โหติ; โน เจปิ สายตติยกํ อุทกํ โอโรหติ, สุจิเยว โหติฯ ",
"an10.176:43.2":	"ตํ กิสฺส เหตุ? ",
"an10.176:43.3":	"อิเม, จุนฺท, ทส กุสลกมฺมปถา สุจีเยว โหนฺติ สุจิกรณา จฯ ",
"an10.176:44.1":	"อิเมสํ ปน, จุนฺท, ทสนฺนํ กุสลานํ กมฺมปถานํ สมนฺนาคมนเหตุ เทวา ปญฺญายนฺติ, มนุสฺสา ปญฺญายนฺติ, ยา วา ปนญฺญาปิ กาจิ สุคติโย”ติฯ ",
"an10.176:45.1":	"เอวํ วุตฺเต, จุนฺโท กมฺมารปุตฺโต ภควนฺตํ เอตทโวจ",
"an10.176:45.2":	"“อภิกฺกนฺตํ, ภนฺเต …เป… ",
"an10.176:45.3":	"อุปาสกํ มํ, ภนฺเต, ภควา ธาเรตุ อชฺชตคฺเค ปาณุเปตํ สรณํ คตนฺ”ติฯ ",
"an10.176:45.4":	"ทสมํฯ "
}	
