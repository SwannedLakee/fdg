{	
"an6.37:0.1":	"องฺคุตฺตร นิกาย ๖ฯ๓๗ ",
"an6.37:0.2":	"๔ฯ เทวตาวคฺค ",
"an6.37:0.3":	"ฉฬงฺคทานสุตฺต ",
"an6.37:1.1":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"an6.37:1.2":	"เตน โข ปน สมเยน เวฬุกณฺฑกี นนฺทมาตา อุปาสิกา สาริปุตฺตโมคฺคลฺลานปฺปมุเข ภิกฺขุสงฺเฆ ฉฬงฺคสมนฺนาคตํ ทกฺขิณํ ปติฏฺฐาเปติฯ ",
"an6.37:1.3":	"อทฺทสา โข ภควา ทิพฺเพน จกฺขุนา วิสุทฺเธน อติกฺกนฺตมานุสเกน เวฬุกณฺฑกึ นนฺทมาตรํ อุปาสิกํ สาริปุตฺตโมคฺคลฺลานปฺปมุเข ภิกฺขุสงฺเฆ ฉฬงฺคสมนฺนาคตํ ทกฺขิณํ ปติฏฺฐาเปนฺตึฯ ",
"an6.37:1.4":	"ทิสฺวา ภิกฺขู อามนฺเตสิ",
"an6.37:1.5":	"“เอสา, ภิกฺขเว, เวฬุกณฺฑกี นนฺทมาตา อุปาสิกา สาริปุตฺตโมคฺคลฺลานปฺปมุเข ภิกฺขุสงฺเฆ ฉฬงฺคสมนฺนาคตํ ทกฺขิณํ ปติฏฺฐาเปติฯ ",
"an6.37:2.1":	"กถญฺจ, ภิกฺขเว, ฉฬงฺคสมนฺนาคตา ทกฺขิณา โหติ? ",
"an6.37:2.2":	"อิธ, ภิกฺขเว, ทายกสฺส ตีณงฺคานิ โหนฺติ, ปฏิคฺคาหกานํ ตีณงฺคานิฯ ",
"an6.37:2.3":	"กตมานิ ทายกสฺส ตีณงฺคานิ? ",
"an6.37:2.4":	"อิธ, ภิกฺขเว, ทายโก ปุพฺเพว ทานา สุมโน โหติ, ททํ จิตฺตํ ปสาเทติ, ทตฺวา อตฺตมโน โหติฯ ",
"an6.37:2.5":	"อิมานิ ทายกสฺส ตีณงฺคานิฯ ",
"an6.37:3.1":	"กตมานิ ปฏิคฺคาหกานํ ตีณงฺคานิ? ",
"an6.37:3.2":	"อิธ, ภิกฺขเว, ปฏิคฺคาหกา วีตราคา วา โหนฺติ ราควินยาย วา ปฏิปนฺนา, วีตโทสา วา โหนฺติ โทสวินยาย วา ปฏิปนฺนา, วีตโมหา วา โหนฺติ โมหวินยาย วา ปฏิปนฺนาฯ ",
"an6.37:3.3":	"อิมานิ ปฏิคฺคาหกานํ ตีณงฺคานิฯ ",
"an6.37:3.4":	"อิติ ทายกสฺส ตีณงฺคานิ, ปฏิคฺคาหกานํ ตีณงฺคานิฯ ",
"an6.37:3.5":	"เอวํ โข, ภิกฺขเว, ฉฬงฺคสมนฺนาคตา ทกฺขิณา โหติฯ ",
"an6.37:4.1":	"เอวํ ฉฬงฺคสมนฺนาคตาย, ภิกฺขเว, ทกฺขิณาย น สุกรํ ปุญฺญสฺส ปมาณํ คเหตุํ",
"an6.37:4.2":	"‘เอตฺตโก ปุญฺญาภิสนฺโท กุสลาภิสนฺโท สุขสฺสาหาโร โสวคฺคิโก สุขวิปาโก สคฺคสํวตฺตนิโก อิฏฺฐาย กนฺตาย มนาปาย หิตาย สุขาย สํวตฺตตี’ติฯ ",
"an6.37:4.3":	"อถ โข อสงฺเขฺยโยฺย อปฺปเมโยฺย มหาปุญฺญกฺขนฺโธเตฺวว สงฺขํ คจฺฉติฯ ",
"an6.37:5.1":	"เสยฺยถาปิ, ภิกฺขเว, มหาสมุทฺเท น สุกรํ อุทกสฺส ปมาณํ คเหตุํ",
"an6.37:5.2":	"‘เอตฺตกานิ อุทกาฬฺหกานีติ วา เอตฺตกานิ อุทกาฬฺหกสตานีติ วา เอตฺตกานิ อุทกาฬฺหกสหสฺสานีติ วา เอตฺตกานิ อุทกาฬฺหกสตสหสฺสานี’ติ วาฯ ",
"an6.37:5.3":	"อถ โข อสงฺเขฺยโยฺย อปฺปเมโยฺย มหาอุทกกฺขนฺโธเตฺวว สงฺขํ คจฺฉติฯ ",
"an6.37:5.4":	"เอวเมวํ โข, ภิกฺขเว, เอวํ ฉฬงฺคสมนฺนาคตาย ทกฺขิณาย น สุกรํ ปุญฺญสฺส ปมาณํ คเหตุํ",
"an6.37:5.5":	"‘เอตฺตโก ปุญฺญาภิสนฺโท กุสลาภิสนฺโท สุขสฺสาหาโร โสวคฺคิโก สุขวิปาโก สคฺคสํวตฺตนิโก อิฏฺฐาย กนฺตาย มนาปาย หิตาย สุขาย สํวตฺตตี’ติฯ ",
"an6.37:5.6":	"อถ โข อสงฺเขฺยโยฺย อปฺปเมโยฺย มหาปุญฺญกฺขนฺโธเตฺวว สงฺขํ คจฺฉตี”ติฯ ",
"an6.37:6.1":	"“ปุพฺเพว ทานา สุมโน, ",
"an6.37:6.2":	"ททํ จิตฺตํ ปสาทเย; ",
"an6.37:6.3":	"ทตฺวา อตฺตมโน โหติ, ",
"an6.37:6.4":	"เอสา ยญฺญสฺส สมฺปทาฯ ",
"an6.37:7.1":	"วีตราคา วีตโทสา, ",
"an6.37:7.2":	"วีตโมหา อนาสวา; ",
"an6.37:7.3":	"เขตฺตํ ยญฺญสฺส สมฺปนฺนํ, ",
"an6.37:7.4":	"สญฺญตา พฺรหฺมจารโยฯ ",
"an6.37:8.1":	"สยํ อาจมยิตฺวาน, ",
"an6.37:8.2":	"ทตฺวา สเกหิ ปาณิภิ; ",
"an6.37:8.3":	"อตฺตโน ปรโต เจโส, ",
"an6.37:8.4":	"ยญฺโญ โหติ มหปฺผโลฯ ",
"an6.37:9.1":	"เอวํ ยชิตฺวา เมธาวี, ",
"an6.37:9.2":	"สทฺโธ มุตฺเตน เจตสา; ",
"an6.37:9.3":	"อพฺยาปชฺชํ สุขํ โลกํ, ",
"an6.37:9.4":	"ปณฺฑิโต อุปปชฺชตี”ติฯ ",
"an6.37:9.5":	"สตฺตมํฯ "
}	
