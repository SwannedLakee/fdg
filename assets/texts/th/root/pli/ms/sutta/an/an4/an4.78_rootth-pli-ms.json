{	
"an4.78:0.1":	"องฺคุตฺตร นิกาย ๔ฯ๗๘ ",
"an4.78:0.2":	"๘ฯ อปณฺณกวคฺค ",
"an4.78:0.3":	"ทกฺขิณสุตฺต ",
"an4.78:1.1":	"“จตโสฺส อิมา, ภิกฺขเว, ทกฺขิณา วิสุทฺธิโยฯ ",
"an4.78:1.2":	"กตมา จตโสฺส? ",
"an4.78:1.3":	"อตฺถิ, ภิกฺขเว, ทกฺขิณา ทายกโต วิสุชฺฌติ, โน ปฏิคฺคาหกโต; ",
"an4.78:1.4":	"อตฺถิ, ภิกฺขเว, ทกฺขิณา ปฏิคฺคาหกโต วิสุชฺฌติ, โน ทายกโต; ",
"an4.78:1.5":	"อตฺถิ, ภิกฺขเว, ทกฺขิณา เนว ทายกโต วิสุชฺฌติ, โน ปฏิคฺคาหกโต; ",
"an4.78:1.6":	"อตฺถิ, ภิกฺขเว, ทกฺขิณา ทายกโต เจว วิสุชฺฌติ ปฏิคฺคาหกโต จฯ ",
"an4.78:2.1":	"กถญฺจ, ภิกฺขเว, ทกฺขิณา ทายกโต วิสุชฺฌติ, โน ปฏิคฺคาหกโต? ",
"an4.78:2.2":	"อิธ, ภิกฺขเว, ทายโก โหติ สีลวา กลฺยาณธมฺโม; ปฏิคฺคาหกา โหนฺติ ทุสฺสีลา ปาปธมฺมาฯ ",
"an4.78:2.3":	"เอวํ โข, ภิกฺขเว, ทกฺขิณา ทายกโต วิสุชฺฌติ, โน ปฏิคฺคาหกโตฯ ",
"an4.78:3.1":	"กถญฺจ, ภิกฺขเว, ทกฺขิณา ปฏิคฺคาหกโต วิสุชฺฌติ, โน ทายกโต? ",
"an4.78:3.2":	"อิธ, ภิกฺขเว, ทายโก โหติ ทุสฺสีโล ปาปธมฺโม; ปฏิคฺคาหกา โหนฺติ สีลวนฺโต กลฺยาณธมฺมาฯ ",
"an4.78:3.3":	"เอวํ โข, ภิกฺขเว, ทกฺขิณา ปฏิคฺคาหกโต วิสุชฺฌติ, โน ทายกโตฯ ",
"an4.78:4.1":	"กถญฺจ, ภิกฺขเว, ทกฺขิณา เนว ทายกโต วิสุชฺฌติ, โน ปฏิคฺคาหกโต? ",
"an4.78:4.2":	"อิธ, ภิกฺขเว, ทายโก โหติ ทุสฺสีโล ปาปธมฺโม; ปฏิคฺคาหกาปิ โหนฺติ ทุสฺสีลา ปาปธมฺมาฯ ",
"an4.78:4.3":	"เอวํ โข, ภิกฺขเว, ทกฺขิณา เนว ทายกโต วิสุชฺฌติ, โน ปฏิคฺคาหกโตฯ ",
"an4.78:5.1":	"กถญฺจ, ภิกฺขเว, ทกฺขิณา ทายกโต เจว วิสุชฺฌติ ปฏิคฺคาหกโต จ? ",
"an4.78:5.2":	"อิธ, ภิกฺขเว, ทายโก โหติ สีลวา กลฺยาณธมฺโม; ปฏิคฺคาหกาปิ โหนฺติ สีลวนฺโต กลฺยาณธมฺมาฯ ",
"an4.78:5.3":	"เอวํ โข, ภิกฺขเว, ทกฺขิณา ทายกโต เจว วิสุชฺฌติ ปฏิคฺคาหกโต จฯ ",
"an4.78:5.4":	"อิมา โข, ภิกฺขเว, จตโสฺส ทกฺขิณา วิสุทฺธิโย”ติฯ ",
"an4.78:5.5":	"อฏฺฐมํฯ "
}	
