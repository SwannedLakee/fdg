{	
"an9.18:0.1":	"องฺคุตฺตร นิกาย ๙ฯ๑๘ ",
"an9.18:0.2":	"๒ฯ สีหนาทวคฺค ",
"an9.18:0.3":	"นวงฺคุโปสถสุตฺต ",
"an9.18:1.1":	"“นวหิ, ภิกฺขเว, องฺเคหิ สมนฺนาคโต อุโปสโถ อุปวุตฺโถ มหปฺผโล โหติ มหานิสํโส มหาชุติโก มหาวิปฺผาโรฯ ",
"an9.18:1.2":	"กถํ อุปวุตฺโถ จ, ภิกฺขเว, นวหงฺเคหิ สมนฺนาคโต อุโปสโถ มหปฺผโล โหติ มหานิสํโส มหาชุติโก มหาวิปฺผาโร? ",
"an9.18:1.3":	"อิธ, ภิกฺขเว, อริยสาวโก อิติ ปฏิสญฺจิกฺขติ",
"an9.18:1.4":	"‘ยาวชีวํ อรหนฺโต ปาณาติปาตํ ปหาย ปาณาติปาตา ปฏิวิรตา นิหิตทณฺฑา นิหิตสตฺถา ลชฺชี ทยาปนฺนา สพฺพปาณภูตหิตานุกมฺปิโน วิหรนฺติ; ",
"an9.18:1.5":	"อหมฺปชฺช อิมญฺจ รตฺตึ อิมญฺจ ทิวสํ ปาณาติปาตํ ปหาย ปาณาติปาตา ปฏิวิรโต นิหิตทณฺโฑ นิหิตสตฺโถ ลชฺชี ทยาปนฺโน สพฺพปาณภูตหิตานุกมฺปี วิหรามิฯ ",
"an9.18:1.6":	"อิมินาปงฺเคน อรหตํ อนุกโรมิ; อุโปสโถ จ เม อุปวุตฺโถ ภวิสฺสตี’ติฯ ",
"an9.18:1.7":	"อิมินา ปฐเมน องฺเคน สมนฺนาคโต โหติ …เป…ฯ ",
"an9.18:2.1":	"‘ยาวชีวํ อรหนฺโต อุจฺจาสยนมหาสยนํ ปหาย อุจฺจาสยนมหาสยนา ปฏิวิรตา นีจเสยฺยํ กปฺเปนฺติ—มญฺจเก วา ติณสนฺถารเก วา; ",
"an9.18:2.2":	"อหมฺปชฺช อิมญฺจ รตฺตึ อิมญฺจ ทิวสํ อุจฺจาสยนมหาสยนํ ปหาย อุจฺจาสยนมหาสยนา ปฏิวิรโต นีจเสยฺยํ กปฺเปมิ—มญฺจเก วา ติณสนฺถารเก วาฯ ",
"an9.18:2.3":	"อิมินาปงฺเคน อรหตํ อนุกโรมิ; อุโปสโถ จ เม อุปวุตฺโถ ภวิสฺสตี’ติฯ ",
"an9.18:2.4":	"อิมินา อฏฺฐเมน องฺเคน สมนฺนาคโต โหติฯ ",
"an9.18:3.1":	"เมตฺตาสหคเตน เจตสา เอกํ ทิสํ ผริตฺวา วิหรติ, ตถา ทุติยํ ตถา ตติยํ ตถา จตุตฺถํฯ อิติ อุทฺธมโธ ติริยํ สพฺพธิ สพฺพตฺตตาย สพฺพาวนฺตํ โลกํ เมตฺตาสหคเตน เจตสา วิปุเลน มหคฺคเตน อปฺปมาเณน อเวเรน อพฺยาปชฺเชน ผริตฺวา วิหรติฯ ",
"an9.18:3.2":	"อิมินา นวเมน องฺเคน สมนฺนาคโต โหติฯ ",
"an9.18:4.1":	"เอวํ อุปวุตฺโถ โข, ภิกฺขเว, นวหงฺเคหิ สมนฺนาคโต อุโปสโถ มหปฺผโล โหติ มหานิสํโส มหาชุติโก มหาวิปฺผาโร”ติฯ ",
"an9.18:4.2":	"อฏฺฐมํฯ "
}	
