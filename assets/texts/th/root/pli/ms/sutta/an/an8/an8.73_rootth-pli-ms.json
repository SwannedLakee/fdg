{	
"an8.73:0.1":	"องฺคุตฺตร นิกาย ๘ฯ๗๓ ",
"an8.73:0.2":	"๘ฯ ยมกวคฺค ",
"an8.73:0.3":	"ปฐมมรณสฺสติสุตฺต ",
"an8.73:1.1":	"เอกํ สมยํ ภควา นาติเก วิหรติ คิญฺชกาวสเถฯ ",
"an8.73:1.2":	"ตตฺร โข ภควา ภิกฺขู อามนฺเตสิ",
"an8.73:1.3":	"“ภิกฺขโว”ติฯ ",
"an8.73:1.4":	"“ภทนฺเต”ติ เต ภิกฺขู ภควโต ปจฺจโสฺสสุํฯ ",
"an8.73:1.5":	"ภควา เอตทโวจ",
"an8.73:1.6":	"“มรณสฺสติ, ภิกฺขเว, ภาวิตา พหุลีกตา มหปฺผลา โหติ มหานิสํสา อมโตคธา อมตปริโยสานาฯ ",
"an8.73:1.7":	"ภาเวถ โน ตุเมฺห, ภิกฺขเว, มรณสฺสตินฺ”ติฯ ",
"an8.73:2.1":	"เอวํ วุตฺเต, อญฺญตโร ภิกฺขุ ภควนฺตํ เอตทโวจ",
"an8.73:2.2":	"“อหํ โข, ภนฺเต, ภาเวมิ มรณสฺสตินฺ”ติฯ ",
"an8.73:2.3":	"“ยถา กถํ ปน ตฺวํ, ภิกฺขุ, ภาเวสิ มรณสฺสตินฺ”ติ? ",
"an8.73:2.4":	"“อิธ มยฺหํ, ภนฺเต, เอวํ โหติ",
"an8.73:2.5":	"‘อโห วตาหํ รตฺตินฺทิวํ ชีเวยฺยํ, ภควโต สาสนํ มนสิ กเรยฺยํ, พหุ วต เม กตํ อสฺสา’ติฯ ",
"an8.73:2.6":	"เอวํ โข อหํ, ภนฺเต, ภาเวมิ มรณสฺสตินฺ”ติฯ ",
"an8.73:3.1":	"อญฺญตโรปิ โข ภิกฺขุ ภควนฺตํ เอตทโวจ",
"an8.73:3.2":	"“อหมฺปิ โข, ภนฺเต, ภาเวมิ มรณสฺสตินฺ”ติฯ ",
"an8.73:3.3":	"“ยถา กถํ ปน ตฺวํ, ภิกฺขุ, ภาเวสิ มรณสฺสตินฺ”ติ? ",
"an8.73:3.4":	"“อิธ มยฺหํ, ภนฺเต, เอวํ โหติ",
"an8.73:3.5":	"‘อโห วตาหํ ทิวสํ ชีเวยฺยํ, ภควโต สาสนํ มนสิ กเรยฺยํ, พหุ วต เม กตํ อสฺสา’ติฯ ",
"an8.73:3.6":	"เอวํ โข อหํ, ภนฺเต, ภาเวมิ มรณสฺสตินฺ”ติฯ ",
"an8.73:4.1":	"อญฺญตโรปิ โข ภิกฺขุ ภควนฺตํ เอตทโวจ",
"an8.73:4.2":	"“อหมฺปิ โข, ภนฺเต, ภาเวมิ มรณสฺสตินฺ”ติฯ ",
"an8.73:4.3":	"“ยถา กถํ ปน ตฺวํ, ภิกฺขุ, ภาเวสิ มรณสฺสตินฺ”ติ? ",
"an8.73:4.4":	"“อิธ มยฺหํ, ภนฺเต, เอวํ โหติ",
"an8.73:4.5":	"‘อโห วตาหํ อุปฑฺฒทิวสํ ชีเวยฺยํ, ภควโต สาสนํ มนสิ กเรยฺยํ, พหุ วต เม กตํ อสฺสา’ติฯ ",
"an8.73:4.6":	"เอวํ โข อหํ, ภนฺเต, ภาเวมิ มรณสฺสตินฺ”ติฯ ",
"an8.73:5.1":	"อญฺญตโรปิ โข ภิกฺขุ ภควนฺตํ เอตทโวจ",
"an8.73:5.2":	"“อหมฺปิ โข, ภนฺเต, ภาเวมิ มรณสฺสตินฺ”ติฯ ",
"an8.73:5.3":	"“ยถา กถํ ปน ตฺวํ, ภิกฺขุ, ภาเวสิ มรณสฺสตินฺ”ติ? ",
"an8.73:5.4":	"“อิธ มยฺหํ, ภนฺเต, เอวํ โหติ",
"an8.73:5.5":	"‘อโห วตาหํ ตทนฺตรํ ชีเวยฺยํ ยทนฺตรํ เอกปิณฺฑปาตํ ภุญฺชามิ, ภควโต สาสนํ มนสิ กเรยฺยํ, พหุ วต เม กตํ อสฺสา’ติฯ ",
"an8.73:5.6":	"เอวํ โข อหํ, ภนฺเต, ภาเวมิ มรณสฺสตินฺ”ติฯ ",
"an8.73:6.1":	"อญฺญตโรปิ โข ภิกฺขุ ภควนฺตํ เอตทโวจ",
"an8.73:6.2":	"“อหมฺปิ โข, ภนฺเต, ภาเวมิ มรณสฺสตินฺ”ติฯ ",
"an8.73:6.3":	"“ยถา กถํ ปน ตฺวํ, ภิกฺขุ, ภาเวสิ มรณสฺสตินฺ”ติ? ",
"an8.73:6.4":	"“อิธ มยฺหํ, ภนฺเต, เอวํ โหติ",
"an8.73:6.5":	"‘อโห วตาหํ ตทนฺตรํ ชีเวยฺยํ ยทนฺตรํ อุปฑฺฒปิณฺฑปาตํ ภุญฺชามิ, ภควโต สาสนํ มนสิ กเรยฺยํ, พหุ วต เม กตํ อสฺสา’ติฯ ",
"an8.73:6.6":	"เอวํ โข อหํ, ภนฺเต, ภาเวมิ มรณสฺสตินฺ”ติฯ ",
"an8.73:7.1":	"อญฺญตโรปิ โข ภิกฺขุ ภควนฺตํ เอตทโวจ",
"an8.73:7.2":	"“อหมฺปิ โข, ภนฺเต, ภาเวมิ มรณสฺสตินฺ”ติฯ ",
"an8.73:7.3":	"“ยถา กถํ ปน ตฺวํ, ภิกฺขุ, ภาเวสิ มรณสฺสตินฺ”ติ? ",
"an8.73:7.4":	"“อิธ มยฺหํ, ภนฺเต, เอวํ โหติ",
"an8.73:7.5":	"‘อโห วตาหํ ตทนฺตรํ ชีเวยฺยํ ยทนฺตรํ จตฺตาโร ปญฺจ อาโลเป สงฺขาทิตฺวา อชฺโฌหรามิ, ภควโต สาสนํ มนสิ กเรยฺยํ, พหุ วต เม กตํ อสฺสา’ติฯ ",
"an8.73:7.6":	"เอวํ โข อหํ, ภนฺเต, ภาเวมิ มรณสฺสตินฺ”ติฯ ",
"an8.73:8.1":	"อญฺญตโรปิ โข ภิกฺขุ ภควนฺตํ เอตทโวจ",
"an8.73:8.2":	"“อหมฺปิ โข, ภนฺเต, ภาเวมิ มรณสฺสตินฺ”ติฯ ",
"an8.73:8.3":	"“ยถา กถํ ปน ตฺวํ, ภิกฺขุ, ภาเวสิ มรณสฺสตินฺ”ติ? ",
"an8.73:8.4":	"“อิธ มยฺหํ, ภนฺเต, เอวํ โหติ",
"an8.73:8.5":	"‘อโห วตาหํ ตทนฺตรํ ชีเวยฺยํ ยทนฺตรํ เอกํ อาโลปํ สงฺขาทิตฺวา อชฺโฌหรามิ, ภควโต สาสนํ มนสิ กเรยฺยํ, พหุ วต เม กตํ อสฺสา’ติฯ ",
"an8.73:8.6":	"เอวํ โข อหํ, ภนฺเต, ภาเวมิ มรณสฺสตินฺ”ติฯ ",
"an8.73:9.1":	"อญฺญตโรปิ โข ภิกฺขุ ภควนฺตํ เอตทโวจ",
"an8.73:9.2":	"“อหมฺปิ โข, ภนฺเต, ภาเวมิ มรณสฺสตินฺ”ติฯ ",
"an8.73:9.3":	"“ยถา กถํ ปน ตฺวํ, ภิกฺขุ, ภาเวสิ มรณสฺสตินฺ”ติ? ",
"an8.73:9.4":	"“อิธ มยฺหํ, ภนฺเต, เอวํ โหติ",
"an8.73:9.5":	"‘อโห วตาหํ ตทนฺตรํ ชีเวยฺยํ ยทนฺตรํ อสฺสสิตฺวา วา ปสฺสสามิ, ปสฺสสิตฺวา วา อสฺสสามิ, ภควโต สาสนํ มนสิ กเรยฺยํ, พหุ วต เม กตํ อสฺสา’ติฯ ",
"an8.73:9.6":	"เอวํ โข อหํ, ภนฺเต, ภาเวมิ มรณสฺสตินฺ”ติฯ ",
"an8.73:10.1":	"เอวํ วุตฺเต, ภควา เต ภิกฺขู เอตทโวจ",
"an8.73:10.2":	"“ยฺวายํ, ภิกฺขเว, ภิกฺขุ เอวํ มรณสฺสตึ ภาเวติ",
"an8.73:10.3":	"‘อโห วตาหํ รตฺตินฺทิวํ ชีเวยฺยํ, ภควโต สาสนํ มนสิ กเรยฺยํ, พหุ วต เม กตํ อสฺสา’ติฯ ",
"an8.73:10.4":	"โย จายํ, ภิกฺขเว, ภิกฺขุ เอวํ มรณสฺสตึ ภาเวติ",
"an8.73:10.5":	"‘อโห วตาหํ ทิวสํ ชีเวยฺยํ, ภควโต สาสนํ มนสิ กเรยฺยํ, พหุ วต เม กตํ อสฺสา’ติ; ",
"an8.73:10.6":	"โย จายํ, ภิกฺขเว, ภิกฺขุ เอวํ มรณสฺสตึ ภาเวติ",
"an8.73:10.7":	"‘อโห วตาหํ อุปฑฺฒทิวสํ ชีเวยฺยํ, ภควโต สาสนํ มนสิ กเรยฺยํ, พหุ วต เม กตํ อสฺสา’ติฯ ",
"an8.73:10.8":	"โย จายํ, ภิกฺขเว, ภิกฺขุ เอวํ มรณสฺสตึ ภาเวติ",
"an8.73:10.9":	"‘อโห วตาหํ ตทนฺตรํ ชีเวยฺยํ ยทนฺตรํ เอกปิณฺฑปาตํ ภุญฺชามิ, ภควโต สาสนํ มนสิ กเรยฺยํ, พหุ วต เม กตํ อสฺสา’ติ; ",
"an8.73:10.10":	"โย จายํ, ภิกฺขเว, ภิกฺขุ เอวํ มรณสฺสตึ ภาเวติ",
"an8.73:10.11":	"‘อโห วตาหํ ตทนฺตรํ ชีเวยฺยํ ยทนฺตรํ อุปฑฺฒปิณฺฑปาตํ ภุญฺชามิ, ภควโต สาสนํ มนสิ กเรยฺยํ, พหุ วต เม กตํ อสฺสา’ติฯ ",
"an8.73:10.12":	"โย จายํ, ภิกฺขเว, ภิกฺขุ เอวํ มรณสฺสตึ ภาเวติ",
"an8.73:10.13":	"‘อโห วตาหํ ตทนฺตรํ ชีเวยฺยํ ยทนฺตรํ จตฺตาโร ปญฺจ อาโลเป สงฺขาทิตฺวา อชฺโฌหรามิ, ภควโต สาสนํ มนสิ กเรยฺยํ, พหุ วต เม กตํ อสฺสา’ติ—",
"an8.73:10.14":	"อิเม วุจฺจนฺติ, ภิกฺขเว, ‘ภิกฺขู ปมตฺตา วิหรนฺติ, ทนฺธํ มรณสฺสตึ ภาเวนฺติ อาสวานํ ขยาย’ฯ ",
"an8.73:11.1":	"โย จ ขฺวายํ, ภิกฺขเว, ภิกฺขุ เอวํ มรณสฺสตึ ภาเวติ",
"an8.73:11.2":	"‘อโห วตาหํ ตทนฺตรํ ชีเวยฺยํ ยทนฺตรํ เอกํ อาโลปํ สงฺขาทิตฺวา อชฺโฌหรามิ, ภควโต สาสนํ มนสิ กเรยฺยํ, พหุ วต เม กตํ อสฺสา’ติฯ ",
"an8.73:11.3":	"โย จายํ, ภิกฺขเว, ภิกฺขุ เอวํ มรณสฺสตึ ภาเวติ",
"an8.73:11.4":	"‘อโห วตาหํ ตทนฺตรํ ชีเวยฺยํ ยทนฺตรํ อสฺสสิตฺวา วา ปสฺสสามิ, ปสฺสสิตฺวา วา อสฺสสามิ, ภควโต สาสนํ มนสิ กเรยฺยํ, พหุ วต เม กตํ อสฺสา’ติ—",
"an8.73:11.5":	"อิเม วุจฺจนฺติ, ภิกฺขเว, ‘ภิกฺขู อปฺปมตฺตา วิหรนฺติ, ติกฺขํ มรณสฺสตึ ภาเวนฺติ อาสวานํ ขยาย’ฯ ",
"an8.73:12.1":	"ตสฺมาติห, ภิกฺขเว, เอวํ สิกฺขิตพฺพํ",
"an8.73:12.2":	"‘อปฺปมตฺตา วิหริสฺสาม, ติกฺขํ มรณสฺสตึ ภาวยิสฺสาม อาสวานํ ขยายา’ติฯ ",
"an8.73:12.3":	"เอวญฺหิ โว, ภิกฺขเว, สิกฺขิตพฺพนฺ”ติฯ ",
"an8.73:12.4":	"ตติยํฯ "
}	
