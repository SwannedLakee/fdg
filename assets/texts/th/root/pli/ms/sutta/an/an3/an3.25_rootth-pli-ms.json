{	
"an3.25:0.1":	"องฺคุตฺตร นิกาย ๓ฯ๒๕ ",
"an3.25:0.2":	"๓ฯ ปุคฺคลวคฺค ",
"an3.25:0.3":	"วชิรูปมสุตฺต ",
"an3.25:1.1":	"“ตโยเม, ภิกฺขเว, ปุคฺคลา สนฺโต สํวิชฺชมานา โลกสฺมึฯ ",
"an3.25:1.2":	"กตเม ตโย? ",
"an3.25:1.3":	"อรุกูปมจิตฺโต ปุคฺคโล, วิชฺชูปมจิตฺโต ปุคฺคโล, วชิรูปมจิตฺโต ปุคฺคโลฯ ",
"an3.25:1.4":	"กตโม จ, ภิกฺขเว, อรุกูปมจิตฺโต ปุคฺคโล? ",
"an3.25:1.5":	"อิธ, ภิกฺขเว, เอกจฺโจ ปุคฺคโล โกธโน โหติ อุปายาสพหุโล ",
"an3.25:1.6":	"อปฺปมฺปิ วุตฺโต สมาโน อภิสชฺชติ กุปฺปติ พฺยาปชฺชติ ปติตฺถียติ โกปญฺจ โทสญฺจ อปฺปจฺจยญฺจ ปาตุกโรติฯ ",
"an3.25:1.7":	"เสยฺยถาปิ, ภิกฺขเว, ทุฏฺฐารุโก กฏฺเฐน วา กฐลาย วา ฆฏฺฏิโต ภิโยฺยโส มตฺตาย อาสวํ เทติ; ",
"an3.25:1.8":	"เอวเมวํ โข, ภิกฺขเว, อิเธกจฺโจ ปุคฺคโล โกธโน โหติ อุปายาสพหุโล ",
"an3.25:1.9":	"อปฺปมฺปิ วุตฺโต สมาโน อภิสชฺชติ กุปฺปติ พฺยาปชฺชติ ปติตฺถียติ โกปญฺจ โทสญฺจ อปฺปจฺจยญฺจ ปาตุกโรติฯ ",
"an3.25:1.10":	"อยํ วุจฺจติ, ภิกฺขเว, อรุกูปมจิตฺโต ปุคฺคโลฯ ",
"an3.25:2.1":	"กตโม จ, ภิกฺขเว, วิชฺชูปมจิตฺโต ปุคฺคโล? ",
"an3.25:2.2":	"อิธ, ภิกฺขเว, เอกจฺโจ ปุคฺคโล ‘อิทํ ทุกฺขนฺ’ติ ยถาภูตํ ปชานาติ, ‘อยํ ทุกฺขสมุทโย’ติ ยถาภูตํ ปชานาติ, ‘อยํ ทุกฺขนิโรโธ’ติ ยถาภูตํ ปชานาติ, ‘อยํ ทุกฺขนิโรธคามินี ปฏิปทา’ติ ยถาภูตํ ปชานาติฯ ",
"an3.25:2.3":	"เสยฺยถาปิ, ภิกฺขเว, จกฺขุมา ปุริโส รตฺตนฺธการติมิสายํ วิชฺชนฺตริกาย รูปานิ ปเสฺสยฺย; ",
"an3.25:2.4":	"เอวเมวํ โข, ภิกฺขเว, อิเธกจฺโจ ปุคฺคโล ‘อิทํ ทุกฺขนฺ’ติ ยถาภูตํ ปชานาติ …เป… ‘อยํ ทุกฺขนิโรธคามินี ปฏิปทา’ติ ยถาภูตํ ปชานาติฯ ",
"an3.25:2.5":	"อยํ วุจฺจติ, ภิกฺขเว, วิชฺชูปมจิตฺโต ปุคฺคโลฯ ",
"an3.25:3.1":	"กตโม จ, ภิกฺขเว, วชิรูปมจิตฺโต ปุคฺคโล? ",
"an3.25:3.2":	"อิธ, ภิกฺขเว, เอกจฺโจ ปุคฺคโล อาสวานํ ขยา อนาสวํ เจโตวิมุตฺตึ ปญฺญาวิมุตฺตึ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหรติฯ ",
"an3.25:3.3":	"เสยฺยถาปิ, ภิกฺขเว, วชิรสฺส นตฺถิ กิญฺจิ อเภชฺชํ มณิ วา ปาสาโณ วา; ",
"an3.25:3.4":	"เอวเมวํ โข, ภิกฺขเว, อิเธกจฺโจ ปุคฺคโล อาสวานํ ขยา …เป… อุปสมฺปชฺช วิหรติฯ ",
"an3.25:3.5":	"อยํ วุจฺจติ, ภิกฺขเว, วชิรูปมจิตฺโต ปุคฺคโลฯ ",
"an3.25:3.6":	"อิเม โข, ภิกฺขเว, ตโย ปุคฺคลา สนฺโต สํวิชฺชมานา โลกสฺมินฺ”ติฯ ",
"an3.25:3.7":	"ปญฺจมํฯ "
}	
