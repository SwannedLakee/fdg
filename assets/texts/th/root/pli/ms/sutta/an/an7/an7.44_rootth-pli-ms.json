{	
"an7.44:0.1":	"องฺคุตฺตร นิกาย ๗ฯ๔๔ ",
"an7.44:0.2":	"๕ฯ มหายญฺญวคฺค ",
"an7.44:0.3":	"สตฺตวิญฺญาณฏฺฐิติสุตฺต ",
"an7.44:1.1":	"“สตฺติมา, ภิกฺขเว, วิญฺญาณฏฺฐิติโยฯ ",
"an7.44:1.2":	"กตมา สตฺต? ",
"an7.44:1.3":	"สนฺติ, ภิกฺขเว, สตฺตา นานตฺตกายา นานตฺตสญฺญิโน, เสยฺยถาปิ มนุสฺสา, เอกจฺเจ จ เทวา, เอกจฺเจ จ วินิปาติกาฯ ",
"an7.44:1.4":	"อยํ ปฐมา วิญฺญาณฏฺฐิติฯ ",
"an7.44:2.1":	"สนฺติ, ภิกฺขเว, สตฺตา นานตฺตกายา เอกตฺตสญฺญิโน, เสยฺยถาปิ เทวา พฺรหฺมกายิกา ปฐมาภินิพฺพตฺตาฯ ",
"an7.44:2.2":	"อยํ ทุติยา วิญฺญาณฏฺฐิติฯ ",
"an7.44:3.1":	"สนฺติ, ภิกฺขเว, สตฺตา เอกตฺตกายา นานตฺตสญฺญิโน, เสยฺยถาปิ เทวา อาภสฺสราฯ ",
"an7.44:3.2":	"อยํ ตติยา วิญฺญาณฏฺฐิติฯ ",
"an7.44:4.1":	"สนฺติ, ภิกฺขเว, สตฺตา เอกตฺตกายา เอกตฺตสญฺญิโน, เสยฺยถาปิ เทวา สุภกิณฺหาฯ ",
"an7.44:4.2":	"อยํ จตุตฺถา วิญฺญาณฏฺฐิติฯ ",
"an7.44:5.1":	"สนฺติ, ภิกฺขเว, สตฺตา สพฺพโส รูปสญฺญานํ สมติกฺกมา ปฏิฆสญฺญานํ อตฺถงฺคมา นานตฺตสญฺญานํ อมนสิการา ‘อนนฺโต อากาโส’ติ อากาสานญฺจายตนูปคาฯ ",
"an7.44:5.2":	"อยํ ปญฺจมา วิญฺญาณฏฺฐิติฯ ",
"an7.44:6.1":	"สนฺติ, ภิกฺขเว, สตฺตา สพฺพโส อากาสานญฺจายตนํ สมติกฺกมฺม ‘อนนฺตํ วิญฺญาณนฺ’ติ วิญฺญาณญฺจายตนูปคาฯ ",
"an7.44:6.2":	"อยํ ฉฏฺฐา วิญฺญาณฏฺฐิติฯ ",
"an7.44:7.1":	"สนฺติ, ภิกฺขเว, สตฺตา สพฺพโส วิญฺญาณญฺจายตนํ สมติกฺกมฺม ‘นตฺถิ กิญฺจี’ติ อากิญฺจญฺญายตนูปคาฯ ",
"an7.44:7.2":	"อยํ สตฺตมา วิญฺญาณฏฺฐิติฯ ",
"an7.44:8.1":	"อิมา โข, ภิกฺขเว, สตฺต วิญฺญาณฏฺฐิติโย”ติฯ ",
"an7.44:8.2":	"ปฐมํฯ "
}	
