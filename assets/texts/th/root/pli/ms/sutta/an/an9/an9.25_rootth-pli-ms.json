{	
"an9.25:0.1":	"องฺคุตฺตร นิกาย ๙ฯ๒๕ ",
"an9.25:0.2":	"๓ฯ สตฺตาวาสวคฺค ",
"an9.25:0.3":	"ปญฺญาสุตฺต ",
"an9.25:1.1":	"“ยโต โข, ภิกฺขเว, ภิกฺขุโน ปญฺญาย จิตฺตํ สุปริจิตํ โหติ, ตเสฺสตํ, ภิกฺขเว, ภิกฺขุโน กลฺลํ วจนาย",
"an9.25:1.2":	"‘ขีณา ชาติ, วุสิตํ พฺรหฺมจริยํ, กตํ กรณียํ, นาปรํ อิตฺถตฺตายาติ ปชานามี’ติฯ ",
"an9.25:2.1":	"กถญฺจ, ภิกฺขเว, ภิกฺขุโน ปญฺญาย จิตฺตํ สุปริจิตํ โหติ? ",
"an9.25:2.2":	"‘วีตราคํ เม จิตฺตนฺ’ติ ปญฺญาย จิตฺตํ สุปริจิตํ โหติ; ",
"an9.25:2.3":	"‘วีตโทสํ เม จิตฺตนฺ’ติ ปญฺญาย จิตฺตํ สุปริจิตํ โหติ; ",
"an9.25:2.4":	"‘วีตโมหํ เม จิตฺตนฺ’ติ ปญฺญาย จิตฺตํ สุปริจิตํ โหติ; ",
"an9.25:2.5":	"‘อสราคธมฺมํ เม จิตฺตนฺ’ติ ปญฺญาย จิตฺตํ สุปริจิตํ โหติ; ",
"an9.25:2.6":	"‘อสโทสธมฺมํ เม จิตฺตนฺ’ติ ปญฺญาย จิตฺตํ สุปริจิตํ โหติ; ",
"an9.25:2.7":	"‘อสโมหธมฺมํ เม จิตฺตนฺ’ติ ปญฺญาย จิตฺตํ สุปริจิตํ โหติ; ",
"an9.25:2.8":	"‘อนาวตฺติธมฺมํ เม จิตฺตํ กามภวายา’ติ ปญฺญาย จิตฺตํ สุปริจิตํ โหติ; ",
"an9.25:2.9":	"‘อนาวตฺติธมฺมํ เม จิตฺตํ รูปภวายา’ติ ปญฺญาย จิตฺตํ สุปริจิตํ โหติ; ",
"an9.25:2.10":	"‘อนาวตฺติธมฺมํ เม จิตฺตํ อรูปภวายา’ติ ปญฺญาย จิตฺตํ สุปริจิตํ โหติฯ ",
"an9.25:2.11":	"ยโต โข, ภิกฺขเว, ภิกฺขุโน ปญฺญาย จิตฺตํ สุปริจิตํ โหติ, ตเสฺสตํ, ภิกฺขเว, ภิกฺขุโน กลฺลํ วจนาย",
"an9.25:2.12":	"‘ขีณา ชาติ, วุสิตํ พฺรหฺมจริยํ, กตํ กรณียํ, นาปรํ อิตฺถตฺตายาติ ปชานามี’”ติฯ ",
"an9.25:2.13":	"ปญฺจมํฯ "
}	
