{	
"an5.7:0.1":	"องฺคุตฺตร นิกาย ๕ฯ๗ ",
"an5.7:0.2":	"๑ฯ เสขพลวคฺค ",
"an5.7:0.3":	"กามสุตฺต ",
"an5.7:1.1":	"“เยภุเยฺยน, ภิกฺขเว, สตฺตา กาเมสุ ลฬิตาฯ ",
"an5.7:1.2":	"อสิตพฺยาภงฺคึ, ภิกฺขเว, กุลปุตฺโต โอหาย อคารสฺมา อนคาริยํ ปพฺพชิโต โหติ, ‘สทฺธาปพฺพชิโต กุลปุตฺโต’ติ อลํวจนายฯ ",
"an5.7:1.3":	"ตํ กิสฺส เหตุ? ",
"an5.7:1.4":	"ลพฺภา, ภิกฺขเว, โยพฺพเนน กามา เต จ โข ยาทิสา วา ตาทิสา วาฯ ",
"an5.7:1.5":	"เย จ, ภิกฺขเว, หีนา กามา เย จ มชฺฌิมา กามา เย จ ปณีตา กามา, สพฺเพ กามา ‘กามา’เตฺวว สงฺขํ คจฺฉนฺติฯ ",
"an5.7:1.6":	"เสยฺยถาปิ, ภิกฺขเว, ทหโร กุมาโร มนฺโท อุตฺตานเสยฺยโก ธาติยา ปมาทมนฺวาย กฏฺฐํ วา กฐลํ วา มุเข อาหเรยฺยฯ ",
"an5.7:1.7":	"ตเมนํ ธาติ สีฆํ สีฆํ มนสิ กเรยฺย; ",
"an5.7:1.8":	"สีฆํ สีฆํ มนสิ กริตฺวา สีฆํ สีฆํ อาหเรยฺยฯ ",
"an5.7:1.9":	"โน เจ สกฺกุเณยฺย สีฆํ สีฆํ อาหริตุํ, วาเมน หตฺเถน สีสํ ปริคฺคเหตฺวา ทกฺขิเณน หตฺเถน วงฺกงฺคุลึ กริตฺวา สโลหิตมฺปิ อาหเรยฺยฯ ",
"an5.7:1.10":	"ตํ กิสฺส เหตุ? ",
"an5.7:1.11":	"‘อตฺเถสา, ภิกฺขเว, กุมารสฺส วิเหสา; ",
"an5.7:1.12":	"เนสา นตฺถี’ติ วทามิฯ ",
"an5.7:1.13":	"กรณียญฺจ โข เอตํ, ภิกฺขเว, ธาติยา อตฺถกามาย หิเตสินิยา อนุกมฺปิกาย, อนุกมฺปํ อุปาทายฯ ",
"an5.7:1.14":	"ยโต จ โข, ภิกฺขเว, โส กุมาโร วุทฺโธ โหติ อลํปญฺโญ, อนเปกฺขา ทานิ, ภิกฺขเว, ธาติ ตสฺมึ กุมาเร โหติ",
"an5.7:1.15":	"‘อตฺตคุตฺโต ทานิ กุมาโร นาลํ ปมาทายา’ติฯ ",
"an5.7:2.1":	"เอวเมวํ โข, ภิกฺขเว, ยาวกีวญฺจ ภิกฺขุโน สทฺธาย อกตํ โหติ กุสเลสุ ธมฺเมสุ, หิริยา อกตํ โหติ กุสเลสุ ธมฺเมสุ, โอตฺตปฺเปน อกตํ โหติ กุสเลสุ ธมฺเมสุ, วีริเยน อกตํ โหติ กุสเลสุ ธมฺเมสุ, ปญฺญาย อกตํ โหติ กุสเลสุ ธมฺเมสุ, อนุรกฺขิตพฺโพ ตาว เม โส, ภิกฺขเว, ภิกฺขุ โหติฯ ",
"an5.7:2.2":	"ยโต จ โข, ภิกฺขเว, ภิกฺขุโน สทฺธาย กตํ โหติ กุสเลสุ ธมฺเมสุ, หิริยา กตํ โหติ กุสเลสุ ธมฺเมสุ, โอตฺตปฺเปน กตํ โหติ กุสเลสุ ธมฺเมสุ, วีริเยน กตํ โหติ กุสเลสุ ธมฺเมสุ, ปญฺญาย กตํ โหติ กุสเลสุ ธมฺเมสุ, อนเปกฺโข ทานาหํ, ภิกฺขเว, ตสฺมึ ภิกฺขุสฺมึ โหมิ",
"an5.7:2.3":	"‘อตฺตคุตฺโต ทานิ ภิกฺขุ นาลํ ปมาทายา’”ติฯ ",
"an5.7:2.4":	"สตฺตมํฯ "
}	
