{	
"an4.55:0.1":	"องฺคุตฺตร นิกาย ๔ฯ๕๕ ",
"an4.55:0.2":	"๖ฯ ปุญฺญาภิสนฺทวคฺค ",
"an4.55:0.3":	"ปฐมสมชีวีสุตฺต ",
"an4.55:1.1":	"เอวํ เม สุตํ—",
"an4.55:1.2":	"เอกํ สมยํ ภควา ภคฺเคสุ วิหรติ สุสุมารคิเร เภสกฬาวเน มิคทาเยฯ ",
"an4.55:1.3":	"อถ โข ภควา ปุพฺพณฺหสมยํ นิวาเสตฺวา ปตฺตจีวรมาทาย เยน นกุลปิตุโน คหปติสฺส นิเวสนํ เตนุปสงฺกมิ; อุปสงฺกมิตฺวา ปญฺญตฺเต อาสเน นิสีทิฯ ",
"an4.55:1.4":	"อถ โข นกุลปิตา จ คหปติ นกุลมาตา จ คหปตานี เยน ภควา เตนุปสงฺกมึสุ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทึสุฯ เอกมนฺตํ นิสินฺโน โข นกุลปิตา คหปติ ภควนฺตํ เอตทโวจ",
"an4.55:2.1":	"“ยโต เม, ภนฺเต, นกุลมาตา คหปตานี ทหรเสฺสว ทหรา อานีตา, นาภิชานามิ นกุลมาตรํ คหปตานึ มนสาปิ อติจริตา, กุโต ปน กาเยนฯ ",
"an4.55:2.2":	"อิจฺเฉยฺยาม มยํ, ภนฺเต, ทิฏฺเฐ เจว ธมฺเม อญฺญมญฺญํ ปสฺสิตุํ อภิสมฺปรายญฺจ อญฺญมญฺญํ ปสฺสิตุนฺ”ติฯ ",
"an4.55:2.3":	"นกุลมาตาปิ โข คหปตานี ภควนฺตํ เอตทโวจ",
"an4.55:2.4":	"“ยโตหํ, ภนฺเต, นกุลปิตุโน คหปติสฺส ทหรเสฺสว ทหรา อานีตา, นาภิชานามิ นกุลปิตรํ คหปตึ มนสาปิ อติจริตา, กุโต ปน กาเยนฯ ",
"an4.55:2.5":	"อิจฺเฉยฺยาม มยํ, ภนฺเต, ทิฏฺเฐ เจว ธมฺเม อญฺญมญฺญํ ปสฺสิตุํ อภิสมฺปรายญฺจ อญฺญมญฺญํ ปสฺสิตุนฺ”ติฯ ",
"an4.55:3.1":	"“อากงฺเขยฺยุญฺเจ, คหปตโย, อุโภ ชานิปตโย ทิฏฺเฐ เจว ธมฺเม อญฺญมญฺญํ ปสฺสิตุํ อภิสมฺปรายญฺจ อญฺญมญฺญํ ปสฺสิตุํ อุโภว อสฺสุ สมสทฺธา สมสีลา สมจาคา สมปญฺญา, เต ทิฏฺเฐ เจว ธมฺเม อญฺญมญฺญํ ปสฺสนฺติ อภิสมฺปรายญฺจ อญฺญมญฺญํ ปสฺสนฺตีติฯ ",
"an4.55:4.1":	"อุโภ สทฺธา วทญฺญู จ, ",
"an4.55:4.2":	"สญฺญตา ธมฺมชีวิโน; ",
"an4.55:4.3":	"เต โหนฺติ ชานิปตโย, ",
"an4.55:4.4":	"อญฺญมญฺญํ ปิยํวทาฯ ",
"an4.55:5.1":	"อตฺถาสํ ปจุรา โหนฺติ, ",
"an4.55:5.2":	"ผาสุกํ อุปชายติ; ",
"an4.55:5.3":	"อมิตฺตา ทุมฺมนา โหนฺติ, ",
"an4.55:5.4":	"อุภินฺนํ สมสีลินํฯ ",
"an4.55:6.1":	"อิธ ธมฺมํ จริตฺวาน, ",
"an4.55:6.2":	"สมสีลพฺพตา อุโภ; ",
"an4.55:6.3":	"นนฺทิโน เทวโลกสฺมึ, ",
"an4.55:6.4":	"โมทนฺติ กามกามิโน”ติฯ ",
"an4.55:6.5":	"ปญฺจมํฯ "
}	
