{	
"an3.33:0.1":	"องฺคุตฺตร นิกาย ๓ฯ๓๓ ",
"an3.33:0.2":	"๔ฯ เทวทูตวคฺค ",
"an3.33:0.3":	"สาริปุตฺตสุตฺต ",
"an3.33:1.1":	"อถ โข อายสฺมา สาริปุตฺโต เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺนํ โข อายสฺมนฺตํ สาริปุตฺตํ ภควา เอตทโวจ",
"an3.33:1.2":	"“สงฺขิตฺเตนปิ โข อหํ, สาริปุตฺต, ธมฺมํ เทเสยฺยํ; ",
"an3.33:1.3":	"วิตฺถาเรนปิ โข อหํ, สาริปุตฺต, ธมฺมํ เทเสยฺยํ; ",
"an3.33:1.4":	"สงฺขิตฺตวิตฺถาเรนปิ โข อหํ, สาริปุตฺต, ธมฺมํ เทเสยฺยํ; ",
"an3.33:1.5":	"อญฺญาตาโร จ ทุลฺลภา”ติฯ ",
"an3.33:1.6":	"“เอตสฺส, ภควา, กาโล, เอตสฺส, สุคต, กาโล ",
"an3.33:1.7":	"ยํ ภควา สงฺขิตฺเตนปิ ธมฺมํ เทเสยฺย, วิตฺถาเรนปิ ธมฺมํ เทเสยฺย, สงฺขิตฺตวิตฺถาเรนปิ ธมฺมํ เทเสยฺยฯ ",
"an3.33:1.8":	"ภวิสฺสนฺติ ธมฺมสฺส อญฺญาตาโร”ติฯ ",
"an3.33:2.1":	"“ตสฺมาติห, สาริปุตฺต, เอวํ สิกฺขิตพฺพํ",
"an3.33:2.2":	"‘อิมสฺมิญฺจ สวิญฺญาณเก กาเย อหงฺการมมงฺการมานานุสยา น ภวิสฺสนฺติ, พหิทฺธา จ สพฺพนิมิตฺเตสุ อหงฺการมมงฺการมานานุสยา น ภวิสฺสนฺติ, ยญฺจ เจโตวิมุตฺตึ ปญฺญาวิมุตฺตึ อุปสมฺปชฺช วิหรโต อหงฺการมมงฺการมานานุสยา น โหนฺติ ตญฺจ เจโตวิมุตฺตึ ปญฺญาวิมุตฺตึ อุปสมฺปชฺช วิหริสฺสามา’ติฯ ",
"an3.33:2.3":	"เอวญฺหิ โข, สาริปุตฺต, สิกฺขิตพฺพํฯ ",
"an3.33:3.1":	"ยโต จ โข, สาริปุตฺต, ภิกฺขุโน อิมสฺมิญฺจ สวิญฺญาณเก กาเย อหงฺการมมงฺการมานานุสยา น โหนฺติ, พหิทฺธา จ สพฺพนิมิตฺเตสุ อหงฺการมมงฺการมานานุสยา น โหนฺติ, ยญฺจ เจโตวิมุตฺตึ ปญฺญาวิมุตฺตึ อุปสมฺปชฺช วิหรโต อหงฺการมมงฺการมานานุสยา น โหนฺติ ตญฺจ เจโตวิมุตฺตึ ปญฺญาวิมุตฺตึ อุปสมฺปชฺช วิหรติ; ",
"an3.33:3.2":	"อยํ วุจฺจติ, สาริปุตฺต",
"an3.33:3.3":	"‘ภิกฺขุ อจฺเฉจฺฉิ ตณฺหํ, วิวตฺตยิ สํโยชนํ, สมฺมา มานาภิสมยา อนฺตมกาสิ ทุกฺขสฺส’ฯ ",
"an3.33:3.4":	"อิทญฺจ ปน เมตํ, สาริปุตฺต, สนฺธาย ภาสิตํ ปารายเน อุทยปเญฺห",
"an3.33:4.1":	"‘ปหานํ กามสญฺญานํ, ",
"an3.33:4.2":	"โทมนสฺสาน จูภยํ; ",
"an3.33:4.3":	"ถินสฺส จ ปนูทนํ, ",
"an3.33:4.4":	"กุกฺกุจฺจานํ นิวารณํฯ ",
"an3.33:5.1":	"อุเปกฺขาสติสํสุทฺธํ, ",
"an3.33:5.2":	"ธมฺมตกฺกปุเรชวํ; ",
"an3.33:5.3":	"อญฺญาวิโมกฺขํ ปพฺรูมิ, ",
"an3.33:5.4":	"อวิชฺชาย ปเภทนนฺ’”ติฯ ",
"an3.33:5.5":	"ตติยํฯ "
}	
