{	
"an4.68:0.1":	"องฺคุตฺตร นิกาย ๔ฯ๖๘ ",
"an4.68:0.2":	"๗ฯ ปตฺตกมฺมวคฺค ",
"an4.68:0.3":	"เทวทตฺตสุตฺต ",
"an4.68:1.1":	"เอกํ สมยํ ภควา ราชคเห วิหรติ คิชฺฌกูเฏ ปพฺพเต อจิรปกฺกนฺเต เทวทตฺเตฯ ",
"an4.68:1.2":	"ตตฺร โข ภควา เทวทตฺตํ อารพฺภ ภิกฺขู อามนฺเตสิ",
"an4.68:1.3":	"“อตฺตวธาย, ภิกฺขเว, เทวทตฺตสฺส ลาภสกฺการสิโลโก อุทปาทิฯ ",
"an4.68:1.4":	"ปราภวาย, ภิกฺขเว, เทวทตฺตสฺส ลาภสกฺการสิโลโก อุทปาทิฯ ",
"an4.68:2.1":	"เสยฺยถาปิ, ภิกฺขเว, กทลี อตฺตวธาย ผลํ เทติ, ปราภวาย ผลํ เทติ; ",
"an4.68:2.2":	"เอวเมวํ โข, ภิกฺขเว, อตฺตวธาย เทวทตฺตสฺส ลาภสกฺการสิโลโก อุทปาทิ, ปราภวาย เทวทตฺตสฺส ลาภสกฺการสิโลโก อุทปาทิฯ ",
"an4.68:3.1":	"เสยฺยถาปิ, ภิกฺขเว, เวฬุ อตฺตวธาย ผลํ เทติ, ปราภวาย ผลํ เทติ; ",
"an4.68:3.2":	"เอวเมวํ โข, ภิกฺขเว, อตฺตวธาย เทวทตฺตสฺส ลาภสกฺการสิโลโก อุทปาทิ, ปราภวาย เทวทตฺตสฺส ลาภสกฺการสิโลโก อุทปาทิฯ ",
"an4.68:4.1":	"เสยฺยถาปิ, ภิกฺขเว, นโฬ อตฺตวธาย ผลํ เทติ, ปราภวาย ผลํ เทติ; ",
"an4.68:4.2":	"เอวเมวํ โข, ภิกฺขเว, อตฺตวธาย เทวทตฺตสฺส ลาภสกฺการสิโลโก อุทปาทิ, ปราภวาย เทวทตฺตสฺส ลาภสกฺการสิโลโก อุทปาทิฯ ",
"an4.68:5.1":	"เสยฺยถาปิ, ภิกฺขเว, อสฺสตรี อตฺตวธาย คพฺภํ คณฺหาติ, ปราภวาย คพฺภํ คณฺหาติ; ",
"an4.68:5.2":	"เอวเมวํ โข, ภิกฺขเว, อตฺตวธาย เทวทตฺตสฺส ลาภสกฺการสิโลโก อุทปาทิ, ปราภวาย เทวทตฺตสฺส ลาภสกฺการสิโลโก อุทปาทีติฯ ",
"an4.68:6.1":	"ผลํ เว กทลึ หนฺติ, ",
"an4.68:6.2":	"ผลํ เวฬุํ ผลํ นฬํ; ",
"an4.68:6.3":	"สกฺกาโร กาปุริสํ หนฺติ, ",
"an4.68:6.4":	"คพฺโภ อสฺสตรึ ยถา”ติฯ ",
"an4.68:6.5":	"อฏฺฐมํฯ "
}	
