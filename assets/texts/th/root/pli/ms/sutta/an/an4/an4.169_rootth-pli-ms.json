{	
"an4.169:0.1":	"องฺคุตฺตร นิกาย ๔ฯ๑๖๙ ",
"an4.169:0.2":	"๑๗ฯ ปฏิปทาวคฺค ",
"an4.169:0.3":	"สสงฺขารสุตฺต ",
"an4.169:1.1":	"“จตฺตาโรเม, ภิกฺขเว, ปุคฺคลา สนฺโต สํวิชฺชมานา โลกสฺมึฯ ",
"an4.169:1.2":	"กตเม จตฺตาโร? ",
"an4.169:1.3":	"อิธ, ภิกฺขเว, เอกจฺโจ ปุคฺคโล ทิฏฺเฐว ธมฺเม สสงฺขารปรินิพฺพายี โหติฯ ",
"an4.169:1.4":	"อิธ ปน, ภิกฺขเว, เอกจฺโจ ปุคฺคโล กายสฺส เภทา สสงฺขารปรินิพฺพายี โหติฯ ",
"an4.169:1.5":	"อิธ ปน, ภิกฺขเว, เอกจฺโจ ปุคฺคโล ทิฏฺเฐว ธมฺเม อสงฺขารปรินิพฺพายี โหติฯ ",
"an4.169:1.6":	"อิธ ปน, ภิกฺขเว, เอกจฺโจ ปุคฺคโล กายสฺส เภทา อสงฺขารปรินิพฺพายี โหติฯ ",
"an4.169:2.1":	"กถญฺจ, ภิกฺขเว, ปุคฺคโล ทิฏฺเฐว ธมฺเม สสงฺขารปรินิพฺพายี โหติ? ",
"an4.169:2.2":	"อิธ, ภิกฺขเว, ภิกฺขุ อสุภานุปสฺสี กาเย วิหรติ, อาหาเร ปฏิกูลสญฺญี, สพฺพโลเก อนภิรติสญฺญี, สพฺพสงฺขาเรสุ อนิจฺจานุปสฺสีฯ ",
"an4.169:2.3":	"มรณสญฺญา โข ปนสฺส อชฺฌตฺตํ สูปฏฺฐิตา โหติฯ ",
"an4.169:2.4":	"โส อิมานิ ปญฺจ เสขพลานิ อุปนิสฺสาย วิหรติ—",
"an4.169:2.5":	"สทฺธาพลํ, หิริพลํ, โอตฺตปฺปพลํ, วีริยพลํ, ปญฺญาพลํฯ ",
"an4.169:2.6":	"ตสฺสิมานิ ปญฺจินฺทฺริยานิ อธิมตฺตานิ ปาตุภวนฺติ—",
"an4.169:2.7":	"สทฺธินฺทฺริยํ, วีริยินฺทฺริยํ, สตินฺทฺริยํ, สมาธินฺทฺริยํ, ปญฺญินฺทฺริยํฯ ",
"an4.169:2.8":	"โส อิเมสํ ปญฺจนฺนํ อินฺทฺริยานํ อธิมตฺตตฺตา ทิฏฺเฐว ธมฺเม สสงฺขารปรินิพฺพายี โหติฯ ",
"an4.169:2.9":	"เอวํ โข, ภิกฺขเว, ปุคฺคโล ทิฏฺเฐว ธมฺเม สสงฺขารปรินิพฺพายี โหติฯ ",
"an4.169:3.1":	"กถญฺจ, ภิกฺขเว, ปุคฺคโล กายสฺส เภทา สสงฺขารปรินิพฺพายี โหติ? ",
"an4.169:3.2":	"อิธ, ภิกฺขเว, ภิกฺขุ อสุภานุปสฺสี กาเย วิหรติ, อาหาเร ปฏิกูลสญฺญี, สพฺพโลเก อนภิรติสญฺญี, สพฺพสงฺขาเรสุ อนิจฺจานุปสฺสีฯ ",
"an4.169:3.3":	"มรณสญฺญา โข ปนสฺส อชฺฌตฺตํ สูปฏฺฐิตา โหติฯ ",
"an4.169:3.4":	"โส อิมานิ ปญฺจ เสขพลานิ อุปนิสฺสาย วิหรติ—",
"an4.169:3.5":	"สทฺธาพลํ, หิริพลํ, โอตฺตปฺปพลํ, วีริยพลํ, ปญฺญาพลํฯ ",
"an4.169:3.6":	"ตสฺสิมานิ ปญฺจินฺทฺริยานิ มุทูนิ ปาตุภวนฺติ—",
"an4.169:3.7":	"สทฺธินฺทฺริยํ, วีริยินฺทฺริยํ, สตินฺทฺริยํ, สมาธินฺทฺริยํ, ปญฺญินฺทฺริยํฯ ",
"an4.169:3.8":	"โส อิเมสํ ปญฺจนฺนํ อินฺทฺริยานํ มุทุตฺตา กายสฺส เภทา สสงฺขารปรินิพฺพายี โหติฯ ",
"an4.169:3.9":	"เอวํ โข, ภิกฺขเว, ปุคฺคโล กายสฺส เภทา สสงฺขารปรินิพฺพายี โหติฯ ",
"an4.169:4.1":	"กถญฺจ, ภิกฺขเว, ปุคฺคโล ทิฏฺเฐว ธมฺเม อสงฺขารปรินิพฺพายี โหติ? ",
"an4.169:4.2":	"อิธ, ภิกฺขเว, ภิกฺขุ วิวิจฺเจว กาเมหิ …เป… ปฐมํ ฌานํ …เป… ทุติยํ ฌานํ …เป… ตติยํ ฌานํ …เป… จตุตฺถํ ฌานํ อุปสมฺปชฺช วิหรติฯ ",
"an4.169:4.3":	"โส อิมานิ ปญฺจ เสขพลานิ อุปนิสฺสาย วิหรติ—",
"an4.169:4.4":	"สทฺธาพลํ …เป… ปญฺญาพลํฯ ",
"an4.169:4.5":	"ตสฺสิมานิ ปญฺจินฺทฺริยานิ อธิมตฺตานิ ปาตุภวนฺติ—",
"an4.169:4.6":	"สทฺธินฺทฺริยํ …เป… ปญฺญินฺทฺริยํฯ ",
"an4.169:4.7":	"โส อิเมสํ ปญฺจนฺนํ อินฺทฺริยานํ อธิมตฺตตฺตา ทิฏฺเฐว ธมฺเม อสงฺขารปรินิพฺพายี โหติฯ ",
"an4.169:4.8":	"เอวํ โข, ภิกฺขเว, ปุคฺคโล ทิฏฺเฐว ธมฺเม อสงฺขารปรินิพฺพายี โหติฯ ",
"an4.169:5.1":	"กถญฺจ, ภิกฺขเว, ปุคฺคโล กายสฺส เภทา อสงฺขารปรินิพฺพายี โหติ? ",
"an4.169:5.2":	"อิธ, ภิกฺขเว, ภิกฺขุ วิวิจฺเจว กาเมหิ …เป… ปฐมํ ฌานํ …เป… ทุติยํ ฌานํ …เป… ตติยํ ฌานํ …เป… จตุตฺถํ ฌานํ อุปสมฺปชฺช วิหรติฯ ",
"an4.169:5.3":	"โส อิมานิ ปญฺจ เสขพลานิ อุปนิสฺสาย วิหรติ—",
"an4.169:5.4":	"สทฺธาพลํ, หิริพลํ, โอตฺตปฺปพลํ, วีริยพลํ, ปญฺญาพลํฯ ",
"an4.169:5.5":	"ตสฺสิมานิ ปญฺจินฺทฺริยานิ …เป… ปญฺญินฺทฺริยํฯ ",
"an4.169:5.6":	"โส อิเมสํ ปญฺจนฺนํ อินฺทฺริยานํ มุทุตฺตา กายสฺส เภทา อสงฺขารปรินิพฺพายี โหติฯ ",
"an4.169:5.7":	"เอวํ โข, ภิกฺขเว, ปุคฺคโล กายสฺส เภทา อสงฺขารปรินิพฺพายี โหติฯ ",
"an4.169:5.8":	"อิเม โข, ภิกฺขเว, จตฺตาโร ปุคฺคลา สนฺโต สํวิชฺชมานา โลกสฺมินฺ”ติฯ ",
"an4.169:5.9":	"นวมํฯ "
}	
