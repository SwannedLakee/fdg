{	
"an4.105:0.1":	"องฺคุตฺตร นิกาย ๔ฯ๑๐๕ ",
"an4.105:0.2":	"๑๑ฯ วลาหกวคฺค ",
"an4.105:0.3":	"อมฺพสุตฺต ",
"an4.105:1.1":	"“จตฺตาริมานิ, ภิกฺขเว, อมฺพานิฯ ",
"an4.105:1.2":	"กตมานิ จตฺตาริ? ",
"an4.105:1.3":	"อามํ ปกฺกวณฺณิ, ",
"an4.105:1.4":	"ปกฺกํ อามวณฺณิ, ",
"an4.105:1.5":	"อามํ อามวณฺณิ, ",
"an4.105:1.6":	"ปกฺกํ ปกฺกวณฺณิ—",
"an4.105:1.7":	"อิมานิ โข, ภิกฺขเว, จตฺตาริ อมฺพานิฯ ",
"an4.105:1.8":	"เอวเมวํ โข, ภิกฺขเว, จตฺตาโร อมฺพูปมา ปุคฺคลา สนฺโต สํวิชฺชมานา โลกสฺมึฯ ",
"an4.105:1.9":	"กตเม จตฺตาโร? ",
"an4.105:1.10":	"อาโม ปกฺกวณฺณี, ",
"an4.105:1.11":	"ปกฺโก อามวณฺณี, ",
"an4.105:1.12":	"อาโม อามวณฺณี, ",
"an4.105:1.13":	"ปกฺโก ปกฺกวณฺณีฯ ",
"an4.105:2.1":	"กถญฺจ, ภิกฺขเว, ปุคฺคโล อาโม โหติ ปกฺกวณฺณี? ",
"an4.105:2.2":	"อิธ, ภิกฺขเว, เอกจฺจสฺส ปุคฺคลสฺส ปาสาทิกํ โหติ อภิกฺกนฺตํ ปฏิกฺกนฺตํ อาโลกิตํ วิโลกิตํ สมิญฺชิตํ ปสาริตํ สงฺฆาฏิปตฺตจีวรธารณํฯ ",
"an4.105:2.3":	"โส ‘อิทํ ทุกฺขนฺ’ติ ยถาภูตํ นปฺปชานาติ …เป… ‘อยํ ทุกฺขนิโรธคามินี ปฏิปทา’ติ ยถาภูตํ นปฺปชานาติฯ ",
"an4.105:2.4":	"เอวํ โข, ภิกฺขเว, ปุคฺคโล อาโม โหติ ปกฺกวณฺณีฯ ",
"an4.105:2.5":	"เสยฺยถาปิ ตํ, ภิกฺขเว, อมฺพํ อามํ ปกฺกวณฺณิ; ",
"an4.105:2.6":	"ตถูปมาหํ, ภิกฺขเว, อิมํ ปุคฺคลํ วทามิฯ ",
"an4.105:3.1":	"กถญฺจ, ภิกฺขเว, ปุคฺคโล ปกฺโก โหติ อามวณฺณี? ",
"an4.105:3.2":	"อิธ, ภิกฺขเว, เอกจฺจสฺส ปุคฺคลสฺส น ปาสาทิกํ โหติ อภิกฺกนฺตํ ปฏิกฺกนฺตํ อาโลกิตํ วิโลกิตํ สมิญฺชิตํ ปสาริตํ สงฺฆาฏิปตฺตจีวรธารณํฯ ",
"an4.105:3.3":	"โส ‘อิทํ ทุกฺขนฺ’ติ ยถาภูตํ ปชานาติ …เป… ‘อยํ ทุกฺขนิโรธคามินี ปฏิปทา’ติ ยถาภูตํ ปชานาติฯ ",
"an4.105:3.4":	"เอวํ โข, ภิกฺขเว, ปุคฺคโล ปกฺโก โหติ อามวณฺณีฯ ",
"an4.105:3.5":	"เสยฺยถาปิ ตํ, ภิกฺขเว, อมฺพํ ปกฺกํ อามวณฺณิ; ",
"an4.105:3.6":	"ตถูปมาหํ, ภิกฺขเว, อิมํ ปุคฺคลํ วทามิฯ ",
"an4.105:4.1":	"กถญฺจ, ภิกฺขเว, ปุคฺคโล อาโม โหติ อามวณฺณี? ",
"an4.105:4.2":	"อิธ, ภิกฺขเว, เอกจฺจสฺส ปุคฺคลสฺส น ปาสาทิกํ โหติ อภิกฺกนฺตํ ปฏิกฺกนฺตํ อาโลกิตํ วิโลกิตํ สมิญฺชิตํ ปสาริตํ สงฺฆาฏิปตฺตจีวรธารณํฯ ",
"an4.105:4.3":	"โส ‘อิทํ ทุกฺขนฺ’ติ ยถาภูตํ นปฺปชานาติ …เป… ‘อยํ ทุกฺขนิโรธคามินี ปฏิปทา’ติ ยถาภูตํ นปฺปชานาติฯ ",
"an4.105:4.4":	"เอวํ โข, ภิกฺขเว, ปุคฺคโล อาโม โหติ อามวณฺณีฯ ",
"an4.105:4.5":	"เสยฺยถาปิ ตํ, ภิกฺขเว, อมฺพํ อามํ อามวณฺณิ; ",
"an4.105:4.6":	"ตถูปมาหํ, ภิกฺขเว, อิมํ ปุคฺคลํ วทามิฯ ",
"an4.105:5.1":	"กถญฺจ, ภิกฺขเว, ปุคฺคโล ปกฺโก โหติ ปกฺกวณฺณี? ",
"an4.105:5.2":	"อิธ, ภิกฺขเว, เอกจฺจสฺส ปุคฺคลสฺส ปาสาทิกํ โหติ อภิกฺกนฺตํ ปฏิกฺกนฺตํ อาโลกิตํ วิโลกิตํ สมิญฺชิตํ ปสาริตํ สงฺฆาฏิปตฺตจีวรธารณํฯ ",
"an4.105:5.3":	"โส ‘อิทํ ทุกฺขนฺ’ติ ยถาภูตํ ปชานาติ …เป… ‘อยํ ทุกฺขนิโรธคามินี ปฏิปทา’ติ ยถาภูตํ ปชานาติฯ ",
"an4.105:5.4":	"เอวํ โข, ภิกฺขเว, ปุคฺคโล ปกฺโก โหติ ปกฺกวณฺณีฯ ",
"an4.105:5.5":	"เสยฺยถาปิ ตํ, ภิกฺขเว, อมฺพํ ปกฺกํ ปกฺกวณฺณิ; ",
"an4.105:5.6":	"ตถูปมาหํ, ภิกฺขเว, อิมํ ปุคฺคลํ วทามิฯ ",
"an4.105:5.7":	"อิเม โข, ภิกฺขเว, จตฺตาโร อมฺพูปมา ปุคฺคลา สนฺโต สํวิชฺชมานา โลกสฺมินฺ”ติฯ ",
"an4.105:5.8":	"ปญฺจมํฯ "
}	
