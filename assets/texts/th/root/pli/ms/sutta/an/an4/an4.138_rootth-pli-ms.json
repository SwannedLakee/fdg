{	
"an4.138:0.1":	"องฺคุตฺตร นิกาย ๔ฯ๑๓๘ ",
"an4.138:0.2":	"๑๔ฯ ปุคฺคลวคฺค ",
"an4.138:0.3":	"นิกฏฺฐสุตฺต ",
"an4.138:1.1":	"“จตฺตาโรเม, ภิกฺขเว, ปุคฺคลา สนฺโต สํวิชฺชมานา โลกสฺมึฯ ",
"an4.138:1.2":	"กตเม จตฺตาโร? ",
"an4.138:1.3":	"นิกฏฺฐกาโย อนิกฏฺฐจิตฺโต, ",
"an4.138:1.4":	"อนิกฏฺฐกาโย นิกฏฺฐจิตฺโต, ",
"an4.138:1.5":	"อนิกฏฺฐกาโย จ อนิกฏฺฐจิตฺโต จ, ",
"an4.138:1.6":	"นิกฏฺฐกาโย จ นิกฏฺฐจิตฺโต จฯ ",
"an4.138:2.1":	"กถญฺจ, ภิกฺขเว, ปุคฺคโล นิกฏฺฐกาโย โหติ อนิกฏฺฐจิตฺโต? ",
"an4.138:2.2":	"อิธ, ภิกฺขเว, เอกจฺโจ ปุคฺคโล อรญฺญวนปตฺถานิ ปนฺตานิ เสนาสนานิ ปฏิเสวติฯ ",
"an4.138:2.3":	"โส ตตฺถ กามวิตกฺกมฺปิ วิตกฺเกติ พฺยาปาทวิตกฺกมฺปิ วิตกฺเกติ วิหึสาวิตกฺกมฺปิ วิตกฺเกติฯ ",
"an4.138:2.4":	"เอวํ โข, ภิกฺขเว, ปุคฺคโล นิกฏฺฐกาโย โหติ อนิกฏฺฐจิตฺโตฯ ",
"an4.138:3.1":	"กถญฺจ, ภิกฺขเว, ปุคฺคโล อนิกฏฺฐกาโย โหติ นิกฏฺฐจิตฺโต? ",
"an4.138:3.2":	"อิธ, ภิกฺขเว, เอกจฺโจ ปุคฺคโล นเหว โข อรญฺญวนปตฺถานิ ปนฺตานิ เสนาสนานิ ปฏิเสวติฯ ",
"an4.138:3.3":	"โส ตตฺถ เนกฺขมฺมวิตกฺกมฺปิ วิตกฺเกติ อพฺยาปาทวิตกฺกมฺปิ วิตกฺเกติ อวิหึสาวิตกฺกมฺปิ วิตกฺเกติฯ ",
"an4.138:3.4":	"เอวํ โข, ภิกฺขเว, ปุคฺคโล อนิกฏฺฐกาโย โหติ นิกฏฺฐจิตฺโตฯ ",
"an4.138:4.1":	"กถญฺจ, ภิกฺขเว, ปุคฺคโล อนิกฏฺฐกาโย จ โหติ อนิกฏฺฐจิตฺโต จ? ",
"an4.138:4.2":	"อิธ, ภิกฺขเว, เอกจฺโจ ปุคฺคโล นเหว โข อรญฺญวนปตฺถานิ ปนฺตานิ เสนาสนานิ ปฏิเสวติฯ ",
"an4.138:4.3":	"โส ตตฺถ กามวิตกฺกมฺปิ วิตกฺเกติ พฺยาปาทวิตกฺกมฺปิ วิตกฺเกติ วิหึสาวิตกฺกมฺปิ วิตกฺเกติฯ ",
"an4.138:4.4":	"เอวํ โข, ภิกฺขเว, ปุคฺคโล อนิกฏฺฐกาโย จ โหติ อนิกฏฺฐจิตฺโต จฯ ",
"an4.138:5.1":	"กถญฺจ, ภิกฺขเว, ปุคฺคโล นิกฏฺฐกาโย จ โหติ นิกฏฺฐจิตฺโต จ? ",
"an4.138:5.2":	"อิธ, ภิกฺขเว, เอกจฺโจ ปุคฺคโล อรญฺญวนปตฺถานิ ปนฺตานิ เสนาสนานิ ปฏิเสวติฯ ",
"an4.138:5.3":	"โส ตตฺถ เนกฺขมฺมวิตกฺกมฺปิ วิตกฺเกติ อพฺยาปาทวิตกฺกมฺปิ วิตกฺเกติ อวิหึสาวิตกฺกมฺปิ วิตกฺเกติฯ ",
"an4.138:5.4":	"เอวํ โข, ภิกฺขเว, ปุคฺคโล นิกฏฺฐกาโย จ โหติ นิกฏฺฐจิตฺโต จฯ ",
"an4.138:5.5":	"อิเม โข, ภิกฺขเว, จตฺตาโร ปุคฺคลา สนฺโต สํวิชฺชมานา โลกสฺมินฺ”ติฯ ",
"an4.138:5.6":	"อฏฺฐมํฯ "
}	
