{	
"an4.88:0.1":	"องฺคุตฺตร นิกาย ๔ฯ๘๘ ",
"an4.88:0.2":	"๙ฯ มจลวคฺค ",
"an4.88:0.3":	"สํโยชนสุตฺต ",
"an4.88:1.1":	"“จตฺตาโรเม, ภิกฺขเว, ปุคฺคลา สนฺโต สํวิชฺชมานา โลกสฺมึฯ ",
"an4.88:1.2":	"กตเม จตฺตาโร? ",
"an4.88:1.3":	"สมณมจโล, สมณปุณฺฑรีโก, สมณปทุโม, สมเณสุ สมณสุขุมาโลฯ ",
"an4.88:2.1":	"กถญฺจ, ภิกฺขเว, ปุคฺคโล สมณมจโล โหติ? ",
"an4.88:2.2":	"อิธ, ภิกฺขเว, ภิกฺขุ ติณฺณํ สํโยชนานํ ปริกฺขยา โสตาปนฺโน โหติ อวินิปาตธมฺโม นิยโต สมฺโพธิปรายโณฯ ",
"an4.88:2.3":	"เอวํ โข, ภิกฺขเว, ปุคฺคโล สมณมจโล โหติฯ ",
"an4.88:3.1":	"กถญฺจ, ภิกฺขเว, ปุคฺคโล สมณปุณฺฑรีโก โหติ? ",
"an4.88:3.2":	"อิธ, ภิกฺขเว, ภิกฺขุ ติณฺณํ สํโยชนานํ ปริกฺขยา, ราคโทสโมหานํ ตนุตฺตา สกทาคามี โหติ, สกิเทว อิมํ โลกํ อาคนฺตฺวา ทุกฺขสฺสนฺตํ กโรติฯ ",
"an4.88:3.3":	"เอวํ โข, ภิกฺขเว, ปุคฺคโล สมณปุณฺฑรีโก โหติฯ ",
"an4.88:4.1":	"กถญฺจ, ภิกฺขเว, ปุคฺคโล สมณปทุโม โหติ? ",
"an4.88:4.2":	"อิธ, ภิกฺขเว, ภิกฺขุ ปญฺจนฺนํ โอรมฺภาคิยานํ สํโยชนานํ ปริกฺขยา โอปปาติโก โหติ ตตฺถ ปรินิพฺพายี อนาวตฺติธมฺโม ตสฺมา โลกาฯ ",
"an4.88:4.3":	"เอวํ โข, ภิกฺขเว, ปุคฺคโล สมณปทุโม โหติฯ ",
"an4.88:5.1":	"กถญฺจ, ภิกฺขเว, ปุคฺคโล สมเณสุ สมณสุขุมาโล โหติ? ",
"an4.88:5.2":	"อิธ, ภิกฺขเว, ภิกฺขุ อาสวานํ ขยา อนาสวํ เจโตวิมุตฺตึ ปญฺญาวิมุตฺตึ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหรติฯ ",
"an4.88:5.3":	"เอวํ โข, ภิกฺขเว, ปุคฺคโล สมเณสุ สมณสุขุมาโล โหติฯ ",
"an4.88:5.4":	"อิเม โข, ภิกฺขเว, จตฺตาโร ปุคฺคลา สนฺโต สํวิชฺชมานา โลกสฺมินฺ”ติฯ ",
"an4.88:5.5":	"อฏฺฐมํฯ "
}	
