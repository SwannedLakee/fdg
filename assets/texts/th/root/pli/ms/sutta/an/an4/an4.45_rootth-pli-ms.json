{	
"an4.45:0.1":	"องฺคุตฺตร นิกาย ๔ฯ๔๕ ",
"an4.45:0.2":	"๕ฯ โรหิตสฺสวคฺค ",
"an4.45:0.3":	"โรหิตสฺสสุตฺต ",
"an4.45:1.1":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"an4.45:1.2":	"อถ โข โรหิตโสฺส เทวปุตฺโต อภิกฺกนฺตาย รตฺติยา อภิกฺกนฺตวณฺโณ เกวลกปฺปํ เชตวนํ โอภาเสตฺวา เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ อฏฺฐาสิฯ เอกมนฺตํ ฐิโต โข โรหิตโสฺส เทวปุตฺโต ภควนฺตํ เอตทโวจ",
"an4.45:2.1":	"“ยตฺถ นุ โข, ภนฺเต, น ชายติ น ชียติ น มียติ น จวติ น อุปปชฺชติ, สกฺกา นุ โข โส, ภนฺเต, คมเนน โลกสฺส อนฺโต ญาตุํ วา ทฏฺฐุํ วา ปาปุณิตุํ วา”ติ? ",
"an4.45:2.2":	"“ยตฺถ โข, อาวุโส, น ชายติ น ชียติ น มียติ น จวติ น อุปปชฺชติ, นาหํ ตํ คมเนน โลกสฺส อนฺตํ ญาเตยฺยํ ทฏฺเฐยฺยํ ปตฺเตยฺยนฺติ วทามี”ติฯ ",
"an4.45:3.1":	"“อจฺฉริยํ, ภนฺเต, อพฺภุตํ, ภนฺเตฯ ",
"an4.45:3.2":	"ยาว สุภาสิตมิทํ, ภนฺเต, ภควตา",
"an4.45:3.3":	"‘ยตฺถ โข, อาวุโส, น ชายติ น ชียติ น มียติ น จวติ น อุปปชฺชติ, นาหํ ตํ คมเนน โลกสฺส อนฺตํ ญาเตยฺยํ ทฏฺเฐยฺยํ ปตฺเตยฺยนฺติ วทามี’”ติฯ ",
"an4.45:4.1":	"“ภูตปุพฺพาหํ, ภนฺเต, โรหิตโสฺส นาม อิสิ อโหสึ โภชปุตฺโต อิทฺธิมา เวหาสงฺคโมฯ ",
"an4.45:4.2":	"ตสฺส มยฺหํ, ภนฺเต, เอวรูโป ชโว อโหสิ, เสยฺยถาปิ นาม ทฬฺหธมฺมา ธนุคฺคโห สิกฺขิโต กตหตฺโถ กตูปาสโน ลหุเกน อสเนน อปฺปกสิเรน ติริยํ ตาลจฺฉายํ อติปาเตยฺยฯ ",
"an4.45:4.3":	"ตสฺส มยฺหํ, ภนฺเต, เอวรูโป ปทวีติหาโร อโหสิ, เสยฺยถาปิ นาม ปุรตฺถิมา สมุทฺทา ปจฺฉิโม สมุทฺโทฯ ",
"an4.45:4.4":	"ตสฺส มยฺหํ, ภนฺเต, เอวรูเปน ชเวน สมนฺนาคตสฺส เอวรูเปน จ ปทวีติหาเรน เอวรูปํ อิจฺฉาคตํ อุปฺปชฺชิ",
"an4.45:4.5":	"‘อหํ คมเนน โลกสฺส อนฺตํ ปาปุณิสฺสามี’ติฯ ",
"an4.45:4.6":	"โส โข อหํ, ภนฺเต, อญฺญเตฺรว อสิตปีตขายิตสายิตา อญฺญตฺร อุจฺจารปสฺสาวกมฺมา อญฺญตฺร นิทฺทากิลมถปฏิวิโนทนา วสฺสสตายุโก วสฺสสตชีวี วสฺสสตํ คนฺตฺวา อปฺปตฺวาว โลกสฺส อนฺตํ อนฺตราเยว กาลงฺกโตฯ ",
"an4.45:5.1":	"อจฺฉริยํ, ภนฺเต, อพฺภุตํ, ภนฺเตฯ ",
"an4.45:5.2":	"ยาว สุภาสิตมิทํ, ภนฺเต, ภควตา",
"an4.45:5.3":	"‘ยตฺถ โข, อาวุโส, น ชายติ น ชียติ น มียติ น จวติ น อุปปชฺชติ, นาหํ ตํ คมเนน โลกสฺส อนฺตํ ญาเตยฺยํ ทฏฺเฐยฺยํ ปตฺเตยฺยนฺติ วทามี’”ติฯ ",
"an4.45:6.1":	"“‘ยตฺถ โข, อาวุโส, น ชายติ น ชียติ น มียติ น จวติ น อุปปชฺชติ, นาหํ ตํ คมเนน โลกสฺส อนฺตํ ญาเตยฺยํ ทฏฺเฐยฺยํ ปตฺเตยฺยนฺ’ติ วทามิฯ ",
"an4.45:6.2":	"น จาหํ, อาวุโส, อปฺปตฺวาว โลกสฺส อนฺตํ ทุกฺขสฺส อนฺตกิริยํ วทามิฯ ",
"an4.45:6.3":	"อปิ จาหํ, อาวุโส, อิมสฺมึเยว พฺยามมตฺเต กเฬวเร สสญฺญิมฺหิ สมนเก โลกญฺจ ปญฺญาเปมิ โลกสมุทยญฺจ โลกนิโรธญฺจ โลกนิโรธคามินิญฺจ ปฏิปทนฺติฯ ",
"an4.45:7.1":	"คมเนน น ปตฺตพฺโพ, ",
"an4.45:7.2":	"โลกสฺสนฺโต กุทาจนํ; ",
"an4.45:7.3":	"น จ อปฺปตฺวา โลกนฺตํ, ",
"an4.45:7.4":	"ทุกฺขา อตฺถิ ปโมจนํฯ ",
"an4.45:8.1":	"ตสฺมา หเว โลกวิทู สุเมโธ, ",
"an4.45:8.2":	"โลกนฺตคู วุสิตพฺรหฺมจริโย; ",
"an4.45:8.3":	"โลกสฺส อนฺตํ สมิตาวิ ญตฺวา, ",
"an4.45:8.4":	"นาสีสตี โลกมิมํ ปรญฺจา”ติฯ ",
"an4.45:8.5":	"ปญฺจมํฯ "
}	
