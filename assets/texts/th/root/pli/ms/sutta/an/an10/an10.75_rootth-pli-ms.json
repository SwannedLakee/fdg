{	
"an10.75:0.1":	"องฺคุตฺตร นิกาย ๑๐ฯ๗๕ ",
"an10.75:0.2":	"๘ฯ อากงฺขวคฺค ",
"an10.75:0.3":	"มิคสาลาสุตฺต ",
"an10.75:1.1":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"an10.75:1.2":	"อถ โข อายสฺมา อานนฺโท ปุพฺพณฺหสมยํ นิวาเสตฺวา ปตฺตจีวรมาทาย เยน มิคสาลาย อุปาสิกาย นิเวสนํ เตนุปสงฺกมิ; อุปสงฺกมิตฺวา ปญฺญตฺเต อาสเน นิสีทิฯ ",
"an10.75:1.3":	"อถ โข มิคสาลา อุปาสิกา เยนายสฺมา อานนฺโท เตนุปสงฺกมิ; อุปสงฺกมิตฺวา อายสฺมนฺตํ อานนฺทํ อภิวาเทตฺวา เอกมนฺตํ นิสีทิฯ เอกมนฺตํ นิสินฺนา โข มิคสาลา อุปาสิกา อายสฺมนฺตํ อานนฺทํ เอตทโวจ",
"an10.75:2.1":	"“กถํ กถํ นามายํ, ภนฺเต อานนฺท, ภควตา ธมฺโม เทสิโต อญฺเญโยฺย, ยตฺร หิ นาม พฺรหฺมจารี จ อพฺรหฺมจารี จ อุโภ สมสมคติกา ภวิสฺสนฺติ อภิสมฺปรายํฯ ",
"an10.75:2.2":	"ปิตา เม, ภนฺเต, ปุราโณ พฺรหฺมจารี โหติ อาราจารี วิรโต เมถุนา คามธมฺมาฯ ",
"an10.75:2.3":	"โส กาลงฺกโต ภควตา พฺยากโต",
"an10.75:2.4":	"ปิตามโห เม, ภนฺเต, อิสิทตฺโต อพฺรหฺมจารี อโหสิ สทารสนฺตุฏฺโฐฯ ",
"an10.75:2.5":	"โสปิ กาลงฺกโต ภควตา พฺยากโต",
"an10.75:3.1":	"กถํ กถํ นามายํ, ภนฺเต อานนฺท, ภควตา ธมฺโม เทสิโต อญฺเญโยฺย, ยตฺร หิ นาม พฺรหฺมจารี จ อพฺรหฺมจารี จ อุโภ สมสมคติกา ภวิสฺสนฺติ อภิสมฺปรายนฺ”ติ? ",
"an10.75:3.2":	"“เอวํ โข ปเนตํ, ภคินิ, ภควตา พฺยากตนฺ”ติฯ ",
"an10.75:4.1":	"อถ โข อายสฺมา อานนฺโท มิคสาลาย อุปาสิกาย นิเวสเน ปิณฺฑปาตํ คเหตฺวา อุฏฺฐายาสนา ปกฺกามิฯ ",
"an10.75:4.2":	"อถ โข อายสฺมา อานนฺโท ปจฺฉาภตฺตํ ปิณฺฑปาตปฏิกฺกนฺโต เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺโน โข อายสฺมา อานนฺโท ภควนฺตํ เอตทโวจ",
"an10.75:5.1":	"“อิธาหํ, ภนฺเต, ปุพฺพณฺหสมยํ นิวาเสตฺวา ปตฺตจีวรมาทาย เยน มิคสาลาย อุปาสิกาย นิเวสนํ เตนุปสงฺกมิ; อุปสงฺกมิตฺวา ปญฺญตฺเต อาสเน นิสีทึฯ ",
"an10.75:5.2":	"อถ โข, ภนฺเต, มิคสาลา อุปาสิกา เยนาหํ เตนุปสงฺกมิ; อุปสงฺกมิตฺวา มํ อภิวาเทตฺวา เอกมนฺตํ นิสีทิฯ เอกมนฺตํ นิสินฺนา โข, ภนฺเต, มิคสาลา อุปาสิกา มํ เอตทโวจ",
"an10.75:6.1":	"‘กถํ กถํ นามายํ, ภนฺเต อานนฺท, ภควตา ธมฺโม เทสิโต อญฺเญโยฺย, ยตฺร หิ นาม พฺรหฺมจารี จ อพฺรหฺมจารี จ อุโภ สมสมคติกา ภวิสฺสนฺติ อภิสมฺปรายํฯ ",
"an10.75:6.2":	"ปิตา เม, ภนฺเต, ปุราโณ พฺรหฺมจารี อโหสิ อาราจารี วิรโต เมถุนา คามธมฺมาฯ ",
"an10.75:6.3":	"โส กาลงฺกโต ภควตา พฺยากโต สกทาคามี สตฺโต ตุสิตํ กายํ อุปปนฺโนติฯ ",
"an10.75:6.4":	"ปิตามโห เม, ภนฺเต, อิสิทตฺโต อพฺรหฺมจารี อโหสิ สทารสนฺตุฏฺโฐฯ ",
"an10.75:6.5":	"โสปิ กาลงฺกโต ภควตา พฺยากโต—สกทาคามี สตฺโต ตุสิตํ กายํ อุปปนฺโนติฯ ",
"an10.75:7.1":	"กถํ กถํ นามายํ, ภนฺเต อานนฺท, ภควตา ธมฺโม เทสิโต อญฺเญโยฺย, ยตฺร หิ นาม พฺรหฺมจารี จ อพฺรหฺมจารี จ อุโภ สมสมคติกา ภวิสฺสนฺติ อภิสมฺปรายนฺ’ติ? ",
"an10.75:7.2":	"เอวํ วุตฺเต, อหํ, ภนฺเต, มิคสาลํ อุปาสิกํ เอตทโวจํ",
"an10.75:7.3":	"‘เอวํ โข ปเนตํ, ภคินิ, ภควตา พฺยากตนฺ’”ติฯ ",
"an10.75:8.1":	"“กา จานนฺท, มิคสาลา อุปาสิกา พาลา อพฺยตฺตา อมฺมกา อมฺมกปญฺญา, เก จ ปุริสปุคฺคลปโรปริเย ญาเณ? ",
"an10.75:9.1":	"ทสยิเม, อานนฺท, ปุคฺคลา สนฺโต สํวิชฺชมานา โลกสฺมึฯ ",
"an10.75:9.2":	"กตเม ทส? ",
"an10.75:9.3":	"อิธานนฺท, เอกจฺโจ ปุคฺคโล ทุสฺสีโล โหติฯ ",
"an10.75:9.4":	"ตญฺจ เจโตวิมุตฺตึ ปญฺญาวิมุตฺตึ ยถาภูตํ นปฺปชานาติ, ยตฺถสฺส ตํ ทุสฺสิลฺยํ อปริเสสํ นิรุชฺฌติฯ ",
"an10.75:9.5":	"ตสฺส สวเนนปิ อกตํ โหติ, พาหุสจฺเจนปิ อกตํ โหติ, ทิฏฺฐิยาปิ อปฺปฏิวิทฺธํ โหติ, สามายิกมฺปิ วิมุตฺตึ น ลภติฯ ",
"an10.75:9.6":	"โส กายสฺส เภทา ปรํ มรณา หานาย ปเรติ, โน วิเสสาย; ",
"an10.75:9.7":	"หานคามีเยว โหติ, โน วิเสสคามีฯ ",
"an10.75:10.1":	"อิธ ปนานนฺท, เอกจฺโจ ปุคฺคโล ทุสฺสีโล โหติฯ ",
"an10.75:10.2":	"ตญฺจ เจโตวิมุตฺตึ ปญฺญาวิมุตฺตึ ยถาภูตํ ปชานาติ ยตฺถสฺส ตํ ทุสฺสิลฺยํ อปริเสสํ นิรุชฺฌติฯ ",
"an10.75:10.3":	"ตสฺส สวเนนปิ กตํ โหติ, พาหุสจฺเจนปิ กตํ โหติ, ทิฏฺฐิยาปิ ปฏิวิทฺธํ โหติ, สามายิกมฺปิ วิมุตฺตึ ลภติฯ ",
"an10.75:10.4":	"โส กายสฺส เภทา ปรํ มรณา วิเสสาย ปเรติ, โน หานาย; ",
"an10.75:10.5":	"วิเสสคามีเยว โหติ, โน หานคามีฯ ",
"an10.75:11.1":	"ตตฺรานนฺท, ปมาณิกา ปมิณนฺติ",
"an10.75:11.2":	"‘อิมสฺสปิ เตว ธมฺมา, อปรสฺสปิ เตว ธมฺมาฯ กสฺมา เนสํ เอโก หีโน เอโก ปณีโต’ติ? ",
"an10.75:11.3":	"ตญฺหิ เตสํ, อานนฺท, โหติ ทีฆรตฺตํ อหิตาย ทุกฺขายฯ ",
"an10.75:12.1":	"ตตฺรานนฺท, ยฺวายํ ปุคฺคโล ทุสฺสีโล โหติฯ ",
"an10.75:12.2":	"ตญฺจ เจโตวิมุตฺตึ ปญฺญาวิมุตฺตึ ยถาภูตํ ปชานาติ ยตฺถสฺส ตํ ทุสฺสิลฺยํ อปริเสสํ นิรุชฺฌติฯ ",
"an10.75:12.3":	"ตสฺส สวเนนปิ กตํ โหติ, พาหุสจฺเจนปิ กตํ โหติ, ทิฏฺฐิยาปิ ปฏิวิทฺธํ โหติ, สามายิกมฺปิ วิมุตฺตึ ลภติฯ ",
"an10.75:12.4":	"อยํ, อานนฺท, ปุคฺคโล อมุนา ปุริเมน ปุคฺคเลน อภิกฺกนฺตตโร จ ปณีตตโร จฯ ",
"an10.75:12.5":	"ตํ กิสฺส เหตุ? ",
"an10.75:12.6":	"อิมํ หานนฺท, ปุคฺคลํ ธมฺมโสโต นิพฺพหติฯ ",
"an10.75:12.7":	"ตทนฺตรํ โก ชาเนยฺย, อญฺญตฺร ตถาคเตนฯ ",
"an10.75:12.8":	"ตสฺมาติหานนฺท, มา ปุคฺคเลสุ ปมาณิกา อหุวตฺถ, ",
"an10.75:12.9":	"มา ปุคฺคเลสุ ปมาณํ คณฺหิตฺถฯ ",
"an10.75:12.10":	"ขญฺญติ หานนฺท, ปุคฺคเลสุ ปมาณํ คณฺหนฺโตฯ ",
"an10.75:12.11":	"อหํ วา, อานนฺท, ปุคฺคเลสุ ปมาณํ คเณฺหยฺยํ โย วา ปนสฺส มาทิโสฯ ",
"an10.75:13.1":	"อิธ ปนานนฺท, เอกจฺโจ ปุคฺคโล สีลวา โหติฯ ",
"an10.75:13.2":	"ตญฺจ เจโตวิมุตฺตึ ปญฺญาวิมุตฺตึ ยถาภูตํ นปฺปชานาติ ยตฺถสฺส ตํ สีลํ อปริเสสํ นิรุชฺฌติฯ ",
"an10.75:13.3":	"ตสฺส สวเนนปิ อกตํ โหติ, พาหุสจฺเจนปิ อกตํ โหติ, ทิฏฺฐิยาปิ อปฺปฏิวิทฺธํ โหติ, สามายิกมฺปิ วิมุตฺตึ น ลภติฯ ",
"an10.75:13.4":	"โส กายสฺส เภทา ปรํ มรณา หานาย ปเรติ, โน วิเสสาย; ",
"an10.75:13.5":	"หานคามีเยว โหติ, โน วิเสสคามีฯ ",
"an10.75:14.1":	"อิธ ปนานนฺท, เอกจฺโจ ปุคฺคโล สีลวา โหติฯ ",
"an10.75:14.2":	"ตญฺจ เจโตวิมุตฺตึ ปญฺญาวิมุตฺตึ ยถาภูตํ ปชานาติ ยตฺถสฺส ตํ สีลํ อปริเสสํ นิรุชฺฌติฯ ",
"an10.75:14.3":	"ตสฺส สวเนนปิ กตํ โหติ, พาหุสจฺเจนปิ กตํ โหติ, ทิฏฺฐิยาปิ ปฏิวิทฺธํ โหติ, สามายิกมฺปิ วิมุตฺตึ ลภติฯ ",
"an10.75:14.4":	"โส กายสฺส เภทา ปรํ มรณา วิเสสาย ปเรติ, โน หานาย; ",
"an10.75:14.5":	"วิเสสคามีเยว โหติ, โน หานคามีฯ ",
"an10.75:15.1":	"ตตฺรานนฺท, ปมาณิกา ปมิณนฺติ …เป… ",
"an10.75:15.2":	"อหํ วา, อานนฺท, ปุคฺคเลสุ ปมาณํ คเณฺหยฺยํ โย วา ปนสฺส มาทิโสฯ ",
"an10.75:16.1":	"อิธ ปนานนฺท, เอกจฺโจ ปุคฺคโล ติพฺพราโค โหติฯ ",
"an10.75:16.2":	"ตญฺจ เจโตวิมุตฺตึ ปญฺญาวิมุตฺตึ ยถาภูตํ นปฺปชานาติ ยตฺถสฺส โส ราโค อปริเสโส นิรุชฺฌติฯ ",
"an10.75:16.3":	"ตสฺส สวเนนปิ อกตํ โหติ, พาหุสจฺเจนปิ อกตํ โหติ, ทิฏฺฐิยาปิ อปฺปฏิวิทฺธํ โหติ, สามายิกมฺปิ วิมุตฺตึ น ลภติฯ ",
"an10.75:16.4":	"โส กายสฺส เภทา ปรํ มรณา หานาย ปเรติ, โน วิเสสาย; ",
"an10.75:16.5":	"หานคามีเยว โหติ, โน วิเสสคามีฯ ",
"an10.75:17.1":	"อิธ ปนานนฺท, เอกจฺโจ ปุคฺคโล ติพฺพราโค โหติฯ ",
"an10.75:17.2":	"ตญฺจ เจโตวิมุตฺตึ ปญฺญาวิมุตฺตึ ยถาภูตํ ปชานาติ ยตฺถสฺส โส ราโค อปริเสโส นิรุชฺฌติฯ ",
"an10.75:17.3":	"ตสฺส สวเนนปิ กตํ โหติ, พาหุสจฺเจนปิ กตํ โหติ, ทิฏฺฐิยาปิ ปฏิวิทฺธํ โหติ, สามายิกมฺปิ วิมุตฺตึ ลภติฯ ",
"an10.75:17.4":	"โส กายสฺส เภทา ปรํ มรณา วิเสสาย ปเรติ, โน หานาย; ",
"an10.75:17.5":	"วิเสสคามีเยว โหติ, โน หานคามีฯ ",
"an10.75:18.1":	"ตตฺรานนฺท, ปมาณิกา ปมิณนฺติ …เป… ",
"an10.75:18.2":	"อหํ วา, อานนฺท, ปุคฺคเลสุ ปมาณํ คเณฺหยฺยํ โย วา ปนสฺส มาทิโสฯ ",
"an10.75:19.1":	"อิธ ปนานนฺท, เอกจฺโจ ปุคฺคโล โกธโน โหติฯ ",
"an10.75:19.2":	"ตญฺจ เจโตวิมุตฺตึ ปญฺญาวิมุตฺตึ ยถาภูตํ นปฺปชานาติ ยตฺถสฺส โส โกโธ อปริเสโส นิรุชฺฌติฯ ",
"an10.75:19.3":	"ตสฺส สวเนนปิ อกตํ โหติ, พาหุสจฺเจนปิ อกตํ โหติ, ทิฏฺฐิยาปิ อปฺปฏิวิทฺธํ โหติ, สามายิกมฺปิ วิมุตฺตึ น ลภติฯ ",
"an10.75:19.4":	"โส กายสฺส เภทา ปรํ มรณา หานาย ปเรติ, โน วิเสสาย; ",
"an10.75:19.5":	"หานคามีเยว โหติ, โน วิเสสคามีฯ ",
"an10.75:20.1":	"อิธ ปนานนฺท, เอกจฺโจ ปุคฺคโล โกธโน โหติฯ ",
"an10.75:20.2":	"ตญฺจ เจโตวิมุตฺตึ ปญฺญาวิมุตฺตึ ยถาภูตํ ปชานาติ ยตฺถสฺส โส โกโธ อปริเสโส นิรุชฺฌติฯ ",
"an10.75:20.3":	"ตสฺส สวเนนปิ กตํ โหติ, พาหุสจฺเจนปิ กตํ โหติ, ทิฏฺฐิยาปิ ปฏิวิทฺธํ โหติ, สามายิกมฺปิ วิมุตฺตึ ลภติฯ ",
"an10.75:20.4":	"โส กายสฺส เภทา ปรํ มรณา วิเสสาย ปเรติ, โน หานาย; ",
"an10.75:20.5":	"วิเสสคามีเยว โหติ, โน หานคามีฯ ",
"an10.75:21.1":	"ตตฺรานนฺท, ปมาณิกา ปมิณนฺติ …เป… ",
"an10.75:21.2":	"อหํ วา, อานนฺท, ปุคฺคเลสุ ปมาณํ คเณฺหยฺยํ โย วา ปนสฺส มาทิโสฯ ",
"an10.75:22.1":	"อิธ ปนานนฺท, เอกจฺโจ ปุคฺคโล อุทฺธโต โหติฯ ",
"an10.75:22.2":	"ตญฺจ เจโตวิมุตฺตึ ปญฺญาวิมุตฺตึ ยถาภูตํ นปฺปชานาติ ยตฺถสฺส ตํ อุทฺธจฺจํ อปริเสสํ นิรุชฺฌติฯ ",
"an10.75:22.3":	"ตสฺส สวเนนปิ อกตํ โหติ, พาหุสจฺเจนปิ อกตํ โหติ, ทิฏฺฐิยาปิ อปฺปฏิวิทฺธํ โหติ, สามายิกมฺปิ วิมุตฺตึ น ลภติฯ ",
"an10.75:22.4":	"โส กายสฺส เภทา ปรํ มรณา หานาย ปเรติ, โน วิเสสาย; ",
"an10.75:22.5":	"หานคามีเยว โหติ, โน วิเสสคามีฯ ",
"an10.75:23.1":	"อิธ ปนานนฺท, เอกจฺโจ ปุคฺคโล อุทฺธโต โหติฯ ",
"an10.75:23.2":	"ตญฺจ เจโตวิมุตฺตึ ปญฺญาวิมุตฺตึ ยถาภูตํ ปชานาติ ยตฺถสฺส ตํ อุทฺธจฺจํ อปริเสสํ นิรุชฺฌติฯ ",
"an10.75:23.3":	"ตสฺส สวเนนปิ กตํ โหติ, พาหุสจฺเจนปิ กตํ โหติ, ทิฏฺฐิยาปิ ปฏิวิทฺธํ โหติ, สามายิกมฺปิ วิมุตฺตึ ลภติฯ ",
"an10.75:23.4":	"โส กายสฺส เภทา ปรํ มรณา วิเสสาย ปเรติ, โน หานาย; ",
"an10.75:23.5":	"วิเสสคามีเยว โหติ, โน หานคามีฯ ",
"an10.75:24.1":	"ตตฺรานนฺท, ปมาณิกา ปมิณนฺติ",
"an10.75:24.2":	"‘อิมสฺสปิ เตว ธมฺมา, อปรสฺสปิ เตว ธมฺมาฯ กสฺมา เนสํ เอโก หีโน เอโก ปณีโต’ติ? ",
"an10.75:24.3":	"ตญฺหิ เตสํ, อานนฺท, โหติ ทีฆรตฺตํ อหิตาย ทุกฺขายฯ ",
"an10.75:25.1":	"ตตฺรานนฺท, ยฺวายํ ปุคฺคโล อุทฺธโต โหติ ตญฺจ เจโตวิมุตฺตึ ปญฺญาวิมุตฺตึ ยถาภูตํ ปชานาติ ยตฺถสฺส ตํ อุทฺธจฺจํ อปริเสสํ นิรุชฺฌติ, ",
"an10.75:25.2":	"ตสฺส สวเนนปิ กตํ โหติ, พาหุสจฺเจนปิ กตํ โหติ, ทิฏฺฐิยาปิ ปฏิวิทฺธํ โหติ, สามายิกมฺปิ วิมุตฺตึ ลภติฯ ",
"an10.75:25.3":	"อยํ, อานนฺท, ปุคฺคโล อมุนา ปุริเมน ปุคฺคเลน อภิกฺกนฺตตโร จ ปณีตตโร จฯ ",
"an10.75:25.4":	"ตํ กิสฺส เหตุ? ",
"an10.75:25.5":	"อิมํ หานนฺท, ปุคฺคลํ ธมฺมโสโต นิพฺพหติฯ ",
"an10.75:25.6":	"ตทนฺตรํ โก ชาเนยฺย อญฺญตฺร ตถาคเตนฯ ",
"an10.75:25.7":	"ตสฺมาติหานนฺท, มา ปุคฺคเลสุ ปมาณิกา อหุวตฺถ; ",
"an10.75:25.8":	"มา ปุคฺคเลสุ ปมาณํ คณฺหิตฺถฯ ",
"an10.75:25.9":	"ขญฺญติ หานนฺท, ปุคฺคเลสุ ปมาณํ คณฺหนฺโตฯ ",
"an10.75:25.10":	"อหํ วา, อานนฺท, ปุคฺคเลสุ ปมาณํ คเณฺหยฺยํ โย วา ปนสฺส มาทิโสฯ ",
"an10.75:26.1":	"กา จานนฺท, มิคสาลา อุปาสิกา พาลา อพฺยตฺตา อมฺมกา อมฺมกปญฺญา, เก จ ปุริสปุคฺคลปโรปริเย ญาเณฯ ",
"an10.75:26.2":	"อิเม โข, อานนฺท, ทส ปุคฺคลา สนฺโต สํวิชฺชมานา โลกสฺมึฯ ",
"an10.75:27.1":	"ยถารูเปน, อานนฺท, สีเลน ปุราโณ สมนฺนาคโต อโหสิ ตถารูเปน สีเลน อิสิทตฺโต สมนฺนาคโต อภวิสฺส, นยิธ ปุราโณ อิสิทตฺตสฺส คติมฺปิ อญฺญสฺสฯ ",
"an10.75:27.2":	"ยถารูปาย จานนฺท, ปญฺญาย อิสิทตฺโต สมนฺนาคโต อโหสิ ตถารูปาย ปญฺญาย ปุราโณ สมนฺนาคโต อภวิสฺส, นยิธ อิสิทตฺโต ปุราณสฺส คติมฺปิ อญฺญสฺสฯ ",
"an10.75:27.3":	"อิติ โข, อานนฺท, อิเม ปุคฺคลา อุโภ เอกงฺคหีนา”ติฯ ",
"an10.75:27.4":	"ปญฺจมํฯ "
}	
