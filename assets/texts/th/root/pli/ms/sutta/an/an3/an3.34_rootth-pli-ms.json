{	
"an3.34:0.1":	"องฺคุตฺตร นิกาย ๓ฯ๓๔ ",
"an3.34:0.2":	"๔ฯ เทวทูตวคฺค ",
"an3.34:0.3":	"นิทานสุตฺต ",
"an3.34:1.1":	"“ตีณิมานิ, ภิกฺขเว, นิทานานิ กมฺมานํ สมุทยายฯ ",
"an3.34:1.2":	"กตมานิ ตีณิ? ",
"an3.34:1.3":	"โลโภ นิทานํ กมฺมานํ สมุทยาย, โทโส นิทานํ กมฺมานํ สมุทยาย, โมโห นิทานํ กมฺมานํ สมุทยายฯ ",
"an3.34:2.1":	"ยํ, ภิกฺขเว, โลภปกตํ กมฺมํ โลภชํ โลภนิทานํ โลภสมุทยํ, ยตฺถสฺส อตฺตภาโว นิพฺพตฺตติ ตตฺถ ตํ กมฺมํ วิปจฺจติฯ ",
"an3.34:2.2":	"ยตฺถ ตํ กมฺมํ วิปจฺจติ ตตฺถ ตสฺส กมฺมสฺส วิปากํ ปฏิสํเวเทติ, ทิฏฺเฐ วา ธมฺเม อุปปชฺช วา อปเร วา ปริยาเยฯ ",
"an3.34:3.1":	"ยํ, ภิกฺขเว, โทสปกตํ กมฺมํ โทสชํ โทสนิทานํ โทสสมุทยํ, ยตฺถสฺส อตฺตภาโว นิพฺพตฺตติ ตตฺถ ตํ กมฺมํ วิปจฺจติฯ ",
"an3.34:3.2":	"ยตฺถ ตํ กมฺมํ วิปจฺจติ ตตฺถ ตสฺส กมฺมสฺส วิปากํ ปฏิสํเวเทติ, ทิฏฺเฐ วา ธมฺเม อุปปชฺช วา อปเร วา ปริยาเยฯ ",
"an3.34:4.1":	"ยํ, ภิกฺขเว, โมหปกตํ กมฺมํ โมหชํ โมหนิทานํ โมหสมุทยํ, ยตฺถสฺส อตฺตภาโว นิพฺพตฺตติ ตตฺถ ตํ กมฺมํ วิปจฺจติฯ ",
"an3.34:4.2":	"ยตฺถ ตํ กมฺมํ วิปจฺจติ ตตฺถ ตสฺส กมฺมสฺส วิปากํ ปฏิสํเวเทติ, ทิฏฺเฐ วา ธมฺเม อุปปชฺช วา อปเร วา ปริยาเยฯ ",
"an3.34:5.1":	"เสยฺยถาปิ, ภิกฺขเว, พีชานิ อขณฺฑานิ อปูตีนิ อวาตาตปหตานิ สาราทานิ สุขสยิตานิ สุเขตฺเต สุปริกมฺมกตาย ภูมิยา นิกฺขิตฺตานิฯ ",
"an3.34:5.2":	"เทโว จ สมฺมาธารํ อนุปฺปเวจฺเฉยฺยฯ ",
"an3.34:5.3":	"เอวสฺสุ ตานิ, ภิกฺขเว, พีชานิ วุทฺธึ วิรุฬฺหึ เวปุลฺลํ อาปชฺเชยฺยุํฯ ",
"an3.34:5.4":	"เอวเมวํ โข, ภิกฺขเว, ยํ โลภปกตํ กมฺมํ โลภชํ โลภนิทานํ โลภสมุทยํ, ยตฺถสฺส อตฺตภาโว นิพฺพตฺตติ ตตฺถ ตํ กมฺมํ วิปจฺจติฯ ",
"an3.34:5.5":	"ยตฺถ ตํ กมฺมํ วิปจฺจติ ตตฺถ ตสฺส กมฺมสฺส วิปากํ ปฏิสํเวเทติ, ทิฏฺเฐ วา ธมฺเม อุปปชฺช วา อปเร วา ปริยาเยฯ ",
"an3.34:6.1":	"ยํ โทสปกตํ กมฺมํ …เป… ",
"an3.34:6.2":	"ยํ โมหปกตํ กมฺมํ โมหชํ โมหนิทานํ โมหสมุทยํ, ยตฺถสฺส อตฺตภาโว นิพฺพตฺตติ ตตฺถ ตํ กมฺมํ วิปจฺจติฯ ",
"an3.34:6.3":	"ยตฺถ ตํ กมฺมํ วิปจฺจติ ตตฺถ ตสฺส กมฺมสฺส วิปากํ ปฏิสํเวเทติ, ทิฏฺเฐ วา ธมฺเม อุปปชฺช วา อปเร วา ปริยาเยฯ ",
"an3.34:6.4":	"อิมานิ โข, ภิกฺขเว, ตีณิ นิทานานิ กมฺมานํ สมุทยายฯ ",
"an3.34:7.1":	"ตีณิมานิ, ภิกฺขเว, นิทานานิ กมฺมานํ สมุทยายฯ ",
"an3.34:7.2":	"กตมานิ ตีณิ? ",
"an3.34:7.3":	"อโลโภ นิทานํ กมฺมานํ สมุทยาย, อโทโส นิทานํ กมฺมานํ สมุทยาย, อโมโห นิทานํ กมฺมานํ สมุทยายฯ ",
"an3.34:8.1":	"ยํ, ภิกฺขเว, อโลภปกตํ กมฺมํ อโลภชํ อโลภนิทานํ อโลภสมุทยํ, โลเภ วิคเต เอวํ ตํ กมฺมํ ปหีนํ โหติ อุจฺฉินฺนมูลํ ตาลาวตฺถุกตํ อนภาวงฺกตํ อายตึ อนุปฺปาทธมฺมํฯ ",
"an3.34:9.1":	"ยํ, ภิกฺขเว, อโทสปกตํ กมฺมํ อโทสชํ อโทสนิทานํ อโทสสมุทยํ, โทเส วิคเต เอวํ ตํ กมฺมํ ปหีนํ โหติ อุจฺฉินฺนมูลํ ตาลาวตฺถุกตํ อนภาวงฺกตํ อายตึ อนุปฺปาทธมฺมํฯ ",
"an3.34:10.1":	"ยํ, ภิกฺขเว, อโมหปกตํ กมฺมํ อโมหชํ อโมหนิทานํ อโมหสมุทยํ, โมเห วิคเต เอวํ ตํ กมฺมํ ปหีนํ โหติ อุจฺฉินฺนมูลํ ตาลาวตฺถุกตํ อนภาวงฺกตํ อายตึ อนุปฺปาทธมฺมํฯ ",
"an3.34:11.1":	"เสยฺยถาปิ, ภิกฺขเว, พีชานิ อขณฺฑานิ อปูตีนิ อวาตาตปหตานิ สาราทานิ สุขสยิตานิฯ ",
"an3.34:11.2":	"ตานิ ปุริโส อคฺคินา ฑเหยฺยฯ ",
"an3.34:11.3":	"อคฺคินา ฑหิตฺวา มสึ กเรยฺยฯ ",
"an3.34:11.4":	"มสึ กริตฺวา มหาวาเต วา โอผุเณยฺย นทิยา วา สีฆโสตาย ปวาเหยฺยฯ ",
"an3.34:11.5":	"เอวสฺสุ ตานิ, ภิกฺขเว, พีชานิ อุจฺฉินฺนมูลานิ ตาลาวตฺถุกตานิ อนภาวงฺกตานิ อายตึ อนุปฺปาทธมฺมานิฯ ",
"an3.34:11.6":	"เอวเมวํ โข, ภิกฺขเว, ยํ อโลภปกตํ กมฺมํ อโลภชํ อโลภนิทานํ อโลภสมุทยํ, โลเภ วิคเต เอวํ ตํ กมฺมํ ปหีนํ โหติ อุจฺฉินฺนมูลํ ตาลาวตฺถุกตํ อนภาวงฺกตํ อายตึ อนุปฺปาทธมฺมํฯ ",
"an3.34:12.1":	"ยํ อโทสปกตํ กมฺมํ …เป… ",
"an3.34:12.2":	"ยํ อโมหปกตํ กมฺมํ อโมหชํ อโมหนิทานํ อโมหสมุทยํ, โมเห วิคเต เอวํ ตํ กมฺมํ ปหีนํ โหติ …เป… ",
"an3.34:12.3":	"อายตึ อนุปฺปาทธมฺมํฯ ",
"an3.34:12.4":	"อิมานิ โข, ภิกฺขเว, ตีณิ นิทานานิ กมฺมานํ สมุทยายาติฯ ",
"an3.34:13.1":	"โลภชํ โทสชญฺเจว, ",
"an3.34:13.2":	"โมหชญฺจาปวิทฺทสุ; ",
"an3.34:13.3":	"ยํ เตน ปกตํ กมฺมํ, ",
"an3.34:13.4":	"อปฺปํ วา ยทิ วา พหุํ; ",
"an3.34:13.5":	"อิเธว ตํ เวทนิยํ, ",
"an3.34:13.6":	"วตฺถุ อญฺญํ น วิชฺชติฯ ",
"an3.34:14.1":	"ตสฺมา โลภญฺจ โทสญฺจ, ",
"an3.34:14.2":	"โมหชญฺจาปิ วิทฺทสุ; ",
"an3.34:14.3":	"วิชฺชํ อุปฺปาทยํ ภิกฺขุ, ",
"an3.34:14.4":	"สพฺพา ทุคฺคติโย ชเห”ติฯ ",
"an3.34:14.5":	"จตุตฺถํฯ "
}	
