{	
"an7.43:0.1":	"องฺคุตฺตร นิกาย ๗ฯ๔๓ ",
"an7.43:0.2":	"๔ฯ เทวตาวคฺค ",
"an7.43:0.3":	"ทุติยนิทฺทสสุตฺต ",
"an7.43:1.1":	"เอวํ เม สุตํ—",
"an7.43:1.2":	"เอกํ สมยํ ภควา โกสมฺพิยํ วิหรติ โฆสิตาราเมฯ ",
"an7.43:1.3":	"อถ โข อายสฺมา อานนฺโท ปุพฺพณฺหสมยํ นิวาเสตฺวา ปตฺตจีวรมาทาย โกสมฺพึ ปิณฺฑาย ปาวิสิฯ ",
"an7.43:1.4":	"อถ โข อายสฺมโต อานนฺทสฺส เอตทโหสิ",
"an7.43:1.5":	"“อติปฺปโค โข ตาว โกสมฺพิยํ ปิณฺฑาย จริตุํฯ ",
"an7.43:1.6":	"ยนฺนูนาหํ เยน อญฺญติตฺถิยานํ ปริพฺพาชกานํ อาราโม เตนุปสงฺกเมยฺยนฺ”ติฯ ",
"an7.43:1.7":	"อถ โข อายสฺมา อานนฺโท เยน อญฺญติตฺถิยานํ ปริพฺพาชกานํ อาราโม เตนุปสงฺกมิ; อุปสงฺกมิตฺวา เตหิ อญฺญติตฺถิเยหิ ปริพฺพาชเกหิ สทฺธึ สมฺโมทิฯ ",
"an7.43:1.8":	"สมฺโมทนียํ กถํ สารณียํ วีติสาเรตฺวา เอกมนฺตํ นิสีทิฯ ",
"an7.43:2.1":	"เตน โข ปน สมเยน เตสํ อญฺญติตฺถิยานํ ปริพฺพาชกานํ สนฺนิสินฺนานํ สนฺนิปติตานํ อยมนฺตรากถา อุทปาทิ",
"an7.43:2.2":	"“โย หิ โกจิ, อาวุโส, ทฺวาทสวสฺสานิ ปริปุณฺณํ ปริสุทฺธํ พฺรหฺมจริยํ จรติ, ‘นิทฺทโส ภิกฺขู’ติ อลํวจนายา”ติฯ ",
"an7.43:3.1":	"อถ โข อายสฺมา อานนฺโท เตสํ อญฺญติตฺถิยานํ ปริพฺพาชกานํ ภาสิตํ เนว อภินนฺทิ นปฺปฏิกฺโกสิฯ ",
"an7.43:3.2":	"อนภินนฺทิตฺวา อปฺปฏิกฺโกสิตฺวา อุฏฺฐายาสนา ปกฺกามิ",
"an7.43:3.3":	"“ภควโต สนฺติเก เอตสฺส ภาสิตสฺส อตฺถํ อาชานิสฺสามี”ติฯ ",
"an7.43:3.4":	"อถ โข อายสฺมา อานนฺโท โกสมฺพิยํ ปิณฺฑาย จริตฺวา ปจฺฉาภตฺตํ ปิณฺฑปาตปฏิกฺกนฺโต เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺโน โข อายสฺมา อานนฺโท ภควนฺตํ เอตทโวจ",
"an7.43:4.1":	"“อิธาหํ, ภนฺเต, ปุพฺพณฺหสมยํ นิวาเสตฺวา ปตฺตจีวรมาทาย โกสมฺพึ ปิณฺฑาย ปาวิสึฯ ",
"an7.43:4.2":	"ตสฺส มยฺหํ, ภนฺเต, เอตทโหสิ",
"an7.43:4.3":	"‘อติปฺปโค โข ตาว โกสมฺพิยํ ปิณฺฑาย จริตุํฯ ",
"an7.43:4.4":	"ยนฺนูนาหํ เยน อญฺญติตฺถิยานํ ปริพฺพาชกานํ อาราโม เตนุปสงฺกเมยฺยนฺ’ติ …เป… ",
"an7.43:4.5":	"เตหิ สทฺธึ สมฺโมทึฯ ",
"an7.43:4.6":	"สมฺโมทนียํ กถํ สารณียํ วีติสาเรตฺวา เอกมนฺตํ นิสีทึฯ ",
"an7.43:5.1":	"เตน โข ปน, ภนฺเต, สมเยน เตสํ อญฺญติตฺถิยานํ ปริพฺพาชกานํ สนฺนิสินฺนานํ สนฺนิปติตานํ อยมนฺตรากถา อุทปาทิ",
"an7.43:5.2":	"‘โย หิ โกจิ, อาวุโส, ทฺวาทสวสฺสานิ ปริปุณฺณํ ปริสุทฺธํ พฺรหฺมจริยํ จรติ, นิทฺทโส ภิกฺขูติ อลํวจนายา’ติฯ ",
"an7.43:5.3":	"อถ ขฺวาหํ, ภนฺเต, เตสํ อญฺญติตฺถิยานํ ปริพฺพาชกานํ ภาสิตํ เนว อภินนฺทึ นปฺปฏิกฺโกสึฯ ",
"an7.43:5.4":	"อนภินนฺทิตฺวา, อปฺปฏิกฺโกสิตฺวา อุฏฺฐายาสนา ปกฺกมึ",
"an7.43:5.5":	"‘ภควโต สนฺติเก เอตสฺส ภาสิตสฺส อตฺถํ อาชานิสฺสามี’ติฯ ",
"an7.43:5.6":	"สกฺกา นุ โข, ภนฺเต, อิมสฺมึ ธมฺมวินเย เกวลํ วสฺสคณนมตฺเตน นิทฺทโส ภิกฺขุ ปญฺญาเปตุนฺ”ติ? ",
"an7.43:6.1":	"“น โข, อานนฺท, สกฺกา อิมสฺมึ ธมฺมวินเย เกวลํ วสฺสคณนมตฺเตน นิทฺทโส ภิกฺขุ ปญฺญาเปตุํฯ ",
"an7.43:6.2":	"สตฺต โข อิมานิ, อานนฺท, นิทฺทสวตฺถูนิ มยา สยํ อภิญฺญา สจฺฉิกตฺวา ปเวทิตานิฯ ",
"an7.43:7.1":	"กตมานิ สตฺต? ",
"an7.43:7.2":	"อิธานนฺท, ภิกฺขุ, สทฺโธ โหติ, หิรีมา โหติ, โอตฺตปฺปี โหติ, พหุสฺสุโต โหติ, อารทฺธวีริโย โหติ, สติมา โหติ, ปญฺญวา โหติฯ ",
"an7.43:7.3":	"อิมานิ โข, อานนฺท, สตฺต นิทฺทสวตฺถูนิ มยา สยํ อภิญฺญา สจฺฉิกตฺวา ปเวทิตานิฯ ",
"an7.43:7.4":	"อิเมหิ โข, อานนฺท, สตฺตหิ นิทฺทสวตฺถูหิ สมนฺนาคโต ภิกฺขุ ทฺวาทส เจปิ วสฺสานิ ปริปุณฺณํ ปริสุทฺธํ พฺรหฺมจริยํ จรติ, ‘นิทฺทโส ภิกฺขู’ติ อลํวจนาย; ",
"an7.43:7.5":	"จตุพฺพีสติ เจปิ วสฺสานิ ปริปุณฺณํ ปริสุทฺธํ พฺรหฺมจริยํ จรติ, ‘นิทฺทโส ภิกฺขู’ติ อลํวจนาย; ",
"an7.43:7.6":	"ฉตฺตึสติ เจปิ วสฺสานิ ปริปุณฺณํ ปริสุทฺธํ พฺรหฺมจริยํ จรติ, ‘นิทฺทโส ภิกฺขู’ติ อลํวจนาย, อฏฺฐจตฺตารีสญฺเจปิ วสฺสานิ ปริปุณฺณํ ปริสุทฺธํ พฺรหฺมจริยํ จรติ, ‘นิทฺทโส ภิกฺขู’ติ อลํวจนายา”ติฯ ",
"an7.43:7.7":	"ทฺวาทสมํฯ ",
"an7.43:7.8":	"เทวตาวคฺโค จตุตฺโถฯ ",
"an7.43:8.0":	"ตสฺสุทฺทานํ ",
"an7.43:8.1":	"อปฺปมาโท หิรี เจว, ",
"an7.43:8.2":	"เทฺว สุวจา ทุเว มิตฺตา; ",
"an7.43:8.3":	"เทฺว ปฏิสมฺภิทา เทฺว วสา, ",
"an7.43:8.4":	"ทุเว นิทฺทสวตฺถุนาติฯ "
}	
