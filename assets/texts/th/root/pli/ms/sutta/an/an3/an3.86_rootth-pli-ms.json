{	
"an3.86:0.1":	"องฺคุตฺตร นิกาย ๓ฯ๘๖ ",
"an3.86:0.2":	"๙ฯ สมณวคฺค ",
"an3.86:0.3":	"ปฐมสิกฺขาสุตฺต ",
"an3.86:1.1":	"“สาธิกมิทํ, ภิกฺขเว, ทิยฑฺฒสิกฺขาปทสตํ อนฺวทฺธมาสํ อุทฺเทสํ อาคจฺฉติ, ยตฺถ อตฺตกามา กุลปุตฺตา สิกฺขนฺติฯ ",
"an3.86:1.2":	"ติโสฺส อิมา, ภิกฺขเว, สิกฺขา ยตฺเถตํ สพฺพํ สโมธานํ คจฺฉติฯ ",
"an3.86:1.3":	"กตมา ติโสฺส? ",
"an3.86:1.4":	"อธิสีลสิกฺขา, อธิจิตฺตสิกฺขา อธิปญฺญาสิกฺขา—",
"an3.86:1.5":	"อิมา โข, ภิกฺขเว, ติโสฺส สิกฺขา, ยตฺเถตํ สพฺพํ สโมธานํ คจฺฉติฯ ",
"an3.86:2.1":	"อิธ, ภิกฺขเว, ภิกฺขุ สีเลสุ ปริปูรการี โหติ สมาธิสฺมึ มตฺตโส การี ปญฺญาย มตฺตโส การีฯ ",
"an3.86:2.2":	"โส ยานิ ตานิ ขุทฺทานุขุทฺทกานิ สิกฺขาปทานิ ตานิ อาปชฺชติปิ วุฏฺฐาติปิฯ ",
"an3.86:2.3":	"ตํ กิสฺส เหตุ? ",
"an3.86:2.4":	"น หิ เมตฺถ, ภิกฺขเว, อภพฺพตา วุตฺตาฯ ",
"an3.86:2.5":	"ยานิ จ โข ตานิ สิกฺขาปทานิ อาทิพฺรหฺมจริยกานิ พฺรหฺมจริยสารุปฺปานิ, ตตฺถ ธุวสีโล จ โหติ ฐิตสีโล จ, สมาทาย สิกฺขติ สิกฺขาปเทสุฯ ",
"an3.86:2.6":	"โส ติณฺณํ สํโยชนานํ ปริกฺขยา โสตาปนฺโน โหติ อวินิปาตธมฺโม นิยโต สมฺโพธิปรายโณฯ ",
"an3.86:3.1":	"อิธ ปน, ภิกฺขเว, ภิกฺขุ สีเลสุ ปริปูรการี โหติ สมาธิสฺมึ มตฺตโส การี ปญฺญาย มตฺตโส การีฯ ",
"an3.86:3.2":	"โส ยานิ ตานิ ขุทฺทานุขุทฺทกานิ สิกฺขาปทานิ ตานิ อาปชฺชติปิ วุฏฺฐาติปิฯ ",
"an3.86:3.3":	"ตํ กิสฺส เหตุ? ",
"an3.86:3.4":	"น หิ เมตฺถ, ภิกฺขเว, อภพฺพตา วุตฺตาฯ ",
"an3.86:3.5":	"ยานิ จ โข ตานิ สิกฺขาปทานิ อาทิพฺรหฺมจริยกานิ พฺรหฺมจริยสารุปฺปานิ ตตฺถ ธุวสีโล จ โหติ ฐิตสีโล จ, สมาทาย สิกฺขติ สิกฺขาปเทสุฯ ",
"an3.86:3.6":	"โส ติณฺณํ สํโยชนานํ ปริกฺขยา ราคโทสโมหานํ ตนุตฺตา สกทาคามี โหติ, สกิเทว อิมํ โลกํ อาคนฺตฺวา ทุกฺขสฺสนฺตํ กโรติฯ ",
"an3.86:4.1":	"อิธ ปน, ภิกฺขเว, ภิกฺขุ สีเลสุ ปริปูรการี โหติ สมาธิสฺมึ ปริปูรการี ปญฺญาย มตฺตโส การีฯ ",
"an3.86:4.2":	"โส ยานิ ตานิ ขุทฺทานุขุทฺทกานิ สิกฺขาปทานิ ตานิ อาปชฺชติปิ วุฏฺฐาติปิฯ ",
"an3.86:4.3":	"ตํ กิสฺส เหตุ? ",
"an3.86:4.4":	"น หิ เมตฺถ, ภิกฺขเว, อภพฺพตา วุตฺตาฯ ",
"an3.86:4.5":	"ยานิ จ โข ตานิ สิกฺขาปทานิ อาทิพฺรหฺมจริยกานิ พฺรหฺมจริยสารุปฺปานิ ตตฺถ ธุวสีโล จ โหติ ฐิตสีโล จ, สมาทาย สิกฺขติ สิกฺขาปเทสุฯ ",
"an3.86:4.6":	"โส ปญฺจนฺนํ โอรมฺภาคิยานํ สํโยชนานํ ปริกฺขยา โอปปาติโก โหติ ตตฺถ ปรินิพฺพายี อนาวตฺติธมฺโม ตสฺมา โลกาฯ ",
"an3.86:5.1":	"อิธ ปน, ภิกฺขเว, ภิกฺขุ สีเลสุ ปริปูรการี โหติ สมาธิสฺมึ ปริปูรการี ปญฺญาย ปริปูรการีฯ ",
"an3.86:5.2":	"โส ยานิ ตานิ ขุทฺทานุขุทฺทกานิ สิกฺขาปทานิ ตานิ อาปชฺชติปิ วุฏฺฐาติปิฯ ",
"an3.86:5.3":	"ตํ กิสฺส เหตุ? ",
"an3.86:5.4":	"น หิ เมตฺถ, ภิกฺขเว, อภพฺพตา วุตฺตาฯ ",
"an3.86:5.5":	"ยานิ จ โข ตานิ สิกฺขาปทานิ อาทิพฺรหฺมจริยกานิ พฺรหฺมจริยสารุปฺปานิ ตตฺถ ธุวสีโล จ โหติ ฐิตสีโล จ, สมาทาย สิกฺขติ สิกฺขาปเทสุฯ ",
"an3.86:5.6":	"โส อาสวานํ ขยา อนาสวํ เจโตวิมุตฺตึ ปญฺญาวิมุตฺตึ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหรติฯ ",
"an3.86:6.1":	"อิติ โข, ภิกฺขเว, ปเทสํ ปเทสการี อาราเธติ ปริปูรํ ปริปูรการีฯ ",
"an3.86:6.2":	"อวญฺฌานิ เตฺววาหํ, ภิกฺขเว, สิกฺขาปทานิ วทามี”ติฯ ",
"an3.86:6.3":	"ฉฏฺฐํฯ "
}	
