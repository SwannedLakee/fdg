{	
"an5.166:0.1":	"องฺคุตฺตร นิกาย ๕ฯ๑๖๖ ",
"an5.166:0.2":	"๑๗ฯ อาฆาตวคฺค ",
"an5.166:0.3":	"นิโรธสุตฺต ",
"an5.166:1.1":	"ตตฺร โข อายสฺมา สาริปุตฺโต ภิกฺขู อามนฺเตสิ …เป… ",
"an5.166:1.2":	"“อิธาวุโส, ภิกฺขุ สีลสมฺปนฺโน สมาธิสมฺปนฺโน ปญฺญาสมฺปนฺโน สญฺญาเวทยิตนิโรธํ สมาปชฺเชยฺยาปิ วุฏฺฐเหยฺยาปิ—",
"an5.166:1.3":	"อตฺเถตํ ฐานํฯ ",
"an5.166:1.4":	"โน เจ ทิฏฺเฐว ธมฺเม อญฺญํ อาราเธยฺย, อติกฺกมฺเมว กพฬีการาหารภกฺขานํ เทวานํ สหพฺยตํ อญฺญตรํ มโนมยํ กายํ อุปปนฺโน สญฺญาเวทยิตนิโรธํ สมาปชฺเชยฺยาปิ วุฏฺฐเหยฺยาปิ—",
"an5.166:1.5":	"อตฺเถตํ ฐานนฺ”ติฯ ",
"an5.166:2.1":	"เอวํ วุตฺเต, อายสฺมา อุทายี อายสฺมนฺตํ สาริปุตฺตํ เอตทโวจ",
"an5.166:2.2":	"“อฏฺฐานํ โข เอตํ, อาวุโส สาริปุตฺต, อนวกาโส ยํ โส ภิกฺขุ อติกฺกมฺเมว กพฬีการาหารภกฺขานํ เทวานํ สหพฺยตํ อญฺญตรํ มโนมยํ กายํ อุปปนฺโน สญฺญาเวทยิตนิโรธํ สมาปชฺเชยฺยาปิ วุฏฺฐเหยฺยาปิ—",
"an5.166:2.3":	"นตฺเถตํ ฐานนฺ”ติฯ ",
"an5.166:3.1":	"ทุติยมฺปิ โข …เป… ตติยมฺปิ โข อายสฺมา สาริปุตฺโต ภิกฺขู อามนฺเตสิ",
"an5.166:3.2":	"“อิธาวุโส, ภิกฺขุ สีลสมฺปนฺโน สมาธิสมฺปนฺโน ปญฺญาสมฺปนฺโน สญฺญาเวทยิตนิโรธํ สมาปชฺเชยฺยาปิ วุฏฺฐเหยฺยาปิ—",
"an5.166:3.3":	"อตฺเถตํ ฐานํฯ ",
"an5.166:3.4":	"โน เจ ทิฏฺเฐว ธมฺเม อญฺญํ อาราเธยฺย, อติกฺกมฺเมว กพฬีการาหารภกฺขานํ เทวานํ สหพฺยตํ อญฺญตรํ มโนมยํ กายํ อุปปนฺโน สญฺญาเวทยิตนิโรธํ สมาปชฺเชยฺยาปิ วุฏฺฐเหยฺยาปิ—",
"an5.166:3.5":	"อตฺเถตํ ฐานนฺ”ติฯ ",
"an5.166:4.1":	"ตติยมฺปิ โข อายสฺมา อุทายี อายสฺมนฺตํ สาริปุตฺตํ เอตทโวจ",
"an5.166:4.2":	"“อฏฺฐานํ โข เอตํ, อาวุโส สาริปุตฺต, อนวกาโส ยํ โส ภิกฺขุ อติกฺกมฺเมว กพฬีการาหารภกฺขานํ เทวานํ สหพฺยตํ อญฺญตรํ มโนมยํ กายํ อุปปนฺโน สญฺญาเวทยิตนิโรธํ สมาปชฺเชยฺยาปิ วุฏฺฐเหยฺยาปิ—",
"an5.166:4.3":	"นตฺเถตํ ฐานนฺ”ติฯ ",
"an5.166:5.1":	"อถ โข อายสฺมโต สาริปุตฺตสฺส เอตทโหสิ",
"an5.166:5.2":	"“ยาวตติยกมฺปิ โข เม อายสฺมา อุทายี ปฏิกฺโกสติ, น จ เม โกจิ ภิกฺขุ อนุโมทติฯ ",
"an5.166:5.3":	"ยนฺนูนาหํ เยน ภควา เตนุปสงฺกเมยฺยนฺ”ติฯ ",
"an5.166:5.4":	"อถ โข อายสฺมา สาริปุตฺโต เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ ",
"an5.166:5.5":	"เอกมนฺตํ นิสินฺโน โข อายสฺมา สาริปุตฺโต ภิกฺขู อามนฺเตสิ",
"an5.166:5.6":	"“อิธาวุโส, ภิกฺขุ สีลสมฺปนฺโน สมาธิสมฺปนฺโน ปญฺญาสมฺปนฺโน สญฺญาเวทยิตนิโรธํ สมาปชฺเชยฺยาปิ วุฏฺฐเหยฺยาปิ—",
"an5.166:5.7":	"อตฺเถตํ ฐานํฯ ",
"an5.166:5.8":	"โน เจ ทิฏฺเฐว ธมฺเม อญฺญํ อาราเธยฺย, อติกฺกมฺเมว กพฬีการาหารภกฺขานํ เทวานํ สหพฺยตํ อญฺญตรํ มโนมยํ กายํ อุปปนฺโน สญฺญาเวทยิตนิโรธํ สมาปชฺเชยฺยาปิ วุฏฺฐเหยฺยาปิ—",
"an5.166:5.9":	"อตฺเถตํ ฐานนฺ”ติฯ ",
"an5.166:6.1":	"เอวํ วุตฺเต, อายสฺมา อุทายี อายสฺมนฺตํ สาริปุตฺตํ เอตทโวจ",
"an5.166:6.2":	"“อฏฺฐานํ โข เอตํ, อาวุโส สาริปุตฺต, อนวกาโส ยํ โส ภิกฺขุ อติกฺกมฺเมว กพฬีการาหารภกฺขานํ เทวานํ สหพฺยตํ อญฺญตรํ มโนมยํ กายํ อุปปนฺโน สญฺญาเวทยิตนิโรธํ สมาปชฺเชยฺยาปิ วุฏฺฐเหยฺยาปิ—",
"an5.166:6.3":	"นตฺเถตํ ฐานนฺ”ติฯ ",
"an5.166:7.1":	"ทุติยมฺปิ โข …เป… ตติยมฺปิ โข อายสฺมา สาริปุตฺโต ภิกฺขู อามนฺเตสิ",
"an5.166:7.2":	"“อิธาวุโส, ภิกฺขุ สีลสมฺปนฺโน สมาธิสมฺปนฺโน ปญฺญาสมฺปนฺโน สญฺญาเวทยิตนิโรธํ สมาปชฺเชยฺยาปิ วุฏฺฐเหยฺยาปิ—",
"an5.166:7.3":	"อตฺเถตํ ฐานํฯ ",
"an5.166:7.4":	"โน เจ ทิฏฺเฐว ธมฺเม อญฺญํ อาราเธยฺย, อติกฺกมฺเมว กพฬีการาหารภกฺขานํ เทวานํ สหพฺยตํ อญฺญตรํ มโนมยํ กายํ อุปปนฺโน สญฺญาเวทยิตนิโรธํ สมาปชฺเชยฺยาปิ วุฏฺฐเหยฺยาปิ—",
"an5.166:7.5":	"อตฺเถตํ ฐานนฺ”ติฯ ",
"an5.166:8.1":	"ตติยมฺปิ โข อายสฺมา อุทายี อายสฺมนฺตํ สาริปุตฺตํ เอตทโวจ",
"an5.166:8.2":	"“อฏฺฐานํ โข เอตํ, อาวุโส สาริปุตฺต, อนวกาโส ยํ โส ภิกฺขุ อติกฺกมฺเมว กพฬีการาหารภกฺขานํ เทวานํ สหพฺยตํ อญฺญตรํ มโนมยํ กายํ อุปปนฺโน สญฺญาเวทยิตนิโรธํ สมาปชฺเชยฺยาปิ วุฏฺฐเหยฺยาปิ—",
"an5.166:8.3":	"นตฺเถตํ ฐานนฺ”ติฯ ",
"an5.166:9.1":	"อถ โข อายสฺมโต สาริปุตฺตสฺส เอตทโหสิ",
"an5.166:9.2":	"“ภควโตปิ โข เม สมฺมุขา อายสฺมา อุทายี ยาวตติยกํ ปฏิกฺโกสติ, น จ เม โกจิ ภิกฺขุ อนุโมทติฯ ",
"an5.166:9.3":	"ยนฺนูนาหํ ตุณฺหี อสฺสนฺ”ติฯ ",
"an5.166:9.4":	"อถ โข อายสฺมา สาริปุตฺโต ตุณฺหี อโหสิฯ ",
"an5.166:10.1":	"อถ โข ภควา อายสฺมนฺตํ อุทายึ อามนฺเตสิ",
"an5.166:10.2":	"“กํ ปน ตฺวํ, อุทายิ, มโนมยํ กายํ ปจฺเจสี”ติ? ",
"an5.166:10.3":	"“เย เต, ภนฺเต, เทวา อรูปิโน สญฺญามยา”ติฯ ",
"an5.166:10.4":	"“กึ นุ โข ตุยฺหํ, อุทายิ, พาลสฺส อพฺยตฺตสฺส ภณิเตนฯ ",
"an5.166:10.5":	"ตฺวมฺปิ นาม ภณิตพฺพํ มญฺญสี”ติฯ ",
"an5.166:11.1":	"อถ โข ภควา อายสฺมนฺตํ อานนฺทํ อามนฺเตสิ",
"an5.166:11.2":	"“อตฺถิ นาม, อานนฺท, เถรํ ภิกฺขุํ วิเหสิยมานํ อชฺฌุเปกฺขิสฺสถฯ ",
"an5.166:11.3":	"น หิ นาม, อานนฺท, การุญฺญมฺปิ ภวิสฺสติ เถรมฺหิ ภิกฺขุมฺหิ วิเหสิยมานมฺหี”ติฯ ",
"an5.166:12.1":	"อถ โข ภควา ภิกฺขู อามนฺเตสิ",
"an5.166:12.2":	"“อิธ, ภิกฺขเว, ภิกฺขุ สีลสมฺปนฺโน สมาธิสมฺปนฺโน ปญฺญาสมฺปนฺโน สญฺญาเวทยิตนิโรธํ สมาปชฺเชยฺยาปิ วุฏฺฐเหยฺยาปิ—",
"an5.166:12.3":	"อตฺเถตํ ฐานํฯ ",
"an5.166:12.4":	"โน เจ ทิฏฺเฐว ธมฺเม อญฺญํ อาราเธยฺย, อติกฺกมฺเมว กพฬีการาหารภกฺขานํ เทวานํ สหพฺยตํ อญฺญตรํ มโนมยํ กายํ อุปปนฺโน สญฺญาเวทยิตนิโรธํ สมาปชฺเชยฺยาปิ วุฏฺฐเหยฺยาปิ—",
"an5.166:12.5":	"อตฺเถตํ ฐานนฺ”ติฯ ",
"an5.166:12.6":	"อิทมโวจ ภควาฯ ",
"an5.166:12.7":	"อิทํ วตฺวาน สุคโต อุฏฺฐายาสนา วิหารํ ปาวิสิฯ ",
"an5.166:13.1":	"อถ โข อายสฺมา อานนฺโท อจิรปกฺกนฺตสฺส ภควโต เยนายสฺมา อุปวาโณ เตนุปสงฺกมิ; อุปสงฺกมิตฺวา อายสฺมนฺตํ อุปวาณํ เอตทโวจ",
"an5.166:13.2":	"“อิธาวุโส อุปวาณ, อญฺเญ เถเร ภิกฺขู วิเหเสนฺติฯ ",
"an5.166:13.3":	"มยํ เตน น มุจฺจามฯ ",
"an5.166:13.4":	"อนจฺฉริยํ โข, ปเนตํ อาวุโส อุปวาณ, ยํ ภควา สายนฺหสมยํ ปฏิสลฺลานา วุฏฺฐิโต เอตเทว อารพฺภ อุทาหเรยฺย ยถา อายสฺมนฺตํเยเวตฺถ อุปวาณํ ปฏิภาเสยฺยฯ ",
"an5.166:13.5":	"อิทาเนว อมฺหากํ สารชฺชํ โอกฺกนฺตนฺ”ติฯ ",
"an5.166:13.6":	"อถ โข ภควา สายนฺหสมยํ ปฏิสลฺลานา วุฏฺฐิโต เยน อุปฏฺฐานสาลา เตนุปสงฺกมิ; อุปสงฺกมิตฺวา ปญฺญตฺเต อาสเน นิสีทิฯ นิสชฺช โข ภควา อายสฺมนฺตํ อุปวาณํ เอตทโวจ",
"an5.166:14.1":	"“กติหิ นุ โข, อุปวาณ, ธมฺเมหิ สมนฺนาคโต เถโร ภิกฺขุ สพฺรหฺมจารีนํ ปิโย จ โหติ มนาโป จ ครุ จ ภาวนีโย จา”ติ? ",
"an5.166:14.2":	"“ปญฺจหิ, ภนฺเต, ธมฺเมหิ สมนฺนาคโต เถโร ภิกฺขุ สพฺรหฺมจารีนํ ปิโย จ โหติ มนาโป จ ครุ จ ภาวนีโย จฯ ",
"an5.166:14.3":	"กตเมหิ ปญฺจหิ? ",
"an5.166:14.4":	"อิธ, ภนฺเต, เถโร ภิกฺขุ สีลวา โหติ …เป… สมาทาย สิกฺขติ สิกฺขาปเทสุ; ",
"an5.166:14.5":	"พหุสฺสุโต โหติ …เป… ทิฏฺฐิยา สุปฺปฏิวิทฺธา; ",
"an5.166:14.6":	"กลฺยาณวาโจ โหติ กลฺยาณวากฺกรโณ โปริยา วาจาย สมนฺนาคโต วิสฺสฏฺฐาย อเนลคลาย อตฺถสฺส วิญฺญาปนิยา; ",
"an5.166:14.7":	"จตุนฺนํ ฌานานํ อาภิเจตสิกานํ ทิฏฺฐธมฺมสุขวิหารานํ นิกามลาภี โหติ อกิจฺฉลาภี อกสิรลาภี; ",
"an5.166:14.8":	"อาสวานํ ขยา …เป… สจฺฉิกตฺวา อุปสมฺปชฺช วิหรติฯ ",
"an5.166:14.9":	"อิเมหิ โข, ภนฺเต, ปญฺจหิ ธมฺเมหิ สมนฺนาคโต เถโร ภิกฺขุ สพฺรหฺมจารีนํ ปิโย จ โหติ มนาโป จ ครุ จ ภาวนีโย จา”ติฯ ",
"an5.166:15.1":	"“สาธุ สาธุ, อุปวาณฯ ",
"an5.166:15.2":	"อิเมหิ โข, อุปวาณ, ปญฺจหิ ธมฺเมหิ สมนฺนาคโต เถโร ภิกฺขุ สพฺรหฺมจารีนํ ปิโย จ โหติ มนาโป จ ครุ จ ภาวนีโย จฯ ",
"an5.166:15.3":	"อิเม เจ, อุปวาณ, ปญฺจ ธมฺมา เถรสฺส ภิกฺขุโน น สํวิชฺเชยฺยุํ, ตํ สพฺรหฺมจารี น สกฺกเรยฺยุํ น ครุํ กเรยฺยุํ น มาเนยฺยุํ น ปูเชยฺยุํ ขณฺฑิจฺเจน ปาลิจฺเจน วลิตฺตจตายฯ ",
"an5.166:15.4":	"ยสฺมา จ โข, อุปวาณ, อิเม ปญฺจ ธมฺมา เถรสฺส ภิกฺขุโน สํวิชฺชนฺติ, ตสฺมา ตํ สพฺรหฺมจารี สกฺกโรนฺติ ครุํ กโรนฺติ มาเนนฺติ ปูเชนฺตี”ติฯ ",
"an5.166:15.5":	"ฉฏฺฐํฯ "
}	
