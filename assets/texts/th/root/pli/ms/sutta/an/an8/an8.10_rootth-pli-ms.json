{	
"an8.10:0.1":	"องฺคุตฺตร นิกาย ๘ฯ๑๐ ",
"an8.10:0.2":	"๑ฯ เมตฺตาวคฺค ",
"an8.10:0.3":	"การณฺฑวสุตฺต ",
"an8.10:1.1":	"เอกํ สมยํ ภควา จมฺปายํ วิหรติ คคฺคราย โปกฺขรณิยา ตีเรฯ ",
"an8.10:1.2":	"เตน โข ปน สมเยน ภิกฺขู ภิกฺขุํ อาปตฺติยา โจเทนฺติฯ ",
"an8.10:1.3":	"โส ภิกฺขุ ภิกฺขูหิ อาปตฺติยา โจทิยมาโน อญฺเญนาญฺญํ ปฏิจรติ, พหิทฺธา กถํ อปนาเมติ, โกปญฺจ โทสญฺจ อปฺปจฺจยญฺจ ปาตุกโรติฯ ",
"an8.10:2.1":	"อถ โข ภควา ภิกฺขู อามนฺเตสิ",
"an8.10:2.2":	"“นิทฺธมเถตํ, ภิกฺขเว, ปุคฺคลํ; ",
"an8.10:2.3":	"นิทฺธมเถตํ, ภิกฺขเว, ปุคฺคลํฯ ",
"an8.10:2.4":	"อปเนเยฺยโส, ภิกฺขเว, ปุคฺคโลฯ ",
"an8.10:2.5":	"กึ โว เตน ปรปุตฺเตน วิโสธิเตนฯ ",
"an8.10:2.6":	"อิธ, ภิกฺขเว, เอกจฺจสฺส ปุคฺคลสฺส ตาทิสํเยว โหติ อภิกฺกนฺตํ ปฏิกฺกนฺตํ อาโลกิตํ วิโลกิตํ สมิญฺชิตํ ปสาริตํ สงฺฆาฏิปตฺตจีวรธารณํ, เสยฺยถาปิ อญฺเญสํ ภทฺทกานํ ภิกฺขูนํ—",
"an8.10:2.7":	"ยาวสฺส ภิกฺขู อาปตฺตึ น ปสฺสนฺติฯ ",
"an8.10:2.8":	"ยโต จ ขฺวสฺส ภิกฺขู อาปตฺตึ ปสฺสนฺติ, ตเมนํ เอวํ ชานนฺติ",
"an8.10:2.9":	"‘สมณทูสีวายํ สมณปลาโป สมณการณฺฑโว’ติฯ ",
"an8.10:2.10":	"ตเมนํ อิติ วิทิตฺวา พหิทฺธา นาเสนฺติฯ ",
"an8.10:2.11":	"ตํ กิสฺส เหตุ? ",
"an8.10:2.12":	"มา อญฺเญ ภทฺทเก ภิกฺขู ทูเสสีติฯ ",
"an8.10:3.1":	"เสยฺยถาปิ, ภิกฺขเว, สมฺปนฺเน ยวกรเณ ยวทูสี ชาเยถ ยวปลาโป ยวการณฺฑโวติฯ ",
"an8.10:3.2":	"ตสฺส ตาทิสํเยว มูลํ โหติ, เสยฺยถาปิ อญฺเญสํ ภทฺทกานํ ยวานํ; ",
"an8.10:3.3":	"ตาทิสํเยว นาฬํ โหติ, เสยฺยถาปิ อญฺเญสํ ภทฺทกานํ ยวานํ; ",
"an8.10:3.4":	"ตาทิสํเยว ปตฺตํ โหติ, เสยฺยถาปิ อญฺเญสํ ภทฺทกานํ ยวานํ—",
"an8.10:3.5":	"ยาวสฺส สีสํ น นิพฺพตฺตติฯ ",
"an8.10:3.6":	"ยโต จ ขฺวสฺส สีสํ นิพฺพตฺตติ, ตเมนํ เอวํ ชานนฺติ",
"an8.10:3.7":	"‘ยวทูสีวายํ ยวปลาโป ยวการณฺฑโว’ติฯ ",
"an8.10:3.8":	"ตเมนํ อิติ วิทิตฺวา สมูลํ อุปฺปาเฏตฺวา พหิทฺธา ยวกรณสฺส ฉฑฺเฑนฺติฯ ",
"an8.10:3.9":	"ตํ กิสฺส เหตุ? ",
"an8.10:3.10":	"มา อญฺเญ ภทฺทเก ยเว ทูเสสีติฯ ",
"an8.10:4.1":	"เอวเมวํ โข, ภิกฺขเว, อิเธกจฺจสฺส ปุคฺคลสฺส ตาทิสํเยว โหติ อภิกฺกนฺตํ ปฏิกฺกนฺตํ อาโลกิตํ วิโลกิตํ สมิญฺชิตํ ปสาริตํ สงฺฆาฏิปตฺตจีวรธารณํ, เสยฺยถาปิ อญฺเญสํ ภทฺทกานํ ภิกฺขูนํ—",
"an8.10:4.2":	"ยาวสฺส ภิกฺขู อาปตฺตึ น ปสฺสนฺติฯ ",
"an8.10:4.3":	"ยโต จ ขฺวสฺส ภิกฺขู อาปตฺตึ ปสฺสนฺติ, ตเมนํ เอวํ ชานนฺติ",
"an8.10:4.4":	"‘สมณทูสีวายํ สมณปลาโป สมณการณฺฑโว’ติฯ ",
"an8.10:4.5":	"ตเมนํ อิติ วิทิตฺวา พหิทฺธา นาเสนฺติฯ ",
"an8.10:4.6":	"ตํ กิสฺส เหตุ? ",
"an8.10:4.7":	"มา อญฺเญ ภทฺทเก ภิกฺขู ทูเสสีติฯ ",
"an8.10:5.1":	"เสยฺยถาปิ, ภิกฺขเว, มหโต ธญฺญราสิสฺส ผุณมานสฺส ตตฺถ ยานิ ตานิ ธญฺญานิ ทฬฺหานิ สารวนฺตานิ ตานิ เอกมนฺตํ ปุญฺชํ โหติ, ยานิ ปน ตานิ ธญฺญานิ ทุพฺพลานิ ปลาปานิ ตานิ วาโต เอกมนฺตํ อปวหติฯ ",
"an8.10:5.2":	"ตเมนํ สามิกา สมฺมชฺชนึ คเหตฺวา ภิโยฺยโส มตฺตาย อปสมฺมชฺชนฺติฯ ",
"an8.10:5.3":	"ตํ กิสฺส เหตุ? ",
"an8.10:5.4":	"มา อญฺเญ ภทฺทเก ธญฺเญ ทูเสสีติฯ ",
"an8.10:5.5":	"เอวเมวํ โข, ภิกฺขเว, อิเธกจฺจสฺส ปุคฺคลสฺส ตาทิสํเยว โหติ อภิกฺกนฺตํ ปฏิกฺกนฺตํ อาโลกิตํ วิโลกิตํ สมิญฺชิตํ ปสาริตํ สงฺฆาฏิปตฺตจีวรธารณํ, เสยฺยถาปิ อญฺเญสํ ภทฺทกานํ ภิกฺขูนํ—",
"an8.10:5.6":	"ยาวสฺส ภิกฺขู อาปตฺตึ น ปสฺสนฺติฯ ",
"an8.10:5.7":	"ยโต จ ขฺวสฺส ภิกฺขู อาปตฺตึ ปสฺสนฺติ, ตเมนํ เอวํ ชานนฺติ",
"an8.10:5.8":	"‘สมณทูสีวายํ สมณปลาโป สมณการณฺฑโว’ติฯ ",
"an8.10:5.9":	"ตเมนํ อิติ วิทิตฺวา พหิทฺธา นาเสนฺติฯ ",
"an8.10:5.10":	"ตํ กิสฺส เหตุ? ",
"an8.10:5.11":	"มา อญฺเญ ภทฺทเก ภิกฺขู ทูเสสีติฯ ",
"an8.10:6.1":	"เสยฺยถาปิ, ภิกฺขเว, ปุริโส อุทปานปนาฬิยตฺถิโก ติณฺหํ กุฐารึ อาทาย วนํ ปวิเสยฺยฯ ",
"an8.10:6.2":	"โส ยํ ยเทว รุกฺขํ กุฐาริปาเสน อาโกเฏยฺย ตตฺถ ยานิ ตานิ รุกฺขานิ ทฬฺหานิ สารวนฺตานิ ตานิ กุฐาริปาเสน อาโกฏิตานิ กกฺขฬํ ปฏินทนฺติ; ",
"an8.10:6.3":	"ยานิ ปน ตานิ รุกฺขานิ อนฺโตปูตีนิ อวสฺสุตานิ กสมฺพุชาตานิ ตานิ กุฐาริปาเสน อาโกฏิตานิ ททฺทรํ ปฏินทนฺติฯ ",
"an8.10:6.4":	"ตเมนํ มูเล ฉินฺทติ, มูเล ฉินฺทิตฺวา อคฺเค ฉินฺทติ, อคฺเค ฉินฺทิตฺวา อนฺโต สุวิโสธิตํ วิโสเธติ, อนฺโต สุวิโสธิตํ วิโสเธตฺวา อุทปานปนาฬึ โยเชติฯ ",
"an8.10:6.5":	"เอวเมวํ โข, ภิกฺขเว, อิเธกจฺจสฺส ปุคฺคลสฺส ตาทิสํเยว โหติ อภิกฺกนฺตํ ปฏิกฺกนฺตํ อาโลกิตํ วิโลกิตํ สมิญฺชิตํ ปสาริตํ สงฺฆาฏิปตฺตจีวรธารณํ, เสยฺยถาปิ อญฺเญสํ ภทฺทกานํ ภิกฺขูนํ—",
"an8.10:6.6":	"ยาวสฺส ภิกฺขู อาปตฺตึ น ปสฺสนฺติฯ ",
"an8.10:6.7":	"ยโต จ ขฺวสฺส ภิกฺขู อาปตฺตึ ปสฺสนฺติ, ตเมนํ เอวํ ชานนฺติ",
"an8.10:6.8":	"‘สมณทูสีวายํ สมณปลาโป สมณการณฺฑโว’ติฯ ",
"an8.10:6.9":	"ตเมนํ อิติ วิทิตฺวา พหิทฺธา นาเสนฺติฯ ",
"an8.10:6.10":	"ตํ กิสฺส เหตุ? ",
"an8.10:6.11":	"มา อญฺเญ ภทฺทเก ภิกฺขู ทูเสสีติฯ ",
"an8.10:7.1":	"สํวาสายํ วิชานาถ, ",
"an8.10:7.2":	"ปาปิจฺโฉ โกธโน อิติ; ",
"an8.10:7.3":	"มกฺขี ถมฺภี ปฬาสี จ, ",
"an8.10:7.4":	"อิสฺสุกี มจฺฉรี สโฐฯ ",
"an8.10:8.1":	"สนฺตวาโจ ชนวติ, ",
"an8.10:8.2":	"สมโณ วิย ภาสติ; ",
"an8.10:8.3":	"รโห กโรติ กรณํ, ",
"an8.10:8.4":	"ปาปทิฏฺฐิ อนาทโรฯ ",
"an8.10:9.1":	"สํสปฺปี จ มุสาวาที, ",
"an8.10:9.2":	"ตํ วิทิตฺวา ยถาตถํ; ",
"an8.10:9.3":	"สพฺเพ สมคฺคา หุตฺวาน, ",
"an8.10:9.4":	"อภินิพฺพชฺชยาถ นํฯ ",
"an8.10:10.1":	"การณฺฑวํ นิทฺธมถ, ",
"an8.10:10.2":	"กสมฺพุํ อปกสฺสถ; ",
"an8.10:10.3":	"ตโต ปลาเป วาเหถ, ",
"an8.10:10.4":	"อสฺสมเณ สมณมานิเนฯ ",
"an8.10:11.1":	"นิทฺธมิตฺวาน ปาปิจฺเฉ, ",
"an8.10:11.2":	"ปาปอาจารโคจเร; ",
"an8.10:11.3":	"สุทฺธาสุทฺเธหิ สํวาสํ, ",
"an8.10:11.4":	"กปฺปยโวฺห ปติสฺสตา; ",
"an8.10:11.5":	"ตโต สมคฺคา นิปกา, ",
"an8.10:11.6":	"ทุกฺขสฺสนฺตํ กริสฺสถา”ติฯ ",
"an8.10:11.7":	"ทสมํฯ ",
"an8.10:11.8":	"เมตฺตาวคฺโค ปฐโมฯ ",
"an8.10:12.0":	"ตสฺสุทฺทานํ ",
"an8.10:12.1":	"เมตฺตํ ปญฺญา จ เทฺว ปิยา, ",
"an8.10:12.2":	"เทฺว โลกา เทฺว วิปตฺติโย; ",
"an8.10:12.3":	"เทวทตฺโต จ อุตฺตโร, ",
"an8.10:12.4":	"นนฺโท การณฺฑเวน จาติฯ "
}	
