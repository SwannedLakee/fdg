{	
"an5.39:0.1":	"องฺคุตฺตร นิกาย ๕ฯ๓๙ ",
"an5.39:0.2":	"๔ฯ สุมนวคฺค ",
"an5.39:0.3":	"ปุตฺตสุตฺต ",
"an5.39:1.1":	"“ปญฺจิมานิ, ภิกฺขเว, ฐานานิ สมฺปสฺสนฺตา มาตาปิตโร ปุตฺตํ อิจฺฉนฺติ กุเล ชายมานํฯ ",
"an5.39:1.2":	"กตมานิ ปญฺจ? ",
"an5.39:1.3":	"ภโต วา โน ภริสฺสติ; ",
"an5.39:1.4":	"กิจฺจํ วา โน กริสฺสติ; ",
"an5.39:1.5":	"กุลวํโส จิรํ ฐสฺสติ; ",
"an5.39:1.6":	"ทายชฺชํ ปฏิปชฺชิสฺสติ; ",
"an5.39:1.7":	"อถ วา ปน เปตานํ กาลงฺกตานํ ทกฺขิณํ อนุปฺปทสฺสตีติฯ ",
"an5.39:1.8":	"อิมานิ โข, ภิกฺขเว, ปญฺจ ฐานานิ สมฺปสฺสนฺตา มาตาปิตโร ปุตฺตํ อิจฺฉนฺติ กุเล ชายมานนฺติฯ ",
"an5.39:2.1":	"ปญฺจ ฐานานิ สมฺปสฺสํ, ",
"an5.39:2.2":	"ปุตฺตํ อิจฺฉนฺติ ปณฺฑิตา; ",
"an5.39:2.3":	"ภโต วา โน ภริสฺสติ, ",
"an5.39:2.4":	"กิจฺจํ วา โน กริสฺสติฯ ",
"an5.39:3.1":	"กุลวํโส จิรํ ติฏฺเฐ, ",
"an5.39:3.2":	"ทายชฺชํ ปฏิปชฺชติ; ",
"an5.39:3.3":	"อถ วา ปน เปตานํ, ",
"an5.39:3.4":	"ทกฺขิณํ อนุปฺปทสฺสติฯ ",
"an5.39:4.1":	"ฐานาเนตานิ สมฺปสฺสํ, ",
"an5.39:4.2":	"ปุตฺตํ อิจฺฉนฺติ ปณฺฑิตา; ",
"an5.39:4.3":	"ตสฺมา สนฺโต สปฺปุริสา, ",
"an5.39:4.4":	"กตญฺญู กตเวทิโนฯ ",
"an5.39:5.1":	"ภรนฺติ มาตาปิตโร, ",
"an5.39:5.2":	"ปุพฺเพ กตมนุสฺสรํ; ",
"an5.39:5.3":	"กโรนฺติ เนสํ กิจฺจานิ, ",
"an5.39:5.4":	"ยถา ตํ ปุพฺพการินํฯ ",
"an5.39:6.1":	"โอวาทการี ภตโปสี, ",
"an5.39:6.2":	"กุลวํสํ อหาปยํ; ",
"an5.39:6.3":	"สทฺโธ สีเลน สมฺปนฺโน, ",
"an5.39:6.4":	"ปุตฺโต โหติ ปสํสิโย”ติฯ ",
"an5.39:6.5":	"นวมํฯ "
}	
