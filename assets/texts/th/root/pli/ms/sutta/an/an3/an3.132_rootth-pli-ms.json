{	
"an3.132:0.1":	"องฺคุตฺตร นิกาย ๓ฯ๑๓๒ ",
"an3.132:0.2":	"๑๓ฯ กุสินารวคฺค ",
"an3.132:0.3":	"เลขสุตฺต ",
"an3.132:1.1":	"“ตโยเม, ภิกฺขเว, ปุคฺคลา สนฺโต สํวิชฺชมานา โลกสฺมึฯ ",
"an3.132:1.2":	"กตเม ตโย? ",
"an3.132:1.3":	"ปาสาณเลขูปโม ปุคฺคโล, ปถวิเลขูปโม ปุคฺคโล, อุทกเลขูปโม ปุคฺคโลฯ ",
"an3.132:1.4":	"กตโม จ, ภิกฺขเว, ปาสาณเลขูปโม ปุคฺคโล? ",
"an3.132:1.5":	"อิธ, ภิกฺขเว, เอกจฺโจ ปุคฺคโล อภิณฺหํ กุชฺฌติฯ ",
"an3.132:1.6":	"โส จ ขฺวสฺส โกโธ ทีฆรตฺตํ อนุเสติฯ ",
"an3.132:1.7":	"เสยฺยถาปิ, ภิกฺขเว, ปาสาเณ เลขา น ขิปฺปํ ลุชฺชติ วาเตน วา อุทเกน วา, จิรฏฺฐิติกา โหติ; ",
"an3.132:1.8":	"เอวเมวํ โข, ภิกฺขเว, อิเธกจฺโจ ปุคฺคโล อภิณฺหํ กุชฺฌติฯ ",
"an3.132:1.9":	"โส จ ขฺวสฺส โกโธ ทีฆรตฺตํ อนุเสติฯ ",
"an3.132:1.10":	"อยํ วุจฺจติ, ภิกฺขเว, ปาสาณเลขูปโม ปุคฺคโลฯ ",
"an3.132:2.1":	"กตโม จ, ภิกฺขเว, ปถวิเลขูปโม ปุคฺคโล? ",
"an3.132:2.2":	"อิธ, ภิกฺขเว, เอกจฺโจ ปุคฺคโล อภิณฺหํ กุชฺฌติฯ ",
"an3.132:2.3":	"โส จ ขฺวสฺส โกโธ น ทีฆรตฺตํ อนุเสติฯ ",
"an3.132:2.4":	"เสยฺยถาปิ, ภิกฺขเว, ปถวิยา เลขา ขิปฺปํ ลุชฺชติ วาเตน วา อุทเกน วา, น จิรฏฺฐิติกา โหติ; ",
"an3.132:2.5":	"เอวเมวํ โข, ภิกฺขเว, อิเธกจฺโจ ปุคฺคโล อภิณฺหํ กุชฺฌติฯ ",
"an3.132:2.6":	"โส จ ขฺวสฺส โกโธ น ทีฆรตฺตํ อนุเสติฯ ",
"an3.132:2.7":	"อยํ วุจฺจติ, ภิกฺขเว, ปถวิเลขูปโม ปุคฺคโลฯ ",
"an3.132:3.1":	"กตโม จ, ภิกฺขเว, อุทกเลขูปโม ปุคฺคโล? ",
"an3.132:3.2":	"อิธ, ภิกฺขเว, เอกจฺโจ ปุคฺคโล อาคาเฬฺหนปิ วุจฺจมาโน ผรุเสนปิ วุจฺจมาโน อมนาเปนปิ วุจฺจมาโน สนฺธิยติเมว สํสนฺทติเมว สมฺโมทติเมวฯ ",
"an3.132:3.3":	"เสยฺยถาปิ, ภิกฺขเว, อุทเก เลขา ขิปฺปํเยว ปฏิวิคจฺฉติ, น จิรฏฺฐิติกา โหติ; ",
"an3.132:3.4":	"เอวเมวํ โข, ภิกฺขเว, อิเธกจฺโจ ปุคฺคโล อาคาเฬฺหนปิ วุจฺจมาโน ผรุเสนปิ วุจฺจมาโน อมนาเปนปิ วุจฺจมาโน สนฺธิยติเมว สํสนฺทติเมว สมฺโมทติเมวฯ ",
"an3.132:3.5":	"อยํ วุจฺจติ, ภิกฺขเว, อุทกเลขูปโม ปุคฺคโลฯ ",
"an3.132:3.6":	"อิเม โข, ภิกฺขเว, ตโย ปุคฺคลา สนฺโต สํวิชฺชมานา โลกสฺมินฺ”ติฯ ",
"an3.132:3.7":	"ทสมํฯ ",
"an3.132:3.8":	"กุสินารวคฺโค ตติโยฯ ",
"an3.132:4.0":	"ตสฺสุทฺทานํ ",
"an3.132:4.1":	"กุสินารภณฺฑนา เจว, ",
"an3.132:4.2":	"โคตมภรณฺฑุหตฺถโก; ",
"an3.132:4.3":	"กฏุวิยํ เทฺว อนุรุทฺธา, ",
"an3.132:4.4":	"ปฏิจฺฉนฺนํ เลเขน เต ทสาติฯ "
}	
