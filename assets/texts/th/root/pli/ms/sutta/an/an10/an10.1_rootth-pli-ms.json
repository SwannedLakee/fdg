{	
"an10.1:0.1":	"องฺคุตฺตร นิกาย ๑๐ฯ๑ ",
"an10.1:0.2":	"๑ฯ อานิสํสวคฺค ",
"an10.1:0.3":	"กิมตฺถิยสุตฺต ",
"an10.1:1.1":	"เอวํ เม สุตํ—",
"an10.1:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"an10.1:1.3":	"อถ โข อายสฺมา อานนฺโท เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺโน โข อายสฺมา อานนฺโท ภควนฺตํ เอตทโวจ",
"an10.1:2.1":	"“กิมตฺถิยานิ, ภนฺเต, กุสลานิ สีลานิ กิมานิสํสานี”ติ? ",
"an10.1:2.2":	"“อวิปฺปฏิสารตฺถานิ โข, อานนฺท, กุสลานิ สีลานิ อวิปฺปฏิสารานิสํสานี”ติฯ ",
"an10.1:3.1":	"“อวิปฺปฏิสาโร ปน, ภนฺเต, กิมตฺถิโย กิมานิสํโส”ติ? ",
"an10.1:3.2":	"“อวิปฺปฏิสาโร โข, อานนฺท, ปาโมชฺชตฺโถ ปาโมชฺชานิสํโส”ติฯ ",
"an10.1:4.1":	"“ปาโมชฺชํ ปน, ภนฺเต, กิมตฺถิยํ กิมานิสํสนฺ”ติ? ",
"an10.1:4.2":	"“ปาโมชฺชํ โข, อานนฺท, ปีตตฺถํ ปีตานิสํสนฺ”ติฯ ",
"an10.1:5.1":	"“ปีติ ปน, ภนฺเต, กิมตฺถิยา กิมานิสํสา”ติ? ",
"an10.1:5.2":	"“ปีติ โข, อานนฺท, ปสฺสทฺธตฺถา ปสฺสทฺธานิสํสา”ติฯ ",
"an10.1:6.1":	"“ปสฺสทฺธิ ปน, ภนฺเต, กิมตฺถิยา กิมานิสํสา”ติ? ",
"an10.1:6.2":	"“ปสฺสทฺธิ โข, อานนฺท, สุขตฺถา สุขานิสํสา”ติฯ ",
"an10.1:7.1":	"“สุขํ ปน, ภนฺเต, กิมตฺถิยํ กิมานิสํสนฺ”ติ? ",
"an10.1:7.2":	"“สุขํ โข, อานนฺท, สมาธตฺถํ สมาธานิสํสนฺ”ติฯ ",
"an10.1:8.1":	"“สมาธิ ปน, ภนฺเต, กิมตฺถิโย กิมานิสํโส”ติ? ",
"an10.1:8.2":	"“สมาธิ โข, อานนฺท, ยถาภูตญาณทสฺสนตฺโถ ยถาภูตญาณทสฺสนานิสํโส”ติฯ ",
"an10.1:9.1":	"“ยถาภูตญาณทสฺสนํ ปน, ภนฺเต, กิมตฺถิยํ กิมานิสํสนฺ”ติ? ",
"an10.1:9.2":	"“ยถาภูตญาณทสฺสนํ โข, อานนฺท, นิพฺพิทาวิราคตฺถํ นิพฺพิทาวิราคานิสํสนฺ”ติฯ ",
"an10.1:10.1":	"“นิพฺพิทาวิราโค ปน, ภนฺเต, กิมตฺถิโย กิมานิสํโส”ติ? ",
"an10.1:10.2":	"“นิพฺพิทาวิราโค โข, อานนฺท, วิมุตฺติญาณทสฺสนตฺโถ วิมุตฺติญาณทสฺสนานิสํโสฯ ",
"an10.1:11.1":	"อิติ โข, อานนฺท, กุสลานิ สีลานิ อวิปฺปฏิสารตฺถานิ อวิปฺปฏิสารานิสํสานิ; ",
"an10.1:11.2":	"อวิปฺปฏิสาโร ปาโมชฺชตฺโถ ปาโมชฺชานิสํโส; ",
"an10.1:11.3":	"ปาโมชฺชํ ปีตตฺถํ ปีตานิสํสํ; ",
"an10.1:11.4":	"ปีติ ปสฺสทฺธตฺถา ปสฺสทฺธานิสํสา; ",
"an10.1:11.5":	"ปสฺสทฺธิ สุขตฺถา สุขานิสํสา; ",
"an10.1:11.6":	"สุขํ สมาธตฺถํ สมาธานิสํสํ; ",
"an10.1:11.7":	"สมาธิ ยถาภูตญาณทสฺสนตฺโถ ยถาภูตญาณทสฺสนานิสํโส; ",
"an10.1:11.8":	"ยถาภูตญาณทสฺสนํ นิพฺพิทาวิราคตฺถํ นิพฺพิทาวิราคานิสํสํ; ",
"an10.1:11.9":	"นิพฺพิทาวิราโค วิมุตฺติญาณทสฺสนตฺโถ วิมุตฺติญาณทสฺสนานิสํโสฯ ",
"an10.1:11.10":	"อิติ โข, อานนฺท, กุสลานิ สีลานิ อนุปุพฺเพน อคฺคาย ปเรนฺตี”ติฯ ",
"an10.1:11.11":	"ปฐมํฯ "
}	
