{	
"an3.117:0.1":	"องฺคุตฺตร นิกาย ๓ฯ๑๑๗ ",
"an3.117:0.2":	"๑๒ฯ อาปายิกวคฺค ",
"an3.117:0.3":	"วิปตฺติสมฺปทาสุตฺต ",
"an3.117:1.1":	"“ติโสฺส อิมา, ภิกฺขเว, วิปตฺติโยฯ ",
"an3.117:1.2":	"กตมา ติโสฺส? ",
"an3.117:1.3":	"สีลวิปตฺติ, จิตฺตวิปตฺติ, ทิฏฺฐิวิปตฺติฯ ",
"an3.117:1.4":	"กตมา จ, ภิกฺขเว, สีลวิปตฺติ? ",
"an3.117:1.5":	"อิธ, ภิกฺขเว, เอกจฺโจ ปาณาติปาตี โหติ, อทินฺนาทายี โหติ, กาเมสุมิจฺฉาจารี โหติ, มุสาวาที โหติ, ปิสุณวาโจ โหติ, ผรุสวาโจ โหติ, สมฺผปฺปลาปี โหติฯ ",
"an3.117:1.6":	"อยํ วุจฺจติ, ภิกฺขเว, สีลวิปตฺติฯ ",
"an3.117:2.1":	"กตมา จ, ภิกฺขเว, จิตฺตวิปตฺติ? ",
"an3.117:2.2":	"อิธ, ภิกฺขเว, เอกจฺโจ อภิชฺฌาลุ โหติ พฺยาปนฺนจิตฺโตฯ ",
"an3.117:2.3":	"อยํ วุจฺจติ, ภิกฺขเว, จิตฺตวิปตฺติฯ ",
"an3.117:3.1":	"กตมา จ, ภิกฺขเว, ทิฏฺฐิวิปตฺติ? ",
"an3.117:3.2":	"อิธ, ภิกฺขเว, เอกจฺโจ มิจฺฉาทิฏฺฐิโก โหติ วิปรีตทสฺสโน",
"an3.117:3.3":	"‘นตฺถิ ทินฺนํ, นตฺถิ ยิฏฺฐํ, นตฺถิ หุตํ, นตฺถิ สุกตทุกฺกฏานํ, กมฺมานํ ผลํ วิปาโก, นตฺถิ อยํ โลโก, นตฺถิ ปโร โลโก, นตฺถิ มาตา, นตฺถิ ปิตา, นตฺถิ สตฺตา โอปปาติกา, นตฺถิ โลเก สมณพฺราหฺมณา สมฺมคฺคตา สมฺมาปฏิปนฺนา เย อิมญฺจ โลกํ ปรญฺจ โลกํ สยํ อภิญฺญา สจฺฉิกตฺวา ปเวเทนฺตี’ติฯ ",
"an3.117:3.4":	"อยํ วุจฺจติ, ภิกฺขเว, ทิฏฺฐิวิปตฺติฯ ",
"an3.117:3.5":	"สีลวิปตฺติเหตุ วา, ภิกฺขเว, สตฺตา กายสฺส เภทา ปรํ มรณา อปายํ ทุคฺคตึ วินิปาตํ นิรยํ อุปปชฺชนฺติ; ",
"an3.117:3.6":	"จิตฺตวิปตฺติเหตุ วา, ภิกฺขเว, สตฺตา กายสฺส เภทา ปรํ มรณา อปายํ ทุคฺคตึ วินิปาตํ นิรยํ อุปปชฺชนฺติ; ",
"an3.117:3.7":	"ทิฏฺฐิวิปตฺติเหตุ วา, ภิกฺขเว, สตฺตา กายสฺส เภทา ปรํ มรณา อปายํ ทุคฺคตึ วินิปาตํ นิรยํ อุปปชฺชนฺติฯ ",
"an3.117:3.8":	"อิมา โข, ภิกฺขเว, ติโสฺส วิปตฺติโยติฯ ",
"an3.117:4.1":	"ติโสฺส อิมา, ภิกฺขเว, สมฺปทาฯ ",
"an3.117:4.2":	"กตมา ติโสฺส? ",
"an3.117:4.3":	"สีลสมฺปทา, จิตฺตสมฺปทา, ทิฏฺฐิสมฺปทาฯ ",
"an3.117:5.1":	"กตมา จ, ภิกฺขเว, สีลสมฺปทา? ",
"an3.117:5.2":	"อิธ, ภิกฺขเว, เอกจฺโจ ปาณาติปาตา ปฏิวิรโต โหติ, อทินฺนาทานา ปฏิวิรโต โหติ, กาเมสุมิจฺฉาจารา ปฏิวิรโต โหติ, มุสาวาทา ปฏิวิรโต โหติ, ปิสุณาย วาจาย ปฏิวิรโต โหติ, ผรุสาย วาจาย ปฏิวิรโต โหติ, สมฺผปฺปลาปา ปฏิวิรโต โหติฯ ",
"an3.117:5.3":	"อยํ วุจฺจติ, ภิกฺขเว, สีลสมฺปทาฯ ",
"an3.117:6.1":	"กตมา จ, ภิกฺขเว, จิตฺตสมฺปทา? ",
"an3.117:6.2":	"อิธ, ภิกฺขเว, เอกจฺโจ อนภิชฺฌาลุ โหติ อพฺยาปนฺนจิตฺโตฯ ",
"an3.117:6.3":	"อยํ วุจฺจติ, ภิกฺขเว, จิตฺตสมฺปทาฯ ",
"an3.117:7.1":	"กตมา จ, ภิกฺขเว, ทิฏฺฐิสมฺปทา? ",
"an3.117:7.2":	"อิธ, ภิกฺขเว, เอกจฺโจ สมฺมาทิฏฺฐิโก โหติ อวิปรีตทสฺสโน",
"an3.117:7.3":	"‘อตฺถิ ทินฺนํ, อตฺถิ ยิฏฺฐํ, อตฺถิ หุตํ, อตฺถิ สุกตทุกฺกฏานํ กมฺมานํ ผลํ วิปาโก, อตฺถิ อยํ โลโก, อตฺถิ ปโร โลโก, อตฺถิ มาตา, อตฺถิ ปิตา, อตฺถิ สตฺตา โอปปาติกา, อตฺถิ โลเก สมณพฺราหฺมณา สมฺมคฺคตา สมฺมาปฏิปนฺนา เย อิมญฺจ โลกํ ปรญฺจ โลกํ สยํ อภิญฺญา สจฺฉิกตฺวา ปเวเทนฺตี’ติฯ ",
"an3.117:7.4":	"อยํ วุจฺจติ, ภิกฺขเว, ทิฏฺฐิสมฺปทาฯ ",
"an3.117:7.5":	"สีลสมฺปทาเหตุ วา, ภิกฺขเว, สตฺตา กายสฺส เภทา ปรํ มรณา สุคตึ สคฺคํ โลกํ อุปปชฺชนฺติ; ",
"an3.117:7.6":	"จิตฺตสมฺปทาเหตุ วา, ภิกฺขเว, สตฺตา กายสฺส เภทา ปรํ มรณา สุคตึ สคฺคํ โลกํ อุปปชฺชนฺติ; ",
"an3.117:7.7":	"ทิฏฺฐิสมฺปทาเหตุ วา, ภิกฺขเว, สตฺตา กายสฺส เภทา ปรํ มรณา สุคตึ สคฺคํ โลกํ อุปปชฺชนฺติฯ ",
"an3.117:7.8":	"อิมา โข, ภิกฺขเว, ติโสฺส สมฺปทา”ติฯ ",
"an3.117:7.9":	"ปญฺจมํฯ "
}	
