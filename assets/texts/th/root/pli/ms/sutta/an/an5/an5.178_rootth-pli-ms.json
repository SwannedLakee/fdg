{	
"an5.178:0.1":	"องฺคุตฺตร นิกาย ๕ฯ๑๗๘ ",
"an5.178:0.2":	"๑๘ฯ อุปาสกวคฺค ",
"an5.178:0.3":	"ราชาสุตฺต ",
"an5.178:1.1":	"“ตํ กึ มญฺญถ, ภิกฺขเว, ",
"an5.178:1.2":	"อปิ นุ ตุเมฺหหิ ทิฏฺฐํ วา สุตํ วา",
"an5.178:1.3":	"‘อยํ ปุริโส ปาณาติปาตํ ปหาย ปาณาติปาตา ปฏิวิรโตติฯ ",
"an5.178:1.4":	"ตเมนํ ราชาโน คเหตฺวา ปาณาติปาตา เวรมณิเหตุ หนนฺติ วา พนฺธนฺติ วา ปพฺพาเชนฺติ วา ยถาปจฺจยํ วา กโรนฺตี’”ติ? ",
"an5.178:1.5":	"“โน เหตํ, ภนฺเต”ฯ ",
"an5.178:1.6":	"“สาธุ, ภิกฺขเวฯ ",
"an5.178:1.7":	"มยาปิ โข เอตํ, ภิกฺขเว, เนว ทิฏฺฐํ น สุตํ",
"an5.178:1.8":	"‘อยํ ปุริโส ปาณาติปาตํ ปหาย ปาณาติปาตา ปฏิวิรโตติฯ ",
"an5.178:1.9":	"ตเมนํ ราชาโน คเหตฺวา ปาณาติปาตา เวรมณิเหตุ หนนฺติ วา พนฺธนฺติ วา ปพฺพาเชนฺติ วา ยถาปจฺจยํ วา กโรนฺตี’ติฯ ",
"an5.178:1.10":	"อปิ จ ขฺวสฺส ตเถว ปาปกมฺมํ ปเวเทนฺติ",
"an5.178:1.11":	"‘อยํ ปุริโส อิตฺถึ วา ปุริสํ วา ชีวิตา โวโรเปสีติฯ ",
"an5.178:1.12":	"ตเมนํ ราชาโน คเหตฺวา ปาณาติปาตเหตุ หนนฺติ วา พนฺธนฺติ วา ปพฺพาเชนฺติ วา ยถาปจฺจยํ วา กโรนฺติฯ ",
"an5.178:1.13":	"อปิ นุ ตุเมฺหหิ เอวรูปํ ทิฏฺฐํ วา สุตํ วา’”ติ? ",
"an5.178:1.14":	"“ทิฏฺฐญฺจ โน, ภนฺเต, สุตญฺจ สุยฺยิสฺสติ จา”ติฯ ",
"an5.178:2.1":	"“ตํ กึ มญฺญถ, ภิกฺขเว, ",
"an5.178:2.2":	"อปิ นุ ตุเมฺหหิ ทิฏฺฐํ วา สุตํ วา",
"an5.178:2.3":	"‘อยํ ปุริโส อทินฺนาทานํ ปหาย อทินฺนาทานา ปฏิวิรโตติฯ ",
"an5.178:2.4":	"ตเมนํ ราชาโน คเหตฺวา อทินฺนาทานา เวรมณิเหตุ หนนฺติ วา พนฺธนฺติ วา ปพฺพาเชนฺติ วา ยถาปจฺจยํ วา กโรนฺตี’”ติ? ",
"an5.178:2.5":	"“โน เหตํ ภนฺเต”ฯ ",
"an5.178:2.6":	"“สาธุ, ภิกฺขเวฯ ",
"an5.178:2.7":	"มยาปิ โข เอตํ, ภิกฺขเว, เนว ทิฏฺฐํ น สุตํ",
"an5.178:2.8":	"‘อยํ ปุริโส อทินฺนาทานํ ปหาย อทินฺนาทานา ปฏิวิรโตติฯ ",
"an5.178:2.9":	"ตเมนํ ราชาโน คเหตฺวา อทินฺนาทานา เวรมณิเหตุ หนนฺติ วา พนฺธนฺติ วา ปพฺพาเชนฺติ วา ยถาปจฺจยํ วา กโรนฺตี’ติฯ ",
"an5.178:2.10":	"อปิ จ ขฺวสฺส ตเถว ปาปกมฺมํ ปเวเทนฺติ",
"an5.178:2.11":	"‘อยํ ปุริโส คามา วา อรญฺญา วา อทินฺนํ เถยฺยสงฺขาตํ อาทิยีติฯ ",
"an5.178:2.12":	"ตเมนํ ราชาโน คเหตฺวา อทินฺนาทานเหตุ หนนฺติ วา พนฺธนฺติ วา ปพฺพาเชนฺติ วา ยถาปจฺจยํ วา กโรนฺติฯ ",
"an5.178:2.13":	"อปิ นุ ตุเมฺหหิ เอวรูปํ ทิฏฺฐํ วา สุตํ วา’”ติ? ",
"an5.178:2.14":	"“ทิฏฺฐญฺจ โน, ภนฺเต, สุตญฺจ สุยฺยิสฺสติ จา”ติฯ ",
"an5.178:3.1":	"“ตํ กึ มญฺญถ, ภิกฺขเว, ",
"an5.178:3.2":	"อปิ นุ ตุเมฺหหิ ทิฏฺฐํ วา สุตํ วา",
"an5.178:3.3":	"‘อยํ ปุริโส กาเมสุมิจฺฉาจารํ ปหาย กาเมสุมิจฺฉาจารา ปฏิวิรโตติฯ ",
"an5.178:3.4":	"ตเมนํ ราชาโน คเหตฺวา กาเมสุมิจฺฉาจารา เวรมณิเหตุ หนนฺติ วา พนฺธนฺติ วา ปพฺพาเชนฺติ วา ยถาปจฺจยํ วา กโรนฺตี’”ติ? ",
"an5.178:3.5":	"“โน เหตํ, ภนฺเต”ฯ ",
"an5.178:3.6":	"“สาธุ, ภิกฺขเวฯ ",
"an5.178:3.7":	"มยาปิ โข เอตํ, ภิกฺขเว, เนว ทิฏฺฐํ น สุตํ",
"an5.178:3.8":	"‘อยํ ปุริโส กาเมสุมิจฺฉาจารํ ปหาย กาเมสุมิจฺฉาจารา ปฏิวิรโตติฯ ",
"an5.178:3.9":	"ตเมนํ ราชาโน คเหตฺวา กาเมสุมิจฺฉาจารา เวรมณิเหตุ หนนฺติ วา พนฺธนฺติ วา ปพฺพาเชนฺติ วา ยถาปจฺจยํ วา กโรนฺตี’ติฯ ",
"an5.178:3.10":	"อปิ จ ขฺวสฺส ตเถว ปาปกมฺมํ ปเวเทนฺติ",
"an5.178:3.11":	"‘อยํ ปุริโส ปริตฺถีสุ ปรกุมารีสุ จาริตฺตํ อาปชฺชีติฯ ",
"an5.178:3.12":	"ตเมนํ ราชาโน คเหตฺวา กาเมสุมิจฺฉาจารเหตุ หนนฺติ วา พนฺธนฺติ วา ปพฺพาเชนฺติ วา ยถาปจฺจยํ วา กโรนฺติฯ ",
"an5.178:3.13":	"อปิ นุ ตุเมฺหหิ เอวรูปํ ทิฏฺฐํ วา สุตํ วา’”ติ? ",
"an5.178:3.14":	"“ทิฏฺฐญฺจ โน, ภนฺเต, สุตญฺจ สุยฺยิสฺสติ จา”ติฯ ",
"an5.178:4.1":	"“ตํ กึ มญฺญถ, ภิกฺขเว, ",
"an5.178:4.2":	"อปิ นุ ตุเมฺหหิ ทิฏฺฐํ วา สุตํ วา",
"an5.178:4.3":	"‘อยํ ปุริโส มุสาวาทํ ปหาย มุสาวาทา ปฏิวิรโตติฯ ",
"an5.178:4.4":	"ตเมนํ ราชาโน คเหตฺวา มุสาวาทา เวรมณิเหตุ หนนฺติ วา พนฺธนฺติ วา ปพฺพาเชนฺติ วา ยถาปจฺจยํ วา กโรนฺตี’”ติ? ",
"an5.178:4.5":	"“โน เหตํ, ภนฺเต”ฯ ",
"an5.178:4.6":	"“สาธุ, ภิกฺขเวฯ ",
"an5.178:4.7":	"มยาปิ โข เอตํ, ภิกฺขเว, เนว ทิฏฺฐํ น สุตํ",
"an5.178:4.8":	"‘อยํ ปุริโส มุสาวาทํ ปหาย มุสาวาทา ปฏิวิรโตติฯ ",
"an5.178:4.9":	"ตเมนํ ราชาโน คเหตฺวา มุสาวาทา เวรมณิเหตุ หนนฺติ วา พนฺธนฺติ วา ปพฺพาเชนฺติ วา ยถาปจฺจยํ วา กโรนฺตี’ติฯ ",
"an5.178:4.10":	"อปิ จ ขฺวสฺส ตเถว ปาปกมฺมํ ปเวเทนฺติ",
"an5.178:4.11":	"‘อยํ ปุริโส คหปติสฺส วา คหปติปุตฺตสฺส วา มุสาวาเทน อตฺถํ ปภญฺชีติฯ ",
"an5.178:4.12":	"ตเมนํ ราชาโน คเหตฺวา มุสาวาทเหตุ หนนฺติ วา พนฺธนฺติ วา ปพฺพาเชนฺติ วา ยถาปจฺจยํ วา กโรนฺติฯ ",
"an5.178:4.13":	"อปิ นุ ตุเมฺหหิ เอวรูปํ ทิฏฺฐํ วา สุตํ วา’”ติ? ",
"an5.178:4.14":	"“ทิฏฺฐญฺจ โน, ภนฺเต, สุตญฺจ สุยฺยิสฺสติ จา”ติฯ ",
"an5.178:5.1":	"“ตํ กึ มญฺญถ, ภิกฺขเว, ",
"an5.178:5.2":	"อปิ นุ ตุเมฺหหิ ทิฏฺฐํ วา สุตํ วา",
"an5.178:5.3":	"‘อยํ ปุริโส สุราเมรยมชฺชปมาทฏฺฐานํ ปหาย สุราเมรยมชฺชปมาทฏฺฐานา ปฏิวิรโตติฯ ",
"an5.178:5.4":	"ตเมนํ ราชาโน คเหตฺวา สุราเมรยมชฺชปมาทฏฺฐานา เวรมณิเหตุ หนนฺติ วา พนฺธนฺติ วา ปพฺพาเชนฺติ วา ยถาปจฺจยํ วา กโรนฺตี’”ติ? ",
"an5.178:5.5":	"“โน เหตํ, ภนฺเต”ฯ ",
"an5.178:5.6":	"“สาธุ, ภิกฺขเวฯ ",
"an5.178:5.7":	"มยาปิ โข เอตํ, ภิกฺขเว, เนว ทิฏฺฐํ น สุตํ",
"an5.178:5.8":	"‘อยํ ปุริโส สุราเมรยมชฺชปมาทฏฺฐานํ ปหาย สุราเมรยมชฺชปมาทฏฺฐานา ปฏิวิรโตติฯ ",
"an5.178:5.9":	"ตเมนํ ราชาโน คเหตฺวา สุราเมรยมชฺชปมาทฏฺฐานา เวรมณิเหตุ หนนฺติ วา พนฺธนฺติ วา ปพฺพาเชนฺติ วา ยถาปจฺจยํ วา กโรนฺตี’ติฯ ",
"an5.178:5.10":	"อปิ จ ขฺวสฺส ตเถว ปาปกมฺมํ ปเวเทนฺติ",
"an5.178:5.11":	"‘อยํ ปุริโส สุราเมรยมชฺชปมาทฏฺฐานํ อนุยุตฺโต อิตฺถึ วา ปุริสํ วา ชีวิตา โวโรเปสิ; ",
"an5.178:5.12":	"อยํ ปุริโส สุราเมรยมชฺชปมาทฏฺฐานํ อนุยุตฺโต คามา วา อรญฺญา วา อทินฺนํ เถยฺยสงฺขาตํ อาทิยิ; ",
"an5.178:5.13":	"อยํ ปุริโส สุราเมรยมชฺชปมาทฏฺฐานํ อนุยุตฺโต ปริตฺถีสุ ปรกุมารีสุ จาริตฺตํ อาปชฺชิ; ",
"an5.178:5.14":	"อยํ ปุริโส สุราเมรยมชฺชปมาทฏฺฐานํ อนุยุตฺโต คหปติสฺส วา คหปติปุตฺตสฺส วา มุสาวาเทน อตฺถํ ปภญฺชีติฯ ",
"an5.178:5.15":	"ตเมนํ ราชาโน คเหตฺวา สุราเมรยมชฺชปมาทฏฺฐานเหตุ หนนฺติ วา พนฺธนฺติ วา ปพฺพาเชนฺติ วา ยถาปจฺจยํ วา กโรนฺติฯ ",
"an5.178:5.16":	"อปิ นุ ตุเมฺหหิ เอวรูปํ ทิฏฺฐํ วา สุตํ วา’”ติ? ",
"an5.178:5.17":	"“ทิฏฺฐญฺจ โน, ภนฺเต, สุตญฺจ สุยฺยิสฺสติ จา”ติฯ ",
"an5.178:5.18":	"อฏฺฐมํฯ "
}	
