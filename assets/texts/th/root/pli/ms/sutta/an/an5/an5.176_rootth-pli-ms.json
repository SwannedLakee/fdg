{	
"an5.176:0.1":	"องฺคุตฺตร นิกาย ๕ฯ๑๗๖ ",
"an5.176:0.2":	"๑๘ฯ อุปาสกวคฺค ",
"an5.176:0.3":	"ปีติสุตฺต ",
"an5.176:1.1":	"อถ โข อนาถปิณฺฑิโก คหปติ ปญฺจมตฺเตหิ อุปาสกสเตหิ ปริวุโต เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺนํ โข อนาถปิณฺฑิกํ คหปตึ ภควา เอตทโวจ",
"an5.176:2.1":	"“ตุเมฺห โข, คหปติ, ภิกฺขุสงฺฆํ ปจฺจุปฏฺฐิตา จีวรปิณฺฑปาตเสนาสนคิลานปฺปจฺจยเภสชฺชปริกฺขาเรนฯ ",
"an5.176:2.2":	"น โข, คหปติ, ตาวตเกเนว ตุฏฺฐิ กรณียา",
"an5.176:2.3":	"‘มยํ ภิกฺขุสงฺฆํ ปจฺจุปฏฺฐิตา จีวรปิณฺฑปาตเสนาสนคิลานปฺปจฺจยเภสชฺชปริกฺขาเรนา’ติฯ ",
"an5.176:2.4":	"ตสฺมาติห, คหปติ, เอวํ สิกฺขิตพฺพํ",
"an5.176:2.5":	"‘กินฺติ มยํ กาเลน กาลํ ปวิเวกํ ปีตึ อุปสมฺปชฺช วิหเรยฺยามา’ติฯ ",
"an5.176:2.6":	"เอวญฺหิ โว, คหปติ, สิกฺขิตพฺพนฺ”ติฯ ",
"an5.176:3.1":	"เอวํ วุตฺเต, อายสฺมา สาริปุตฺโต ภควนฺตํ เอตทโวจ",
"an5.176:3.2":	"“อจฺฉริยํ, ภนฺเต, อพฺภุตํ, ภนฺเตฯ ",
"an5.176:3.3":	"ยาว สุภาสิตญฺจิทํ, ภนฺเต, ภควตา",
"an5.176:3.4":	"‘ตุเมฺห โข, คหปติ, ภิกฺขุสงฺฆํ ปจฺจุปฏฺฐิตา จีวรปิณฺฑปาตเสนาสนคิลานปฺปจฺจยเภสชฺชปริกฺขาเรนฯ ",
"an5.176:3.5":	"น โข, คหปติ, ตาวตเกเนว ตุฏฺฐิ กรณียา—",
"an5.176:3.6":	"มยํ ภิกฺขุสงฺฆํ ปจฺจุปฏฺฐิตา จีวรปิณฺฑปาตเสนาสนคิลานปฺปจฺจยเภสชฺชปริกฺขาเรนาติฯ ",
"an5.176:3.7":	"ตสฺมาติห, คหปติ, เอวํ สิกฺขิตพฺพํ—",
"an5.176:3.8":	"กินฺติ มยํ กาเลน กาลํ ปวิเวกํ ปีตึ อุปสมฺปชฺช วิหเรยฺยามาติฯ ",
"an5.176:3.9":	"เอวญฺหิ โว, คหปติ, สิกฺขิตพฺพนฺ’ติฯ ",
"an5.176:3.10":	"ยสฺมึ, ภนฺเต, สมเย อริยสาวโก ปวิเวกํ ปีตึ อุปสมฺปชฺช วิหรติ, ปญฺจสฺส ฐานานิ ตสฺมึ สมเย น โหนฺติฯ ",
"an5.176:3.11":	"ยมฺปิสฺส กามูปสํหิตํ ทุกฺขํ โทมนสฺสํ, ตมฺปิสฺส ตสฺมึ สมเย น โหติฯ ",
"an5.176:3.12":	"ยมฺปิสฺส กามูปสํหิตํ สุขํ โสมนสฺสํ, ตมฺปิสฺส ตสฺมึ สมเย น โหติฯ ",
"an5.176:3.13":	"ยมฺปิสฺส อกุสลูปสํหิตํ ทุกฺขํ โทมนสฺสํ, ตมฺปิสฺส ตสฺมึ สมเย น โหติฯ ",
"an5.176:3.14":	"ยมฺปิสฺส อกุสลูปสํหิตํ สุขํ โสมนสฺสํ, ตมฺปิสฺส ตสฺมึ สมเย น โหติฯ ",
"an5.176:3.15":	"ยมฺปิสฺส กุสลูปสํหิตํ ทุกฺขํ โทมนสฺสํ, ตมฺปิสฺส ตสฺมึ สมเย น โหติฯ ",
"an5.176:3.16":	"ยสฺมึ, ภนฺเต, สมเย อริยสาวโก ปวิเวกํ ปีตึ อุปสมฺปชฺช วิหรติ, อิมานิสฺส ปญฺจ ฐานานิ ตสฺมึ สมเย น โหนฺตี”ติฯ ",
"an5.176:4.1":	"“สาธุ สาธุ, สาริปุตฺตฯ ",
"an5.176:4.2":	"ยสฺมึ, สาริปุตฺต, สมเย อริยสาวโก ปวิเวกํ ปีตึ อุปสมฺปชฺช วิหรติ, ปญฺจสฺส ฐานานิ ตสฺมึ สมเย น โหนฺติฯ ",
"an5.176:4.3":	"ยมฺปิสฺส กามูปสํหิตํ ทุกฺขํ โทมนสฺสํ, ตมฺปิสฺส ตสฺมึ สมเย น โหติฯ ",
"an5.176:4.4":	"ยมฺปิสฺส กามูปสํหิตํ สุขํ โสมนสฺสํ, ตมฺปิสฺส ตสฺมึ สมเย น โหติฯ ",
"an5.176:4.5":	"ยมฺปิสฺส อกุสลูปสํหิตํ ทุกฺขํ โทมนสฺสํ, ตมฺปิสฺส ตสฺมึ สมเย น โหติฯ ",
"an5.176:4.6":	"ยมฺปิสฺส อกุสลูปสํหิตํ สุขํ โสมนสฺสํ, ตมฺปิสฺส ตสฺมึ สมเย น โหติฯ ",
"an5.176:4.7":	"ยมฺปิสฺส กุสลูปสํหิตํ ทุกฺขํ โทมนสฺสํ, ตมฺปิสฺส ตสฺมึ สมเย น โหติฯ ",
"an5.176:4.8":	"ยสฺมึ, สาริปุตฺต, สมเย อริยสาวโก ปวิเวกํ ปีตึ อุปสมฺปชฺช วิหรติ, อิมานิสฺส ปญฺจ ฐานานิ ตสฺมึ สมเย น โหนฺตี”ติฯ ",
"an5.176:4.9":	"ฉฏฺฐํฯ "
}	
