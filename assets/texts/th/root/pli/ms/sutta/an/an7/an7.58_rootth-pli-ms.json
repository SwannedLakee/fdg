{	
"an7.58:0.1":	"องฺคุตฺตร นิกาย ๗ฯ๕๘ ",
"an7.58:0.2":	"๖ฯ อพฺยากตวคฺค ",
"an7.58:0.3":	"อรกฺเขยฺยสุตฺต ",
"an7.58:1.1":	"“จตฺตาริมานิ, ภิกฺขเว, ตถาคตสฺส อรกฺเขยฺยานิ, ตีหิ จ อนุปวชฺโชฯ ",
"an7.58:1.2":	"กตมานิ จตฺตาริ ตถาคตสฺส อรกฺเขยฺยานิ? ",
"an7.58:1.3":	"ปริสุทฺธกายสมาจาโร, ภิกฺขเว, ตถาคโต; ",
"an7.58:1.4":	"นตฺถิ ตถาคตสฺส กายทุจฺจริตํ ยํ ตถาคโต รกฺเขยฺย",
"an7.58:1.5":	"‘มา เม อิทํ ปโร อญฺญาสี’ติฯ ",
"an7.58:2.1":	"ปริสุทฺธวจีสมาจาโร, ภิกฺขเว, ตถาคโต; ",
"an7.58:2.2":	"นตฺถิ ตถาคตสฺส วจีทุจฺจริตํ ยํ ตถาคโต รกฺเขยฺย",
"an7.58:2.3":	"‘มา เม อิทํ ปโร อญฺญาสี’ติฯ ",
"an7.58:3.1":	"ปริสุทฺธมโนสมาจาโร, ภิกฺขเว, ตถาคโต; ",
"an7.58:3.2":	"นตฺถิ ตถาคตสฺส มโนทุจฺจริตํ ยํ ตถาคโต รกฺเขยฺย",
"an7.58:3.3":	"‘มา เม อิทํ ปโร อญฺญาสี’ติฯ ",
"an7.58:4.1":	"ปริสุทฺธาชีโว, ภิกฺขเว, ตถาคโต; ",
"an7.58:4.2":	"นตฺถิ ตถาคตสฺส มิจฺฉาอาชีโว ยํ ตถาคโต รกฺเขยฺย",
"an7.58:4.3":	"‘มา เม อิทํ ปโร อญฺญาสี’ติฯ ",
"an7.58:5.1":	"อิมานิ จตฺตาริ ตถาคตสฺส อรกฺเขยฺยานิฯ ",
"an7.58:6.1":	"กตเมหิ ตีหิ อนุปวชฺโช? ",
"an7.58:6.2":	"สฺวากฺขาตธมฺโม, ภิกฺขเว, ตถาคโตฯ ",
"an7.58:6.3":	"ตตฺร วต มํ สมโณ วา พฺราหฺมโณ วา เทโว วา มาโร วา พฺรหฺมา วา โกจิ วา โลกสฺมึ สหธมฺเมน ปฏิโจเทสฺสติ",
"an7.58:6.4":	"‘อิติปิ ตฺวํ น สฺวากฺขาตธมฺโม’ติฯ ",
"an7.58:6.5":	"นิมิตฺตเมตํ, ภิกฺขเว, น สมนุปสฺสามิฯ ",
"an7.58:6.6":	"เอตมหํ, ภิกฺขเว, นิมิตฺตํ อสมนุปสฺสนฺโต เขมปฺปตฺโต อภยปฺปตฺโต เวสารชฺชปฺปตฺโต วิหรามิฯ ",
"an7.58:7.1":	"สุปญฺญตฺตา โข ปน เม, ภิกฺขเว, สาวกานํ นิพฺพานคามินี ปฏิปทาฯ ",
"an7.58:7.2":	"ยถาปฏิปนฺนา มม สาวกา อาสวานํ ขยา อนาสวํ เจโตวิมุตฺตึ ปญฺญาวิมุตฺตึ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหรนฺติฯ ",
"an7.58:7.3":	"ตตฺร วต มํ สมโณ วา พฺราหฺมโณ วา เทโว วา มาโร วา พฺรหฺมา วา โกจิ วา โลกสฺมึ สหธมฺเมน ปฏิโจเทสฺสติ",
"an7.58:7.4":	"‘อิติปิ เต น สุปญฺญตฺตา สาวกานํ นิพฺพานคามินี ปฏิปทาฯ ยถาปฏิปนฺนา ตว สาวกา อาสวานํ ขยา …เป… สจฺฉิกตฺวา อุปสมฺปชฺช วิหรนฺตี’ติฯ ",
"an7.58:7.5":	"นิมิตฺตเมตํ, ภิกฺขเว, น สมนุปสฺสามิฯ ",
"an7.58:7.6":	"เอตมหํ, ภิกฺขเว, นิมิตฺตํ อสมนุปสฺสนฺโต เขมปฺปตฺโต อภยปฺปตฺโต เวสารชฺชปฺปตฺโต วิหรามิฯ ",
"an7.58:8.1":	"อเนกสตา โข ปน เม, ภิกฺขเว, สาวกปริสา อาสวานํ ขยา …เป… สจฺฉิกตฺวา อุปสมฺปชฺช วิหรนฺติฯ ",
"an7.58:8.2":	"ตตฺร วต มํ สมโณ วา พฺราหฺมโณ วา เทโว วา มาโร วา พฺรหฺมา วา โกจิ วา โลกสฺมึ สหธมฺเมน ปฏิโจเทสฺสติ",
"an7.58:8.3":	"‘อิติปิ เต น อเนกสตา สาวกปริสา อาสวานํ ขยา อนาสวํ เจโตวิมุตฺตึ ปญฺญาวิมุตฺตึ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหรนฺตี’ติฯ ",
"an7.58:8.4":	"นิมิตฺตเมตํ, ภิกฺขเว, น สมนุปสฺสามิฯ ",
"an7.58:8.5":	"เอตมหํ, ภิกฺขเว, นิมิตฺตํ อสมนุปสฺสนฺโต เขมปฺปตฺโต อภยปฺปตฺโต เวสารชฺชปฺปตฺโต วิหรามิฯ ",
"an7.58:9.1":	"อิเมหิ ตีหิ อนุปวชฺโชฯ ",
"an7.58:10.1":	"อิมานิ โข, ภิกฺขเว, จตฺตาริ ตถาคตสฺส อรกฺเขยฺยานิ, อิเมหิ จ ตีหิ อนุปวชฺโช”ติฯ ",
"an7.58:10.2":	"ปญฺจมํฯ "
}	
