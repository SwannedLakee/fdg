{	
"an3.13:0.1":	"องฺคุตฺตร นิกาย ๓ฯ๑๓ ",
"an3.13:0.2":	"๒ฯ รถการวคฺค ",
"an3.13:0.3":	"อาสํสสุตฺต ",
"an3.13:1.1":	"“ตโยเม, ภิกฺขเว, ปุคฺคลา สนฺโต สํวิชฺชมานา โลกสฺมึฯ ",
"an3.13:1.2":	"กตเม ตโย? ",
"an3.13:1.3":	"นิราโส, อาสํโส, วิคตาโสฯ ",
"an3.13:1.4":	"กตโม จ, ภิกฺขเว ปุคฺคโล นิราโส? ",
"an3.13:1.5":	"อิธ, ภิกฺขเว, เอกจฺโจ ปุคฺคโล นีเจ กุเล ปจฺจาชาโต โหติ, จณฺฑาลกุเล วา เวนกุเล วา เนสาทกุเล วา รถการกุเล วา ปุกฺกุสกุเล วา ทลิทฺเท อปฺปนฺนปานโภชเน กสิรวุตฺติเก, ยตฺถ กสิเรน ฆาสจฺฉาโท ลพฺภติฯ ",
"an3.13:1.6":	"โส จ โหติ ทุพฺพณฺโณ ทุทฺทสิโก โอโกฏิมโก พวฺหาพาโธ กาโณ วา กุณี วา ขญฺโช วา ปกฺขหโต วา, น ลาภี อนฺนสฺส ปานสฺส วตฺถสฺส ยานสฺส มาลาคนฺธวิเลปนสฺส เสยฺยาวสถปทีเปยฺยสฺสฯ ",
"an3.13:1.7":	"โส สุณาติ",
"an3.13:1.8":	"‘อิตฺถนฺนาโม กิร ขตฺติโย ขตฺติเยหิ ขตฺติยาภิเสเกน อภิสิตฺโต’ติฯ ",
"an3.13:1.9":	"ตสฺส น เอวํ โหติ",
"an3.13:1.10":	"‘กุทาสฺสุ นาม มมฺปิ ขตฺติยา ขตฺติยาภิเสเกน อภิสิญฺจิสฺสนฺตี’ติฯ ",
"an3.13:1.11":	"อยํ วุจฺจติ, ภิกฺขเว, ปุคฺคโล นิราโสฯ ",
"an3.13:2.1":	"กตโม จ, ภิกฺขเว, ปุคฺคโล อาสํโส? ",
"an3.13:2.2":	"อิธ, ภิกฺขเว, รญฺโญ ขตฺติยสฺส มุทฺธาวสิตฺตสฺส เชฏฺโฐ ปุตฺโต โหติ อาภิเสโก อนภิสิตฺโต อจลปฺปตฺโตฯ ",
"an3.13:2.3":	"โส สุณาติ",
"an3.13:2.4":	"‘อิตฺถนฺนาโม กิร ขตฺติโย ขตฺติเยหิ ขตฺติยาภิเสเกน อภิสิตฺโต’ติฯ ",
"an3.13:2.5":	"ตสฺส เอวํ โหติ",
"an3.13:2.6":	"‘กุทาสฺสุ นาม มมฺปิ ขตฺติยา ขตฺติยาภิเสเกน อภิสิญฺจิสฺสนฺตี’ติฯ ",
"an3.13:2.7":	"อยํ วุจฺจติ, ภิกฺขเว, ปุคฺคโล อาสํโสฯ ",
"an3.13:3.1":	"กตโม จ, ภิกฺขเว, ปุคฺคโล วิคตาโส? ",
"an3.13:3.2":	"อิธ, ภิกฺขเว, ราชา โหติ ขตฺติโย มุทฺธาวสิตฺโตฯ ",
"an3.13:3.3":	"โส สุณาติ",
"an3.13:3.4":	"‘อิตฺถนฺนาโม กิร ขตฺติโย ขตฺติเยหิ ขตฺติยาภิเสเกน อภิสิตฺโต’ติฯ ",
"an3.13:3.5":	"ตสฺส น เอวํ โหติ",
"an3.13:3.6":	"‘กุทาสฺสุ นาม มมฺปิ ขตฺติยา ขตฺติยาภิเสเกน อภิสิญฺจิสฺสนฺตี’ติฯ ",
"an3.13:3.7":	"ตํ กิสฺส เหตุ? ",
"an3.13:3.8":	"ยา หิสฺส, ภิกฺขเว, ปุพฺเพ อนภิสิตฺตสฺส อภิเสกาสา สา ปฏิปฺปสฺสทฺธาฯ ",
"an3.13:3.9":	"อยํ วุจฺจติ, ภิกฺขเว, ปุคฺคโล วิคตาโสฯ ",
"an3.13:3.10":	"อิเม โข, ภิกฺขเว, ตโย ปุคฺคลา สนฺโต สํวิชฺชมานา โลกสฺมึฯ ",
"an3.13:4.1":	"เอวเมวํ โข, ภิกฺขเว, ตโย ปุคฺคลา สนฺโต สํวิชฺชมานา ภิกฺขูสุฯ ",
"an3.13:4.2":	"กตเม ตโย? ",
"an3.13:4.3":	"นิราโส, อาสํโส, วิคตาโสฯ ",
"an3.13:4.4":	"กตโม จ, ภิกฺขเว, ปุคฺคโล นิราโส? ",
"an3.13:4.5":	"อิธ, ภิกฺขเว, เอกจฺโจ ปุคฺคโล ทุสฺสีโล โหติ ปาปธมฺโม อสุจิ สงฺกสฺสรสมาจาโร ปฏิจฺฉนฺนกมฺมนฺโต อสฺสมโณ สมณปฏิญฺโญ อพฺรหฺมจารี พฺรหฺมจาริปฏิญฺโญ อนฺโตปูติ อวสฺสุโต กสมฺพุชาโตฯ ",
"an3.13:4.6":	"โส สุณาติ",
"an3.13:4.7":	"‘อิตฺถนฺนาโม กิร ภิกฺขุ อาสวานํ ขยา อนาสวํ เจโตวิมุตฺตึ ปญฺญาวิมุตฺตึ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหรตี’ติฯ ",
"an3.13:4.8":	"ตสฺส น เอวํ โหติ",
"an3.13:4.9":	"‘กุทาสฺสุ นาม อหมฺปิ อาสวานํ ขยา อนาสวํ เจโตวิมุตฺตึ ปญฺญาวิมุตฺตึ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหริสฺสามี’ติฯ ",
"an3.13:4.10":	"อยํ วุจฺจติ, ภิกฺขเว, ปุคฺคโล นิราโสฯ ",
"an3.13:5.1":	"กตโม จ, ภิกฺขเว, ปุคฺคโล อาสํโส? ",
"an3.13:5.2":	"อิธ, ภิกฺขเว, ภิกฺขุ สีลวา โหติ กลฺยาณธมฺโมฯ ",
"an3.13:5.3":	"โส สุณาติ",
"an3.13:5.4":	"‘อิตฺถนฺนาโม กิร ภิกฺขุ อาสวานํ ขยา อนาสวํ เจโตวิมุตฺตึ ปญฺญาวิมุตฺตึ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหรตี’ติฯ ",
"an3.13:5.5":	"ตสฺส เอวํ โหติ",
"an3.13:5.6":	"‘กุทาสฺสุ นาม อหมฺปิ อาสวานํ ขยา อนาสวํ เจโตวิมุตฺตึ ปญฺญาวิมุตฺตึ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหริสฺสามี’ติฯ ",
"an3.13:5.7":	"อยํ วุจฺจติ, ภิกฺขเว, ปุคฺคโล อาสํโสฯ ",
"an3.13:6.1":	"กตโม จ, ภิกฺขเว, ปุคฺคโล วิคตาโส? ",
"an3.13:6.2":	"อิธ, ภิกฺขเว, ภิกฺขุ อรหํ โหติ ขีณาสโวฯ ",
"an3.13:6.3":	"โส สุณาติ",
"an3.13:6.4":	"‘อิตฺถนฺนาโม กิร ภิกฺขุ อาสวานํ ขยา อนาสวํ เจโตวิมุตฺตึ ปญฺญาวิมุตฺตึ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหรตี’ติฯ ",
"an3.13:6.5":	"ตสฺส น เอวํ โหติ",
"an3.13:6.6":	"‘กุทาสฺสุ นาม อหมฺปิ อาสวานํ ขยา …เป… สจฺฉิกตฺวา อุปสมฺปชฺช วิหริสฺสามี’ติฯ ",
"an3.13:6.7":	"ตํ กิสฺส เหตุ? ",
"an3.13:6.8":	"ยา หิสฺส, ภิกฺขเว, ปุพฺเพ อวิมุตฺตสฺส วิมุตฺตาสา สา ปฏิปฺปสฺสทฺธาฯ ",
"an3.13:6.9":	"อยํ วุจฺจติ, ภิกฺขเว, ปุคฺคโล วิคตาโสฯ ",
"an3.13:6.10":	"อิเม โข, ภิกฺขเว, ตโย ปุคฺคลา สนฺโต สํวิชฺชมานา ภิกฺขูสู”ติฯ ",
"an3.13:6.11":	"ตติยํฯ "
}	
