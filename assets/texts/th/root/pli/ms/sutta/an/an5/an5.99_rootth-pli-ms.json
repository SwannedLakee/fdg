{	
"an5.99:0.1":	"องฺคุตฺตร นิกาย ๕ฯ๙๙ ",
"an5.99:0.2":	"๑๐ฯ กกุธวคฺค ",
"an5.99:0.3":	"สีหสุตฺต ",
"an5.99:1.1":	"“สีโห, ภิกฺขเว, มิคราชา สายนฺหสมยํ อาสยา นิกฺขมติ; ",
"an5.99:1.2":	"อาสยา นิกฺขมิตฺวา วิชมฺภติ; ",
"an5.99:1.3":	"วิชมฺภิตฺวา สมนฺตา จตุทฺทิสํ อนุวิโลเกติ; ",
"an5.99:1.4":	"สมนฺตา จตุทฺทิสํ อนุวิโลเกตฺวา ติกฺขตฺตุํ สีหนาทํ นทติ; ",
"an5.99:1.5":	"ติกฺขตฺตุํ สีหนาทํ นทิตฺวา โคจราย ปกฺกมติฯ ",
"an5.99:1.6":	"โส หตฺถิสฺส เจปิ ปหารํ เทติ, สกฺกจฺจญฺเญว ปหารํ เทติ, โน อสกฺกจฺจํ; ",
"an5.99:1.7":	"มหึสสฺส เจปิ ปหารํ เทติ, สกฺกจฺจญฺเญว ปหารํ เทติ, โน อสกฺกจฺจํ; ",
"an5.99:1.8":	"ควสฺส เจปิ ปหารํ เทติ, สกฺกจฺจญฺเญว ปหารํ เทติ, โน อสกฺกจฺจํ; ",
"an5.99:1.9":	"ทีปิสฺส เจปิ ปหารํ เทติ, สกฺกจฺจญฺเญว ปหารํ เทติ, โน อสกฺกจฺจํ; ",
"an5.99:1.10":	"ขุทฺทกานญฺเจปิ ปาณานํ ปหารํ เทติ อนฺตมโส สสพิฬารานมฺปิ, สกฺกจฺจญฺเญว ปหารํ เทติ, โน อสกฺกจฺจํฯ ",
"an5.99:1.11":	"ตํ กิสฺส เหตุ? ",
"an5.99:1.12":	"‘มา เม โยคฺคปโถ นสฺสา’ติฯ ",
"an5.99:2.1":	"สีโหติ โข, ภิกฺขเว, ตถาคตเสฺสตํ อธิวจนํ อรหโต สมฺมาสมฺพุทฺธสฺสฯ ",
"an5.99:2.2":	"ยํ โข, ภิกฺขเว, ตถาคโต ปริสาย ธมฺมํ เทเสติ, อิทมสฺส โหติ สีหนาทสฺมึฯ ",
"an5.99:2.3":	"ภิกฺขูนญฺเจปิ, ภิกฺขเว, ตถาคโต ธมฺมํ เทเสติ, สกฺกจฺจญฺเญว ตถาคโต ธมฺมํ เทเสติ, โน อสกฺกจฺจํ; ",
"an5.99:2.4":	"ภิกฺขุนีนญฺเจปิ, ภิกฺขเว, ตถาคโต ธมฺมํ เทเสติ, สกฺกจฺจญฺเญว ตถาคโต ธมฺมํ เทเสติ, โน อสกฺกจฺจํ; ",
"an5.99:2.5":	"อุปาสกานญฺเจปิ, ภิกฺขเว, ตถาคโต ธมฺมํ เทเสติ, สกฺกจฺจญฺเญว ตถาคโต ธมฺมํ เทเสติ, โน อสกฺกจฺจํ; ",
"an5.99:2.6":	"อุปาสิกานญฺเจปิ, ภิกฺขเว, ตถาคโต ธมฺมํ เทเสติ, สกฺกจฺจญฺเญว ตถาคโต ธมฺมํ เทเสติ, โน อสกฺกจฺจํ; ",
"an5.99:2.7":	"ปุถุชฺชนานญฺเจปิ, ภิกฺขเว, ตถาคโต ธมฺมํ เทเสติ อนฺตมโส อนฺนภารเนสาทานมฺปิ, สกฺกจฺจญฺเญว ตถาคโต ธมฺมํ เทเสติ, โน อสกฺกจฺจํฯ ",
"an5.99:2.8":	"ตํ กิสฺส เหตุ? ",
"an5.99:2.9":	"ธมฺมครุ, ภิกฺขเว, ตถาคโต ธมฺมคารโว”ติฯ ",
"an5.99:2.10":	"นวมํฯ "
}	
