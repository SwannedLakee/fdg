{	
"an5.2:0.1":	"องฺคุตฺตร นิกาย ๕ฯ๒ ",
"an5.2:0.2":	"๑ฯ เสขพลวคฺค ",
"an5.2:0.3":	"วิตฺถตสุตฺต ",
"an5.2:1.1":	"“ปญฺจิมานิ, ภิกฺขเว, เสขพลานิฯ ",
"an5.2:1.2":	"กตมานิ ปญฺจ? ",
"an5.2:1.3":	"สทฺธาพลํ, หิรีพลํ, โอตฺตปฺปพลํ, วีริยพลํ, ปญฺญาพลํฯ ",
"an5.2:2.1":	"กตมญฺจ, ภิกฺขเว, สทฺธาพลํ? ",
"an5.2:2.2":	"อิธ, ภิกฺขเว, อริยสาวโก สทฺโธ โหติ, สทฺทหติ ตถาคตสฺส โพธึ",
"an5.2:2.3":	"‘อิติปิ โส ภควา อรหํ สมฺมาสมฺพุทฺโธ วิชฺชาจรณสมฺปนฺโน สุคโต โลกวิทู อนุตฺตโร ปุริสทมฺมสารถิ สตฺถา เทวมนุสฺสานํ พุทฺโธ ภควา’ติฯ ",
"an5.2:2.4":	"อิทํ วุจฺจติ, ภิกฺขเว, สทฺธาพลํฯ ",
"an5.2:3.1":	"กตมญฺจ, ภิกฺขเว, หิรีพลํ? ",
"an5.2:3.2":	"อิธ, ภิกฺขเว, อริยสาวโก หิรีมา โหติ, หิรียติ กายทุจฺจริเตน วจีทุจฺจริเตน มโนทุจฺจริเตน, หิรียติ ปาปกานํ อกุสลานํ ธมฺมานํ สมาปตฺติยาฯ ",
"an5.2:3.3":	"อิทํ วุจฺจติ, ภิกฺขเว, หิรีพลํฯ ",
"an5.2:4.1":	"กตมญฺจ, ภิกฺขเว, โอตฺตปฺปพลํ? ",
"an5.2:4.2":	"อิธ, ภิกฺขเว, อริยสาวโก โอตฺตปฺปี โหติ, โอตฺตปฺปติ กายทุจฺจริเตน วจีทุจฺจริเตน มโนทุจฺจริเตน, โอตฺตปฺปติ ปาปกานํ อกุสลานํ ธมฺมานํ สมาปตฺติยาฯ ",
"an5.2:4.3":	"อิทํ วุจฺจติ, ภิกฺขเว, โอตฺตปฺปพลํฯ ",
"an5.2:5.1":	"กตมญฺจ, ภิกฺขเว, วีริยพลํ? ",
"an5.2:5.2":	"อิธ, ภิกฺขเว, อริยสาวโก อารทฺธวีริโย วิหรติ อกุสลานํ ธมฺมานํ ปหานาย, กุสลานํ ธมฺมานํ อุปสมฺปทาย, ถามวา ทฬฺหปรกฺกโม อนิกฺขิตฺตธุโร กุสเลสุ ธมฺเมสุฯ ",
"an5.2:5.3":	"อิทํ วุจฺจติ, ภิกฺขเว, วีริยพลํฯ ",
"an5.2:6.1":	"กตมญฺจ, ภิกฺขเว, ปญฺญาพลํ? ",
"an5.2:6.2":	"อิธ, ภิกฺขเว, อริยสาวโก ปญฺญวา โหติ อุทยตฺถคามินิยา ปญฺญาย สมนฺนาคโต อริยาย นิพฺเพธิกาย สมฺมา ทุกฺขกฺขยคามินิยาฯ ",
"an5.2:6.3":	"อิทํ วุจฺจติ, ภิกฺขเว, ปญฺญาพลํฯ ",
"an5.2:6.4":	"อิมานิ โข, ภิกฺขเว, ปญฺจ เสขพลานิฯ ",
"an5.2:7.1":	"ตสฺมาติห, ภิกฺขเว, เอวํ สิกฺขิตพฺพํ",
"an5.2:7.2":	"‘สทฺธาพเลน สมนฺนาคตา ภวิสฺสาม เสขพเลน, หิรีพเลน … โอตฺตปฺปพเลน … วีริยพเลน … ปญฺญาพเลน สมนฺนาคตา ภวิสฺสาม เสขพเลนา’ติฯ ",
"an5.2:7.3":	"เอวญฺหิ โข, ภิกฺขเว, สิกฺขิตพฺพนฺ”ติฯ ",
"an5.2:7.4":	"ทุติยํฯ "
}	
