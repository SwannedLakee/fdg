{	
"an5.249:0.1":	"องฺคุตฺตร นิกาย ๕ฯ๒๔๙ ",
"an5.249:0.2":	"๒๕ฯ ทุจฺจริตวคฺค ",
"an5.249:0.3":	"สิวถิกสุตฺต ",
"an5.249:1.1":	"“ปญฺจิเม, ภิกฺขเว, อาทีนวา สิวถิกายฯ ",
"an5.249:1.2":	"กตเม ปญฺจ? ",
"an5.249:1.3":	"อสุจิ, ทุคฺคนฺธา, สปฺปฏิภยา, วาฬานํ อมนุสฺสานํ อาวาโส, พหุโน ชนสฺส อาโรทนา—",
"an5.249:1.4":	"อิเม โข, ภิกฺขเว, ปญฺจ อาทีนวา สิวถิกายฯ ",
"an5.249:2.1":	"เอวเมวํ โข, ภิกฺขเว, ปญฺจิเม อาทีนวา สิวถิกูปเม ปุคฺคเลฯ ",
"an5.249:2.2":	"กตเม ปญฺจ? ",
"an5.249:2.3":	"อิธ, ภิกฺขเว, เอกจฺโจ ปุคฺคโล อสุจินา กายกมฺเมน สมนฺนาคโต โหติ; ",
"an5.249:2.4":	"อสุจินา วจีกมฺเมน สมนฺนาคโต โหติ; ",
"an5.249:2.5":	"อสุจินา มโนกมฺเมน สมนฺนาคโต โหติฯ ",
"an5.249:2.6":	"อิทมสฺส อสุจิตาย วทามิฯ ",
"an5.249:2.7":	"เสยฺยถาปิ สา, ภิกฺขเว, สิวถิกา อสุจิ; ",
"an5.249:2.8":	"ตถูปมาหํ, ภิกฺขเว, อิมํ ปุคฺคลํ วทามิฯ ",
"an5.249:3.1":	"ตสฺส อสุจินา กายกมฺเมน สมนฺนาคตสฺส, อสุจินา วจีกมฺเมน สมนฺนาคตสฺส, อสุจินา มโนกมฺเมน สมนฺนาคตสฺส ปาปโก กิตฺติสทฺโท อพฺภุคฺคจฺฉติฯ ",
"an5.249:3.2":	"อิทมสฺส ทุคฺคนฺธตาย วทามิฯ ",
"an5.249:3.3":	"เสยฺยถาปิ สา, ภิกฺขเว, สิวถิกา ทุคฺคนฺธา; ",
"an5.249:3.4":	"ตถูปมาหํ, ภิกฺขเว, อิมํ ปุคฺคลํ วทามิฯ ",
"an5.249:4.1":	"ตเมนํ อสุจินา กายกมฺเมน สมนฺนาคตํ, อสุจินา วจีกมฺเมน สมนฺนาคตํ, อสุจินา มโนกมฺเมน สมนฺนาคตํ เปสลา สพฺรหฺมจารี อารกา ปริวชฺชนฺติฯ ",
"an5.249:4.2":	"อิทมสฺส สปฺปฏิภยสฺมึ วทามิฯ ",
"an5.249:4.3":	"เสยฺยถาปิ สา, ภิกฺขเว, สิวถิกา สปฺปฏิภยา; ",
"an5.249:4.4":	"ตถูปมาหํ, ภิกฺขเว, อิมํ ปุคฺคลํ วทามิฯ ",
"an5.249:5.1":	"โส อสุจินา กายกมฺเมน สมนฺนาคโต, อสุจินา วจีกมฺเมน สมนฺนาคโต, อสุจินา มโนกมฺเมน สมนฺนาคโต สภาเคหิ ปุคฺคเลหิ สทฺธึ สํวสติฯ ",
"an5.249:5.2":	"อิทมสฺส วาฬาวาสสฺมึ วทามิฯ ",
"an5.249:5.3":	"เสยฺยถาปิ สา, ภิกฺขเว, สิวถิกา วาฬานํ อมนุสฺสานํ อาวาโส; ",
"an5.249:5.4":	"ตถูปมาหํ, ภิกฺขเว, อิมํ ปุคฺคลํ วทามิฯ ",
"an5.249:6.1":	"ตเมนํ อสุจินา กายกมฺเมน สมนฺนาคตํ, อสุจินา วจีกมฺเมน สมนฺนาคตํ, อสุจินา มโนกมฺเมน สมนฺนาคตํ เปสลา สพฺรหฺมจารี ทิสฺวา ขียธมฺมํ อาปชฺชนฺติ",
"an5.249:6.2":	"‘อโห วต โน ทุกฺขํ เย มยํ เอวรูเปหิ ปุคฺคเลหิ สทฺธึ สํวสามา’ติฯ ",
"an5.249:6.3":	"อิทมสฺส อาโรทนาย วทามิฯ ",
"an5.249:6.4":	"เสยฺยถาปิ สา, ภิกฺขเว, สิวถิกา พหุโน ชนสฺส อาโรทนา; ",
"an5.249:6.5":	"ตถูปมาหํ, ภิกฺขเว, อิมํ ปุคฺคลํ วทามิฯ ",
"an5.249:6.6":	"อิเม โข, ภิกฺขเว, ปญฺจ อาทีนวา สิวถิกูปเม ปุคฺคเล”ติฯ ",
"an5.249:6.7":	"นวมํฯ "
}	
