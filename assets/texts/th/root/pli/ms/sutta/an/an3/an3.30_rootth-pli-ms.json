{	
"an3.30:0.1":	"องฺคุตฺตร นิกาย ๓ฯ๓๐ ",
"an3.30:0.2":	"๓ฯ ปุคฺคลวคฺค ",
"an3.30:0.3":	"อวกุชฺชสุตฺต ",
"an3.30:1.1":	"“ตโยเม, ภิกฺขเว, ปุคฺคลา สนฺโต สํวิชฺชมานา โลกสฺมึฯ ",
"an3.30:1.2":	"กตเม ตโย? ",
"an3.30:1.3":	"อวกุชฺชปญฺโญ ปุคฺคโล, อุจฺฉงฺคปญฺโญ ปุคฺคโล, ปุถุปญฺโญ ปุคฺคโลฯ ",
"an3.30:1.4":	"กตโม จ, ภิกฺขเว, อวกุชฺชปญฺโญ ปุคฺคโล? ",
"an3.30:1.5":	"อิธ, ภิกฺขเว, เอกจฺโจ ปุคฺคโล อารามํ คนฺตา โหติ อภิกฺขณํ ภิกฺขูนํ สนฺติเก ธมฺมสฺสวนายฯ ",
"an3.30:1.6":	"ตสฺส ภิกฺขู ธมฺมํ เทเสนฺติ อาทิกลฺยาณํ มชฺเฌกลฺยาณํ ปริโยสานกลฺยาณํ สาตฺถํ สพฺยญฺชนํ, เกวลปริปุณฺณํ ปริสุทฺธํ พฺรหฺมจริยํ ปกาเสนฺติฯ ",
"an3.30:1.7":	"โส ตสฺมึ อาสเน นิสินฺโน ตสฺสา กถาย เนว อาทึ มนสิ กโรติ, น มชฺฌํ มนสิ กโรติ, น ปริโยสานํ มนสิ กโรติ; ",
"an3.30:1.8":	"วุฏฺฐิโตปิ ตมฺหา อาสนา ตสฺสา กถาย เนว อาทึ มนสิ กโรติ, น มชฺฌํ มนสิ กโรติ, น ปริโยสานํ มนสิ กโรติฯ ",
"an3.30:1.9":	"เสยฺยถาปิ, ภิกฺขเว, กุมฺโภ นิกุชฺโช ตตฺร อุทกํ อาสิตฺตํ วิวฏฺฏติ, โน สณฺฐาติ; ",
"an3.30:1.10":	"เอวเมวํ โข, ภิกฺขเว, อิเธกจฺโจ ปุคฺคโล อารามํ คนฺตา โหติ อภิกฺขณํ ภิกฺขูนํ สนฺติเก ธมฺมสฺสวนายฯ ",
"an3.30:1.11":	"ตสฺส ภิกฺขู ธมฺมํ เทเสนฺติ อาทิกลฺยาณํ มชฺเฌกลฺยาณํ ปริโยสานกลฺยาณํ สาตฺถํ สพฺยญฺชนํ, เกวลปริปุณฺณํ ปริสุทฺธํ พฺรหฺมจริยํ ปกาเสนฺติฯ ",
"an3.30:1.12":	"โส ตสฺมึ อาสเน นิสินฺโน ตสฺสา กถาย เนว อาทึ มนสิ กโรติ, น มชฺฌํ มนสิ กโรติ, น ปริโยสานํ มนสิ กโรติ; ",
"an3.30:1.13":	"วุฏฺฐิโตปิ ตมฺหา อาสนา ตสฺสา กถาย เนว อาทึ มนสิ กโรติ, น มชฺฌํ มนสิ กโรติ, น ปริโยสานํ มนสิ กโรติฯ ",
"an3.30:1.14":	"อยํ วุจฺจติ, ภิกฺขเว, อวกุชฺชปญฺโญ ปุคฺคโลฯ ",
"an3.30:2.1":	"กตโม จ, ภิกฺขเว, อุจฺฉงฺคปญฺโญ ปุคฺคโล? ",
"an3.30:2.2":	"อิธ, ภิกฺขเว, เอกจฺโจ ปุคฺคโล อารามํ คนฺตา โหติ อภิกฺขณํ ภิกฺขูนํ สนฺติเก ธมฺมสฺสวนายฯ ",
"an3.30:2.3":	"ตสฺส ภิกฺขู ธมฺมํ เทเสนฺติ อาทิกลฺยาณํ มชฺเฌกลฺยาณํ ปริโยสานกลฺยาณํ สาตฺถํ สพฺยญฺชนํ, เกวลปริปุณฺณํ ปริสุทฺธํ พฺรหฺมจริยํ ปกาเสนฺติฯ ",
"an3.30:2.4":	"โส ตสฺมึ อาสเน นิสินฺโน ตสฺสา กถาย อาทิมฺปิ มนสิ กโรติ, มชฺฌมฺปิ มนสิ กโรติ, ปริโยสานมฺปิ มนสิ กโรติ; ",
"an3.30:2.5":	"วุฏฺฐิโต จ โข ตมฺหา อาสนา ตสฺสา กถาย เนว อาทึ มนสิ กโรติ, น มชฺฌํ มนสิ กโรติ, น ปริโยสานํ มนสิ กโรติฯ ",
"an3.30:2.6":	"เสยฺยถาปิ, ภิกฺขเว, ปุริสสฺส อุจฺฉงฺเค นานาขชฺชกานิ อากิณฺณานิ—",
"an3.30:2.7":	"ติลา ตณฺฑุลา โมทกา พทราฯ ",
"an3.30:2.8":	"โส ตมฺหา อาสนา วุฏฺฐหนฺโต สติสมฺโมสา ปกิเรยฺยฯ ",
"an3.30:2.9":	"เอวเมวํ โข, ภิกฺขเว, อิเธกจฺโจ ปุคฺคโล อารามํ คนฺตา โหติ อภิกฺขณํ ภิกฺขูนํ สนฺติเก ธมฺมสฺสวนายฯ ",
"an3.30:2.10":	"ตสฺส ภิกฺขู ธมฺมํ เทเสนฺติ อาทิกลฺยาณํ มชฺเฌกลฺยาณํ ปริโยสานกลฺยาณํ สาตฺถํ สพฺยญฺชนํ, เกวลปริปุณฺณํ ปริสุทฺธํ พฺรหฺมจริยํ ปกาเสนฺติฯ ",
"an3.30:2.11":	"โส ตสฺมึ อาสเน นิสินฺโน ตสฺสา กถาย อาทิมฺปิ มนสิ กโรติ, มชฺฌมฺปิ มนสิ กโรติ, ปริโยสานมฺปิ มนสิ กโรติ; ",
"an3.30:2.12":	"วุฏฺฐิโต จ โข ตมฺหา อาสนา ตสฺสา กถาย เนว อาทึ มนสิ กโรติ, น มชฺฌํ มนสิ กโรติ, น ปริโยสานํ มนสิ กโรติฯ ",
"an3.30:2.13":	"อยํ วุจฺจติ, ภิกฺขเว, อุจฺฉงฺคปญฺโญ ปุคฺคโลฯ ",
"an3.30:3.1":	"กตโม จ, ภิกฺขเว, ปุถุปญฺโญ ปุคฺคโล? ",
"an3.30:3.2":	"อิธ, ภิกฺขเว, เอกจฺโจ ปุคฺคโล อารามํ คนฺตา โหติ อภิกฺขณํ ภิกฺขูนํ สนฺติเก ธมฺมสฺสวนายฯ ",
"an3.30:3.3":	"ตสฺส ภิกฺขู ธมฺมํ เทเสนฺติ อาทิกลฺยาณํ มชฺเฌกลฺยาณํ ปริโยสานกลฺยาณํ สาตฺถํ สพฺยญฺชนํ, เกวลปริปุณฺณํ ปริสุทฺธํ พฺรหฺมจริยํ ปกาเสนฺติฯ ",
"an3.30:3.4":	"โส ตสฺมึ อาสเน นิสินฺโน ตสฺสา กถาย อาทิมฺปิ มนสิ กโรติ, มชฺฌมฺปิ มนสิ กโรติ, ปริโยสานมฺปิ มนสิ กโรติ; ",
"an3.30:3.5":	"วุฏฺฐิโตปิ ตมฺหา อาสนา ตสฺสา กถาย อาทิมฺปิ มนสิ กโรติ, มชฺฌมฺปิ มนสิ กโรติ, ปริโยสานมฺปิ มนสิ กโรติฯ ",
"an3.30:3.6":	"เสยฺยถาปิ, ภิกฺขเว, กุมฺโภ อุกฺกุชฺโช ตตฺร อุทกํ อาสิตฺตํ สณฺฐาติ โน วิวฏฺฏติ; ",
"an3.30:3.7":	"เอวเมวํ โข, ภิกฺขเว, อิเธกจฺโจ ปุคฺคโล อารามํ คนฺตา โหติ อภิกฺขณํ ภิกฺขูนํ สนฺติเก ธมฺมสฺสวนายฯ ",
"an3.30:3.8":	"ตสฺส ภิกฺขู ธมฺมํ เทเสนฺติ อาทิกลฺยาณํ มชฺเฌกลฺยาณํ ปริโยสานกลฺยาณํ สาตฺถํ สพฺยญฺชนํ, เกวลปริปุณฺณํ ปริสุทฺธํ พฺรหฺมจริยํ ปกาเสนฺติฯ ",
"an3.30:3.9":	"โส ตสฺมึ อาสเน นิสินฺโน ตสฺสา กถาย อาทิมฺปิ มนสิ กโรติ, มชฺฌมฺปิ มนสิ กโรติ, ปริโยสานมฺปิ มนสิ กโรติ; ",
"an3.30:3.10":	"วุฏฺฐิโตปิ ตมฺหา อาสนา ตสฺสา กถาย อาทิมฺปิ มนสิ กโรติ, มชฺฌมฺปิ มนสิ กโรติ, ปริโยสานมฺปิ มนสิ กโรติฯ ",
"an3.30:3.11":	"อยํ วุจฺจติ, ภิกฺขเว, ปุถุปญฺโญ ปุคฺคโลฯ ",
"an3.30:3.12":	"อิเม โข, ภิกฺขเว, ตโย ปุคฺคลา สนฺโต สํวิชฺชมานา โลกสฺมินฺติฯ ",
"an3.30:4.1":	"อวกุชฺชปญฺโญ ปุริโส, ",
"an3.30:4.2":	"ทุมฺเมโธ อวิจกฺขโณ; ",
"an3.30:4.3":	"อภิกฺขณมฺปิ เจ โหติ, ",
"an3.30:4.4":	"คนฺตา ภิกฺขูน สนฺติเกฯ ",
"an3.30:5.1":	"อาทึ กถาย มชฺฌญฺจ, ",
"an3.30:5.2":	"ปริโยสานญฺจ ตาทิโส; ",
"an3.30:5.3":	"อุคฺคเหตุํ น สกฺโกติ, ",
"an3.30:5.4":	"ปญฺญา หิสฺส น วิชฺชติฯ ",
"an3.30:6.1":	"อุจฺฉงฺคปญฺโญ ปุริโส, ",
"an3.30:6.2":	"เสโยฺย เอเตน วุจฺจติ; ",
"an3.30:6.3":	"อภิกฺขณมฺปิ เจ โหติ, ",
"an3.30:6.4":	"คนฺตา ภิกฺขูน สนฺติเกฯ ",
"an3.30:7.1":	"อาทึ กถาย มชฺฌญฺจ, ",
"an3.30:7.2":	"ปริโยสานญฺจ ตาทิโส; ",
"an3.30:7.3":	"นิสินฺโน อาสเน ตสฺมึ, ",
"an3.30:7.4":	"อุคฺคเหตฺวาน พฺยญฺชนํ; ",
"an3.30:7.5":	"วุฏฺฐิโต นปฺปชานาติ, ",
"an3.30:7.6":	"คหิตํ หิสฺส มุสฺสติฯ ",
"an3.30:8.1":	"ปุถุปญฺโญ จ ปุริโส, ",
"an3.30:8.2":	"เสโยฺย เอเตหิ วุจฺจติ; ",
"an3.30:8.3":	"อภิกฺขณมฺปิ เจ โหติ, ",
"an3.30:8.4":	"คนฺตา ภิกฺขูน สนฺติเกฯ ",
"an3.30:9.1":	"อาทึ กถาย มชฺฌญฺจ, ",
"an3.30:9.2":	"ปริโยสานญฺจ ตาทิโส; ",
"an3.30:9.3":	"นิสินฺโน อาสเน ตสฺมึ, ",
"an3.30:9.4":	"อุคฺคเหตฺวาน พฺยญฺชนํฯ ",
"an3.30:10.1":	"ธาเรติ เสฏฺฐสงฺกปฺโป, ",
"an3.30:10.2":	"อพฺยคฺคมานโส นโร; ",
"an3.30:10.3":	"ธมฺมานุธมฺมปฺปฏิปนฺโน, ",
"an3.30:10.4":	"ทุกฺขสฺสนฺตกโร สิยา”ติฯ ",
"an3.30:10.5":	"ทสมํฯ ",
"an3.30:10.6":	"ปุคฺคลวคฺโค ตติโยฯ ",
"an3.30:11.0":	"ตสฺสุทฺทานํ ",
"an3.30:11.1":	"สมิทฺธ คิลาน สงฺขารา, ",
"an3.30:11.2":	"พหุการา วชิเรน จ; ",
"an3.30:11.3":	"เสวิ ชิคุจฺฉ คูถภาณี, ",
"an3.30:11.4":	"อนฺโธ จ อวกุชฺชตาติฯ "
}	
