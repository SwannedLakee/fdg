{	
"an6.16:0.1":	"องฺคุตฺตร นิกาย ๖ฯ๑๖ ",
"an6.16:0.2":	"๒ฯ สารณียวคฺค ",
"an6.16:0.3":	"นกุลปิตุสุตฺต ",
"an6.16:1.1":	"เอกํ สมยํ ภควา ภคฺเคสุ วิหรติ สุสุมารคิเร เภสกฬาวเน มิคทาเยฯ ",
"an6.16:1.2":	"เตน โข ปน สมเยน นกุลปิตา คหปติ อาพาธิโก โหติ ทุกฺขิโต พาฬฺหคิลาโนฯ ",
"an6.16:1.3":	"อถ โข นกุลมาตา คหปตานี นกุลปิตรํ คหปตึ เอตทโวจ",
"an6.16:2.1":	"“มา โข ตฺวํ, คหปติ, สาเปกฺโข กาลมกาสิฯ ",
"an6.16:2.2":	"ทุกฺขา, คหปติ, สาเปกฺขสฺส กาลกิริยา; ",
"an6.16:2.3":	"ครหิตา จ ภควตา สาเปกฺขสฺส กาลกิริยาฯ ",
"an6.16:2.4":	"สิยา โข ปน เต, คหปติ, เอวมสฺส",
"an6.16:2.5":	"‘น นกุลมาตา คหปตานี มมจฺจเยน สกฺขิสฺสติ ทารเก โปเสตุํ, ฆราวาสํ สนฺถริตุนฺ’ติฯ ",
"an6.16:2.6":	"น โข ปเนตํ, คหปติ, เอวํ ทฏฺฐพฺพํฯ ",
"an6.16:2.7":	"กุสลาหํ, คหปติ, กปฺปาสํ กนฺติตุํ เวณึ โอลิขิตุํฯ ",
"an6.16:2.8":	"สกฺโกมหํ, คหปติ, ตวจฺจเยน ทารเก โปเสตุํ, ฆราวาสํ สนฺถริตุํฯ ",
"an6.16:2.9":	"ตสฺมาติห ตฺวํ, คหปติ, มา สาเปกฺโข กาลมกาสิฯ ",
"an6.16:2.10":	"ทุกฺขา, คหปติ, สาเปกฺขสฺส กาลกิริยา; ",
"an6.16:2.11":	"ครหิตา จ ภควตา สาเปกฺขสฺส กาลกิริยาฯ ",
"an6.16:3.1":	"สิยา โข ปน เต, คหปติ, เอวมสฺส",
"an6.16:3.2":	"‘นกุลมาตา คหปตานี มมจฺจเยน อญฺญํ ฆรํ คมิสฺสตี’ติฯ ",
"an6.16:3.3":	"น โข ปเนตํ, คหปติ, เอวํ ทฏฺฐพฺพํฯ ",
"an6.16:3.4":	"ตฺวญฺเจว โข, คหปติ, ชานาสิ อหญฺจ, ยํ โน โสฬสวสฺสานิ คหฏฺฐกํ พฺรหฺมจริยํ สมาจิณฺณํฯ ",
"an6.16:3.5":	"ตสฺมาติห ตฺวํ, คหปติ, มา สาเปกฺโข กาลมกาสิฯ ",
"an6.16:3.6":	"ทุกฺขา, คหปติ, สาเปกฺขสฺส กาลกิริยา; ",
"an6.16:3.7":	"ครหิตา จ ภควตา สาเปกฺขสฺส กาลกิริยาฯ ",
"an6.16:4.1":	"สิยา โข ปน เต, คหปติ, เอวมสฺส",
"an6.16:4.2":	"‘นกุลมาตา คหปตานี มมจฺจเยน น ทสฺสนกามา ภวิสฺสติ ภควโต น ทสฺสนกามา ภิกฺขุสงฺฆสฺสา’ติฯ ",
"an6.16:4.3":	"น โข ปเนตํ, คหปติ, เอวํ ทฏฺฐพฺพํฯ ",
"an6.16:4.4":	"อหญฺหิ, คหปติ, ตวจฺจเยน ทสฺสนกามตรา เจว ภวิสฺสามิ ภควโต, ทสฺสนกามตรา จ ภิกฺขุสงฺฆสฺสฯ ",
"an6.16:4.5":	"ตสฺมาติห ตฺวํ, คหปติ, มา สาเปกฺโข กาลมกาสิฯ ",
"an6.16:4.6":	"ทุกฺขา, คหปติ, สาเปกฺขสฺส กาลกิริยา; ",
"an6.16:4.7":	"ครหิตา จ ภควตา สาเปกฺขสฺส กาลกิริยาฯ ",
"an6.16:5.1":	"สิยา โข ปน เต, คหปติ, เอวมสฺส",
"an6.16:5.2":	"‘น นกุลมาตา คหปตานี มมจฺจเยน สีเลสุ ปริปูรการินี’ติฯ ",
"an6.16:5.3":	"น โข ปเนตํ, คหปติ, เอวํ ทฏฺฐพฺพํฯ ",
"an6.16:5.4":	"ยาวตา โข, คหปติ, ตสฺส ภควโต สาวิกา คิหี โอทาตวสนา สีเลสุ ปริปูรการินิโย, อหํ ตาสํ อญฺญตราฯ ",
"an6.16:5.5":	"ยสฺส โข ปนสฺส กงฺขา วา วิมติ วา—อยํ โส ภควา อรหํ สมฺมาสมฺพุทฺโธ ภคฺเคสุ วิหรติ สุสุมารคิเร เภสกฬาวเน มิคทาเย—ตํ ภควนฺตํ อุปสงฺกมิตฺวา ปุจฺฉตุฯ ",
"an6.16:5.6":	"ตสฺมาติห ตฺวํ, คหปติ, มา สาเปกฺโข กาลมกาสิฯ ",
"an6.16:5.7":	"ทุกฺขา, คหปติ, สาเปกฺขสฺส กาลกิริยา; ",
"an6.16:5.8":	"ครหิตา จ ภควตา สาเปกฺขสฺส กาลกิริยาฯ ",
"an6.16:6.1":	"สิยา โข ปน เต, คหปติ, เอวมสฺส",
"an6.16:6.2":	"‘น นกุลมาตา คหปตานี ลาภินี อชฺฌตฺตํ เจโตสมถสฺสา’ติฯ ",
"an6.16:6.3":	"น โข ปเนตํ, คหปติ, เอวํ ทฏฺฐพฺพํฯ ",
"an6.16:6.4":	"ยาวตา โข, คหปติ, ตสฺส ภควโต สาวิกา คิหี โอทาตวสนา ลาภินิโย อชฺฌตฺตํ เจโตสมถสฺส, อหํ ตาสํ อญฺญตราฯ ",
"an6.16:6.5":	"ยสฺส โข ปนสฺส กงฺขา วา วิมติ วา—อยํ โส ภควา อรหํ สมฺมาสมฺพุทฺโธ ภคฺเคสุ วิหรติ สุสุมารคิเร เภสกฬาวเน มิคทาเย—ตํ ภควนฺตํ อุปสงฺกมิตฺวา ปุจฺฉตุฯ ",
"an6.16:6.6":	"ตสฺมาติห ตฺวํ, คหปติ, มา สาเปกฺโข กาลมกาสิฯ ",
"an6.16:6.7":	"ทุกฺขา, คหปติ, สาเปกฺขสฺส กาลกิริยา; ",
"an6.16:6.8":	"ครหิตา จ ภควตา สาเปกฺขสฺส กาลกิริยาฯ ",
"an6.16:7.1":	"สิยา โข ปน เต, คหปติ, เอวมสฺส",
"an6.16:7.2":	"‘น นกุลมาตา คหปตานี อิมสฺมึ ธมฺมวินเย โอคาธปฺปตฺตา ปติคาธปฺปตฺตา อสฺสาสปฺปตฺตา ติณฺณวิจิกิจฺฉา วิคตกถงฺกถา เวสารชฺชปฺปตฺตา อปรปฺปจฺจยา สตฺถุสาสเน วิหรตี’ติฯ ",
"an6.16:7.3":	"น โข ปเนตํ, คหปติ, เอวํ ทฏฺฐพฺพํฯ ",
"an6.16:7.4":	"ยาวตา โข, คหปติ, ตสฺส ภควโต สาวิกา คิหี โอทาตวสนา อิมสฺมึ ธมฺมวินเย โอคาธปฺปตฺตา ปติคาธปฺปตฺตา อสฺสาสปฺปตฺตา ติณฺณวิจิกิจฺฉา วิคตกถงฺกถา เวสารชฺชปฺปตฺตา อปรปฺปจฺจยา สตฺถุสาสเน วิหรนฺติ, อหํ ตาสํ อญฺญตราฯ ",
"an6.16:7.5":	"ยสฺส โข ปนสฺส กงฺขา วา วิมติ วา—อยํ โส ภควา อรหํ สมฺมาสมฺพุทฺโธ ภคฺเคสุ วิหรติ สุสุมารคิเร เภสกฬาวเน มิคทาเย—ตํ ภควนฺตํ อุปสงฺกมิตฺวา ปุจฺฉตุฯ ",
"an6.16:7.6":	"ตสฺมาติห ตฺวํ, คหปติ, มา สาเปกฺโข กาลมกาสิฯ ",
"an6.16:7.7":	"ทุกฺขา, คหปติ, สาเปกฺขสฺส กาลกิริยา; ",
"an6.16:7.8":	"ครหิตา จ ภควตา สาเปกฺขสฺส กาลกิริยา”ติฯ ",
"an6.16:8.1":	"อถ โข นกุลปิตุโน คหปติสฺส นกุลมาตรา คหปตานิยา อิมินา โอวาเทน โอวทิยมานสฺส โส อาพาโธ ฐานโส ปฏิปฺปสฺสมฺภิฯ ",
"an6.16:8.2":	"วุฏฺฐหิ จ นกุลปิตา คหปติ ตมฺหา อาพาธา; ",
"an6.16:8.3":	"ตถา ปหีโน จ ปน นกุลปิตุโน คหปติสฺส โส อาพาโธ อโหสิฯ ",
"an6.16:8.4":	"อถ โข นกุลปิตา คหปติ คิลานา วุฏฺฐิโต อจิรวุฏฺฐิโต เคลญฺญา ทณฺฑโมลุพฺภ เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺนํ โข นกุลปิตรํ คหปตึ ภควา เอตทโวจ",
"an6.16:9.1":	"“ลาภา เต, คหปติ, สุลทฺธํ เต, คหปติฯ ",
"an6.16:9.2":	"ยสฺส เต นกุลมาตา คหปตานี อนุกมฺปิกา อตฺถกามา โอวาทิกา อนุสาสิกาฯ ",
"an6.16:9.3":	"ยาวตา โข, คหปติ, มม สาวิกา คิหี โอทาตวสนา สีเลสุ ปริปูรการินิโย, นกุลมาตา คหปตานี ตาสํ อญฺญตราฯ ",
"an6.16:9.4":	"ยาวตา โข, คหปติ, มม สาวิกา คิหี โอทาตวสนา ลาภินิโย อชฺฌตฺตํ เจโตสมถสฺส, นกุลมาตา คหปตานี ตาสํ อญฺญตราฯ ",
"an6.16:9.5":	"ยาวตา โข, คหปติ, มม สาวิกา คิหี โอทาตวสนา อิมสฺมึ ธมฺมวินเย โอคาธปฺปตฺตา ปติคาธปฺปตฺตา อสฺสาสปฺปตฺตา ติณฺณวิจิกิจฺฉา วิคตกถงฺกถา เวสารชฺชปฺปตฺตา อปรปฺปจฺจยา สตฺถุสาสเน วิหรนฺติ, นกุลมาตา คหปตานี ตาสํ อญฺญตราฯ ",
"an6.16:9.6":	"ลาภา เต, คหปติ, สุลทฺธํ เต, คหปติฯ ",
"an6.16:9.7":	"ยสฺส เต นกุลมาตา คหปตานี อนุกมฺปิกา อตฺถกามา โอวาทิกา อนุสาสิกา”ติฯ ",
"an6.16:9.8":	"ฉฏฺฐํฯ "
}	
