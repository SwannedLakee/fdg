{	
"an5.174:0.1":	"องฺคุตฺตร นิกาย ๕ฯ๑๗๔ ",
"an5.174:0.2":	"๑๘ฯ อุปาสกวคฺค ",
"an5.174:0.3":	"เวรสุตฺต ",
"an5.174:1.1":	"อถ โข อนาถปิณฺฑิโก คหปติ เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺนํ โข อนาถปิณฺฑิกํ คหปตึ ภควา เอตทโวจ",
"an5.174:2.1":	"“ปญฺจ, คหปติ, ภยานิ เวรานิ อปฺปหาย ‘ทุสฺสีโล’ อิติ วุจฺจติ, นิรยญฺจ อุปปชฺชติฯ ",
"an5.174:2.2":	"กตมานิ ปญฺจ? ",
"an5.174:2.3":	"ปาณาติปาตํ, อทินฺนาทานํ, กาเมสุมิจฺฉาจารํ, มุสาวาทํ, สุราเมรยมชฺชปมาทฏฺฐานํ—",
"an5.174:2.4":	"อิมานิ โข, คหปติ, ปญฺจ ภยานิ เวรานิ อปฺปหาย ‘ทุสฺสีโล’ อิติ วุจฺจติ, นิรยญฺจ อุปปชฺชติฯ ",
"an5.174:3.1":	"ปญฺจ, คหปติ, ภยานิ เวรานิ ปหาย ‘สีลวา’ อิติ วุจฺจติ, สุคติญฺจ อุปปชฺชติฯ ",
"an5.174:3.2":	"กตมานิ ปญฺจ? ",
"an5.174:3.3":	"ปาณาติปาตํ, อทินฺนาทานํ, กาเมสุมิจฺฉาจารํ, มุสาวาทํ, สุราเมรยมชฺชปมาทฏฺฐานํ—",
"an5.174:3.4":	"อิมานิ โข, คหปติ, ปญฺจ ภยานิ เวรานิ ปหาย ‘สีลวา’ อิติ วุจฺจติ, สุคติญฺจ อุปปชฺชติฯ ",
"an5.174:4.1":	"ยํ, คหปติ, ปาณาติปาตี ปาณาติปาตปจฺจยา ทิฏฺฐธมฺมิกมฺปิ ภยํ เวรํ ปสวติ, สมฺปรายิกมฺปิ ภยํ เวรํ ปสวติ, เจตสิกมฺปิ ทุกฺขํ โทมนสฺสํ ปฏิสํเวเทติ, ปาณาติปาตา ปฏิวิรโต เนว ทิฏฺฐธมฺมิกํ ภยํ เวรํ ปสวติ, น สมฺปรายิกํ ภยํ เวรํ ปสวติ, น เจตสิกํ ทุกฺขํ โทมนสฺสํ ปฏิสํเวเทติฯ ",
"an5.174:4.2":	"ปาณาติปาตา ปฏิวิรตสฺส เอวํ ตํ ภยํ เวรํ วูปสนฺตํ โหติฯ ",
"an5.174:5.1":	"ยํ, คหปติ, อทินฺนาทายี …เป…ฯ ",
"an5.174:6.1":	"ยํ, คหปติ, กาเมสุมิจฺฉาจารี …เป…ฯ ",
"an5.174:7.1":	"ยํ, คหปติ, มุสาวาที …เป…ฯ ",
"an5.174:8.1":	"ยํ, คหปติ, สุราเมรยมชฺชปมาทฏฺฐายี สุราเมรยมชฺชปมาทฏฺฐานปจฺจยา ทิฏฺฐธมฺมิกมฺปิ ภยํ เวรํ ปสวติ, สมฺปรายิกมฺปิ ภยํ เวรํ ปสวติ, เจตสิกมฺปิ ทุกฺขํ โทมนสฺสํ ปฏิสํเวเทติ, สุราเมรยมชฺชปมาทฏฺฐานา ปฏิวิรโต เนว ทิฏฺฐธมฺมิกํ ภยํ เวรํ ปสวติ, น สมฺปรายิกํ ภยํ เวรํ ปสวติ, น เจตสิกํ ทุกฺขํ โทมนสฺสํ ปฏิสํเวเทติฯ ",
"an5.174:8.2":	"สุราเมรยมชฺชปมาทฏฺฐานา ปฏิวิรตสฺส เอวํ ตํ ภยํ เวรํ วูปสนฺตํ โหตีติฯ ",
"an5.174:9.1":	"โย ปาณมติปาเตติ, ",
"an5.174:9.2":	"มุสาวาทญฺจ ภาสติ; ",
"an5.174:9.3":	"โลเก อทินฺนํ อาทิยติ, ",
"an5.174:9.4":	"ปรทารญฺจ คจฺฉติ; ",
"an5.174:9.5":	"สุราเมรยปานญฺจ, ",
"an5.174:9.6":	"โย นโร อนุยุญฺชติฯ ",
"an5.174:10.1":	"อปฺปหาย ปญฺจ เวรานิ, ",
"an5.174:10.2":	"ทุสฺสีโล อิติ วุจฺจติ; ",
"an5.174:10.3":	"กายสฺส เภทา ทุปฺปญฺโญ, ",
"an5.174:10.4":	"นิรยํ โสปปชฺชติฯ ",
"an5.174:11.1":	"โย ปาณํ นาติปาเตติ, ",
"an5.174:11.2":	"มุสาวาทํ น ภาสติ; ",
"an5.174:11.3":	"โลเก อทินฺนํ นาทิยติ, ",
"an5.174:11.4":	"ปรทารํ น คจฺฉติ; ",
"an5.174:11.5":	"สุราเมรยปานญฺจ, ",
"an5.174:11.6":	"โย นโร นานุยุญฺชติฯ ",
"an5.174:12.1":	"ปหาย ปญฺจ เวรานิ, ",
"an5.174:12.2":	"สีลวา อิติ วุจฺจติ; ",
"an5.174:12.3":	"กายสฺส เภทา สปฺปญฺโญ, ",
"an5.174:12.4":	"สุคตึ โสปปชฺชตี”ติฯ ",
"an5.174:12.5":	"จตุตฺถํฯ "
}	
