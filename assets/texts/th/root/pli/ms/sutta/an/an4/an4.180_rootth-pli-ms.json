{	
"an4.180:0.1":	"องฺคุตฺตร นิกาย ๔ฯ๑๘๐ ",
"an4.180:0.2":	"๑๘ฯ สญฺเจตนิยวคฺค ",
"an4.180:0.3":	"มหาปเทสสุตฺต ",
"an4.180:1.1":	"เอกํ สมยํ ภควา โภคนคเร วิหรติ อานนฺทเจติเยฯ ",
"an4.180:1.2":	"ตตฺร โข ภควา ภิกฺขู อามนฺเตสิ",
"an4.180:1.3":	"“ภิกฺขโว”ติฯ ",
"an4.180:1.4":	"“ภทนฺเต”ติ เต ภิกฺขู ภควโต ปจฺจโสฺสสุํฯ ",
"an4.180:1.5":	"ภควา เอตทโวจ",
"an4.180:1.6":	"“จตฺตาโรเม, ภิกฺขเว, มหาปเทเส เทเสสฺสามิ, ",
"an4.180:1.7":	"ตํ สุณาถ, สาธุกํ มนสิ กโรถ, ภาสิสฺสามี”ติฯ ",
"an4.180:1.8":	"“เอวํ, ภนฺเต”ติ โข เต ภิกฺขู ภควโต ปจฺจโสฺสสุํฯ ",
"an4.180:1.9":	"ภควา เอตทโวจ",
"an4.180:2.1":	"“กตเม, ภิกฺขเว, จตฺตาโร มหาปเทสา? ",
"an4.180:2.2":	"อิธ, ภิกฺขเว, ภิกฺขุ เอวํ วเทยฺย",
"an4.180:2.3":	"‘สมฺมุขา เมตํ, อาวุโส, ภควโต สุตํ สมฺมุขา ปฏิคฺคหิตํ—",
"an4.180:2.4":	"อยํ ธมฺโม, อยํ วินโย, อิทํ สตฺถุสาสนนฺ’ติฯ ",
"an4.180:2.5":	"ตสฺส, ภิกฺขเว, ภิกฺขุโน ภาสิตํ เนว อภินนฺทิตพฺพํ นปฺปฏิกฺโกสิตพฺพํฯ ",
"an4.180:2.6":	"อนภินนฺทิตฺวา อปฺปฏิกฺโกสิตฺวา ตานิ ปทพฺยญฺชนานิ สาธุกํ อุคฺคเหตฺวา สุตฺเต โอตาเรตพฺพานิ, วินเย สนฺทเสฺสตพฺพานิฯ ",
"an4.180:2.7":	"ตานิ เจ สุตฺเต โอตาริยมานานิ วินเย สนฺทสฺสิยมานานิ น เจว สุตฺเต โอตรนฺติ น วินเย สนฺทิสฺสนฺติ, นิฏฺฐเมตฺถ คนฺตพฺพํ",
"an4.180:2.8":	"‘อทฺธา อิทํ น เจว ตสฺส ภควโต วจนํ อรหโต สมฺมาสมฺพุทฺธสฺส; ",
"an4.180:2.9":	"อิมสฺส จ ภิกฺขุโน ทุคฺคหิตนฺ’ติฯ ",
"an4.180:2.10":	"อิติ เหตํ, ภิกฺขเว, ฉฑฺเฑยฺยาถฯ ",
"an4.180:3.1":	"อิธ ปน, ภิกฺขเว, ภิกฺขุ เอวํ วเทยฺย",
"an4.180:3.2":	"‘สมฺมุขา เมตํ, อาวุโส, ภควโต สุตํ สมฺมุขา ปฏิคฺคหิตํ—",
"an4.180:3.3":	"อยํ ธมฺโม, อยํ วินโย, อิทํ สตฺถุสาสนนฺ’ติฯ ",
"an4.180:3.4":	"ตสฺส, ภิกฺขเว, ภิกฺขุโน ภาสิตํ เนว อภินนฺทิตพฺพํ นปฺปฏิกฺโกสิตพฺพํฯ ",
"an4.180:3.5":	"อนภินนฺทิตฺวา อปฺปฏิกฺโกสิตฺวา ตานิ ปทพฺยญฺชนานิ สาธุกํ อุคฺคเหตฺวา สุตฺเต โอตาเรตพฺพานิ, วินเย สนฺทเสฺสตพฺพานิฯ ",
"an4.180:3.6":	"ตานิ เจ สุตฺเต โอตาริยมานานิ วินเย สนฺทสฺสิยมานานิ สุตฺเต เจว โอตรนฺติ วินเย จ สนฺทิสฺสนฺติ, นิฏฺฐเมตฺถ คนฺตพฺพํ",
"an4.180:3.7":	"‘อทฺธา อิทํ ตสฺส ภควโต วจนํ อรหโต สมฺมาสมฺพุทฺธสฺส; ",
"an4.180:3.8":	"อิมสฺส จ ภิกฺขุโน สุคฺคหิตนฺ’ติฯ ",
"an4.180:3.9":	"อิทํ, ภิกฺขเว, ปฐมํ มหาปเทสํ ธาเรยฺยาถฯ ",
"an4.180:4.1":	"อิธ ปน, ภิกฺขเว, ภิกฺขุ เอวํ วเทยฺย",
"an4.180:4.2":	"‘อสุกสฺมึ นาม อาวาเส สงฺโฆ วิหรติ สเถโร สปาโมกฺโขฯ ",
"an4.180:4.3":	"ตสฺส เม สงฺฆสฺส สมฺมุขา สุตํ สมฺมุขา ปฏิคฺคหิตํ—",
"an4.180:4.4":	"อยํ ธมฺโม, อยํ วินโย, อิทํ สตฺถุสาสนนฺ’ติฯ ",
"an4.180:4.5":	"ตสฺส, ภิกฺขเว, ภิกฺขุโน ภาสิตํ เนว อภินนฺทิตพฺพํ นปฺปฏิกฺโกสิตพฺพํฯ ",
"an4.180:4.6":	"อนภินนฺทิตฺวา อปฺปฏิกฺโกสิตฺวา ตานิ ปทพฺยญฺชนานิ สาธุกํ อุคฺคเหตฺวา สุตฺเต โอตาเรตพฺพานิ, วินเย สนฺทเสฺสตพฺพานิฯ ",
"an4.180:4.7":	"ตานิ เจ สุตฺเต โอตาริยมานานิ วินเย สนฺทสฺสิยมานานิ น เจว สุตฺเต โอตรนฺติ น วินเย สนฺทิสฺสนฺติ, นิฏฺฐเมตฺถ คนฺตพฺพํ",
"an4.180:4.8":	"‘อทฺธา อิทํ น เจว ตสฺส ภควโต วจนํ อรหโต สมฺมาสมฺพุทฺธสฺส; ",
"an4.180:4.9":	"ตสฺส จ สงฺฆสฺส ทุคฺคหิตนฺ’ติฯ ",
"an4.180:4.10":	"อิติ เหตํ, ภิกฺขเว, ฉฑฺเฑยฺยาถฯ ",
"an4.180:5.1":	"อิธ ปน, ภิกฺขเว, ภิกฺขุ เอวํ วเทยฺย",
"an4.180:5.2":	"‘อสุกสฺมึ นาม อาวาเส สงฺโฆ วิหรติ สเถโร สปาโมกฺโขฯ ",
"an4.180:5.3":	"ตสฺส เม สงฺฆสฺส สมฺมุขา สุตํ สมฺมุขา ปฏิคฺคหิตํ—",
"an4.180:5.4":	"อยํ ธมฺโม, อยํ วินโย, อิทํ สตฺถุสาสนนฺ’ติฯ ",
"an4.180:5.5":	"ตสฺส, ภิกฺขเว, ภิกฺขุโน ภาสิตํ เนว อภินนฺทิตพฺพํ นปฺปฏิกฺโกสิตพฺพํฯ ",
"an4.180:5.6":	"อนภินนฺทิตฺวา อปฺปฏิกฺโกสิตฺวา ตานิ ปทพฺยญฺชนานิ สาธุกํ อุคฺคเหตฺวา สุตฺเต โอตาเรตพฺพานิ, วินเย สนฺทเสฺสตพฺพานิฯ ",
"an4.180:5.7":	"ตานิ เจ สุตฺเต โอตาริยมานานิ, วินเย สนฺทสฺสิยมานานิ สุตฺเต เจว โอตรนฺติ วินเย จ สนฺทิสฺสนฺติ, นิฏฺฐเมตฺถ คนฺตพฺพํ",
"an4.180:5.8":	"‘อทฺธา อิทํ ตสฺส ภควโต วจนํ อรหโต สมฺมาสมฺพุทฺธสฺส; ",
"an4.180:5.9":	"ตสฺส จ สงฺฆสฺส สุคฺคหิตนฺ’ติฯ ",
"an4.180:5.10":	"อิทํ, ภิกฺขเว, ทุติยํ มหาปเทสํ ธาเรยฺยาถฯ ",
"an4.180:6.1":	"อิธ ปน, ภิกฺขเว, ภิกฺขุ เอวํ วเทยฺย",
"an4.180:6.2":	"‘อสุกสฺมึ นาม อาวาเส สมฺพหุลา เถรา ภิกฺขู วิหรนฺติ พหุสฺสุตา อาคตาคมา ธมฺมธรา วินยธรา มาติกาธราฯ ",
"an4.180:6.3":	"เตสํ เม เถรานํ สมฺมุขา สุตํ สมฺมุขา ปฏิคฺคหิตํ—",
"an4.180:6.4":	"อยํ ธมฺโม, อยํ วินโย, อิทํ สตฺถุสาสนนฺ’ติฯ ",
"an4.180:6.5":	"ตสฺส, ภิกฺขเว, ภิกฺขุโน ภาสิตํ เนว อภินนฺทิตพฺพํ นปฺปฏิกฺโกสิตพฺพํฯ ",
"an4.180:6.6":	"อนภินนฺทิตฺวา อปฺปฏิกฺโกสิตฺวา ตานิ ปทพฺยญฺชนานิ สาธุกํ อุคฺคเหตฺวา สุตฺเต โอตาเรตพฺพานิ, วินเย สนฺทเสฺสตพฺพานิฯ ",
"an4.180:6.7":	"ตานิ เจ สุตฺเต โอตาริยมานานิ วินเย สนฺทสฺสิยมานานิ น เจว สุตฺเต โอตรนฺติ น วินเย สนฺทิสฺสนฺติ, นิฏฺฐเมตฺถ คนฺตพฺพํ",
"an4.180:6.8":	"‘อทฺธา อิทํ น เจว ตสฺส ภควโต วจนํ อรหโต สมฺมาสมฺพุทฺธสฺส; ",
"an4.180:6.9":	"เตสญฺจ เถรานํ ทุคฺคหิตนฺ’ติฯ ",
"an4.180:6.10":	"อิติ เหตํ, ภิกฺขเว, ฉฑฺเฑยฺยาถฯ ",
"an4.180:7.1":	"อิธ ปน, ภิกฺขเว, ภิกฺขุ เอวํ วเทยฺย",
"an4.180:7.2":	"‘อสุกสฺมึ นาม อาวาเส สมฺพหุลา เถรา ภิกฺขู วิหรนฺติ พหุสฺสุตา อาคตาคมา ธมฺมธรา วินยธรา มาติกาธราฯ ",
"an4.180:7.3":	"เตสํ เม เถรานํ สมฺมุขา สุตํ สมฺมุขา ปฏิคฺคหิตํ—",
"an4.180:7.4":	"อยํ ธมฺโม, อยํ วินโย, อิทํ สตฺถุสาสนนฺ’ติฯ ",
"an4.180:7.5":	"ตสฺส, ภิกฺขเว, ภิกฺขุโน ภาสิตํ เนว อภินนฺทิตพฺพํ นปฺปฏิกฺโกสิตพฺพํฯ ",
"an4.180:7.6":	"อนภินนฺทิตฺวา อปฺปฏิกฺโกสิตฺวา ตานิ ปทพฺยญฺชนานิ สาธุกํ อุคฺคเหตฺวา สุตฺเต โอตาเรตพฺพานิ, วินเย สนฺทเสฺสตพฺพานิฯ ",
"an4.180:7.7":	"ตานิ เจ สุตฺเต โอตาริยมานานิ วินเย สนฺทสฺสิยมานานิ สุตฺเต เจว โอตรนฺติ วินเย จ สนฺทิสฺสนฺติ, นิฏฺฐเมตฺถ คนฺตพฺพํ",
"an4.180:7.8":	"‘อทฺธา อิทํ ตสฺส ภควโต วจนํ อรหโต สมฺมาสมฺพุทฺธสฺส; ",
"an4.180:7.9":	"เตสญฺจ เถรานํ สุคฺคหิตนฺ’ติฯ ",
"an4.180:7.10":	"อิทํ, ภิกฺขเว, ตติยํ มหาปเทสํ ธาเรยฺยาถฯ ",
"an4.180:8.1":	"อิธ ปน, ภิกฺขเว, ภิกฺขุ เอวํ วเทยฺย",
"an4.180:8.2":	"‘อสุกสฺมึ นาม อาวาเส เอโก เถโร ภิกฺขุ วิหรติ พหุสฺสุโต อาคตาคโม ธมฺมธโร วินยธโร มาติกาธโรฯ ",
"an4.180:8.3":	"ตสฺส เม เถรสฺส สมฺมุขา สุตํ สมฺมุขา ปฏิคฺคหิตํ—",
"an4.180:8.4":	"อยํ ธมฺโม, อยํ วินโย, อิทํ สตฺถุสาสนนฺ’ติฯ ",
"an4.180:8.5":	"ตสฺส, ภิกฺขเว, ภิกฺขุโน ภาสิตํ เนว อภินนฺทิตพฺพํ นปฺปฏิกฺโกสิตพฺพํฯ ",
"an4.180:8.6":	"อนภินนฺทิตฺวา อปฺปฏิกฺโกสิตฺวา ตานิ ปทพฺยญฺชนานิ สาธุกํ อุคฺคเหตฺวา สุตฺเต โอตาเรตพฺพานิ, วินเย สนฺทเสฺสตพฺพานิฯ ",
"an4.180:8.7":	"ตานิ เจ สุตฺเต โอตาริยมานานิ วินเย สนฺทสฺสิยมานานิ น เจว สุตฺเต โอตรนฺติ น วินเย สนฺทิสฺสนฺติ, นิฏฺฐเมตฺถ คนฺตพฺพํ",
"an4.180:8.8":	"‘อทฺธา อิทํ น เจว ตสฺส ภควโต วจนํ อรหโต สมฺมาสมฺพุทฺธสฺส; ",
"an4.180:8.9":	"ตสฺส จ เถรสฺส ทุคฺคหิตนฺ’ติฯ ",
"an4.180:8.10":	"อิติ เหตํ, ภิกฺขเว, ฉฑฺเฑยฺยาถฯ ",
"an4.180:9.1":	"อิธ ปน, ภิกฺขเว, ภิกฺขุ เอวํ วเทยฺย",
"an4.180:9.2":	"‘อสุกสฺมึ นาม อาวาเส เอโก เถโร ภิกฺขุ วิหรติ พหุสฺสุโต อาคตาคโม ธมฺมธโร วินยธโร มาติกาธโรฯ ",
"an4.180:9.3":	"ตสฺส เม เถรสฺส สมฺมุขา สุตํ สมฺมุขา ปฏิคฺคหิตํ—",
"an4.180:9.4":	"อยํ ธมฺโม, อยํ วินโย, อิทํ สตฺถุสาสนนฺ’ติฯ ",
"an4.180:9.5":	"ตสฺส, ภิกฺขเว, ภิกฺขุโน ภาสิตํ เนว อภินนฺทิตพฺพํ นปฺปฏิกฺโกสิตพฺพํฯ ",
"an4.180:9.6":	"อนภินนฺทิตฺวา อปฺปฏิกฺโกสิตฺวา ตานิ ปทพฺยญฺชนานิ สาธุกํ อุคฺคเหตฺวา สุตฺเต โอตาเรตพฺพานิ, วินเย สนฺทเสฺสตพฺพานิฯ ",
"an4.180:9.7":	"ตานิ เจ สุตฺเต โอตาริยมานานิ วินเย สนฺทสฺสิยมานานิ สุตฺเต เจว โอตรนฺติ วินเย จ สนฺทิสฺสนฺติ, นิฏฺฐเมตฺถ คนฺตพฺพํ",
"an4.180:9.8":	"‘อทฺธา อิทํ ตสฺส ภควโต วจนํ อรหโต สมฺมาสมฺพุทฺธสฺส; ",
"an4.180:9.9":	"ตสฺส จ เถรสฺส สุคฺคหิตนฺ’ติฯ ",
"an4.180:9.10":	"อิทํ, ภิกฺขเว, จตุตฺถํ มหาปเทสํ ธาเรยฺยาถฯ ",
"an4.180:9.11":	"อิเม โข, ภิกฺขเว, จตฺตาโร มหาปเทสา”ติฯ ",
"an4.180:9.12":	"ทสมํฯ ",
"an4.180:9.13":	"สญฺเจตนิยวคฺโค ตติโยฯ ",
"an4.180:10.0":	"ตสฺสุทฺทานํ ",
"an4.180:10.1":	"เจตนา วิภตฺติ โกฏฺฐิโก, ",
"an4.180:10.2":	"อานนฺโท อุปวาณปญฺจมํ; ",
"an4.180:10.3":	"อายาจน ราหุล ชมฺพาลี, ",
"an4.180:10.4":	"นิพฺพานํ มหาปเทเสนาติฯ "
}	
