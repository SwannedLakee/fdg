{	
"an3.66:0.1":	"องฺคุตฺตร นิกาย ๓ฯ๖๖ ",
"an3.66:0.2":	"๗ฯ มหาวคฺค ",
"an3.66:0.3":	"สาฬฺหสุตฺต ",
"an3.66:1.1":	"เอวํ เม สุตํ—",
"an3.66:1.2":	"เอกํ สมยํ อายสฺมา นนฺทโก สาวตฺถิยํ วิหรติ ปุพฺพาราเม มิคารมาตุปาสาเทฯ ",
"an3.66:1.3":	"อถ โข สาโฬฺห จ มิคารนตฺตา สาโณ จ เสขุนิยนตฺตา เยนายสฺมา นนฺทโก เตนุปสงฺกมึสุ; อุปสงฺกมิตฺวา อายสฺมนฺตํ นนฺทกํ อภิวาเทตฺวา เอกมนฺตํ นิสีทึสุฯ เอกมนฺตํ นิสินฺนํ โข สาฬฺหํ มิคารนตฺตารํ อายสฺมา นนฺทโก เอตทโวจ",
"an3.66:2.1":	"“เอถ ตุเมฺห, สาฬฺหา, มา อนุสฺสเวน, มา ปรมฺปราย, มา อิติกิราย, มา ปิฏกสมฺปทาเนน, มา ตกฺกเหตุ, มา นยเหตุ, มา อาการปริวิตกฺเกน, มา ทิฏฺฐินิชฺฌานกฺขนฺติยา, มา ภพฺพรูปตาย, มา สมโณ โน ครูติฯ ",
"an3.66:2.2":	"ยทา ตุเมฺห, สาฬฺหา, อตฺตนาว ชาเนยฺยาถ ‘อิเม ธมฺมา อกุสลา, อิเม ธมฺมา สาวชฺชา, อิเม ธมฺมา วิญฺญุครหิตา, อิเม ธมฺมา สมตฺตา สมาทินฺนา อหิตาย ทุกฺขาย สํวตฺตนฺตี’ติ, อถ ตุเมฺห, สาฬฺหา, ปชเหยฺยาถฯ ",
"an3.66:3.1":	"ตํ กึ มญฺญถ, สาฬฺหา, ",
"an3.66:3.2":	"อตฺถิ โลโภ”ติ? ",
"an3.66:4.1":	"“เอวํ, ภนฺเต”ฯ ",
"an3.66:5.1":	"“อภิชฺฌาติ โข อหํ, สาฬฺหา, เอตมตฺถํ วทามิฯ ",
"an3.66:5.2":	"ลุทฺโธ โข อยํ, สาฬฺหา, อภิชฺฌาลุ ปาณมฺปิ หนติ, อทินฺนมฺปิ อาทิยติ, ปรทารมฺปิ คจฺฉติ, มุสาปิ ภณติ, ปรมฺปิ ตถตฺตาย สมาทเปติ, ยํ ส โหติ ทีฆรตฺตํ อหิตาย ทุกฺขายา”ติฯ ",
"an3.66:6.1":	"“เอวํ, ภนฺเต”ฯ ",
"an3.66:7.1":	"“ตํ กึ มญฺญถ, สาฬฺหา, ",
"an3.66:7.2":	"อตฺถิ โทโส”ติ? ",
"an3.66:8.1":	"“เอวํ, ภนฺเต”ฯ ",
"an3.66:9.1":	"“พฺยาปาโทติ โข อหํ, สาฬฺหา, เอตมตฺถํ วทามิฯ ",
"an3.66:9.2":	"ทุฏฺโฐ โข อยํ, สาฬฺหา, พฺยาปนฺนจิตฺโต ปาณมฺปิ หนติ, อทินฺนมฺปิ อาทิยติ, ปรทารมฺปิ คจฺฉติ, มุสาปิ ภณติ, ปรมฺปิ ตถตฺตาย สมาทเปติ, ยํ ส โหติ ทีฆรตฺตํ อหิตาย ทุกฺขายา”ติฯ ",
"an3.66:10.1":	"“เอวํ, ภนฺเต”ฯ ",
"an3.66:11.1":	"“ตํ กึ มญฺญถ, สาฬฺหา, ",
"an3.66:11.2":	"อตฺถิ โมโห”ติ? ",
"an3.66:12.1":	"“เอวํ, ภนฺเต”ฯ ",
"an3.66:13.1":	"“อวิชฺชาติ โข อหํ, สาฬฺหา, เอตมตฺถํ วทามิฯ ",
"an3.66:13.2":	"มูโฬฺห โข อยํ, สาฬฺหา, อวิชฺชาคโต ปาณมฺปิ หนติ, อทินฺนมฺปิ อาทิยติ, ปรทารมฺปิ คจฺฉติ, มุสาปิ ภณติ, ปรมฺปิ ตถตฺตาย สมาทเปติ, ยํ ส โหติ ทีฆรตฺตํ อหิตาย ทุกฺขายา”ติฯ ",
"an3.66:14.1":	"“เอวํ, ภนฺเต”ฯ ",
"an3.66:15.1":	"“ตํ กึ มญฺญถ, สาฬฺหา, อิเม ธมฺมา กุสลา วา อกุสลา วา”ติ? ",
"an3.66:16.1":	"“อกุสลา, ภนฺเต”ฯ ",
"an3.66:17.1":	"“สาวชฺชา วา อนวชฺชา วา”ติ? ",
"an3.66:18.1":	"“สาวชฺชา, ภนฺเต”ฯ ",
"an3.66:19.1":	"“วิญฺญุครหิตา วา วิญฺญุปฺปสตฺถา วา”ติ? ",
"an3.66:20.1":	"“วิญฺญุครหิตา, ภนฺเต”ฯ ",
"an3.66:21.1":	"“สมตฺตา สมาทินฺนา อหิตาย ทุกฺขาย สํวตฺตนฺติ, โน วา? ",
"an3.66:21.2":	"กถํ วา เอตฺถ โหตี”ติ? ",
"an3.66:22.1":	"“สมตฺตา, ภนฺเต, สมาทินฺนา อหิตาย ทุกฺขาย สํวตฺตนฺตีติฯ ",
"an3.66:22.2":	"เอวํ โน เอตฺถ โหตี”ติฯ ",
"an3.66:23.1":	"“อิติ โข, สาฬฺหา, ยํ ตํ อโวจุมฺหา",
"an3.66:23.2":	"‘เอถ ตุเมฺห, สาฬฺหา, มา อนุสฺสเวน, มา ปรมฺปราย, มา อิติกิราย, มา ปิฏกสมฺปทาเนน, มา ตกฺกเหตุ, มา นยเหตุ, มา อาการปริวิตกฺเกน, มา ทิฏฺฐินิชฺฌานกฺขนฺติยา, มา ภพฺพรูปตาย, มา สมโณ โน ครูติฯ ",
"an3.66:23.3":	"ยทา ตุเมฺห, สาฬฺหา, อตฺตนาว ชาเนยฺยาถ—",
"an3.66:23.4":	"อิเม ธมฺมา อกุสลา, อิเม ธมฺมา สาวชฺชา, อิเม ธมฺมา วิญฺญุครหิตา, อิเม ธมฺมา สมตฺตา สมาทินฺนา อหิตาย ทุกฺขาย สํวตฺตนฺตีติ, อถ ตุเมฺห, สาฬฺหา, ปชเหยฺยาถา’ติ, ",
"an3.66:23.5":	"อิติ ยํ ตํ วุตฺตํ อิทเมตํ ปฏิจฺจ วุตฺตํฯ ",
"an3.66:24.1":	"เอถ ตุเมฺห, สาฬฺหา, มา อนุสฺสเวน, มา ปรมฺปราย, มา อิติกิราย, มา ปิฏกสมฺปทาเนน, มา ตกฺกเหตุ, มา นยเหตุ, มา อาการปริวิตกฺเกน, มา ทิฏฺฐินิชฺฌานกฺขนฺติยา, มา ภพฺพรูปตาย, มา สมโณ โน ครูติฯ ",
"an3.66:24.2":	"ยทา ตุเมฺห, สาฬฺหา, อตฺตนาว ชาเนยฺยาถ",
"an3.66:24.3":	"‘อิเม ธมฺมา กุสลา, อิเม ธมฺมา อนวชฺชา, อิเม ธมฺมา วิญฺญุปฺปสตฺถา, อิเม ธมฺมา สมตฺตา สมาทินฺนา หิตาย สุขาย สํวตฺตนฺตี’ติ, อถ ตุเมฺห, สาฬฺหา, อุปสมฺปชฺช วิหเรยฺยาถฯ ",
"an3.66:25.1":	"ตํ กึ มญฺญถ, สาฬฺหา, อตฺถิ อโลโภ”ติ? ",
"an3.66:26.1":	"“เอวํ, ภนฺเต”ฯ ",
"an3.66:27.1":	"“อนภิชฺฌาติ โข อหํ, สาฬฺหา, เอตมตฺถํ วทามิฯ ",
"an3.66:27.2":	"อลุทฺโธ โข อยํ, สาฬฺหา, อนภิชฺฌาลุ เนว ปาณํ หนติ, น อทินฺนํ อาทิยติ, น ปรทารํ คจฺฉติ, น มุสา ภณติ, ปรมฺปิ น ตถตฺตาย สมาทเปติ, ยํ ส โหติ ทีฆรตฺตํ หิตาย สุขายา”ติฯ ",
"an3.66:28.1":	"“เอวํ, ภนฺเต”ฯ ",
"an3.66:29.1":	"“ตํ กึ มญฺญถ, สาฬฺหา, อตฺถิ อโทโส”ติ? ",
"an3.66:30.1":	"“เอวํ, ภนฺเต”ฯ ",
"an3.66:31.1":	"“อพฺยาปาโทติ โข อหํ, สาฬฺหา, เอตมตฺถํ วทามิฯ ",
"an3.66:31.2":	"อทุฏฺโฐ โข อยํ, สาฬฺหา, อพฺยาปนฺนจิตฺโต เนว ปาณํ หนติ, น อทินฺนํ อาทิยติ, น ปรทารํ คจฺฉติ, น มุสา ภณติ, ปรมฺปิ น ตถตฺตาย สมาทเปติ, ยํ ส โหติ ทีฆรตฺตํ หิตาย สุขายา”ติฯ ",
"an3.66:32.1":	"“เอวํ, ภนฺเต”ฯ ",
"an3.66:33.1":	"“ตํ กึ มญฺญถ, สาฬฺหา, ",
"an3.66:33.2":	"อตฺถิ อโมโห”ติ? ",
"an3.66:34.1":	"“เอวํ, ภนฺเต”ฯ ",
"an3.66:35.1":	"“วิชฺชาติ โข อหํ, สาฬฺหา, เอตมตฺถํ วทามิฯ ",
"an3.66:35.2":	"อมูโฬฺห โข อยํ, สาฬฺหา, วิชฺชาคโต เนว ปาณํ หนติ, น อทินฺนํ อาทิยติ, น ปรทารํ คจฺฉติ, น มุสา ภณติ, ปรมฺปิ น ตถตฺตาย สมาทเปติ, ยํ ส โหติ ทีฆรตฺตํ หิตาย สุขายา”ติฯ ",
"an3.66:36.1":	"“เอวํ, ภนฺเต”ฯ ",
"an3.66:37.1":	"“ตํ กึ มญฺญถ, สาฬฺหา, อิเม ธมฺมา กุสลา วา อกุสลา วา”ติ? ",
"an3.66:38.1":	"“กุสลา, ภนฺเต”ฯ ",
"an3.66:39.1":	"“สาวชฺชา วา อนวชฺชา วา”ติ? ",
"an3.66:40.1":	"“อนวชฺชา, ภนฺเต”ฯ ",
"an3.66:41.1":	"“วิญฺญุครหิตา วา วิญฺญุปฺปสตฺถา วา”ติ? ",
"an3.66:42.1":	"“วิญฺญุปฺปสตฺถา, ภนฺเต”ฯ ",
"an3.66:43.1":	"“สมตฺตา สมาทินฺนา หิตาย สุขาย สํวตฺตนฺติ, โน วา? ",
"an3.66:43.2":	"กถํ วา เอตฺถ โหตี”ติ? ",
"an3.66:44.1":	"“สมตฺตา, ภนฺเต, สมาทินฺนา หิตาย สุขาย สํวตฺตนฺตีติฯ ",
"an3.66:44.2":	"เอวํ โน เอตฺถ โหตี”ติฯ ",
"an3.66:45.1":	"“อิติ โข, สาฬฺหา, ยํ ตํ อโวจุมฺหา",
"an3.66:45.2":	"‘เอถ ตุเมฺห, สาฬฺหา, มา อนุสฺสเวน, มา ปรมฺปราย, มา อิติกิราย, มา ปิฏกสมฺปทาเนน, มา ตกฺกเหตุ, มา นยเหตุ, มา อาการปริวิตกฺเกน, มา ทิฏฺฐินิชฺฌานกฺขนฺติยา, มา ภพฺพรูปตาย, มา สมโณ โน ครูติฯ ",
"an3.66:45.3":	"ยทา ตุเมฺห, สาฬฺหา, อตฺตนาว ชาเนยฺยาถ—",
"an3.66:45.4":	"อิเม ธมฺมา กุสลา, อิเม ธมฺมา อนวชฺชา, อิเม ธมฺมา วิญฺญุปฺปสตฺถา, อิเม ธมฺมา สมตฺตา สมาทินฺนา ทีฆรตฺตํ หิตาย สุขาย สํวตฺตนฺตีติ, อถ ตุเมฺห, สาฬฺหา, อุปสมฺปชฺช วิหเรยฺยาถา’ติ, ",
"an3.66:45.5":	"อิติ ยํ ตํ วุตฺตํ อิทเมตํ ปฏิจฺจ วุตฺตํฯ ",
"an3.66:46.1":	"ส โข โส, สาฬฺหา, อริยสาวโก เอวํ วิคตาภิชฺโฌ วิคตพฺยาปาโท อสมฺมูโฬฺห สมฺปชาโน ปติสฺสโต เมตฺตาสหคเตน เจตสา …เป… ",
"an3.66:46.2":	"กรุณา … ",
"an3.66:46.3":	"มุทิตา … ",
"an3.66:46.4":	"อุเปกฺขาสหคเตน เจตสา เอกํ ทิสํ ผริตฺวา วิหรติ, ตถา ทุติยํ, ตถา ตติยํ, ตถา จตุตฺถํ, อิติ อุทฺธมโธ ติริยํ สพฺพธิ สพฺพตฺตตาย สพฺพาวนฺตํ โลกํ อุเปกฺขาสหคเตน เจตสา วิปุเลน มหคฺคเตน อปฺปมาเณน อเวเรน อพฺยาปชฺเฌน ผริตฺวา วิหรติฯ ",
"an3.66:46.5":	"โส เอวํ ปชานาติ",
"an3.66:46.6":	"‘อตฺถิ อิทํ, อตฺถิ หีนํ, อตฺถิ ปณีตํ, อตฺถิ อิมสฺส สญฺญาคตสฺส อุตฺตริ นิสฺสรณนฺ’ติฯ ",
"an3.66:46.7":	"ตสฺส เอวํ ชานโต เอวํ ปสฺสโต กามาสวาปิ จิตฺตํ วิมุจฺจติ, ภวาสวาปิ จิตฺตํ วิมุจฺจติ, อวิชฺชาสวาปิ จิตฺตํ วิมุจฺจติ; ",
"an3.66:46.8":	"วิมุตฺตสฺมึ วิมุตฺตมิติ ญาณํ โหติฯ ",
"an3.66:46.9":	"‘ขีณา ชาติ, วุสิตํ พฺรหฺมจริยํ, กตํ กรณียํ, นาปรํ อิตฺถตฺตายา’ติ ปชานาติฯ ",
"an3.66:47.1":	"โส เอวํ ปชานาติ",
"an3.66:47.2":	"‘อหุ ปุพฺเพ โลโภ, ตทหุ อกุสลํ, โส เอตรหิ นตฺถิ, อิจฺเจตํ กุสลํ; ",
"an3.66:47.3":	"อหุ ปุพฺเพ โทโส …เป… ",
"an3.66:47.4":	"อหุ ปุพฺเพ โมโห, ตทหุ อกุสลํ, โส เอตรหิ นตฺถิ, อิจฺเจตํ กุสลนฺ’ติฯ ",
"an3.66:47.5":	"โส ทิฏฺเฐว ธมฺเม นิจฺฉาโต นิพฺพุโต สีติภูโต สุขปฺปฏิสํเวที พฺรหฺมภูเตน อตฺตนา วิหรตี”ติฯ ",
"an3.66:47.6":	"ฉฏฺฐํฯ "
}	
