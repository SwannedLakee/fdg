{	
"an10.17:0.1":	"องฺคุตฺตร นิกาย ๑๐ฯ๑๗ ",
"an10.17:0.2":	"๒ฯ นาถวคฺค ",
"an10.17:0.3":	"ปฐมนาถสุตฺต ",
"an10.17:1.1":	"“สนาถา, ภิกฺขเว, วิหรถ, มา อนาถาฯ ",
"an10.17:1.2":	"ทุกฺขํ, ภิกฺขเว, อนาโถ วิหรติฯ ",
"an10.17:1.3":	"ทสยิเม, ภิกฺขเว, นาถกรณา ธมฺมาฯ ",
"an10.17:1.4":	"กตเม ทส? ",
"an10.17:1.5":	"อิธ, ภิกฺขเว, ภิกฺขุ สีลวา โหติ, ปาติโมกฺขสํวรสํวุโต วิหรติ อาจารโคจรสมฺปนฺโน อณุมตฺเตสุ วชฺเชสุ ภยทสฺสาวี, สมาทาย สิกฺขติ สิกฺขาปเทสุฯ ",
"an10.17:1.6":	"ยมฺปิ, ภิกฺขเว, ภิกฺขุ สีลวา โหติ …เป… สมาทาย สิกฺขติ สิกฺขาปเทสุ, ",
"an10.17:1.7":	"อยมฺปิ ธมฺโม นาถกรโณฯ ",
"an10.17:2.1":	"ปุน จปรํ, ภิกฺขเว, ภิกฺขุ พหุสฺสุโต โหติ สุตธโร สุตสนฺนิจโย, เย เต ธมฺมา อาทิกลฺยาณา มชฺเฌกลฺยาณา ปริโยสานกลฺยาณา สาตฺถํ สพฺยญฺชนํ เกวลปริปุณฺณํ ปริสุทฺธํ พฺรหฺมจริยํ อภิวทนฺติ, ตถารูปาสฺส ธมฺมา พหุสฺสุตา โหนฺติ ธาตา วจสา ปริจิตา มนสานุเปกฺขิตา ทิฏฺฐิยา สุปฺปฏิวิทฺธาฯ ",
"an10.17:2.2":	"ยมฺปิ, ภิกฺขเว, ภิกฺขุ พหุสฺสุโต โหติ …เป… ทิฏฺฐิยา สุปฺปฏิวิทฺธา, ",
"an10.17:2.3":	"อยมฺปิ ธมฺโม นาถกรโณฯ ",
"an10.17:3.1":	"ปุน จปรํ, ภิกฺขเว, ภิกฺขุ กลฺยาณมิตฺโต โหติ กลฺยาณสหาโย กลฺยาณสมฺปวงฺโกฯ ",
"an10.17:3.2":	"ยมฺปิ, ภิกฺขเว, ภิกฺขุ กลฺยาณมิตฺโต โหติ กลฺยาณสหาโย กลฺยาณสมฺปวงฺโก, ",
"an10.17:3.3":	"อยมฺปิ ธมฺโม นาถกรโณฯ ",
"an10.17:4.1":	"ปุน จปรํ, ภิกฺขเว, ภิกฺขุ สุวโจ โหติ โสวจสฺสกรเณหิ ธมฺเมหิ สมนฺนาคโต, ขโม ปทกฺขิณคฺคาหี อนุสาสนึฯ ",
"an10.17:4.2":	"ยมฺปิ, ภิกฺขเว, ภิกฺขุ สุวโจ โหติ …เป… อนุสาสนึ, ",
"an10.17:4.3":	"อยมฺปิ ธมฺโม นาถกรโณฯ ",
"an10.17:5.1":	"ปุน จปรํ, ภิกฺขเว, ภิกฺขุ ยานิ ตานิ สพฺรหฺมจารีนํ อุจฺจาวจานิ กิงฺกรณียานิ, ตตฺถ ทกฺโข โหติ อนลโส ตตฺรูปายาย วีมํสาย สมนฺนาคโต, อลํ กาตุํ อลํ สํวิธาตุํฯ ",
"an10.17:5.2":	"ยมฺปิ, ภิกฺขเว, ภิกฺขุ ยานิ ตานิ สพฺรหฺมจารีนํ …เป… อลํ กาตุํ อลํ สํวิธาตุํ, ",
"an10.17:5.3":	"อยมฺปิ ธมฺโม นาถกรโณฯ ",
"an10.17:6.1":	"ปุน จปรํ, ภิกฺขเว, ภิกฺขุ ธมฺมกาโม โหติ ปิยสมุทาหาโร, อภิธมฺเม อภิวินเย อุฬารปาโมชฺโชฯ ",
"an10.17:6.2":	"ยมฺปิ, ภิกฺขเว, ภิกฺขุ ธมฺมกาโม โหติ ปิยสมุทาหาโร, อภิธมฺเม อภิวินเย อุฬารปาโมชฺโช, ",
"an10.17:6.3":	"อยมฺปิ ธมฺโม นาถกรโณฯ ",
"an10.17:7.1":	"ปุน จปรํ, ภิกฺขเว, ภิกฺขุ อารทฺธวีริโย วิหรติ อกุสลานํ ธมฺมานํ ปหานาย, กุสลานํ ธมฺมานํ อุปสมฺปทาย, ถามวา ทฬฺหปรกฺกโม อนิกฺขิตฺตธุโร กุสเลสุ ธมฺเมสุฯ ",
"an10.17:7.2":	"ยมฺปิ, ภิกฺขเว, ภิกฺขุ อารทฺธวีริโย วิหรติ อกุสลานํ ธมฺมานํ ปหานาย, กุสลานํ ธมฺมานํ อุปสมฺปทาย, ถามวา ทฬฺหปรกฺกโม อนิกฺขิตฺตธุโร กุสเลสุ ธมฺเมสุ, ",
"an10.17:7.3":	"อยมฺปิ ธมฺโม นาถกรโณฯ ",
"an10.17:8.1":	"ปุน จปรํ, ภิกฺขเว, ภิกฺขุ สนฺตุฏฺโฐ โหติ อิตรีตรจีวรปิณฺฑปาตเสนาสนคิลานปจฺจยเภสชฺชปริกฺขาเรนฯ ",
"an10.17:8.2":	"ยมฺปิ, ภิกฺขเว, ภิกฺขุ สนฺตุฏฺโฐ โหติ อิตรีตรจีวรปิณฺฑปาตเสนาสนคิลานปจฺจยเภสชฺชปริกฺขาเรน, ",
"an10.17:8.3":	"อยมฺปิ ธมฺโม นาถกรโณฯ ",
"an10.17:9.1":	"ปุน จปรํ, ภิกฺขเว, ภิกฺขุ สติมา โหติ ปรเมน สติเนปกฺเกน สมนฺนาคโต จิรกตมฺปิ จิรภาสิตมฺปิ สริตา อนุสฺสริตาฯ ",
"an10.17:9.2":	"ยมฺปิ, ภิกฺขเว, ภิกฺขุ สติมา โหติ ปรเมน สติเนปกฺเกน สมนฺนาคโต จิรกตมฺปิ จิรภาสิตมฺปิ สริตา อนุสฺสริตา, ",
"an10.17:9.3":	"อยมฺปิ ธมฺโม นาถกรโณฯ ",
"an10.17:10.1":	"ปุน จปรํ, ภิกฺขเว, ภิกฺขุ ปญฺญวา โหติ อุทยตฺถคามินิยา ปญฺญาย สมนฺนาคโต อริยาย นิพฺเพธิกาย สมฺมา ทุกฺขกฺขยคามินิยาฯ ",
"an10.17:10.2":	"ยมฺปิ, ภิกฺขเว, ภิกฺขุ ปญฺญวา โหติ อุทยตฺถคามินิยา ปญฺญาย สมนฺนาคโต อริยาย นิพฺเพธิกาย สมฺมา ทุกฺขกฺขยคามินิยา, ",
"an10.17:10.3":	"อยมฺปิ ธมฺโม นาถกรโณฯ ",
"an10.17:11.1":	"สนาถา, ภิกฺขเว, วิหรถ, มา อนาถาฯ ",
"an10.17:11.2":	"ทุกฺขํ, ภิกฺขเว, อนาโถ วิหรติฯ ",
"an10.17:11.3":	"อิเม โข, ภิกฺขเว, ทส นาถกรณา ธมฺมา”ติฯ ",
"an10.17:11.4":	"สตฺตมํฯ "
}	
