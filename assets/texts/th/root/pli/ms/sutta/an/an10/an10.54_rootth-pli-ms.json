{	
"an10.54:0.1":	"องฺคุตฺตร นิกาย ๑๐ฯ๕๔ ",
"an10.54:0.2":	"๖ฯ สจิตฺตวคฺค ",
"an10.54:0.3":	"สมถสุตฺต ",
"an10.54:1.1":	"“โน เจ, ภิกฺขเว, ภิกฺขุ ปรจิตฺตปริยายกุสโล โหติ, อถ ‘สจิตฺตปริยายกุสโล ภวิสฺสามี’ติ—",
"an10.54:1.2":	"เอวญฺหิ โว, ภิกฺขเว, สิกฺขิตพฺพํฯ ",
"an10.54:2.1":	"กถญฺจ, ภิกฺขเว, ภิกฺขุ สจิตฺตปริยายกุสโล โหติ? ",
"an10.54:2.2":	"เสยฺยถาปิ, ภิกฺขเว, อิตฺถี วา ปุริโส วา ทหโร ยุวา มณฺฑนกชาติโก อาทาเส วา ปริสุทฺเธ ปริโยทาเต อจฺเฉ วา อุทปตฺเต สกํ มุขนิมิตฺตํ ปจฺจเวกฺขมาโน สเจ ตตฺถ ปสฺสติ รชํ วา องฺคณํ วา, ตเสฺสว รชสฺส วา องฺคณสฺส วา ปหานาย วายมติฯ ",
"an10.54:2.3":	"โน เจ ตตฺถ ปสฺสติ รชํ วา องฺคณํ วา, เตเนวตฺตมโน โหติ ปริปุณฺณสงฺกปฺโป",
"an10.54:2.4":	"‘ลาภา วต เม, ปริสุทฺธํ วต เม’ติฯ ",
"an10.54:2.5":	"เอวเมวํ โข, ภิกฺขเว, ภิกฺขุโน ปจฺจเวกฺขณา พหุการา โหติ กุสเลสุ ธมฺเมสุ",
"an10.54:2.6":	"‘ลาภี นุ โขมฺหิ อชฺฌตฺตํ เจโตสมถสฺส, น นุ โขมฺหิ ลาภี อชฺฌตฺตํ เจโตสมถสฺส, ลาภี นุ โขมฺหิ อธิปญฺญาธมฺมวิปสฺสนาย, น นุ โขมฺหิ ลาภี อธิปญฺญาธมฺมวิปสฺสนายา’ติฯ ",
"an10.54:3.1":	"สเจ, ภิกฺขเว, ภิกฺขุ ปจฺจเวกฺขมาโน เอวํ ชานาติ",
"an10.54:3.2":	"‘ลาภีมฺหิ อชฺฌตฺตํ เจโตสมถสฺส, น ลาภี อธิปญฺญาธมฺมวิปสฺสนายา’ติ, เตน, ภิกฺขเว, ภิกฺขุนา อชฺฌตฺตํ เจโตสมเถ ปติฏฺฐาย อธิปญฺญาธมฺมวิปสฺสนาย โยโค กรณีโยฯ ",
"an10.54:3.3":	"โส อปเรน สมเยน ลาภี เจว โหติ อชฺฌตฺตํ เจโตสมถสฺส ลาภี จ อธิปญฺญาธมฺมวิปสฺสนายฯ ",
"an10.54:4.1":	"สเจ ปน, ภิกฺขเว, ภิกฺขุ ปจฺจเวกฺขมาโน เอวํ ชานาติ",
"an10.54:4.2":	"‘ลาภีมฺหิ อธิปญฺญาธมฺมวิปสฺสนาย, น ลาภี อชฺฌตฺตํ เจโตสมถสฺสา’ติ, เตน, ภิกฺขเว, ภิกฺขุนา อธิปญฺญาธมฺมวิปสฺสนาย ปติฏฺฐาย อชฺฌตฺตํ เจโตสมเถ โยโค กรณีโยฯ ",
"an10.54:4.3":	"โส อปเรน สมเยน ลาภี เจว โหติ อธิปญฺญาธมฺมวิปสฺสนาย ลาภี จ อชฺฌตฺตํ เจโตสมถสฺสฯ ",
"an10.54:5.1":	"สเจ ปน, ภิกฺขเว, ภิกฺขุ ปจฺจเวกฺขมาโน เอวํ ชานาติ",
"an10.54:5.2":	"‘น ลาภี อชฺฌตฺตํ เจโตสมถสฺส, น ลาภี อธิปญฺญาธมฺมวิปสฺสนายา’ติ, เตน, ภิกฺขเว, ภิกฺขุนา เตสํเยว กุสลานํ ธมฺมานํ ปฏิลาภาย อธิมตฺโต ฉนฺโท จ วายาโม จ อุสฺสาโห จ อุโสฺสฬฺหี จ อปฺปฏิวานี จ สติ จ สมฺปชญฺญญฺจ กรณียํฯ ",
"an10.54:5.3":	"เสยฺยถาปิ, ภิกฺขเว, อาทิตฺตเจโล วา อาทิตฺตสีโส วาฯ ",
"an10.54:5.4":	"ตเสฺสว เจลสฺส วา สีสสฺส วา นิพฺพาปนาย อธิมตฺตํ ฉนฺทญฺจ วายามญฺจ อุสฺสาหญฺจ อุโสฺสฬฺหิญฺจ อปฺปฏิวานิญฺจ สติญฺจ สมฺปชญฺญญฺจ กเรยฺยฯ ",
"an10.54:5.5":	"เอวเมวํ โข, ภิกฺขเว, เตน ภิกฺขุนา เตสํเยว กุสลานํ ธมฺมานํ ปฏิลาภาย อธิมตฺโต ฉนฺโท จ วายาโม จ อุสฺสาโห จ อุโสฺสฬฺหี จ อปฺปฏิวานี จ สติ จ สมฺปชญฺญญฺจ กรณียํฯ ",
"an10.54:5.6":	"โส อปเรน สมเยน ลาภี เจว โหติ อชฺฌตฺตํ เจโตสมถสฺส ลาภี จ อธิปญฺญาธมฺมวิปสฺสนายฯ ",
"an10.54:6.1":	"สเจ ปน, ภิกฺขเว, ภิกฺขุ ปจฺจเวกฺขมาโน เอวํ ชานาติ",
"an10.54:6.2":	"‘ลาภีมฺหิ อชฺฌตฺตํ เจโตสมถสฺส, ลาภี อธิปญฺญาธมฺมวิปสฺสนายา’ติ, เตน, ภิกฺขเว, ภิกฺขุนา เตสุเยว กุสเลสุ ธมฺเมสุ ปติฏฺฐาย อุตฺตริ อาสวานํ ขยาย โยโค กรณีโยฯ ",
"an10.54:7.1":	"จีวรมฺปาหํ, ภิกฺขเว, ทุวิเธน วทามิ—",
"an10.54:7.2":	"เสวิตพฺพมฺปิ อเสวิตพฺพมฺปิฯ ",
"an10.54:7.3":	"ปิณฺฑปาตมฺปาหํ, ภิกฺขเว, ทุวิเธน วทามิ—",
"an10.54:7.4":	"เสวิตพฺพมฺปิ อเสวิตพฺพมฺปิฯ ",
"an10.54:7.5":	"เสนาสนมฺปาหํ, ภิกฺขเว, ทุวิเธน วทามิ—",
"an10.54:7.6":	"เสวิตพฺพมฺปิ อเสวิตพฺพมฺปิฯ ",
"an10.54:7.7":	"คามนิคมมฺปาหํ, ภิกฺขเว, ทุวิเธน วทามิ—",
"an10.54:7.8":	"เสวิตพฺพมฺปิ อเสวิตพฺพมฺปิฯ ",
"an10.54:7.9":	"ชนปทปเทสมฺปาหํ, ภิกฺขเว, ทุวิเธน วทามิ—",
"an10.54:7.10":	"เสวิตพฺพมฺปิ อเสวิตพฺพมฺปิฯ ",
"an10.54:7.11":	"ปุคฺคลมฺปาหํ, ภิกฺขเว, ทุวิเธน วทามิ—",
"an10.54:7.12":	"เสวิตพฺพมฺปิ อเสวิตพฺพมฺปิฯ ",
"an10.54:8.1":	"‘จีวรมฺปาหํ, ภิกฺขเว, ทุวิเธน วทามิ—",
"an10.54:8.2":	"เสวิตพฺพมฺปิ อเสวิตพฺพมฺปี’ติ, ",
"an10.54:8.3":	"อิติ โข ปเนตํ วุตฺตํฯ กิญฺเจตํ ปฏิจฺจ วุตฺตํ? ",
"an10.54:8.4":	"ตตฺถ ยํ ชญฺญา จีวรํ",
"an10.54:8.5":	"‘อิทํ โข เม จีวรํ เสวโต อกุสลา ธมฺมา อภิวฑฺฒนฺติ, กุสลา ธมฺมา ปริหายนฺตี’ติ, เอวรูปํ จีวรํ น เสวิตพฺพํฯ ",
"an10.54:8.6":	"ตตฺถ ยํ ชญฺญา จีวรํ",
"an10.54:8.7":	"‘อิทํ โข เม จีวรํ เสวโต อกุสลา ธมฺมา ปริหายนฺติ, กุสลา ธมฺมา อภิวฑฺฒนฺตี’ติ, เอวรูปํ จีวรํ เสวิตพฺพํฯ ",
"an10.54:8.8":	"‘จีวรมฺปาหํ, ภิกฺขเว, ทุวิเธน วทามิ—",
"an10.54:8.9":	"เสวิตพฺพมฺปิ อเสวิตพฺพมฺปี’ติ, ",
"an10.54:8.10":	"อิติ ยํ ตํ วุตฺตํ, อิทเมตํ ปฏิจฺจ วุตฺตํฯ ",
"an10.54:9.1":	"‘ปิณฺฑปาตมฺปาหํ, ภิกฺขเว, ทุวิเธน วทามิ—",
"an10.54:9.2":	"เสวิตพฺพมฺปิ อเสวิตพฺพมฺปี’ติ, ",
"an10.54:9.3":	"อิติ โข ปเนตํ วุตฺตํฯ กิญฺเจตํ ปฏิจฺจ วุตฺตํ? ",
"an10.54:9.4":	"ตตฺถ ยํ ชญฺญา ปิณฺฑปาตํ",
"an10.54:9.5":	"‘อิมํ โข เม ปิณฺฑปาตํ เสวโต อกุสลา ธมฺมา อภิวฑฺฒนฺติ, กุสลา ธมฺมา ปริหายนฺตี’ติ, เอวรูโป ปิณฺฑปาโต น เสวิตพฺโพฯ ",
"an10.54:9.6":	"ตตฺถ ยํ ชญฺญา ปิณฺฑปาตํ",
"an10.54:9.7":	"‘อิมํ โข เม ปิณฺฑปาตํ เสวโต อกุสลา ธมฺมา ปริหายนฺติ, กุสลา ธมฺมา อภิวฑฺฒนฺตี’ติ, เอวรูโป ปิณฺฑปาโต เสวิตพฺโพฯ ",
"an10.54:9.8":	"‘ปิณฺฑปาตมฺปาหํ, ภิกฺขเว, ทุวิเธน วทามิ—",
"an10.54:9.9":	"เสวิตพฺพมฺปิ อเสวิตพฺพมฺปี’ติ, ",
"an10.54:9.10":	"อิติ ยํ ตํ วุตฺตํ, อิทเมตํ ปฏิจฺจ วุตฺตํฯ ",
"an10.54:10.1":	"‘เสนาสนมฺปาหํ, ภิกฺขเว, ทุวิเธน วทามิ—",
"an10.54:10.2":	"เสวิตพฺพมฺปิ อเสวิตพฺพมฺปี’ติ, ",
"an10.54:10.3":	"อิติ โข ปเนตํ วุตฺตํฯ กิญฺเจตํ ปฏิจฺจ วุตฺตํ? ",
"an10.54:10.4":	"ตตฺถ ยํ ชญฺญา เสนาสนํ",
"an10.54:10.5":	"‘อิทํ โข เม เสนาสนํ เสวโต อกุสลา ธมฺมา อภิวฑฺฒนฺติ, กุสลา ธมฺมา ปริหายนฺตี’ติ, เอวรูปํ เสนาสนํ น เสวิตพฺพํฯ ",
"an10.54:10.6":	"ตตฺถ ยํ ชญฺญา เสนาสนํ",
"an10.54:10.7":	"‘อิทํ โข เม เสนาสนํ เสวโต อกุสลา ธมฺมา ปริหายนฺติ, กุสลา ธมฺมา อภิวฑฺฒนฺตี’ติ, เอวรูปํ เสนาสนํ เสวิตพฺพํฯ ",
"an10.54:10.8":	"‘เสนาสนมฺปาหํ, ภิกฺขเว, ทุวิเธน วทามิ—",
"an10.54:10.9":	"เสวิตพฺพมฺปิ อเสวิตพฺพมฺปี’ติ, ",
"an10.54:10.10":	"อิติ ยํ ตํ วุตฺตํ, อิทเมตํ ปฏิจฺจ วุตฺตํฯ ",
"an10.54:11.1":	"‘คามนิคมมฺปาหํ, ภิกฺขเว, ทุวิเธน วทามิ—",
"an10.54:11.2":	"เสวิตพฺพมฺปิ อเสวิตพฺพมฺปี’ติ, ",
"an10.54:11.3":	"อิติ โข ปเนตํ วุตฺตํฯ กิญฺเจตํ ปฏิจฺจ วุตฺตํ? ",
"an10.54:11.4":	"ตตฺถ ยํ ชญฺญา คามนิคมํ",
"an10.54:11.5":	"‘อิมํ โข เม คามนิคมํ เสวโต อกุสลา ธมฺมา อภิวฑฺฒนฺติ, กุสลา ธมฺมา ปริหายนฺตี’ติ, เอวรูโป คามนิคโม น เสวิตพฺโพฯ ",
"an10.54:11.6":	"ตตฺถ ยํ ชญฺญา คามนิคมํ",
"an10.54:11.7":	"‘อิมํ โข เม คามนิคมํ เสวโต อกุสลา ธมฺมา ปริหายนฺติ, กุสลา ธมฺมา อภิวฑฺฒนฺตี’ติ, เอวรูโป คามนิคโม เสวิตพฺโพฯ ",
"an10.54:11.8":	"‘คามนิคมมฺปาหํ, ภิกฺขเว, ทุวิเธน วทามิ—",
"an10.54:11.9":	"เสวิตพฺพมฺปิ อเสวิตพฺพมฺปี’ติ, ",
"an10.54:11.10":	"อิติ ยํ ตํ วุตฺตํ, อิทเมตํ ปฏิจฺจ วุตฺตํฯ ",
"an10.54:12.1":	"‘ชนปทปเทสมฺปาหํ, ภิกฺขเว, ทุวิเธน วทามิ—",
"an10.54:12.2":	"เสวิตพฺพมฺปิ อเสวิตพฺพมฺปี’ติ, ",
"an10.54:12.3":	"อิติ โข ปเนตํ วุตฺตํฯ กิญฺเจตํ ปฏิจฺจ วุตฺตํ? ",
"an10.54:12.4":	"ตตฺถ ยํ ชญฺญา ชนปทปเทสํ",
"an10.54:12.5":	"‘อิมํ โข เม ชนปทปเทสํ เสวโต อกุสลา ธมฺมา อภิวฑฺฒนฺติ, กุสลา ธมฺมา ปริหายนฺตี’ติ, เอวรูโป ชนปทปเทโส น เสวิตพฺโพฯ ",
"an10.54:12.6":	"ตตฺถ ยํ ชญฺญา ชนปทปเทสํ",
"an10.54:12.7":	"‘อิมํ โข เม ชนปทปเทสํ เสวโต อกุสลา ธมฺมา ปริหายนฺติ, กุสลา ธมฺมา อภิวฑฺฒนฺตี’ติ, เอวรูโป ชนปทปเทโส เสวิตพฺโพฯ ",
"an10.54:12.8":	"‘ชนปทปเทสมฺปาหํ, ภิกฺขเว, ทุวิเธน วทามิ—",
"an10.54:12.9":	"เสวิตพฺพมฺปิ อเสวิตพฺพมฺปี’ติ, ",
"an10.54:12.10":	"อิติ ยํ ตํ วุตฺตํ, อิทเมตํ ปฏิจฺจ วุตฺตํฯ ",
"an10.54:13.1":	"‘ปุคฺคลมฺปาหํ, ภิกฺขเว, ทุวิเธน วทามิ—",
"an10.54:13.2":	"เสวิตพฺพมฺปิ อเสวิตพฺพมฺปี’ติ, ",
"an10.54:13.3":	"อิติ โข ปเนตํ วุตฺตํฯ กิญฺเจตํ ปฏิจฺจ วุตฺตํ? ",
"an10.54:13.4":	"ตตฺถ ยํ ชญฺญา ปุคฺคลํ",
"an10.54:13.5":	"‘อิมํ โข เม ปุคฺคลํ เสวโต อกุสลา ธมฺมา อภิวฑฺฒนฺติ, กุสลา ธมฺมา ปริหายนฺตี’ติ, เอวรูโป ปุคฺคโล น เสวิตพฺโพฯ ",
"an10.54:13.6":	"ตตฺถ ยํ ชญฺญา ปุคฺคลํ",
"an10.54:13.7":	"‘อิมํ โข เม ปุคฺคลํ เสวโต อกุสลา ธมฺมา ปริหายนฺติ, กุสลา ธมฺมา อภิวฑฺฒนฺตี’ติ, เอวรูโป ปุคฺคโล เสวิตพฺโพฯ ",
"an10.54:13.8":	"‘ปุคฺคลมฺปาหํ, ภิกฺขเว, ทุวิเธน วทามิ—",
"an10.54:13.9":	"เสวิตพฺพมฺปิ อเสวิตพฺพมฺปี’ติ, ",
"an10.54:13.10":	"อิติ ยํ ตํ วุตฺตํ, อิทเมตํ ปฏิจฺจ วุตฺตนฺ”ติฯ ",
"an10.54:13.11":	"จตุตฺถํฯ "
}	
