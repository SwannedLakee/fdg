{	
"an5.34:0.1":	"องฺคุตฺตร นิกาย ๕ฯ๓๔ ",
"an5.34:0.2":	"๔ฯ สุมนวคฺค ",
"an5.34:0.3":	"สีหเสนาปติสุตฺต ",
"an5.34:1.1":	"เอกํ สมยํ ภควา เวสาลิยํ วิหรติ มหาวเน กูฏาคารสาลายํฯ ",
"an5.34:1.2":	"อถ โข สีโห เสนาปติ เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺโน โข สีโห เสนาปติ ภควนฺตํ เอตทโวจ",
"an5.34:1.3":	"“สกฺกา นุ โข, ภนฺเต, ภควา สนฺทิฏฺฐิกํ ทานผลํ ปญฺญาเปตุนฺ”ติ? ",
"an5.34:2.1":	"“สกฺกา, สีหา”ติ ภควา อโวจ",
"an5.34:2.2":	"“ทายโก, สีห, ทานปติ พหุโน ชนสฺส ปิโย โหติ มนาโปฯ ",
"an5.34:2.3":	"ยมฺปิ, สีห, ทายโก ทานปติ พหุโน ชนสฺส ปิโย โหติ มนาโป, อิทมฺปิ สนฺทิฏฺฐิกํ ทานผลํฯ ",
"an5.34:3.1":	"ปุน จปรํ, สีห, ทายกํ ทานปตึ สนฺโต สปฺปุริสา ภชนฺติฯ ",
"an5.34:3.2":	"ยมฺปิ, สีห, ทายกํ ทานปตึ สนฺโต สปฺปุริสา ภชนฺติ, อิทมฺปิ สนฺทิฏฺฐิกํ ทานผลํฯ ",
"an5.34:4.1":	"ปุน จปรํ, สีห, ทายกสฺส ทานปติโน กลฺยาโณ กิตฺติสทฺโท อพฺภุคฺคจฺฉติฯ ",
"an5.34:4.2":	"ยมฺปิ, สีห, ทายกสฺส ทานปติโน กลฺยาโณ กิตฺติสทฺโท อพฺภุคฺคจฺฉติ, อิทมฺปิ สนฺทิฏฺฐิกํ ทานผลํฯ ",
"an5.34:5.1":	"ปุน จปรํ, สีห, ทายโก ทานปติ ยํ ยเทว ปริสํ อุปสงฺกมติ—ยทิ ขตฺติยปริสํ ยทิ พฺราหฺมณปริสํ ยทิ คหปติปริสํ ยทิ สมณปริสํ—วิสารโท อุปสงฺกมติ อมงฺกุภูโตฯ ",
"an5.34:5.2":	"ยมฺปิ, สีห, ทายโก ทานปติ ยํ ยเทว ปริสํ อุปสงฺกมติ—ยทิ ขตฺติยปริสํ ยทิ พฺราหฺมณปริสํ ยทิ คหปติปริสํ ยทิ สมณปริสํ—วิสารโท อุปสงฺกมติ อมงฺกุภูโต, อิทมฺปิ สนฺทิฏฺฐิกํ ทานผลํฯ ",
"an5.34:6.1":	"ปุน จปรํ, สีห, ทายโก ทานปติ กายสฺส เภทา ปรํ มรณา สุคตึ สคฺคํ โลกํ อุปปชฺชติฯ ",
"an5.34:6.2":	"ยมฺปิ, สีห, ทายโก ทานปติ กายสฺส เภทา ปรํ มรณา สุคตึ สคฺคํ โลกํ อุปปชฺชติ, อิทํ สมฺปรายิกํ ทานผลนฺ”ติฯ ",
"an5.34:7.1":	"เอวํ วุตฺเต, สีโห เสนาปติ ภควนฺตํ เอตทโวจ",
"an5.34:7.2":	"“ยานิมานิ, ภนฺเต, ภควตา จตฺตาริ สนฺทิฏฺฐิกานิ ทานผลานิ อกฺขาตานิ, นาหํ เอตฺถ ภควโต สทฺธาย คจฺฉามิ; อหํ เปตานิ ชานามิฯ ",
"an5.34:7.3":	"อหํ, ภนฺเต, ทายโก ทานปติ พหุโน ชนสฺส ปิโย มนาโปฯ ",
"an5.34:7.4":	"อหํ, ภนฺเต, ทายโก ทานปติ; มํ สนฺโต สปฺปุริสา ภชนฺติฯ ",
"an5.34:7.5":	"อหํ, ภนฺเต, ทายโก ทานปติ; มยฺหํ กลฺยาโณ กิตฺติสทฺโท อพฺภุคฺคโต",
"an5.34:7.6":	"อหํ, ภนฺเต, ทายโก ทานปติ ยํ ยเทว ปริสํ อุปสงฺกมามิ—ยทิ ขตฺติยปริสํ ยทิ พฺราหฺมณปริสํ ยทิ คหปติปริสํ ยทิ สมณปริสํ—วิสารโท อุปสงฺกมามิ อมงฺกุภูโตฯ ",
"an5.34:7.7":	"ยานิมานิ, ภนฺเต, ภควตา จตฺตาริ สนฺทิฏฺฐิกานิ ทานผลานิ อกฺขาตานิ, นาหํ เอตฺถ ภควโต สทฺธาย คจฺฉามิ; อหํ เปตานิ ชานามิฯ ",
"an5.34:7.8":	"ยญฺจ โข มํ, ภนฺเต, ภควา เอวมาห",
"an5.34:7.9":	"‘ทายโก, สีห, ทานปติ กายสฺส เภทา ปรํ มรณา สุคตึ สคฺคํ โลกํ อุปปชฺชตี’ติ, เอตาหํ น ชานามิ; เอตฺถ จ ปนาหํ ภควโต สทฺธาย คจฺฉามี”ติฯ ",
"an5.34:7.10":	"“เอวเมตํ, สีห, เอวเมตํ, สีหฯ ",
"an5.34:7.11":	"ทายโก ทานปติ กายสฺส เภทา ปรํ มรณา สุคตึ สคฺคํ โลกํ อุปปชฺชตีติฯ ",
"an5.34:8.1":	"ททํ ปิโย โหติ ภชนฺติ นํ พหู, ",
"an5.34:8.2":	"กิตฺติญฺจ ปปฺโปติ ยโส จ วฑฺฒติ; ",
"an5.34:8.3":	"อมงฺกุภูโต ปริสํ วิคาหติ, ",
"an5.34:8.4":	"วิสารโท โหติ นโร อมจฺฉรีฯ ",
"an5.34:9.1":	"ตสฺมา หิ ทานานิ ททนฺติ ปณฺฑิตา, ",
"an5.34:9.2":	"วิเนยฺย มจฺเฉรมลํ สุเขสิโน; ",
"an5.34:9.3":	"เต ทีฆรตฺตํ ติทิเว ปติฏฺฐิตา, ",
"an5.34:9.4":	"เทวานํ สหพฺยคตา รมนฺติ เตฯ ",
"an5.34:10.1":	"กตาวกาสา กตกุสลา อิโต จุตา, ",
"an5.34:10.2":	"สยํปภา อนุวิจรนฺติ นนฺทนํ; ",
"an5.34:10.3":	"เต ตตฺถ นนฺทนฺติ รมนฺติ โมทเร, ",
"an5.34:10.4":	"สมปฺปิตา กามคุเณหิ ปญฺจหิ; ",
"an5.34:10.5":	"กตฺวาน วากฺยํ อสิตสฺส ตาทิโน, ",
"an5.34:10.6":	"รมนฺติ สคฺเค สุคตสฺส สาวกา”ติฯ ",
"an5.34:10.7":	"จตุตฺถํฯ "
}	
