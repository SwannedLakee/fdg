{	
"dn32:0.1":	"ทีฆ นิกาย ๓๒ ",
"dn32:0.2":	"อาฏานาฏิยสุตฺต ",
"dn32:1.0":	"๑ฯ ปฐมภาณวาร ",
"dn32:1.1":	"เอวํ เม สุตํ—",
"dn32:1.2":	"เอกํ สมยํ ภควา ราชคเห วิหรติ คิชฺฌกูเฏ ปพฺพเตฯ ",
"dn32:1.3":	"อถ โข จตฺตาโร มหาราชา มหติยา จ ยกฺขเสนาย มหติยา จ คนฺธพฺพเสนาย มหติยา จ กุมฺภณฺฑเสนาย มหติยา จ นาคเสนาย จตุทฺทิสํ รกฺขํ ฐเปตฺวา จตุทฺทิสํ คุมฺพํ ฐเปตฺวา จตุทฺทิสํ โอวรณํ ฐเปตฺวา อภิกฺกนฺตาย รตฺติยา อภิกฺกนฺตวณฺณา เกวลกปฺปํ คิชฺฌกูฏํ ปพฺพตํ โอภาเสตฺวา เยน ภควา เตนุปสงฺกมึสุ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทึสุฯ ",
"dn32:1.4":	"เตปิ โข ยกฺขา อปฺเปกจฺเจ ภควนฺตํ อภิวาเทตฺวา เอกมนฺตํ นิสีทึสุ, อปฺเปกจฺเจ ภควตา สทฺธึ สมฺโมทึสุ, สมฺโมทนียํ กถํ สารณียํ วีติสาเรตฺวา เอกมนฺตํ นิสีทึสุ, อปฺเปกจฺเจ เยน ภควา เตนญฺชลึ ปณาเมตฺวา เอกมนฺตํ นิสีทึสุ, อปฺเปกจฺเจ นามโคตฺตํ สาเวตฺวา เอกมนฺตํ นิสีทึสุ, อปฺเปกจฺเจ ตุณฺหีภูตา เอกมนฺตํ นิสีทึสุฯ ",
"dn32:2.1":	"เอกมนฺตํ นิสินฺโน โข เวสฺสวโณ มหาราชา ภควนฺตํ เอตทโวจ",
"dn32:2.2":	"“สนฺติ หิ, ภนฺเต, อุฬารา ยกฺขา ภควโต อปฺปสนฺนาฯ ",
"dn32:2.3":	"สนฺติ หิ, ภนฺเต, อุฬารา ยกฺขา ภควโต ปสนฺนาฯ ",
"dn32:2.4":	"สนฺติ หิ, ภนฺเต, มชฺฌิมา ยกฺขา ภควโต อปฺปสนฺนาฯ ",
"dn32:2.5":	"สนฺติ หิ, ภนฺเต, มชฺฌิมา ยกฺขา ภควโต ปสนฺนาฯ ",
"dn32:2.6":	"สนฺติ หิ, ภนฺเต, นีจา ยกฺขา ภควโต อปฺปสนฺนาฯ ",
"dn32:2.7":	"สนฺติ หิ, ภนฺเต, นีจา ยกฺขา ภควโต ปสนฺนาฯ ",
"dn32:2.8":	"เยภุเยฺยน โข ปน, ภนฺเต, ยกฺขา อปฺปสนฺนาเยว ภควโตฯ ",
"dn32:2.9":	"ตํ กิสฺส เหตุ? ",
"dn32:2.10":	"ภควา หิ, ภนฺเต, ปาณาติปาตา เวรมณิยา ธมฺมํ เทเสติ, อทินฺนาทานา เวรมณิยา ธมฺมํ เทเสติ, กาเมสุมิจฺฉาจารา เวรมณิยา ธมฺมํ เทเสติ, มุสาวาทา เวรมณิยา ธมฺมํ เทเสติ, สุราเมรยมชฺชปฺปมาทฏฺฐานา เวรมณิยา ธมฺมํ เทเสติฯ ",
"dn32:2.11":	"เยภุเยฺยน โข ปน, ภนฺเต, ยกฺขา อปฺปฏิวิรตาเยว ปาณาติปาตา, อปฺปฏิวิรตา อทินฺนาทานา, อปฺปฏิวิรตา กาเมสุมิจฺฉาจารา, อปฺปฏิวิรตา มุสาวาทา, อปฺปฏิวิรตา สุราเมรยมชฺชปฺปมาทฏฺฐานาฯ ",
"dn32:2.12":	"เตสํ ตํ โหติ อปฺปิยํ อมนาปํฯ ",
"dn32:2.13":	"สนฺติ หิ, ภนฺเต, ภควโต สาวกา อรญฺญวนปตฺถานิ ปนฺตานิ เสนาสนานิ ปฏิเสวนฺติ อปฺปสทฺทานิ อปฺปนิคฺโฆสานิ วิชนวาตานิ มนุสฺสราหเสฺสยฺยกานิ ปฏิสลฺลานสารุปฺปานิฯ ",
"dn32:2.14":	"ตตฺถ สนฺติ อุฬารา ยกฺขา นิวาสิโน, เย อิมสฺมึ ภควโต ปาวจเน อปฺปสนฺนาฯ ",
"dn32:2.15":	"เตสํ ปสาทาย อุคฺคณฺหาตุ, ภนฺเต, ภควา อาฏานาฏิยํ รกฺขํ ภิกฺขูนํ ภิกฺขุนีนํ อุปาสกานํ อุปาสิกานํ คุตฺติยา รกฺขาย อวิหึสาย ผาสุวิหารายา”ติฯ ",
"dn32:2.16":	"อธิวาเสสิ ภควา ตุณฺหีภาเวนฯ ",
"dn32:3.1":	"อถ โข เวสฺสวโณ มหาราชา ภควโต อธิวาสนํ วิทิตฺวา ตายํ เวลายํ อิมํ อาฏานาฏิยํ รกฺขํ อภาสิ",
"dn32:3.2":	"“วิปสฺสิสฺส จ นมตฺถุ, ",
"dn32:3.3":	"จกฺขุมนฺตสฺส สิรีมโต; ",
"dn32:3.4":	"สิขิสฺสปิ จ นมตฺถุ, ",
"dn32:3.5":	"สพฺพภูตานุกมฺปิโนฯ ",
"dn32:3.6":	"เวสฺสภุสฺส จ นมตฺถุ, ",
"dn32:3.7":	"นฺหาตกสฺส ตปสฺสิโน; ",
"dn32:3.8":	"นมตฺถุ กกุสนฺธสฺส, ",
"dn32:3.9":	"มารเสนาปมทฺทิโนฯ ",
"dn32:3.10":	"โกณาคมนสฺส นมตฺถุ, ",
"dn32:3.11":	"พฺราหฺมณสฺส วุสีมโต; ",
"dn32:3.12":	"กสฺสปสฺส จ นมตฺถุ, ",
"dn32:3.13":	"วิปฺปมุตฺตสฺส สพฺพธิฯ ",
"dn32:3.14":	"องฺคีรสสฺส นมตฺถุ, ",
"dn32:3.15":	"สกฺยปุตฺตสฺส สิรีมโต; ",
"dn32:3.16":	"โย อิมํ ธมฺมํ เทเสสิ, ",
"dn32:3.17":	"สพฺพทุกฺขาปนูทนํฯ ",
"dn32:3.18":	"เย จาปิ นิพฺพุตา โลเก, ",
"dn32:3.19":	"ยถาภูตํ วิปสฺสิสุํ; ",
"dn32:3.20":	"เต ชนา อปิสุณาถ, ",
"dn32:3.21":	"มหนฺตา วีตสารทาฯ ",
"dn32:3.22":	"หิตํ เทวมนุสฺสานํ, ",
"dn32:3.23":	"ยํ นมสฺสนฺติ โคตมํ; ",
"dn32:3.24":	"วิชฺชาจรณสมฺปนฺนํ, ",
"dn32:3.25":	"มหนฺตํ วีตสารทํฯ ",
"dn32:4.1":	"ยโต อุคฺคจฺฉติ สูริโย, ",
"dn32:4.2":	"อาทิจฺโจ มณฺฑลี มหา; ",
"dn32:4.3":	"ยสฺส จุคฺคจฺฉมานสฺส, ",
"dn32:4.4":	"สํวรีปิ นิรุชฺฌติ; ",
"dn32:4.5":	"ยสฺส จุคฺคเต สูริเย, ",
"dn32:4.6":	"‘ทิวโส’ติ ปวุจฺจติฯ ",
"dn32:4.7":	"รหโทปิ ตตฺถ คมฺภีโร, ",
"dn32:4.8":	"สมุทฺโท สริโตทโก; ",
"dn32:4.9":	"เอวํ ตํ ตตฺถ ชานนฺติ, ",
"dn32:4.10":	"‘สมุทฺโท สริโตทโก’ฯ ",
"dn32:4.11":	"อิโต ‘สา ปุริมา ทิสา’, ",
"dn32:4.12":	"อิติ นํ อาจิกฺขตี ชโน; ",
"dn32:4.13":	"ยํ ทิสํ อภิปาเลติ, ",
"dn32:4.14":	"มหาราชา ยสสฺสิ โสฯ ",
"dn32:4.15":	"คนฺธพฺพานํ อธิปติ, ",
"dn32:4.16":	"‘ธตรฏฺโฐ’ติ นามโส; ",
"dn32:4.17":	"รมตี นจฺจคีเตหิ, ",
"dn32:4.18":	"คนฺธพฺเพหิ ปุรกฺขโตฯ ",
"dn32:4.19":	"ปุตฺตาปิ ตสฺส พหโว, ",
"dn32:4.20":	"เอกนามาติ เม สุตํ; ",
"dn32:4.21":	"อสีติ ทส เอโก จ, ",
"dn32:4.22":	"อินฺทนามา มหพฺพลาฯ ",
"dn32:4.23":	"เต จาปิ พุทฺธํ ทิสฺวาน, ",
"dn32:4.24":	"พุทฺธํ อาทิจฺจพนฺธุนํ; ",
"dn32:4.25":	"ทูรโตว นมสฺสนฺติ, ",
"dn32:4.26":	"มหนฺตํ วีตสารทํฯ ",
"dn32:4.27":	"นโม เต ปุริสาชญฺญ, ",
"dn32:4.28":	"นโม เต ปุริสุตฺตม; ",
"dn32:4.29":	"กุสเลน สเมกฺขสิ, ",
"dn32:4.30":	"อมนุสฺสาปิ ตํ วนฺทนฺติ; ",
"dn32:4.31":	"สุตํ เนตํ อภิณฺหโส, ",
"dn32:4.32":	"ตสฺมา เอวํ วเทมเสฯ ",
"dn32:4.33":	"‘ชินํ วนฺทถ โคตมํ’, ",
"dn32:4.34":	"‘ชินํ วนฺทาม โคตมํ; ",
"dn32:4.35":	"วิชฺชาจรณสมฺปนฺนํ, ",
"dn32:4.36":	"พุทฺธํ วนฺทาม โคตมํ’ฯ ",
"dn32:5.1":	"เยน เปตา ปวุจฺจนฺติ, ",
"dn32:5.2":	"ปิสุณา ปิฏฺฐิมํสิกา; ",
"dn32:5.3":	"ปาณาติปาติโน ลุทฺทา, ",
"dn32:5.4":	"โจรา เนกติกา ชนาฯ ",
"dn32:5.5":	"อิโต ‘สา ทกฺขิณา ทิสา’, ",
"dn32:5.6":	"อิติ นํ อาจิกฺขตี ชโน; ",
"dn32:5.7":	"ยํ ทิสํ อภิปาเลติ, ",
"dn32:5.8":	"มหาราชา ยสสฺสิ โสฯ ",
"dn32:5.9":	"กุมฺภณฺฑานํ อธิปติ, ",
"dn32:5.10":	"‘วิรูโฬฺห’ อิติ นามโส; ",
"dn32:5.11":	"รมตี นจฺจคีเตหิ, ",
"dn32:5.12":	"กุมฺภณฺเฑหิ ปุรกฺขโตฯ ",
"dn32:5.13":	"ปุตฺตาปิ ตสฺส พหโว, ",
"dn32:5.14":	"เอกนามาติ เม สุตํ; ",
"dn32:5.15":	"อสีติ ทส เอโก จ, ",
"dn32:5.16":	"อินฺทนามา มหพฺพลาฯ ",
"dn32:5.17":	"เต จาปิ พุทฺธํ ทิสฺวาน, ",
"dn32:5.18":	"พุทฺธํ อาทิจฺจพนฺธุนํ; ",
"dn32:5.19":	"ทูรโตว นมสฺสนฺติ, ",
"dn32:5.20":	"มหนฺตํ วีตสารทํฯ ",
"dn32:5.21":	"นโม เต ปุริสาชญฺญ, ",
"dn32:5.22":	"นโม เต ปุริสุตฺตม; ",
"dn32:5.23":	"กุสเลน สเมกฺขสิ, ",
"dn32:5.24":	"อมนุสฺสาปิ ตํ วนฺทนฺติ; ",
"dn32:5.25":	"สุตํ เนตํ อภิณฺหโส, ",
"dn32:5.26":	"ตสฺมา เอวํ วเทมเสฯ ",
"dn32:5.27":	"‘ชินํ วนฺทถ โคตมํ’, ",
"dn32:5.28":	"‘ชินํ วนฺทาม โคตมํ; ",
"dn32:5.29":	"วิชฺชาจรณสมฺปนฺนํ, ",
"dn32:5.30":	"พุทฺธํ วนฺทาม โคตมํ’ฯ ",
"dn32:6.1":	"ยตฺถ โจคฺคจฺฉติ สูริโย, ",
"dn32:6.2":	"อาทิจฺโจ มณฺฑลี มหา; ",
"dn32:6.3":	"ยสฺส โจคฺคจฺฉมานสฺส, ",
"dn32:6.4":	"ทิวโสปิ นิรุชฺฌติ; ",
"dn32:6.5":	"ยสฺส โจคฺคเต สูริเย, ",
"dn32:6.6":	"‘สํวรี’ติ ปวุจฺจติฯ ",
"dn32:6.7":	"รหโทปิ ตตฺถ คมฺภีโร, ",
"dn32:6.8":	"สมุทฺโท สริโตทโก; ",
"dn32:6.9":	"เอวํ ตํ ตตฺถ ชานนฺติ, ",
"dn32:6.10":	"‘สมุทฺโท สริโตทโก’ฯ ",
"dn32:6.11":	"อิโต ‘สา ปจฺฉิมา ทิสา’, ",
"dn32:6.12":	"อิติ นํ อาจิกฺขตี ชโน; ",
"dn32:6.13":	"ยํ ทิสํ อภิปาเลติ, ",
"dn32:6.14":	"มหาราชา ยสสฺสิ โสฯ ",
"dn32:6.15":	"นาคานญฺจ อธิปติ, ",
"dn32:6.16":	"‘วิรูปกฺโข’ติ นามโส; ",
"dn32:6.17":	"รมตี นจฺจคีเตหิ, ",
"dn32:6.18":	"นาเคเหว ปุรกฺขโตฯ ",
"dn32:6.19":	"ปุตฺตาปิ ตสฺส พหโว, ",
"dn32:6.20":	"เอกนามาติ เม สุตํ; ",
"dn32:6.21":	"อสีติ ทส เอโก จ, ",
"dn32:6.22":	"อินฺทนามา มหพฺพลาฯ ",
"dn32:6.23":	"เต จาปิ พุทฺธํ ทิสฺวาน, ",
"dn32:6.24":	"พุทฺธํ อาทิจฺจพนฺธุนํ; ",
"dn32:6.25":	"ทูรโตว นมสฺสนฺติ, ",
"dn32:6.26":	"มหนฺตํ วีตสารทํฯ ",
"dn32:6.27":	"นโม เต ปุริสาชญฺญ, ",
"dn32:6.28":	"นโม เต ปุริสุตฺตม; ",
"dn32:6.29":	"กุสเลน สเมกฺขสิ, ",
"dn32:6.30":	"อมนุสฺสาปิ ตํ วนฺทนฺติ; ",
"dn32:6.31":	"สุตํ เนตํ อภิณฺหโส, ",
"dn32:6.32":	"ตสฺมา เอวํ วเทมเสฯ ",
"dn32:6.33":	"‘ชินํ วนฺทถ โคตมํ’, ",
"dn32:6.34":	"‘ชินํ วนฺทาม โคตมํ; ",
"dn32:6.35":	"วิชฺชาจรณสมฺปนฺนํ, ",
"dn32:6.36":	"พุทฺธํ วนฺทาม โคตมํ’ฯ ",
"dn32:7.1":	"เยน อุตฺตรกุรุโวฺห, ",
"dn32:7.2":	"มหาเนรุ สุทสฺสโน; ",
"dn32:7.3":	"มนุสฺสา ตตฺถ ชายนฺติ, ",
"dn32:7.4":	"อมมา อปริคฺคหาฯ ",
"dn32:7.5":	"น เต พีชํ ปวปนฺติ, ",
"dn32:7.6":	"นปิ นียนฺติ นงฺคลา; ",
"dn32:7.7":	"อกฏฺฐปากิมํ สาลึ, ",
"dn32:7.8":	"ปริภุญฺชนฺติ มานุสาฯ ",
"dn32:7.9":	"อกณํ อถุสํ สุทฺธํ, ",
"dn32:7.10":	"สุคนฺธํ ตณฺฑุลปฺผลํ; ",
"dn32:7.11":	"ตุณฺฑิกีเร ปจิตฺวาน, ",
"dn32:7.12":	"ตโต ภุญฺชนฺติ โภชนํฯ ",
"dn32:7.13":	"คาวึ เอกขุรํ กตฺวา, ",
"dn32:7.14":	"อนุยนฺติ ทิโสทิสํ; ",
"dn32:7.15":	"ปสุํ เอกขุรํ กตฺวา, ",
"dn32:7.16":	"อนุยนฺติ ทิโสทิสํฯ ",
"dn32:7.17":	"อิตฺถึ วา วาหนํ กตฺวา, ",
"dn32:7.18":	"อนุยนฺติ ทิโสทิสํ; ",
"dn32:7.19":	"ปุริสํ วาหนํ กตฺวา, ",
"dn32:7.20":	"อนุยนฺติ ทิโสทิสํฯ ",
"dn32:7.21":	"กุมารึ วาหนํ กตฺวา, ",
"dn32:7.22":	"อนุยนฺติ ทิโสทิสํ; ",
"dn32:7.23":	"กุมารํ วาหนํ กตฺวา, ",
"dn32:7.24":	"อนุยนฺติ ทิโสทิสํฯ ",
"dn32:7.25":	"เต ยาเน อภิรุหิตฺวา, ",
"dn32:7.26":	"สพฺพา ทิสา อนุปริยายนฺติ; ",
"dn32:7.27":	"ปจารา ตสฺส ราชิโนฯ ",
"dn32:7.28":	"หตฺถิยานํ อสฺสยานํ, ",
"dn32:7.29":	"ทิพฺพํ ยานํ อุปฏฺฐิตํ; ",
"dn32:7.30":	"ปาสาทา สิวิกา เจว, ",
"dn32:7.31":	"มหาราชสฺส ยสสฺสิโนฯ ",
"dn32:7.32":	"ตสฺส จ นครา อหุ, ",
"dn32:7.33":	"อนฺตลิกฺเข สุมาปิตา; ",
"dn32:7.34":	"อาฏานาฏา กุสินาฏา ปรกุสินาฏา, ",
"dn32:7.35":	"นาฏสุริยา ปรกุสิฏนาฏาฯ ",
"dn32:7.36":	"อุตฺตเรน กสิวนฺโต, ",
"dn32:7.37":	"ชโนฆมปเรน จ; ",
"dn32:7.38":	"นวนวุติโย อมฺพรอมฺพรวติโย, ",
"dn32:7.39":	"อาฬกมนฺทา นาม ราชธานีฯ ",
"dn32:7.40":	"กุเวรสฺส โข ปน มาริส, ",
"dn32:7.41":	"มหาราชสฺส วิสาณา นาม ราชธานี; ",
"dn32:7.42":	"ตสฺมา กุเวโร มหาราชา, ",
"dn32:7.43":	"‘เวสฺสวโณ’ติ ปวุจฺจติฯ ",
"dn32:7.44":	"ปจฺเจสนฺโต ปกาเสนฺติ, ",
"dn32:7.45":	"ตโตลา ตตฺตลา ตโตตลา; ",
"dn32:7.46":	"โอชสิ เตชสิ ตโตชสี, ",
"dn32:7.47":	"สูโร ราชา อริฏฺโฐ เนมิฯ ",
"dn32:7.48":	"รหโทปิ ตตฺถ ธรณี นาม, ",
"dn32:7.49":	"ยโต เมฆา ปวสฺสนฺติ; ",
"dn32:7.50":	"วสฺสา ยโต ปตายนฺติ, ",
"dn32:7.51":	"สภาปิ ตตฺถ สาลวตี นามฯ ",
"dn32:7.52":	"ยตฺถ ยกฺขา ปยิรุปาสนฺติ, ",
"dn32:7.53":	"ตตฺถ นิจฺจผลา รุกฺขา; ",
"dn32:7.54":	"นานา ทิชคณา ยุตา, ",
"dn32:7.55":	"มยูรโกญฺจาภิรุทา; ",
"dn32:7.56":	"โกกิลาทีหิ วคฺคุหิฯ ",
"dn32:7.57":	"ชีวญฺชีวกสทฺเทตฺถ, ",
"dn32:7.58":	"อโถ โอฏฺฐวจิตฺตกา; ",
"dn32:7.59":	"กุกฺกุฏกา กุฬีรกา, ",
"dn32:7.60":	"วเน โปกฺขรสาตกาฯ ",
"dn32:7.61":	"สุกสาฬิกสทฺเทตฺถ, ",
"dn32:7.62":	"ทณฺฑมาณวกานิ จ; ",
"dn32:7.63":	"โสภติ สพฺพกาลํ สา, ",
"dn32:7.64":	"กุเวรนฬินี สทาฯ ",
"dn32:7.65":	"อิโต ‘สา อุตฺตรา ทิสา’, ",
"dn32:7.66":	"อิติ นํ อาจิกฺขตี ชโน; ",
"dn32:7.67":	"ยํ ทิสํ อภิปาเลติ, ",
"dn32:7.68":	"มหาราชา ยสสฺสิ โสฯ ",
"dn32:7.69":	"ยกฺขานญฺจ อธิปติ, ",
"dn32:7.70":	"‘กุเวโร’ อิติ นามโส; ",
"dn32:7.71":	"รมตี นจฺจคีเตหิ, ",
"dn32:7.72":	"ยกฺเขเหว ปุรกฺขโตฯ ",
"dn32:7.73":	"ปุตฺตาปิ ตสฺส พหโว, ",
"dn32:7.74":	"เอกนามาติ เม สุตํ; ",
"dn32:7.75":	"อสีติ ทส เอโก จ, ",
"dn32:7.76":	"อินฺทนามา มหพฺพลาฯ ",
"dn32:7.77":	"เต จาปิ พุทฺธํ ทิสฺวาน, ",
"dn32:7.78":	"พุทฺธํ อาทิจฺจพนฺธุนํ; ",
"dn32:7.79":	"ทูรโตว นมสฺสนฺติ, ",
"dn32:7.80":	"มหนฺตํ วีตสารทํฯ ",
"dn32:7.81":	"นโม เต ปุริสาชญฺญ, ",
"dn32:7.82":	"นโม เต ปุริสุตฺตม; ",
"dn32:7.83":	"กุสเลน สเมกฺขสิ, ",
"dn32:7.84":	"อมนุสฺสาปิ ตํ วนฺทนฺติ; ",
"dn32:7.85":	"สุตํ เนตํ อภิณฺหโส, ",
"dn32:7.86":	"ตสฺมา เอวํ วเทมเสฯ ",
"dn32:7.87":	"‘ชินํ วนฺทถ โคตมํ’, ",
"dn32:7.88":	"‘ชินํ วนฺทาม โคตมํ; ",
"dn32:7.89":	"วิชฺชาจรณสมฺปนฺนํ, ",
"dn32:7.90":	"พุทฺธํ วนฺทาม โคตมนฺ’ติฯ ",
"dn32:8.1":	"อยํ โข สา, มาริส, อาฏานาฏิยา รกฺขา ภิกฺขูนํ ภิกฺขุนีนํ อุปาสกานํ อุปาสิกานํ คุตฺติยา รกฺขาย อวิหึสาย ผาสุวิหารายฯ ",
"dn32:8.2":	"ยสฺส กสฺสจิ, มาริส, ภิกฺขุสฺส วา ภิกฺขุนิยา วา อุปาสกสฺส วา อุปาสิกาย วา อยํ อาฏานาฏิยา รกฺขา สุคฺคหิตา ภวิสฺสติ สมตฺตา ปริยาปุตาฯ ",
"dn32:8.3":	"ตญฺเจ อมนุโสฺส ยกฺโข วา ยกฺขินี วา ยกฺขโปตโก วา ยกฺขโปติกา วา ยกฺขมหามตฺโต วา ยกฺขปาริสชฺโช วา ยกฺขปจาโร วา, คนฺธพฺโพ วา คนฺธพฺพี วา คนฺธพฺพโปตโก วา คนฺธพฺพโปติกา วา คนฺธพฺพมหามตฺโต วา คนฺธพฺพปาริสชฺโช วา คนฺธพฺพปจาโร วา, กุมฺภณฺโฑ วา กุมฺภณฺฑี วา กุมฺภณฺฑโปตโก วา กุมฺภณฺฑโปติกา วา กุมฺภณฺฑมหามตฺโต วา กุมฺภณฺฑปาริสชฺโช วา กุมฺภณฺฑปจาโร วา, นาโค วา นาคี วา นาคโปตโก วา นาคโปติกา วา นาคมหามตฺโต วา นาคปาริสชฺโช วา นาคปจาโร วา, ปทุฏฺฐจิตฺโต ภิกฺขุํ วา ภิกฺขุนึ วา อุปาสกํ วา อุปาสิกํ วา คจฺฉนฺตํ วา อนุคจฺเฉยฺย, ฐิตํ วา อุปติฏฺเฐยฺย, นิสินฺนํ วา อุปนิสีเทยฺย, นิปนฺนํ วา อุปนิปชฺเชยฺยฯ ",
"dn32:8.4":	"น เม โส, มาริส, อมนุโสฺส ลเภยฺย คาเมสุ วา นิคเมสุ วา สกฺการํ วา ครุการํ วาฯ ",
"dn32:8.5":	"น เม โส, มาริส, อมนุโสฺส ลเภยฺย อาฬกมนฺทาย นาม ราชธานิยา วตฺถุํ วา วาสํ วาฯ ",
"dn32:8.6":	"น เม โส, มาริส, อมนุโสฺส ลเภยฺย ยกฺขานํ สมิตึ คนฺตุํฯ ",
"dn32:8.7":	"อปิสฺสุ นํ, มาริส, อมนุสฺสา อนาวยฺหมฺปิ นํ กเรยฺยุํ อวิวยฺหํฯ ",
"dn32:8.8":	"อปิสฺสุ นํ, มาริส, อมนุสฺสา อตฺตาหิปิ ปริปุณฺณาหิ ปริภาสาหิ ปริภาเสยฺยุํฯ ",
"dn32:8.9":	"อปิสฺสุ นํ, มาริส, อมนุสฺสา ริตฺตมฺปิสฺส ปตฺตํ สีเส นิกฺกุชฺเชยฺยุํฯ ",
"dn32:8.10":	"อปิสฺสุ นํ, มาริส, อมนุสฺสา สตฺตธาปิสฺส มุทฺธํ ผาเลยฺยุํฯ ",
"dn32:9.1":	"สนฺติ หิ, มาริส, อมนุสฺสา จณฺฑา รุทฺธา รภสา, เต เนว มหาราชานํ อาทิยนฺติ, น มหาราชานํ ปุริสกานํ อาทิยนฺติ, น มหาราชานํ ปุริสกานํ ปุริสกานํ อาทิยนฺติฯ ",
"dn32:9.2":	"เต โข เต, มาริส, อมนุสฺสา มหาราชานํ อวรุทฺธา นาม วุจฺจนฺติฯ ",
"dn32:9.3":	"เสยฺยถาปิ, มาริส, รญฺโญ มาคธสฺส วิชิเต มหาโจราฯ ",
"dn32:9.4":	"เต เนว รญฺโญ มาคธสฺส อาทิยนฺติ, น รญฺโญ มาคธสฺส ปุริสกานํ อาทิยนฺติ, น รญฺโญ มาคธสฺส ปุริสกานํ ปุริสกานํ อาทิยนฺติฯ ",
"dn32:9.5":	"เต โข เต, มาริส, มหาโจรา รญฺโญ มาคธสฺส อวรุทฺธา นาม วุจฺจนฺติฯ ",
"dn32:9.6":	"เอวเมว โข, มาริส, สนฺติ อมนุสฺสา จณฺฑา รุทฺธา รภสา, เต เนว มหาราชานํ อาทิยนฺติ, น มหาราชานํ ปุริสกานํ อาทิยนฺติ, น มหาราชานํ ปุริสกานํ ปุริสกานํ อาทิยนฺติฯ ",
"dn32:9.7":	"เต โข เต, มาริส, อมนุสฺสา มหาราชานํ อวรุทฺธา นาม วุจฺจนฺติฯ ",
"dn32:9.8":	"โย หิ โกจิ, มาริส, อมนุโสฺส ยกฺโข วา ยกฺขินี วา …เป… คนฺธพฺโพ วา คนฺธพฺพี วา …เป… กุมฺภณฺโฑ วา กุมฺภณฺฑี วา …เป… นาโค วา นาคี วา นาคโปตโก วา นาคโปติกา วา นาคมหามตฺโต วา นาคปาริสชฺโช วา นาคปจาโร วา ปทุฏฺฐจิตฺโต ภิกฺขุํ วา ภิกฺขุนึ วา อุปาสกํ วา อุปาสิกํ วา คจฺฉนฺตํ วา อนุคจฺเฉยฺย, ฐิตํ วา อุปติฏฺเฐยฺย, นิสินฺนํ วา อุปนิสีเทยฺย, นิปนฺนํ วา อุปนิปชฺเชยฺยฯ ",
"dn32:9.9":	"อิเมสํ ยกฺขานํ มหายกฺขานํ เสนาปตีนํ มหาเสนาปตีนํ อุชฺฌาเปตพฺพํ วิกฺกนฺทิตพฺพํ วิรวิตพฺพํ",
"dn32:9.10":	"‘อยํ ยกฺโข คณฺหาติ, อยํ ยกฺโข อาวิสติ, อยํ ยกฺโข เหเฐติ, อยํ ยกฺโข วิเหเฐติ, อยํ ยกฺโข หึสติ, อยํ ยกฺโข วิหึสติ, อยํ ยกฺโข น มุญฺจตี’ติฯ ",
"dn32:10.1":	"กตเมสํ ยกฺขานํ มหายกฺขานํ เสนาปตีนํ มหาเสนาปตีนํ? ",
"dn32:10.2":	"อินฺโท โสโม วรุโณ จ, ",
"dn32:10.3":	"ภารทฺวาโช ปชาปติ; ",
"dn32:10.4":	"จนฺทโน กามเสฏฺโฐ จ, ",
"dn32:10.5":	"กินฺนุฆณฺฑุ นิฆณฺฑุ จฯ ",
"dn32:10.6":	"ปนาโท โอปมญฺโญ จ, ",
"dn32:10.7":	"เทวสูโต จ มาตลิ; ",
"dn32:10.8":	"จิตฺตเสโน จ คนฺธพฺโพ, ",
"dn32:10.9":	"นโฬ ราชา ชเนสโภฯ ",
"dn32:10.10":	"สาตาคิโร เหมวโต, ",
"dn32:10.11":	"ปุณฺณโก กรติโย คุโฬ; ",
"dn32:10.12":	"สิวโก มุจลินฺโท จ, ",
"dn32:10.13":	"เวสฺสามิตฺโต ยุคนฺธโรฯ ",
"dn32:10.14":	"โคปาโล สุปฺปโรโธ จ, ",
"dn32:10.15":	"หิริ เนตฺติ จ มนฺทิโย; ",
"dn32:10.16":	"ปญฺจาลจณฺโฑ อาฬวโก, ",
"dn32:10.17":	"ปชฺชุนฺโน สุมโน สุมุโข; ",
"dn32:10.18":	"ทธิมุโข มณิ มาณิวโร ทีโฆ, ",
"dn32:10.19":	"อโถ เสรีสโก สหฯ ",
"dn32:10.20":	"อิเมสํ ยกฺขานํ มหายกฺขานํ เสนาปตีนํ มหาเสนาปตีนํ อุชฺฌาเปตพฺพํ วิกฺกนฺทิตพฺพํ วิรวิตพฺพํ",
"dn32:10.21":	"‘อยํ ยกฺโข คณฺหาติ, อยํ ยกฺโข อาวิสติ, อยํ ยกฺโข เหเฐติ, อยํ ยกฺโข วิเหเฐติ, อยํ ยกฺโข หึสติ, อยํ ยกฺโข วิหึสติ, อยํ ยกฺโข น มุญฺจตี’ติฯ ",
"dn32:11.1":	"อยํ โข สา, มาริส, อาฏานาฏิยา รกฺขา ภิกฺขูนํ ภิกฺขุนีนํ อุปาสกานํ อุปาสิกานํ คุตฺติยา รกฺขาย อวิหึสาย ผาสุวิหารายฯ ",
"dn32:11.2":	"หนฺท จ ทานิ มยํ, มาริส, คจฺฉาม พหุกิจฺจา มยํ พหุกรณียา”ติฯ ",
"dn32:11.3":	"“ยสฺสทานิ ตุเมฺห, มหาราชาโน, กาลํ มญฺญถา”ติฯ ",
"dn32:11.4":	"อถ โข จตฺตาโร มหาราชา อุฏฺฐายาสนา ภควนฺตํ อภิวาเทตฺวา ปทกฺขิณํ กตฺวา ตตฺเถวนฺตรธายึสุฯ ",
"dn32:11.5":	"เตปิ โข ยกฺขา อุฏฺฐายาสนา อปฺเปกจฺเจ ภควนฺตํ อภิวาเทตฺวา ปทกฺขิณํ กตฺวา ตตฺเถวนฺตรธายึสุฯ อปฺเปกจฺเจ ภควตา สทฺธึ สมฺโมทึสุ, สมฺโมทนียํ กถํ สารณียํ วีติสาเรตฺวา ตตฺเถวนฺตรธายึสุฯ อปฺเปกจฺเจ เยน ภควา เตนญฺชลึ ปณาเมตฺวา ตตฺเถวนฺตรธายึสุฯ อปฺเปกจฺเจ นามโคตฺตํ สาเวตฺวา ตตฺเถวนฺตรธายึสุฯ อปฺเปกจฺเจ ตุณฺหีภูตา ตตฺเถวนฺตรธายึสูติฯ ",
"dn32:11.6":	"ปฐมภาณวาโร นิฏฺฐิโตฯ ",
"dn32:12.0":	"๒ฯ ทุติยภาณวาร ",
"dn32:12.1":	"อถ โข ภควา ตสฺสา รตฺติยา อจฺจเยน ภิกฺขู อามนฺเตสิ",
"dn32:12.2":	"“อิมํ, ภิกฺขเว, รตฺตึ จตฺตาโร มหาราชา มหติยา จ ยกฺขเสนาย มหติยา จ คนฺธพฺพเสนาย มหติยา จ กุมฺภณฺฑเสนาย มหติยา จ นาคเสนาย จตุทฺทิสํ รกฺขํ ฐเปตฺวา จตุทฺทิสํ คุมฺพํ ฐเปตฺวา จตุทฺทิสํ โอวรณํ ฐเปตฺวา อภิกฺกนฺตาย รตฺติยา อภิกฺกนฺตวณฺณา เกวลกปฺปํ คิชฺฌกูฏํ ปพฺพตํ โอภาเสตฺวา เยนาหํ เตนุปสงฺกมึสุ; อุปสงฺกมิตฺวา มํ อภิวาเทตฺวา เอกมนฺตํ นิสีทึสุฯ ",
"dn32:12.3":	"เตปิ โข, ภิกฺขเว, ยกฺขา อปฺเปกจฺเจ มํ อภิวาเทตฺวา เอกมนฺตํ นิสีทึสุฯ อปฺเปกจฺเจ มยา สทฺธึ สมฺโมทึสุ, สมฺโมทนียํ กถํ สารณียํ วีติสาเรตฺวา เอกมนฺตํ นิสีทึสุฯ อปฺเปกจฺเจ เยนาหํ เตนญฺชลึ ปณาเมตฺวา เอกมนฺตํ นิสีทึสุฯ อปฺเปกจฺเจ นามโคตฺตํ สาเวตฺวา เอกมนฺตํ นิสีทึสุฯ อปฺเปกจฺเจ ตุณฺหีภูตา เอกมนฺตํ นิสีทึสุฯ ",
"dn32:12.4":	"เอกมนฺตํ นิสินฺโน โข, ภิกฺขเว, เวสฺสวโณ มหาราชา มํ เอตทโวจ",
"dn32:12.5":	"‘สนฺติ หิ, ภนฺเต, อุฬารา ยกฺขา ภควโต อปฺปสนฺนา …เป… สนฺติ หิ, ภนฺเต, นีจา ยกฺขา ภควโต ปสนฺนาฯ ",
"dn32:12.6":	"เยภุเยฺยน โข ปน, ภนฺเต, ยกฺขา อปฺปสนฺนาเยว ภควโตฯ ",
"dn32:12.7":	"ตํ กิสฺส เหตุ? ",
"dn32:12.8":	"ภควา หิ, ภนฺเต, ปาณาติปาตา เวรมณิยา ธมฺมํ เทเสติ … สุราเมรยมชฺชปฺปมาทฏฺฐานา เวรมณิยา ธมฺมํ เทเสติฯ ",
"dn32:12.9":	"เยภุเยฺยน โข ปน, ภนฺเต, ยกฺขา อปฺปฏิวิรตาเยว ปาณาติปาตา … อปฺปฏิวิรตา สุราเมรยมชฺชปฺปมาทฏฺฐานาฯ ",
"dn32:12.10":	"เตสํ ตํ โหติ อปฺปิยํ อมนาปํฯ ",
"dn32:12.11":	"สนฺติ หิ, ภนฺเต, ภควโต สาวกา อรญฺญวนปตฺถานิ ปนฺตานิ เสนาสนานิ ปฏิเสวนฺติ อปฺปสทฺทานิ อปฺปนิคฺโฆสานิ วิชนวาตานิ มนุสฺสราหเสฺสยฺยกานิ ปฏิสลฺลานสารุปฺปานิฯ ",
"dn32:12.12":	"ตตฺถ สนฺติ อุฬารา ยกฺขา นิวาสิโน, เย อิมสฺมึ ภควโต ปาวจเน อปฺปสนฺนา, เตสํ ปสาทาย อุคฺคณฺหาตุ, ภนฺเต, ภควา อาฏานาฏิยํ รกฺขํ ภิกฺขูนํ ภิกฺขุนีนํ อุปาสกานํ อุปาสิกานํ คุตฺติยา รกฺขาย อวิหึสาย ผาสุวิหารายา’ติฯ ",
"dn32:12.13":	"อธิวาเสสึ โข อหํ, ภิกฺขเว, ตุณฺหีภาเวนฯ ",
"dn32:12.14":	"อถ โข, ภิกฺขเว, เวสฺสวโณ มหาราชา เม อธิวาสนํ วิทิตฺวา ตายํ เวลายํ อิมํ อาฏานาฏิยํ รกฺขํ อภาสิ",
"dn32:12.15":	"‘วิปสฺสิสฺส จ นมตฺถุ, ",
"dn32:12.16":	"จกฺขุมนฺตสฺส สิรีมโต; ",
"dn32:12.17":	"สิขิสฺสปิ จ นมตฺถุ, ",
"dn32:12.18":	"สพฺพภูตานุกมฺปิโนฯ ",
"dn32:12.19":	"เวสฺสภุสฺส จ นมตฺถุ, ",
"dn32:12.20":	"นฺหาตกสฺส ตปสฺสิโน; ",
"dn32:12.21":	"นมตฺถุ กกุสนฺธสฺส, ",
"dn32:12.22":	"มารเสนาปมทฺทิโนฯ ",
"dn32:12.23":	"โกณาคมนสฺส นมตฺถุ, ",
"dn32:12.24":	"พฺราหฺมณสฺส วุสีมโต; ",
"dn32:12.25":	"กสฺสปสฺส จ นมตฺถุ, ",
"dn32:12.26":	"วิปฺปมุตฺตสฺส สพฺพธิฯ ",
"dn32:12.27":	"องฺคีรสสฺส นมตฺถุ, ",
"dn32:12.28":	"สกฺยปุตฺตสฺส สิรีมโต; ",
"dn32:12.29":	"โย อิมํ ธมฺมํ เทเสสิ, ",
"dn32:12.30":	"สพฺพทุกฺขาปนูทนํฯ ",
"dn32:12.31":	"เย จาปิ นิพฺพุตา โลเก, ",
"dn32:12.32":	"ยถาภูตํ วิปสฺสิสุํ; ",
"dn32:12.33":	"เต ชนา อปิสุณาถ, ",
"dn32:12.34":	"มหนฺตา วีตสารทาฯ ",
"dn32:12.35":	"หิตํ เทวมนุสฺสานํ, ",
"dn32:12.36":	"ยํ นมสฺสนฺติ โคตมํ; ",
"dn32:12.37":	"วิชฺชาจรณสมฺปนฺนํ, ",
"dn32:12.38":	"มหนฺตํ วีตสารทํฯ ",
"dn32:12.39":	"ยโต อุคฺคจฺฉติ สูริโย, ",
"dn32:12.40":	"อาทิจฺโจ มณฺฑลี มหา; ",
"dn32:12.41":	"ยสฺส จุคฺคจฺฉมานสฺส, ",
"dn32:12.42":	"สํวรีปิ นิรุชฺฌติ; ",
"dn32:12.43":	"ยสฺส จุคฺคเต สูริเย, ",
"dn32:12.44":	"“ทิวโส”ติ ปวุจฺจติฯ ",
"dn32:12.45":	"รหโทปิ ตตฺถ คมฺภีโร, ",
"dn32:12.46":	"สมุทฺโท สริโตทโก; ",
"dn32:12.47":	"เอวํ ตํ ตตฺถ ชานนฺติ, ",
"dn32:12.48":	"“สมุทฺโท สริโตทโก”ฯ ",
"dn32:12.49":	"อิโต “สา ปุริมา ทิสา”, ",
"dn32:12.50":	"อิติ นํ อาจิกฺขตี ชโน; ",
"dn32:12.51":	"ยํ ทิสํ อภิปาเลติ, ",
"dn32:12.52":	"มหาราชา ยสสฺสิ โสฯ ",
"dn32:12.53":	"คนฺธพฺพานํ อธิปติ, ",
"dn32:12.54":	"“ธตรฏฺโฐ”ติ นามโส; ",
"dn32:12.55":	"รมตี นจฺจคีเตหิ, ",
"dn32:12.56":	"คนฺธพฺเพหิ ปุรกฺขโตฯ ",
"dn32:12.57":	"ปุตฺตาปิ ตสฺส พหโว, ",
"dn32:12.58":	"เอกนามาติ เม สุตํ; ",
"dn32:12.59":	"อสีติ ทส เอโก จ, ",
"dn32:12.60":	"อินฺทนามา มหพฺพลาฯ ",
"dn32:12.61":	"เต จาปิ พุทฺธํ ทิสฺวาน, ",
"dn32:12.62":	"พุทฺธํ อาทิจฺจพนฺธุนํ; ",
"dn32:12.63":	"ทูรโตว นมสฺสนฺติ, ",
"dn32:12.64":	"มหนฺตํ วีตสารทํฯ ",
"dn32:12.65":	"นโม เต ปุริสาชญฺญ, ",
"dn32:12.66":	"นโม เต ปุริสุตฺตม; ",
"dn32:12.67":	"กุสเลน สเมกฺขสิ, ",
"dn32:12.68":	"อมนุสฺสาปิ ตํ วนฺทนฺติ; ",
"dn32:12.69":	"สุตํ เนตํ อภิณฺหโส, ",
"dn32:12.70":	"ตสฺมา เอวํ วเทมเสฯ ",
"dn32:12.71":	"“ชินํ วนฺทถ โคตมํ, ",
"dn32:12.72":	"ชินํ วนฺทาม โคตมํ; ",
"dn32:12.73":	"วิชฺชาจรณสมฺปนฺนํ, ",
"dn32:12.74":	"พุทฺธํ วนฺทาม โคตมํ”ฯ ",
"dn32:12.75":	"เยน เปตา ปวุจฺจนฺติ, ",
"dn32:12.76":	"ปิสุณา ปิฏฺฐิมํสิกา; ",
"dn32:12.77":	"ปาณาติปาติโน ลุทฺทา, ",
"dn32:12.78":	"โจรา เนกติกา ชนาฯ ",
"dn32:12.79":	"อิโต “สา ทกฺขิณา ทิสา”, ",
"dn32:12.80":	"อิติ นํ อาจิกฺขตี ชโน; ",
"dn32:12.81":	"ยํ ทิสํ อภิปาเลติ, ",
"dn32:12.82":	"มหาราชา ยสสฺสิ โสฯ ",
"dn32:12.83":	"กุมฺภณฺฑานํ อธิปติ, ",
"dn32:12.84":	"“วิรูโฬฺห” อิติ นามโส; ",
"dn32:12.85":	"รมตี นจฺจคีเตหิ, ",
"dn32:12.86":	"กุมฺภณฺเฑหิ ปุรกฺขโตฯ ",
"dn32:12.87":	"ปุตฺตาปิ ตสฺส พหโว, ",
"dn32:12.88":	"เอกนามาติ เม สุตํ; ",
"dn32:12.89":	"อสีติ ทส เอโก จ, ",
"dn32:12.90":	"อินฺทนามา มหพฺพลาฯ ",
"dn32:12.91":	"เต จาปิ พุทฺธํ ทิสฺวาน, ",
"dn32:12.92":	"พุทฺธํ อาทิจฺจพนฺธุนํ; ",
"dn32:12.93":	"ทูรโตว นมสฺสนฺติ, ",
"dn32:12.94":	"มหนฺตํ วีตสารทํฯ ",
"dn32:12.95":	"นโม เต ปุริสาชญฺญ, ",
"dn32:12.96":	"นโม เต ปุริสุตฺตม; ",
"dn32:12.97":	"กุสเลน สเมกฺขสิ, ",
"dn32:12.98":	"อมนุสฺสาปิ ตํ วนฺทนฺติ; ",
"dn32:12.99":	"สุตํ เนตํ อภิณฺหโส, ",
"dn32:12.100":	"ตสฺมา เอวํ วเทมเสฯ ",
"dn32:12.101":	"“ชินํ วนฺทถ โคตมํ, ",
"dn32:12.102":	"ชินํ วนฺทาม โคตมํ; ",
"dn32:12.103":	"วิชฺชาจรณสมฺปนฺนํ, ",
"dn32:12.104":	"พุทฺธํ วนฺทาม โคตมํ”ฯ ",
"dn32:12.105":	"ยตฺถ โจคฺคจฺฉติ สูริโย, ",
"dn32:12.106":	"อาทิจฺโจ มณฺฑลี มหา; ",
"dn32:12.107":	"ยสฺส โจคฺคจฺฉมานสฺส, ",
"dn32:12.108":	"ทิวโสปิ นิรุชฺฌติ; ",
"dn32:12.109":	"ยสฺส โจคฺคเต สูริเย, ",
"dn32:12.110":	"“สํวรี”ติ ปวุจฺจติฯ ",
"dn32:12.111":	"รหโทปิ ตตฺถ คมฺภีโร, ",
"dn32:12.112":	"สมุทฺโท สริโตทโก; ",
"dn32:12.113":	"เอวํ ตํ ตตฺถ ชานนฺติ, ",
"dn32:12.114":	"สมุทฺโท สริโตทโกฯ ",
"dn32:12.115":	"อิโต “สา ปจฺฉิมา ทิสา”, ",
"dn32:12.116":	"อิติ นํ อาจิกฺขตี ชโน; ",
"dn32:12.117":	"ยํ ทิสํ อภิปาเลติ, ",
"dn32:12.118":	"มหาราชา ยสสฺสิ โสฯ ",
"dn32:12.119":	"นาคานญฺจ อธิปติ, ",
"dn32:12.120":	"“วิรูปกฺโข”ติ นามโส; ",
"dn32:12.121":	"รมตี นจฺจคีเตหิ, ",
"dn32:12.122":	"นาเคเหว ปุรกฺขโตฯ ",
"dn32:12.123":	"ปุตฺตาปิ ตสฺส พหโว, ",
"dn32:12.124":	"เอกนามาติ เม สุตํ; ",
"dn32:12.125":	"อสีติ ทส เอโก จ, ",
"dn32:12.126":	"อินฺทนามา มหพฺพลาฯ ",
"dn32:12.127":	"เต จาปิ พุทฺธํ ทิสฺวาน, ",
"dn32:12.128":	"พุทฺธํ อาทิจฺจพนฺธุนํ; ",
"dn32:12.129":	"ทูรโตว นมสฺสนฺติ, ",
"dn32:12.130":	"มหนฺตํ วีตสารทํฯ ",
"dn32:12.131":	"นโม เต ปุริสาชญฺญ, ",
"dn32:12.132":	"นโม เต ปุริสุตฺตม; ",
"dn32:12.133":	"กุสเลน สเมกฺขสิ, ",
"dn32:12.134":	"อมนุสฺสาปิ ตํ วนฺทนฺติ; ",
"dn32:12.135":	"สุตํ เนตํ อภิณฺหโส, ",
"dn32:12.136":	"ตสฺมา เอวํ วเทมเสฯ ",
"dn32:12.137":	"“ชินํ วนฺทถ โคตมํ, ",
"dn32:12.138":	"ชินํ วนฺทาม โคตมํ; ",
"dn32:12.139":	"วิชฺชาจรณสมฺปนฺนํ, ",
"dn32:12.140":	"พุทฺธํ วนฺทาม โคตมํ”ฯ ",
"dn32:12.141":	"เยน อุตฺตรกุรุโวฺห, ",
"dn32:12.142":	"มหาเนรุ สุทสฺสโน; ",
"dn32:12.143":	"มนุสฺสา ตตฺถ ชายนฺติ, ",
"dn32:12.144":	"อมมา อปริคฺคหาฯ ",
"dn32:12.145":	"น เต พีชํ ปวปนฺติ, ",
"dn32:12.146":	"นาปิ นียนฺติ นงฺคลา; ",
"dn32:12.147":	"อกฏฺฐปากิมํ สาลึ, ",
"dn32:12.148":	"ปริภุญฺชนฺติ มานุสาฯ ",
"dn32:12.149":	"อกณํ อถุสํ สุทฺธํ, ",
"dn32:12.150":	"สุคนฺธํ ตณฺฑุลปฺผลํ; ",
"dn32:12.151":	"ตุณฺฑิกีเร ปจิตฺวาน, ",
"dn32:12.152":	"ตโต ภุญฺชนฺติ โภชนํฯ ",
"dn32:12.153":	"คาวึ เอกขุรํ กตฺวา, ",
"dn32:12.154":	"อนุยนฺติ ทิโสทิสํ; ",
"dn32:12.155":	"ปสุํ เอกขุรํ กตฺวา, ",
"dn32:12.156":	"อนุยนฺติ ทิโสทิสํฯ ",
"dn32:12.157":	"อิตฺถึ วา วาหนํ กตฺวา, ",
"dn32:12.158":	"อนุยนฺติ ทิโสทิสํ; ",
"dn32:12.159":	"ปุริสํ วาหนํ กตฺวา, ",
"dn32:12.160":	"อนุยนฺติ ทิโสทิสํฯ ",
"dn32:12.161":	"กุมารึ วาหนํ กตฺวา, ",
"dn32:12.162":	"อนุยนฺติ ทิโสทิสํ; ",
"dn32:12.163":	"กุมารํ วาหนํ กตฺวา, ",
"dn32:12.164":	"อนุยนฺติ ทิโสทิสํฯ ",
"dn32:12.165":	"เต ยาเน อภิรุหิตฺวา, ",
"dn32:12.166":	"สพฺพา ทิสา อนุปริยายนฺติ; ",
"dn32:12.167":	"ปจารา ตสฺส ราชิโนฯ ",
"dn32:12.168":	"หตฺถิยานํ อสฺสยานํ, ",
"dn32:12.169":	"ทิพฺพํ ยานํ อุปฏฺฐิตํ; ",
"dn32:12.170":	"ปาสาทา สิวิกา เจว, ",
"dn32:12.171":	"มหาราชสฺส ยสสฺสิโนฯ ",
"dn32:12.172":	"ตสฺส จ นครา อหุ, ",
"dn32:12.173":	"อนฺตลิกฺเข สุมาปิตา; ",
"dn32:12.174":	"อาฏานาฏา กุสินาฏา ปรกุสินาฏา, ",
"dn32:12.175":	"นาฏสุริยา ปรกุสิฏนาฏาฯ ",
"dn32:12.176":	"อุตฺตเรน กสิวนฺโต, ",
"dn32:12.177":	"ชโนฆมปเรน จ; ",
"dn32:12.178":	"นวนวุติโย อมฺพรอมฺพรวติโย, ",
"dn32:12.179":	"อาฬกมนฺทา นาม ราชธานีฯ ",
"dn32:12.180":	"กุเวรสฺส โข ปน มาริส, ",
"dn32:12.181":	"มหาราชสฺส วิสาณา นาม ราชธานี; ",
"dn32:12.182":	"ตสฺมา กุเวโร มหาราชา, ",
"dn32:12.183":	"“เวสฺสวโณ”ติ ปวุจฺจติฯ ",
"dn32:12.184":	"ปจฺเจสนฺโต ปกาเสนฺติ, ",
"dn32:12.185":	"ตโตลา ตตฺตลา ตโตตลา; ",
"dn32:12.186":	"โอชสิ เตชสิ ตโตชสี, ",
"dn32:12.187":	"สูโร ราชา อริฏฺโฐ เนมิฯ ",
"dn32:12.188":	"รหโทปิ ตตฺถ ธรณี นาม, ",
"dn32:12.189":	"ยโต เมฆา ปวสฺสนฺติ; ",
"dn32:12.190":	"วสฺสา ยโต ปตายนฺติ, ",
"dn32:12.191":	"สภาปิ ตตฺถ สาลวตี นามฯ ",
"dn32:12.192":	"ยตฺถ ยกฺขา ปยิรุปาสนฺติ, ",
"dn32:12.193":	"ตตฺถ นิจฺจผลา รุกฺขา; ",
"dn32:12.194":	"นานา ทิชคณา ยุตา, ",
"dn32:12.195":	"มยูรโกญฺจาภิรุทา; ",
"dn32:12.196":	"โกกิลาทีหิ วคฺคุหิฯ ",
"dn32:12.197":	"ชีวญฺชีวกสทฺเทตฺถ, ",
"dn32:12.198":	"อโถ โอฏฺฐวจิตฺตกา; ",
"dn32:12.199":	"กุกฺกุฏกา กุฬีรกา, ",
"dn32:12.200":	"วเน โปกฺขรสาตกาฯ ",
"dn32:12.201":	"สุกสาฬิก สทฺเทตฺถ, ",
"dn32:12.202":	"ทณฺฑมาณวกานิ จ; ",
"dn32:12.203":	"โสภติ สพฺพกาลํ สา, ",
"dn32:12.204":	"กุเวรนฬินี สทาฯ ",
"dn32:12.205":	"อิโต “สา อุตฺตรา ทิสา”, ",
"dn32:12.206":	"อิติ นํ อาจิกฺขตี ชโน; ",
"dn32:12.207":	"ยํ ทิสํ อภิปาเลติ, ",
"dn32:12.208":	"มหาราชา ยสสฺสิ โสฯ ",
"dn32:12.209":	"ยกฺขานญฺจ อธิปติ, ",
"dn32:12.210":	"“กุเวโร” อิติ นามโส; ",
"dn32:12.211":	"รมตี นจฺจคีเตหิ, ",
"dn32:12.212":	"ยกฺเขเหว ปุรกฺขโตฯ ",
"dn32:12.213":	"ปุตฺตาปิ ตสฺส พหโว, ",
"dn32:12.214":	"เอกนามาติ เม สุตํ; ",
"dn32:12.215":	"อสีติ ทส เอโก จ, ",
"dn32:12.216":	"อินฺทนามา มหพฺพลาฯ ",
"dn32:12.217":	"เต จาปิ พุทฺธํ ทิสฺวาน, ",
"dn32:12.218":	"พุทฺธํ อาทิจฺจพนฺธุนํ; ",
"dn32:12.219":	"ทูรโตว นมสฺสนฺติ, ",
"dn32:12.220":	"มหนฺตํ วีตสารทํฯ ",
"dn32:12.221":	"นโม เต ปุริสาชญฺญ, ",
"dn32:12.222":	"นโม เต ปุริสุตฺตม; ",
"dn32:12.223":	"กุสเลน สเมกฺขสิ, ",
"dn32:12.224":	"อมนุสฺสาปิ ตํ วนฺทนฺติ; ",
"dn32:12.225":	"สุตํ เนตํ อภิณฺหโส, ",
"dn32:12.226":	"ตสฺมา เอวํ วเทมเสฯ ",
"dn32:12.227":	"“ชินํ วนฺทถ โคตมํ, ",
"dn32:12.228":	"ชินํ วนฺทาม โคตมํ; ",
"dn32:12.229":	"วิชฺชาจรณสมฺปนฺนํ, ",
"dn32:12.230":	"พุทฺธํ วนฺทาม โคตมนฺ”ติฯ ",
"dn32:12.231":	"อยํ โข สา, มาริส, อาฏานาฏิยา รกฺขา ภิกฺขูนํ ภิกฺขุนีนํ อุปาสกานํ อุปาสิกานํ คุตฺติยา รกฺขาย อวิหึสาย ผาสุวิหารายฯ ",
"dn32:12.232":	"ยสฺส กสฺสจิ, มาริส, ภิกฺขุสฺส วา ภิกฺขุนิยา วา อุปาสกสฺส วา อุปาสิกาย วา อยํ อาฏานาฏิยา รกฺขา สุคฺคหิตา ภวิสฺสติ สมตฺตา ปริยาปุตา ตญฺเจ อมนุโสฺส ยกฺโข วา ยกฺขินี วา …เป… คนฺธพฺโพ วา คนฺธพฺพี วา …เป… กุมฺภณฺโฑ วา กุมฺภณฺฑี วา …เป… นาโค วา นาคี วา นาคโปตโก วา นาคโปติกา วา นาคมหามตฺโต วา นาคปาริสชฺโช วา นาคปจาโร วา, ปทุฏฺฐจิตฺโต ภิกฺขุํ วา ภิกฺขุนึ วา อุปาสกํ วา อุปาสิกํ วา คจฺฉนฺตํ วา อนุคจฺเฉยฺย, ฐิตํ วา อุปติฏฺเฐยฺย, นิสินฺนํ วา อุปนิสีเทยฺย, นิปนฺนํ วา อุปนิปชฺเชยฺยฯ ",
"dn32:12.233":	"น เม โส, มาริส, อมนุโสฺส ลเภยฺย คาเมสุ วา นิคเมสุ วา สกฺการํ วา ครุการํ วาฯ ",
"dn32:12.234":	"น เม โส, มาริส, อมนุโสฺส ลเภยฺย อาฬกมนฺทาย นาม ราชธานิยา วตฺถุํ วา วาสํ วาฯ ",
"dn32:12.235":	"น เม โส, มาริส, อมนุโสฺส ลเภยฺย ยกฺขานํ สมิตึ คนฺตุํฯ ",
"dn32:12.236":	"อปิสฺสุ นํ, มาริส, อมนุสฺสา อนาวยฺหมฺปิ นํ กเรยฺยุํ อวิวยฺหํฯ ",
"dn32:12.237":	"อปิสฺสุ นํ, มาริส, อมนุสฺสา อตฺตาหิ ปริปุณฺณาหิ ปริภาสาหิ ปริภาเสยฺยุํฯ ",
"dn32:12.238":	"อปิสฺสุ นํ, มาริส, อมนุสฺสา ริตฺตมฺปิสฺส ปตฺตํ สีเส นิกฺกุชฺเชยฺยุํฯ ",
"dn32:12.239":	"อปิสฺสุ นํ, มาริส, อมนุสฺสา สตฺตธาปิสฺส มุทฺธํ ผาเลยฺยุํฯ ",
"dn32:12.240":	"สนฺติ หิ, มาริส, อมนุสฺสา จณฺฑา รุทฺธา รภสา, เต เนว มหาราชานํ อาทิยนฺติ, น มหาราชานํ ปุริสกานํ อาทิยนฺติ, น มหาราชานํ ปุริสกานํ ปุริสกานํ อาทิยนฺติฯ ",
"dn32:12.241":	"เต โข เต, มาริส, อมนุสฺสา มหาราชานํ อวรุทฺธา นาม วุจฺจนฺติฯ ",
"dn32:12.242":	"เสยฺยถาปิ, มาริส, รญฺโญ มาคธสฺส วิชิเต มหาโจราฯ ",
"dn32:12.243":	"เต เนว รญฺโญ มาคธสฺส อาทิยนฺติ, น รญฺโญ มาคธสฺส ปุริสกานํ อาทิยนฺติ, น รญฺโญ มาคธสฺส ปุริสกานํ ปุริสกานํ อาทิยนฺติฯ ",
"dn32:12.244":	"เต โข เต, มาริส, มหาโจรา รญฺโญ มาคธสฺส อวรุทฺธา นาม วุจฺจนฺติฯ ",
"dn32:12.245":	"เอวเมว โข, มาริส, สนฺติ อมนุสฺสา จณฺฑา รุทฺธา รภสา, เต เนว มหาราชานํ อาทิยนฺติ, น มหาราชานํ ปุริสกานํ อาทิยนฺติ, น มหาราชานํ ปุริสกานํ ปุริสกานํ อาทิยนฺติฯ ",
"dn32:12.246":	"เต โข เต, มาริส, อมนุสฺสา มหาราชานํ อวรุทฺธา นาม วุจฺจนฺติฯ ",
"dn32:12.247":	"โย หิ โกจิ, มาริส, อมนุโสฺส ยกฺโข วา ยกฺขินี วา …เป… คนฺธพฺโพ วา คนฺธพฺพี วา …เป… กุมฺภณฺโฑ วา กุมฺภณฺฑี วา …เป… นาโค วา นาคี วา …เป… ปทุฏฺฐจิตฺโต ภิกฺขุํ วา ภิกฺขุนึ วา อุปาสกํ วา อุปาสิกํ วา คจฺฉนฺตํ วา อุปคจฺเฉยฺย, ฐิตํ วา อุปติฏฺเฐยฺย, นิสินฺนํ วา อุปนิสีเทยฺย, นิปนฺนํ วา อุปนิปชฺเชยฺยฯ ",
"dn32:12.248":	"อิเมสํ ยกฺขานํ มหายกฺขานํ เสนาปตีนํ มหาเสนาปตีนํ อุชฺฌาเปตพฺพํ วิกฺกนฺทิตพฺพํ วิรวิตพฺพํ",
"dn32:12.249":	"“อยํ ยกฺโข คณฺหาติ, อยํ ยกฺโข อาวิสติ, อยํ ยกฺโข เหเฐติ, อยํ ยกฺโข วิเหเฐติ, อยํ ยกฺโข หึสติ, อยํ ยกฺโข วิหึสติ, อยํ ยกฺโข น มุญฺจตี”ติฯ ",
"dn32:12.250":	"กตเมสํ ยกฺขานํ มหายกฺขานํ เสนาปตีนํ มหาเสนาปตีนํ? ",
"dn32:12.251":	"อินฺโท โสโม วรุโณ จ, ",
"dn32:12.252":	"ภารทฺวาโช ปชาปติ; ",
"dn32:12.253":	"จนฺทโน กามเสฏฺโฐ จ, ",
"dn32:12.254":	"กินฺนุฆณฺฑุ นิฆณฺฑุ จฯ ",
"dn32:12.255":	"ปนาโท โอปมญฺโญ จ, ",
"dn32:12.256":	"เทวสูโต จ มาตลิ; ",
"dn32:12.257":	"จิตฺตเสโน จ คนฺธพฺโพ, ",
"dn32:12.258":	"นโฬ ราชา ชเนสโภฯ ",
"dn32:12.259":	"สาตาคิโร เหมวโต, ",
"dn32:12.260":	"ปุณฺณโก กรติโย คุโฬ; ",
"dn32:12.261":	"สิวโก มุจลินฺโท จ, ",
"dn32:12.262":	"เวสฺสามิตฺโต ยุคนฺธโรฯ ",
"dn32:12.263":	"โคปาโล สุปฺปโรโธ จ, ",
"dn32:12.264":	"หิริ เนตฺติ จ มนฺทิโย; ",
"dn32:12.265":	"ปญฺจาลจณฺโฑ อาฬวโก, ",
"dn32:12.266":	"ปชฺชุนฺโน สุมโน สุมุโข; ",
"dn32:12.267":	"ทธิมุโข มณิ มาณิวโร ทีโฆ, ",
"dn32:12.268":	"อโถ เสรีสโก สหฯ ",
"dn32:12.269":	"อิเมสํ ยกฺขานํ มหายกฺขานํ เสนาปตีนํ มหาเสนาปตีนํ อุชฺฌาเปตพฺพํ วิกฺกนฺทิตพฺพํ วิรวิตพฺพํ",
"dn32:12.270":	"“อยํ ยกฺโข คณฺหาติ, อยํ ยกฺโข อาวิสติ, อยํ ยกฺโข เหเฐติ, อยํ ยกฺโข วิเหเฐติ, อยํ ยกฺโข หึสติ, อยํ ยกฺโข วิหึสติ, อยํ ยกฺโข น มุญฺจตี”ติฯ ",
"dn32:12.271":	"อยํ โข, มาริส, อาฏานาฏิยา รกฺขา ภิกฺขูนํ ภิกฺขุนีนํ อุปาสกานํ อุปาสิกานํ คุตฺติยา รกฺขาย อวิหึสาย ผาสุวิหารายฯ ",
"dn32:12.272":	"หนฺท จ ทานิ มยํ, มาริส, คจฺฉาม, พหุกิจฺจา มยํ พหุกรณียา’ติฯ ",
"dn32:12.273":	"‘ยสฺสทานิ ตุเมฺห, มหาราชาโน, กาลํ มญฺญถา’ติฯ ",
"dn32:12.274":	"อถ โข, ภิกฺขเว, จตฺตาโร มหาราชา อุฏฺฐายาสนา มํ อภิวาเทตฺวา ปทกฺขิณํ กตฺวา ตตฺเถวนฺตรธายึสุฯ ",
"dn32:12.275":	"เตปิ โข, ภิกฺขเว, ยกฺขา อุฏฺฐายาสนา อปฺเปกจฺเจ มํ อภิวาเทตฺวา ปทกฺขิณํ กตฺวา ตตฺเถวนฺตรธายึสุฯ ",
"dn32:12.276":	"อปฺเปกจฺเจ มยา สทฺธึ สมฺโมทึสุ, สมฺโมทนียํ กถํ สารณียํ วีติสาเรตฺวา ตตฺเถวนฺตรธายึสุฯ ",
"dn32:12.277":	"อปฺเปกจฺเจ เยนาหํ เตนญฺชลึ ปณาเมตฺวา ตตฺเถวนฺตรธายึสุฯ ",
"dn32:12.278":	"อปฺเปกจฺเจ นามโคตฺตํ สาเวตฺวา ตตฺเถวนฺตรธายึสุฯ ",
"dn32:12.279":	"อปฺเปกจฺเจ ตุณฺหีภูตา ตตฺเถวนฺตรธายึสุฯ ",
"dn32:13.1":	"อุคฺคณฺหาถ, ภิกฺขเว, อาฏานาฏิยํ รกฺขํฯ ",
"dn32:13.2":	"ปริยาปุณาถ, ภิกฺขเว, อาฏานาฏิยํ รกฺขํฯ ",
"dn32:13.3":	"ธาเรถ, ภิกฺขเว, อาฏานาฏิยํ รกฺขํฯ ",
"dn32:13.4":	"อตฺถสํหิตา, ภิกฺขเว, อาฏานาฏิยา รกฺขา ภิกฺขูนํ ภิกฺขุนีนํ อุปาสกานํ อุปาสิกานํ คุตฺติยา รกฺขาย อวิหึสาย ผาสุวิหารายา”ติฯ ",
"dn32:13.5":	"อิทมโวจ ภควาฯ ",
"dn32:13.6":	"อตฺตมนา เต ภิกฺขู ภควโต ภาสิตํ อภินนฺทุนฺติฯ ",
"dn32:13.7":	"อาฏานาฏิยสุตฺตํ นิฏฺฐิตํ นวมํฯ "
}	
