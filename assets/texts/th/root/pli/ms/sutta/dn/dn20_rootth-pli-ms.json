{	
"dn20:0.1":	"ทีฆ นิกาย ๒๐ ",
"dn20:0.2":	"มหาสมยสุตฺต ",
"dn20:1.1":	"เอวํ เม สุตํ—",
"dn20:1.2":	"เอกํ สมยํ ภควา สกฺเกสุ วิหรติ กปิลวตฺถุสฺมึ มหาวเน มหตา ภิกฺขุสงฺเฆน สทฺธึ ปญฺจมตฺเตหิ ภิกฺขุสเตหิ สพฺเพเหว อรหนฺเตหิ; ",
"dn20:1.3":	"ทสหิ จ โลกธาตูหิ เทวตา เยภุเยฺยน สนฺนิปติตา โหนฺติ ภควนฺตํ ทสฺสนาย ภิกฺขุสงฺฆญฺจฯ ",
"dn20:2.1":	"อถ โข จตุนฺนํ สุทฺธาวาสกายิกานํ เทวตานํ เอตทโหสิ",
"dn20:2.2":	"“อยํ โข ภควา สกฺเกสุ วิหรติ กปิลวตฺถุสฺมึ มหาวเน มหตา ภิกฺขุสงฺเฆน สทฺธึ ปญฺจมตฺเตหิ ภิกฺขุสเตหิ สพฺเพเหว อรหนฺเตหิ; ",
"dn20:2.3":	"ทสหิ จ โลกธาตูหิ เทวตา เยภุเยฺยน สนฺนิปติตา โหนฺติ ภควนฺตํ ทสฺสนาย ภิกฺขุสงฺฆญฺจฯ ",
"dn20:2.4":	"ยนฺนูน มยมฺปิ เยน ภควา เตนุปสงฺกเมยฺยาม; อุปสงฺกมิตฺวา ภควโต สนฺติเก ปจฺเจกํ คาถํ ภาเสยฺยามา”ติฯ ",
"dn20:3.1":	"อถ โข ตา เทวตา เสยฺยถาปิ นาม พลวา ปุริโส สมิญฺชิตํ วา พาหํ ปสาเรยฺย ปสาริตํ วา พาหํ สมิญฺเชยฺย; เอวเมว—สุทฺธาวาเสสุ เทเวสุ อนฺตรหิตา ภควโต ปุรโต ปาตุรเหสุํฯ ",
"dn20:3.2":	"อถ โข ตา เทวตา ภควนฺตํ อภิวาเทตฺวา เอกมนฺตํ อฏฺฐํสุฯ ",
"dn20:3.3":	"เอกมนฺตํ ฐิตา โข เอกา เทวตา ภควโต สนฺติเก อิมํ คาถํ อภาสิ",
"dn20:3.4":	"“มหาสมโย ปวนสฺมึ, ",
"dn20:3.5":	"เทวกายา สมาคตา; ",
"dn20:3.6":	"อาคตมฺห อิมํ ธมฺมสมยํ, ",
"dn20:3.7":	"ทกฺขิตาเย อปราชิตสงฺฆนฺ”ติฯ ",
"dn20:3.8":	"อถ โข อปรา เทวตา ภควโต สนฺติเก อิมํ คาถํ อภาสิ",
"dn20:3.9":	"“ตตฺร ภิกฺขโว สมาทหํสุ, ",
"dn20:3.10":	"จิตฺตมตฺตโน อุชุกํ อกํสุ; ",
"dn20:3.11":	"สารถีว เนตฺตานิ คเหตฺวา, ",
"dn20:3.12":	"อินฺทฺริยานิ รกฺขนฺติ ปณฺฑิตา”ติฯ ",
"dn20:3.13":	"อถ โข อปรา เทวตา ภควโต สนฺติเก อิมํ คาถํ อภาสิ",
"dn20:3.14":	"“เฉตฺวา ขีลํ เฉตฺวา ปลิฆํ, ",
"dn20:3.15":	"อินฺทขีลํ อูหจฺจ มเนชา; ",
"dn20:3.16":	"เต จรนฺติ สุทฺธา วิมลา, ",
"dn20:3.17":	"จกฺขุมตา สุทนฺตา สุสุนาคา”ติฯ ",
"dn20:3.18":	"อถ โข อปรา เทวตา ภควโต สนฺติเก อิมํ คาถํ อภาสิ",
"dn20:3.19":	"“เย เกจิ พุทฺธํ สรณํ คตาเส, ",
"dn20:3.20":	"น เต คมิสฺสนฺติ อปายภูมึ; ",
"dn20:3.21":	"ปหาย มานุสํ เทหํ, ",
"dn20:3.22":	"เทวกายํ ปริปูเรสฺสนฺตี”ติฯ ",
"dn20:4.0":	"๑ฯ เทวตาสนฺนิปาต ",
"dn20:4.1":	"อถ โข ภควา ภิกฺขู อามนฺเตสิ",
"dn20:4.2":	"“เยภุเยฺยน, ภิกฺขเว, ทสสุ โลกธาตูสุ เทวตา สนฺนิปติตา โหนฺติ, ตถาคตํ ทสฺสนาย ภิกฺขุสงฺฆญฺจฯ ",
"dn20:4.3":	"เยปิ เต, ภิกฺขเว, อเหสุํ อตีตมทฺธานํ อรหนฺโต สมฺมาสมฺพุทฺธา, เตสมฺปิ ภควนฺตานํ เอตปฺปรมาเยว เทวตา สนฺนิปติตา อเหสุํ เสยฺยถาปิ มยฺหํ เอตรหิฯ ",
"dn20:4.4":	"เยปิ เต, ภิกฺขเว, ภวิสฺสนฺติ อนาคตมทฺธานํ อรหนฺโต สมฺมาสมฺพุทฺธา, เตสมฺปิ ภควนฺตานํ เอตปฺปรมาเยว เทวตา สนฺนิปติตา ภวิสฺสนฺติ เสยฺยถาปิ มยฺหํ เอตรหิฯ ",
"dn20:4.5":	"อาจิกฺขิสฺสามิ, ภิกฺขเว, เทวกายานํ นามานิ; ",
"dn20:4.6":	"กิตฺตยิสฺสามิ, ภิกฺขเว, เทวกายานํ นามานิ; ",
"dn20:4.7":	"เทเสสฺสามิ, ภิกฺขเว, เทวกายานํ นามานิฯ ",
"dn20:4.8":	"ตํ สุณาถ, สาธุกํ มนสิกโรถ, ภาสิสฺสามี”ติฯ ",
"dn20:4.9":	"“เอวํ, ภนฺเต”ติ โข เต ภิกฺขู ภควโต ปจฺจโสฺสสุํฯ ",
"dn20:4.10":	"ภควา เอตทโวจ",
"dn20:5.1":	"“สิโลกมนุกสฺสามิ, ",
"dn20:5.2":	"ยตฺถ ภุมฺมา ตทสฺสิตา; ",
"dn20:5.3":	"เย สิตา คิริคพฺภรํ, ",
"dn20:5.4":	"ปหิตตฺตา สมาหิตาฯ ",
"dn20:5.5":	"ปุถูสีหาว สลฺลีนา, ",
"dn20:5.6":	"โลมหํสาภิสมฺภุโน; ",
"dn20:5.7":	"โอทาตมนสา สุทฺธา, ",
"dn20:5.8":	"วิปฺปสนฺนมนาวิลาฯ ",
"dn20:5.9":	"ภิโยฺย ปญฺจสเต ญตฺวา, ",
"dn20:5.10":	"วเน กาปิลวตฺถเว; ",
"dn20:5.11":	"ตโต อามนฺตยี สตฺถา, ",
"dn20:5.12":	"สาวเก สาสเน รเตฯ ",
"dn20:5.13":	"‘เทวกายา อภิกฺกนฺตา, ",
"dn20:5.14":	"เต วิชานาถ ภิกฺขโว’; ",
"dn20:5.15":	"เต จ อาตปฺปมกรุํ, ",
"dn20:5.16":	"สุตฺวา พุทฺธสฺส สาสนํฯ ",
"dn20:6.1":	"เตสํ ปาตุรหุ ญาณํ, ",
"dn20:6.2":	"อมนุสฺสานทสฺสนํ; ",
"dn20:6.3":	"อปฺเปเก สตมทฺทกฺขุํ, ",
"dn20:6.4":	"สหสฺสํ อถ สตฺตรึฯ ",
"dn20:6.5":	"สตํ เอเก สหสฺสานํ, ",
"dn20:6.6":	"อมนุสฺสานมทฺทสุํ; ",
"dn20:6.7":	"อปฺเปเกนนฺตมทฺทกฺขุํ, ",
"dn20:6.8":	"ทิสา สพฺพา ผุฏา อหุํฯ ",
"dn20:6.9":	"ตญฺจ สพฺพํ อภิญฺญาย, ",
"dn20:6.10":	"ววตฺถิตฺวาน จกฺขุมา; ",
"dn20:6.11":	"ตโต อามนฺตยี สตฺถา, ",
"dn20:6.12":	"สาวเก สาสเน รเตฯ ",
"dn20:6.13":	"‘เทวกายา อภิกฺกนฺตา, ",
"dn20:6.14":	"เต วิชานาถ ภิกฺขโว; ",
"dn20:6.15":	"เย โวหํ กิตฺตยิสฺสามิ, ",
"dn20:6.16":	"คิราหิ อนุปุพฺพโส’ฯ ",
"dn20:7.1":	"สตฺตสหสฺสา เต ยกฺขา, ",
"dn20:7.2":	"ภุมฺมา กาปิลวตฺถวา; ",
"dn20:7.3":	"อิทฺธิมนฺโต ชุติมนฺโต, ",
"dn20:7.4":	"วณฺณวนฺโต ยสสฺสิโน; ",
"dn20:7.5":	"โมทมานา อภิกฺกามุํ, ",
"dn20:7.6":	"ภิกฺขูนํ สมิตึ วนํฯ ",
"dn20:7.7":	"ฉสหสฺสา เหมวตา, ",
"dn20:7.8":	"ยกฺขา นานตฺตวณฺณิโน; ",
"dn20:7.9":	"อิทฺธิมนฺโต ชุติมนฺโต, ",
"dn20:7.10":	"วณฺณวนฺโต ยสสฺสิโน; ",
"dn20:7.11":	"โมทมานา อภิกฺกามุํ, ",
"dn20:7.12":	"ภิกฺขูนํ สมิตึ วนํฯ ",
"dn20:7.13":	"สาตาคิรา ติสหสฺสา, ",
"dn20:7.14":	"ยกฺขา นานตฺตวณฺณิโน; ",
"dn20:7.15":	"อิทฺธิมนฺโต ชุติมนฺโต, ",
"dn20:7.16":	"วณฺณวนฺโต ยสสฺสิโน; ",
"dn20:7.17":	"โมทมานา อภิกฺกามุํ, ",
"dn20:7.18":	"ภิกฺขูนํ สมิตึ วนํฯ ",
"dn20:7.19":	"อิจฺเจเต โสฬสสหสฺสา, ",
"dn20:7.20":	"ยกฺขา นานตฺตวณฺณิโน; ",
"dn20:7.21":	"อิทฺธิมนฺโต ชุติมนฺโต, ",
"dn20:7.22":	"วณฺณวนฺโต ยสสฺสิโน; ",
"dn20:7.23":	"โมทมานา อภิกฺกามุํ, ",
"dn20:7.24":	"ภิกฺขูนํ สมิตึ วนํฯ ",
"dn20:8.1":	"เวสฺสามิตฺตา ปญฺจสตา, ",
"dn20:8.2":	"ยกฺขา นานตฺตวณฺณิโน; ",
"dn20:8.3":	"อิทฺธิมนฺโต ชุติมนฺโต, ",
"dn20:8.4":	"วณฺณวนฺโต ยสสฺสิโน; ",
"dn20:8.5":	"โมทมานา อภิกฺกามุํ, ",
"dn20:8.6":	"ภิกฺขูนํ สมิตึ วนํฯ ",
"dn20:8.7":	"กุมฺภีโร ราชคหิโก, ",
"dn20:8.8":	"เวปุลฺลสฺส นิเวสนํ; ",
"dn20:8.9":	"ภิโยฺย นํ สตสหสฺสํ, ",
"dn20:8.10":	"ยกฺขานํ ปยิรุปาสติ; ",
"dn20:8.11":	"กุมฺภีโร ราชคหิโก, ",
"dn20:8.12":	"โสปาคา สมิตึ วนํฯ ",
"dn20:9.1":	"ปุริมญฺจ ทิสํ ราชา, ",
"dn20:9.2":	"ธตรฏฺโฐ ปสาสติ; ",
"dn20:9.3":	"คนฺธพฺพานํ อธิปติ, ",
"dn20:9.4":	"มหาราชา ยสสฺสิโสฯ ",
"dn20:9.5":	"ปุตฺตาปิ ตสฺส พหโว, ",
"dn20:9.6":	"อินฺทนามา มหพฺพลา; ",
"dn20:9.7":	"อิทฺธิมนฺโต ชุติมนฺโต, ",
"dn20:9.8":	"วณฺณวนฺโต ยสสฺสิโน; ",
"dn20:9.9":	"โมทมานา อภิกฺกามุํ, ",
"dn20:9.10":	"ภิกฺขูนํ สมิตึ วนํฯ ",
"dn20:9.11":	"ทกฺขิณญฺจ ทิสํ ราชา, ",
"dn20:9.12":	"วิรูโฬฺห ตํ ปสาสติ; ",
"dn20:9.13":	"กุมฺภณฺฑานํ อธิปติ, ",
"dn20:9.14":	"มหาราชา ยสสฺสิโสฯ ",
"dn20:9.15":	"ปุตฺตาปิ ตสฺส พหโว, ",
"dn20:9.16":	"อินฺทนามา มหพฺพลา; ",
"dn20:9.17":	"อิทฺธิมนฺโต ชุติมนฺโต, ",
"dn20:9.18":	"วณฺณวนฺโต ยสสฺสิโน; ",
"dn20:9.19":	"โมทมานา อภิกฺกามุํ, ",
"dn20:9.20":	"ภิกฺขูนํ สมิตึ วนํฯ ",
"dn20:9.21":	"ปจฺฉิมญฺจ ทิสํ ราชา, ",
"dn20:9.22":	"วิรูปกฺโข ปสาสติ; ",
"dn20:9.23":	"นาคานญฺจ อธิปติ, ",
"dn20:9.24":	"มหาราชา ยสสฺสิโสฯ ",
"dn20:9.25":	"ปุตฺตาปิ ตสฺส พหโว, ",
"dn20:9.26":	"อินฺทนามา มหพฺพลา; ",
"dn20:9.27":	"อิทฺธิมนฺโต ชุติมนฺโต, ",
"dn20:9.28":	"วณฺณวนฺโต ยสสฺสิโน; ",
"dn20:9.29":	"โมทมานา อภิกฺกามุํ, ",
"dn20:9.30":	"ภิกฺขูนํ สมิตึ วนํฯ ",
"dn20:9.31":	"อุตฺตรญฺจ ทิสํ ราชา, ",
"dn20:9.32":	"กุเวโร ตํ ปสาสติ; ",
"dn20:9.33":	"ยกฺขานญฺจ อธิปติ, ",
"dn20:9.34":	"มหาราชา ยสสฺสิโสฯ ",
"dn20:9.35":	"ปุตฺตาปิ ตสฺส พหโว, ",
"dn20:9.36":	"อินฺทนามา มหพฺพลา; ",
"dn20:9.37":	"อิทฺธิมนฺโต ชุติมนฺโต, ",
"dn20:9.38":	"วณฺณวนฺโต ยสสฺสิโน; ",
"dn20:9.39":	"โมทมานา อภิกฺกามุํ, ",
"dn20:9.40":	"ภิกฺขูนํ สมิตึ วนํฯ ",
"dn20:9.41":	"ปุริมํ ทิสํ ธตรฏฺโฐ, ",
"dn20:9.42":	"ทกฺขิเณน วิรูฬฺหโก; ",
"dn20:9.43":	"ปจฺฉิเมน วิรูปกฺโข, ",
"dn20:9.44":	"กุเวโร อุตฺตรํ ทิสํฯ ",
"dn20:9.45":	"จตฺตาโร เต มหาราชา, ",
"dn20:9.46":	"สมนฺตา จตุโร ทิสา; ",
"dn20:9.47":	"ททฺทลฺลมานา อฏฺฐํสุ, ",
"dn20:9.48":	"วเน กาปิลวตฺถเวฯ ",
"dn20:10.1":	"เตสํ มายาวิโน ทาสา, ",
"dn20:10.2":	"อาคุํ วญฺจนิกา สฐา; ",
"dn20:10.3":	"มายา กุเฏณฺฑุ วิเฏณฺฑุ, ",
"dn20:10.4":	"วิฏุจฺจ วิฏุโฏ สหฯ ",
"dn20:10.5":	"จนฺทโน กามเสฏฺโฐ จ, ",
"dn20:10.6":	"กินฺนิฆณฺฑุ นิฆณฺฑุ จ; ",
"dn20:10.7":	"ปนาโท โอปมญฺโญ จ, ",
"dn20:10.8":	"เทวสูโต จ มาตลิฯ ",
"dn20:10.9":	"จิตฺตเสโน จ คนฺธพฺโพ, ",
"dn20:10.10":	"นโฬราชา ชเนสโภ; ",
"dn20:10.11":	"อาคา ปญฺจสิโข เจว, ",
"dn20:10.12":	"ติมฺพรู สูริยวจฺฉสาฯ ",
"dn20:10.13":	"เอเต จญฺเญ จ ราชาโน, ",
"dn20:10.14":	"คนฺธพฺพา สห ราชุภิ; ",
"dn20:10.15":	"โมทมานา อภิกฺกามุํ, ",
"dn20:10.16":	"ภิกฺขูนํ สมิตึ วนํฯ ",
"dn20:11.1":	"อถาคุํ นาคสา นาคา, ",
"dn20:11.2":	"เวสาลา สหตจฺฉกา; ",
"dn20:11.3":	"กมฺพลสฺสตรา อาคุํ, ",
"dn20:11.4":	"ปายาคา สห ญาติภิฯ ",
"dn20:11.5":	"ยามุนา ธตรฏฺฐา จ, ",
"dn20:11.6":	"อาคู นาคา ยสสฺสิโน; ",
"dn20:11.7":	"เอราวโณ มหานาโค, ",
"dn20:11.8":	"โสปาคา สมิตึ วนํฯ ",
"dn20:11.9":	"เย นาคราเช สหสา หรนฺติ, ",
"dn20:11.10":	"ทิพฺพา ทิชา ปกฺขิ วิสุทฺธจกฺขู; ",
"dn20:11.11":	"เวหายสา เต วนมชฺฌปตฺตา, ",
"dn20:11.12":	"จิตฺรา สุปณฺณา อิติ เตส นามํฯ ",
"dn20:11.13":	"อภยํ ตทา นาคราชานมาสิ, ",
"dn20:11.14":	"สุปณฺณโต เขมมกาสิ พุทฺโธ; ",
"dn20:11.15":	"สณฺหาหิ วาจาหิ อุปวฺหยนฺตา, ",
"dn20:11.16":	"นาคา สุปณฺณา สรณมกํสุ พุทฺธํฯ ",
"dn20:12.1":	"ชิตา วชิรหตฺเถน, ",
"dn20:12.2":	"สมุทฺทํ อสุราสิตา; ",
"dn20:12.3":	"ภาตโร วาสวเสฺสเต, ",
"dn20:12.4":	"อิทฺธิมนฺโต ยสสฺสิโนฯ ",
"dn20:12.5":	"กาลกญฺจา มหาภิสฺมา, ",
"dn20:12.6":	"อสุรา ทานเวฆสา; ",
"dn20:12.7":	"เวปจิตฺติ สุจิตฺติ จ, ",
"dn20:12.8":	"ปหาราโท นมุจี สหฯ ",
"dn20:12.9":	"สตญฺจ พลิปุตฺตานํ, ",
"dn20:12.10":	"สพฺเพ เวโรจนามกา; ",
"dn20:12.11":	"สนฺนยฺหิตฺวา พลิเสนํ, ",
"dn20:12.12":	"ราหุภทฺทมุปาคมุํ; ",
"dn20:12.13":	"‘สมโย ทานิ ภทฺทนฺเต, ",
"dn20:12.14":	"ภิกฺขูนํ สมิตึ วนํ’ฯ ",
"dn20:13.1":	"อาโป จ เทวา ปถวี, ",
"dn20:13.2":	"เตโช วาโย ตทาคมุํ; ",
"dn20:13.3":	"วรุณา วารณา เทวา, ",
"dn20:13.4":	"โสโม จ ยสสา สหฯ ",
"dn20:13.5":	"เมตฺตา กรุณา กายิกา, ",
"dn20:13.6":	"อาคุํ เทวา ยสสฺสิโน; ",
"dn20:13.7":	"ทเสเต ทสธา กายา, ",
"dn20:13.8":	"สพฺเพ นานตฺตวณฺณิโนฯ ",
"dn20:13.9":	"อิทฺธิมนฺโต ชุติมนฺโต, ",
"dn20:13.10":	"วณฺณวนฺโต ยสสฺสิโน; ",
"dn20:13.11":	"โมทมานา อภิกฺกามุํ, ",
"dn20:13.12":	"ภิกฺขูนํ สมิตึ วนํฯ ",
"dn20:14.1":	"เวณฺฑุเทวา สหลิ จ, ",
"dn20:14.2":	"อสมา จ ทุเว ยมา; ",
"dn20:14.3":	"จนฺทสฺสูปนิสา เทวา, ",
"dn20:14.4":	"จนฺทมาคุํ ปุรกฺขตฺวาฯ ",
"dn20:14.5":	"สูริยสฺสูปนิสา เทวา, ",
"dn20:14.6":	"สูริยมาคุํ ปุรกฺขตฺวา; ",
"dn20:14.7":	"นกฺขตฺตานิ ปุรกฺขตฺวา, ",
"dn20:14.8":	"อาคุํ มนฺทวลาหกาฯ ",
"dn20:14.9":	"วสูนํ วาสโว เสฏฺโฐ, ",
"dn20:14.10":	"สกฺโกปาคา ปุรินฺทโท; ",
"dn20:14.11":	"ทเสเต ทสธา กายา, ",
"dn20:14.12":	"สพฺเพ นานตฺตวณฺณิโนฯ ",
"dn20:14.13":	"อิทฺธิมนฺโต ชุติมนฺโต, ",
"dn20:14.14":	"วณฺณวนฺโต ยสสฺสิโน; ",
"dn20:14.15":	"โมทมานา อภิกฺกามุํ, ",
"dn20:14.16":	"ภิกฺขูนํ สมิตึ วนํฯ ",
"dn20:15.1":	"อถาคุํ สหภู เทวา, ",
"dn20:15.2":	"ชลมคฺคิ สิขาริว; ",
"dn20:15.3":	"อริฏฺฐกา จ โรชา จ, ",
"dn20:15.4":	"อุมาปุปฺผนิภาสิโนฯ ",
"dn20:15.5":	"วรุณา สหธมฺมา จ, ",
"dn20:15.6":	"อจฺจุตา จ อเนชกา; ",
"dn20:15.7":	"สูเลยฺยรุจิรา อาคุํ, ",
"dn20:15.8":	"อาคุํ วาสวเนสิโน; ",
"dn20:15.9":	"ทเสเต ทสธา กายา, ",
"dn20:15.10":	"สพฺเพ นานตฺตวณฺณิโนฯ ",
"dn20:15.11":	"อิทฺธิมนฺโต ชุติมนฺโต, ",
"dn20:15.12":	"วณฺณวนฺโต ยสสฺสิโน; ",
"dn20:15.13":	"โมทมานา อภิกฺกามุํ, ",
"dn20:15.14":	"ภิกฺขูนํ สมิตึ วนํฯ ",
"dn20:16.1":	"สมานา มหาสมนา, ",
"dn20:16.2":	"มานุสา มานุสุตฺตมา; ",
"dn20:16.3":	"ขิฑฺฑาปโทสิกา อาคุํ, ",
"dn20:16.4":	"อาคุํ มโนปโทสิกาฯ ",
"dn20:16.5":	"อถาคุํ หรโย เทวา, ",
"dn20:16.6":	"เย จ โลหิตวาสิโน; ",
"dn20:16.7":	"ปารคา มหาปารคา, ",
"dn20:16.8":	"อาคุํ เทวา ยสสฺสิโน; ",
"dn20:16.9":	"ทเสเต ทสธา กายา, ",
"dn20:16.10":	"สพฺเพ นานตฺตวณฺณิโนฯ ",
"dn20:16.11":	"อิทฺธิมนฺโต ชุติมนฺโต, ",
"dn20:16.12":	"วณฺณวนฺโต ยสสฺสิโน; ",
"dn20:16.13":	"โมทมานา อภิกฺกามุํ, ",
"dn20:16.14":	"ภิกฺขูนํ สมิตึ วนํฯ ",
"dn20:17.1":	"สุกฺกา กรมฺภา อรุณา, ",
"dn20:17.2":	"อาคุํ เวฆนสา สห; ",
"dn20:17.3":	"โอทาตคยฺหา ปาโมกฺขา, ",
"dn20:17.4":	"อาคุํ เทวา วิจกฺขณาฯ ",
"dn20:17.5":	"สทามตฺตา หารคชา, ",
"dn20:17.6":	"มิสฺสกา จ ยสสฺสิโน; ",
"dn20:17.7":	"ถนยํ อาค ปชฺชุนฺโน, ",
"dn20:17.8":	"โย ทิสา อภิวสฺสติฯ ",
"dn20:17.9":	"ทเสเต ทสธา กายา, ",
"dn20:17.10":	"สพฺเพ นานตฺตวณฺณิโน; ",
"dn20:17.11":	"อิทฺธิมนฺโต ชุติมนฺโต, ",
"dn20:17.12":	"วณฺณวนฺโต ยสสฺสิโน; ",
"dn20:17.13":	"โมทมานา อภิกฺกามุํ, ",
"dn20:17.14":	"ภิกฺขูนํ สมิตึ วนํฯ ",
"dn20:18.1":	"เขมิยา ตุสิตา ยามา, ",
"dn20:18.2":	"กฏฺฐกา จ ยสสฺสิโน; ",
"dn20:18.3":	"ลมฺพีตกา ลามเสฏฺฐา, ",
"dn20:18.4":	"โชตินามา จ อาสวา; ",
"dn20:18.5":	"นิมฺมานรติโน อาคุํ, ",
"dn20:18.6":	"อถาคุํ ปรนิมฺมิตาฯ ",
"dn20:18.7":	"ทเสเต ทสธา กายา, ",
"dn20:18.8":	"สพฺเพ นานตฺตวณฺณิโน; ",
"dn20:18.9":	"อิทฺธิมนฺโต ชุติมนฺโต, ",
"dn20:18.10":	"วณฺณวนฺโต ยสสฺสิโน; ",
"dn20:18.11":	"โมทมานา อภิกฺกามุํ, ",
"dn20:18.12":	"ภิกฺขูนํ สมิตึ วนํฯ ",
"dn20:19.1":	"สฏฺเฐเต เทวนิกายา, ",
"dn20:19.2":	"สพฺเพ นานตฺตวณฺณิโน; ",
"dn20:19.3":	"นามนฺวเยน อาคจฺฉุํ, ",
"dn20:19.4":	"เย จญฺเญ สทิสา สหฯ ",
"dn20:19.5":	"‘ปวุฏฺฐชาติมขิลํ, ",
"dn20:19.6":	"โอฆติณฺณมนาสวํ; ",
"dn20:19.7":	"ทกฺเขโมฆตรํ นาคํ, ",
"dn20:19.8":	"จนฺทํว อสิตาติคํ’ฯ ",
"dn20:20.1":	"สุพฺรหฺมา ปรมตฺโต จ, ",
"dn20:20.2":	"ปุตฺตา อิทฺธิมโต สห; ",
"dn20:20.3":	"สนงฺกุมาโร ติโสฺส จ, ",
"dn20:20.4":	"โสปาค สมิตึ วนํฯ ",
"dn20:20.5":	"สหสฺสํ พฺรหฺมโลกานํ, ",
"dn20:20.6":	"มหาพฺรหฺมาภิติฏฺฐติ; ",
"dn20:20.7":	"อุปปนฺโน ชุติมนฺโต, ",
"dn20:20.8":	"ภิสฺมากาโย ยสสฺสิโสฯ ",
"dn20:20.9":	"ทเสตฺถ อิสฺสรา อาคุํ, ",
"dn20:20.10":	"ปจฺเจกวสวตฺติโน; ",
"dn20:20.11":	"เตสญฺจ มชฺฌโต อาค, ",
"dn20:20.12":	"หาริโต ปริวาริโตฯ ",
"dn20:21.1":	"เต จ สพฺเพ อภิกฺกนฺเต, ",
"dn20:21.2":	"ไสนฺเท เทเว สพฺรหฺมเก; ",
"dn20:21.3":	"มารเสนา อภิกฺกามิ, ",
"dn20:21.4":	"ปสฺส กณฺหสฺส มนฺทิยํฯ ",
"dn20:21.5":	"‘เอถ คณฺหถ พนฺธถ, ",
"dn20:21.6":	"ราเคน พทฺธมตฺถุ โว; ",
"dn20:21.7":	"สมนฺตา ปริวาเรถ, ",
"dn20:21.8":	"มา โว มุญฺจิตฺถ โกจิ นํ’ฯ ",
"dn20:21.9":	"อิติ ตตฺถ มหาเสโน, ",
"dn20:21.10":	"กโณฺห เสนํ อเปสยิ; ",
"dn20:21.11":	"ปาณินา ตลมาหจฺจ, ",
"dn20:21.12":	"สรํ กตฺวาน เภรวํฯ ",
"dn20:21.13":	"ยถา ปาวุสฺสโก เมโฆ, ",
"dn20:21.14":	"ถนยนฺโต สวิชฺชุโก; ",
"dn20:21.15":	"ตทา โส ปจฺจุทาวตฺติ, ",
"dn20:21.16":	"สงฺกุทฺโธ อสยํวเสฯ ",
"dn20:22.1":	"ตญฺจ สพฺพํ อภิญฺญาย, ",
"dn20:22.2":	"ววตฺถิตฺวาน จกฺขุมา; ",
"dn20:22.3":	"ตโต อามนฺตยี สตฺถา, ",
"dn20:22.4":	"สาวเก สาสเน รเตฯ ",
"dn20:22.5":	"‘มารเสนา อภิกฺกนฺตา, ",
"dn20:22.6":	"เต วิชานาถ ภิกฺขโว’; ",
"dn20:22.7":	"เต จ อาตปฺปมกรุํ, ",
"dn20:22.8":	"สุตฺวา พุทฺธสฺส สาสนํ; ",
"dn20:22.9":	"วีตราเคหิ ปกฺกามุํ, ",
"dn20:22.10":	"เนสํ โลมาปิ อิญฺชยุํฯ ",
"dn20:22.11":	"‘สพฺเพ วิชิตสงฺคามา, ",
"dn20:22.12":	"ภยาตีตา ยสสฺสิโน; ",
"dn20:22.13":	"โมทนฺติ สห ภูเตหิ, ",
"dn20:22.14":	"สาวกา เต ชเนสุตา’”ติฯ ",
"dn20:22.15":	"มหาสมยสุตฺตํ นิฏฺฐิตํ สตฺตมํฯ "
}	
