{	
"iti86:0.1":	"อิติวุตฺตก ๘๖ ",
"iti86:0.2":	"ติกนิปาต ",
"iti86:0.3":	"จตุตฺถวคฺค ",
"iti86:0.4":	"ธมฺมานุธมฺมปฏิปนฺนสุตฺต ",
"iti86:1.1":	"วุตฺตเญฺหตํ ภควตา วุตฺตมรหตาติ เม สุตํ",
"iti86:2.1":	"“ธมฺมานุธมฺมปฏิปนฺนสฺส ภิกฺขุโน อยมนุธมฺโม โหติ เวยฺยากรณาย—",
"iti86:2.2":	"ธมฺมานุธมฺมปฏิปนฺโนยนฺติ ภาสมาโน ธมฺมญฺเญว ภาสติ โน อธมฺมํ, วิตกฺกยมาโน วา ธมฺมวิตกฺกญฺเญว วิตกฺเกติ โน อธมฺมวิตกฺกํ, ตทุภยํ วา ปน อภินิเวชฺเชตฺวา อุเปกฺขโก วิหรติ สโต สมฺปชาโน”ติฯ ",
"iti86:2.3":	"เอตมตฺถํ ภควา อโวจฯ ",
"iti86:2.4":	"ตตฺเถตํ อิติ วุจฺจติ",
"iti86:3.1":	"“ธมฺมาราโม ธมฺมรโต, ",
"iti86:3.2":	"ธมฺมํ อนุวิจินฺตยํ; ",
"iti86:3.3":	"ธมฺมํ อนุสฺสรํ ภิกฺขุ, ",
"iti86:3.4":	"สทฺธมฺมา น ปริหายติฯ ",
"iti86:4.1":	"จรํ วา ยทิ วา ติฏฺฐํ, ",
"iti86:4.2":	"นิสินฺโน อุท วา สยํ; ",
"iti86:4.3":	"อชฺฌตฺตํ สมยํ จิตฺตํ, ",
"iti86:4.4":	"สนฺติเมวาธิคจฺฉตี”ติฯ ",
"iti86:5.1":	"อยมฺปิ อตฺโถ วุตฺโต ภควตา, อิติ เม สุตนฺติฯ ",
"iti86:5.2":	"สตฺตมํฯ "
}	
