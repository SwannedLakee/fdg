{	
"dhp179:0.1":	"ขุทฺทกนิกาย ",
"dhp179:0.2":	"ธมฺมปท ",
"dhp179:0.3":	"พุทฺธวคฺค ",
"dhp179:0.4":	"มารธีตรวตฺถุ ",
"dhp179:1":	"ยสฺส ชิตํ นาวชียติ, ",
"dhp179:2":	"ชิตํ ยสฺส โนยาติ โกจิ โลเก; ",
"dhp179:3":	"ตํ พุทฺธมนนฺตโคจรํ, ",
"dhp179:4":	"อปทํ เกน ปเทน เนสฺสถฯ ",
"dhp180:1":	"ยสฺส ชาลินี วิสตฺติกา, ",
"dhp180:2":	"ตณฺหา นตฺถิ กุหิญฺจิ เนตเว; ",
"dhp180:3":	"ตํ พุทฺธมนนฺตโคจรํ, ",
"dhp180:4":	"อปทํ เกน ปเทน เนสฺสถฯ ",
"dhp181:0":	"เทโวโรหณวตฺถุ ",
"dhp181:1":	"เย ฌานปสุตา ธีรา, ",
"dhp181:2":	"เนกฺขมฺมูปสเม รตา; ",
"dhp181:3":	"เทวาปิ เตสํ ปิหยนฺติ, ",
"dhp181:4":	"สมฺพุทฺธานํ สตีมตํฯ ",
"dhp182:0":	"เอรกปตฺตนาคราชวตฺถุ ",
"dhp182:1":	"กิจฺโฉ มนุสฺสปฏิลาโภ, ",
"dhp182:2":	"กิจฺฉํ มจฺจาน ชีวิตํ; ",
"dhp182:3":	"กิจฺฉํ สทฺธมฺมสฺสวนํ, ",
"dhp182:4":	"กิจฺโฉ พุทฺธานมุปฺปาโทฯ ",
"dhp183:0":	"อานนฺทตฺเถรปญฺหวตฺถุ ",
"dhp183:1":	"สพฺพปาปสฺส อกรณํ, ",
"dhp183:2":	"กุสลสฺส อุปสมฺปทา; ",
"dhp183:3":	"สจิตฺตปริโยทปนํ, ",
"dhp183:4":	"เอตํ พุทฺธาน สาสนํฯ ",
"dhp184:1":	"ขนฺตี ปรมํ ตโป ติติกฺขา, ",
"dhp184:2":	"นิพฺพานํ ปรมํ วทนฺติ พุทฺธา; ",
"dhp184:3":	"น หิ ปพฺพชิโต ปรูปฆาตี, ",
"dhp184:4":	"น สมโณ โหติ ปรํ วิเหฐยนฺโตฯ ",
"dhp185:1":	"อนูปวาโท อนูปฆาโต, ",
"dhp185:2":	"ปาติโมกฺเข จ สํวโร; ",
"dhp185:3":	"มตฺตญฺญุตา จ ภตฺตสฺมึ, ",
"dhp185:4":	"ปนฺตญฺจ สยนาสนํ; ",
"dhp185:5":	"อธิจิตฺเต จ อาโยโค, ",
"dhp185:6":	"เอตํ พุทฺธาน สาสนํฯ ",
"dhp186:0":	"อนภิรตภิกฺขุวตฺถุ ",
"dhp186:1":	"น กหาปณวเสฺสน, ",
"dhp186:2":	"ติตฺติ กาเมสุ วิชฺชติ; ",
"dhp186:3":	"อปฺปสฺสาทา ทุขา กามา, ",
"dhp186:4":	"อิติ วิญฺญาย ปณฺฑิโตฯ ",
"dhp187:1":	"อปิ ทิพฺเพสุ กาเมสุ, ",
"dhp187:2":	"รตึ โส นาธิคจฺฉติ; ",
"dhp187:3":	"ตณฺหกฺขยรโต โหติ, ",
"dhp187:4":	"สมฺมาสมฺพุทฺธสาวโกฯ ",
"dhp188:0":	"อคฺคิทตฺตพฺราหฺมณวตฺถุ ",
"dhp188:1":	"พหุํ เว สรณํ ยนฺติ, ",
"dhp188:2":	"ปพฺพตานิ วนานิ จ; ",
"dhp188:3":	"อารามรุกฺขเจตฺยานิ, ",
"dhp188:4":	"มนุสฺสา ภยตชฺชิตาฯ ",
"dhp189:1":	"เนตํ โข สรณํ เขมํ, ",
"dhp189:2":	"เนตํ สรณมุตฺตมํ; ",
"dhp189:3":	"เนตํ สรณมาคมฺม, ",
"dhp189:4":	"สพฺพทุกฺขา ปมุจฺจติฯ ",
"dhp190:1":	"โย จ พุทฺธญฺจ ธมฺมญฺจ, ",
"dhp190:2":	"สงฺฆญฺจ สรณํ คโต; ",
"dhp190:3":	"จตฺตาริ อริยสจฺจานิ, ",
"dhp190:4":	"สมฺมปฺปญฺญาย ปสฺสติฯ ",
"dhp191:1":	"ทุกฺขํ ทุกฺขสมุปฺปาทํ, ",
"dhp191:2":	"ทุกฺขสฺส จ อติกฺกมํ; ",
"dhp191:3":	"อริยํ จฏฺฐงฺคิกํ มคฺคํ, ",
"dhp191:4":	"ทุกฺขูปสมคามินํฯ ",
"dhp192:1":	"เอตํ โข สรณํ เขมํ, ",
"dhp192:2":	"เอตํ สรณมุตฺตมํ; ",
"dhp192:3":	"เอตํ สรณมาคมฺม, ",
"dhp192:4":	"สพฺพทุกฺขา ปมุจฺจติฯ ",
"dhp193:0":	"อานนฺทตฺเถรปญฺหวตฺถุ ",
"dhp193:1":	"ทุลฺลโภ ปุริสาชญฺโญ, ",
"dhp193:2":	"น โส สพฺพตฺถ ชายติ; ",
"dhp193:3":	"ยตฺถ โส ชายติ ธีโร, ",
"dhp193:4":	"ตํ กุลํ สุขเมธติฯ ",
"dhp194:0":	"สมฺพหุลภิกฺขุวตฺถุ ",
"dhp194:1":	"สุโข พุทฺธานมุปฺปาโท, ",
"dhp194:2":	"สุขา สทฺธมฺมเทสนา; ",
"dhp194:3":	"สุขา สงฺฆสฺส สามคฺคี, ",
"dhp194:4":	"สมคฺคานํ ตโป สุโขฯ ",
"dhp195:0":	"กสฺสปทสพลสฺสสุวณฺณเจติยวตฺถุ ",
"dhp195:1":	"ปูชารเห ปูชยโต, ",
"dhp195:2":	"พุทฺเธ ยทิ ว สาวเก; ",
"dhp195:3":	"ปปญฺจสมติกฺกนฺเต, ",
"dhp195:4":	"ติณฺณโสกปริทฺทเวฯ ",
"dhp196:1":	"เต ตาทิเส ปูชยโต, ",
"dhp196:2":	"นิพฺพุเต อกุโตภเย; ",
"dhp196:3":	"น สกฺกา ปุญฺญํ สงฺขาตุํ, ",
"dhp196:4":	"อิเมตฺตมปิ เกนจิฯ ",
"dhp196:5":	"พุทฺธวคฺโค จุทฺทสโมฯ ",
"dhp196:6":	"ปฐมภาณวารํฯ "
}	
