{	
"snp2.7:0.1":	"สุตฺต นิปาต ๒ฯ๗ ",
"snp2.7:0.2":	"พฺราหฺมณธมฺมิกสุตฺต ",
"snp2.7:1.1":	"เอวํ เม สุตํ—",
"snp2.7:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"snp2.7:1.3":	"อถ โข สมฺพหุลา โกสลกา พฺราหฺมณมหาสาลา ชิณฺณา วุฑฺฒา มหลฺลกา อทฺธคตา วโยอนุปฺปตฺตา เยน ภควา เตนุปสงฺกมึสุ; อุปสงฺกมิตฺวา ภควตา สทฺธึ สมฺโมทึสุฯ ",
"snp2.7:1.4":	"สมฺโมทนียํ กถํ สารณียํ วีติสาเรตฺวา เอกมนฺตํ นิสีทึสุฯ เอกมนฺตํ นิสินฺนา โข เต พฺราหฺมณมหาสาลา ภควนฺตํ เอตทโวจุํ",
"snp2.7:1.5":	"“สนฺทิสฺสนฺติ นุ โข, โภ โคตม, เอตรหิ พฺราหฺมณา โปราณานํ พฺราหฺมณานํ พฺราหฺมณธมฺเม”ติ? ",
"snp2.7:1.6":	"“น โข, พฺราหฺมณา, สนฺทิสฺสนฺติ เอตรหิ พฺราหฺมณา โปราณานํ พฺราหฺมณานํ พฺราหฺมณธมฺเม”ติฯ ",
"snp2.7:1.7":	"“สาธุ โน ภวํ โคตโม โปราณานํ พฺราหฺมณานํ พฺราหฺมณธมฺมํ ภาสตุ, สเจ โภโต โคตมสฺส อครู”ติฯ ",
"snp2.7:1.8":	"“เตน หิ, พฺราหฺมณา, สุณาถ, สาธุกํ มนสิ กโรถ, ภาสิสฺสามี”ติฯ ",
"snp2.7:1.9":	"“เอวํ, โภ”ติ โข เต พฺราหฺมณมหาสาลา ภควโต ปจฺจโสฺสสุํฯ ",
"snp2.7:1.10":	"ภควา เอตทโวจ",
"snp2.7:2.1":	"“อิสโย ปุพฺพกา อาสุํ, ",
"snp2.7:2.2":	"สญฺญตตฺตา ตปสฺสิโน; ",
"snp2.7:2.3":	"ปญฺจ กามคุเณ หิตฺวา, ",
"snp2.7:2.4":	"อตฺตทตฺถมจาริสุํฯ ",
"snp2.7:3.1":	"น ปสู พฺราหฺมณานาสุํ, ",
"snp2.7:3.2":	"น หิรญฺญํ น ธานิยํ; ",
"snp2.7:3.3":	"สชฺฌายธนธญฺญาสุํ, ",
"snp2.7:3.4":	"พฺรหฺมํ นิธิมปาลยุํฯ ",
"snp2.7:4.1":	"ยํ เนสํ ปกตํ อาสิ, ",
"snp2.7:4.2":	"ทฺวารภตฺตํ อุปฏฺฐิตํ; ",
"snp2.7:4.3":	"สทฺธาปกตเมสานํ, ",
"snp2.7:4.4":	"ทาตเว ตทมญฺญิสุํฯ ",
"snp2.7:5.1":	"นานารตฺเตหิ วตฺเถหิ, ",
"snp2.7:5.2":	"สยเนหาวสเถหิ จ; ",
"snp2.7:5.3":	"ผีตา ชนปทา รฏฺฐา, ",
"snp2.7:5.4":	"เต นมสฺสึสุ พฺราหฺมเณฯ ",
"snp2.7:6.1":	"อวชฺฌา พฺราหฺมณา อาสุํ, ",
"snp2.7:6.2":	"อเชยฺยา ธมฺมรกฺขิตา; ",
"snp2.7:6.3":	"น เน โกจิ นิวาเรสิ, ",
"snp2.7:6.4":	"กุลทฺวาเรสุ สพฺพโสฯ ",
"snp2.7:7.1":	"อฏฺฐจตฺตาลีสํ วสฺสานิ, ",
"snp2.7:7.2":	"(โกมาร) พฺรหฺมจริยํ จรึสุ เต; ",
"snp2.7:7.3":	"วิชฺชาจรณปริเยฏฺฐึ, ",
"snp2.7:7.4":	"อจรุํ พฺราหฺมณา ปุเรฯ ",
"snp2.7:8.1":	"น พฺราหฺมณา อญฺญมคมุํ, ",
"snp2.7:8.2":	"นปิ ภริยํ กิณึสุ เต; ",
"snp2.7:8.3":	"สมฺปิเยเนว สํวาสํ, ",
"snp2.7:8.4":	"สงฺคนฺตฺวา สมโรจยุํฯ ",
"snp2.7:9.1":	"อญฺญตฺร ตมฺหา สมยา, ",
"snp2.7:9.2":	"อุตุเวรมณึ ปติ; ",
"snp2.7:9.3":	"อนฺตรา เมถุนํ ธมฺมํ, ",
"snp2.7:9.4":	"นาสฺสุ คจฺฉนฺติ พฺราหฺมณาฯ ",
"snp2.7:10.1":	"พฺรหฺมจริยญฺจ สีลญฺจ, ",
"snp2.7:10.2":	"อชฺชวํ มทฺทวํ ตปํ; ",
"snp2.7:10.3":	"โสรจฺจํ อวิหึสญฺจ, ",
"snp2.7:10.4":	"ขนฺติญฺจาปิ อวณฺณยุํฯ ",
"snp2.7:11.1":	"โย เนสํ ปรโม อาสิ, ",
"snp2.7:11.2":	"พฺรหฺมา ทฬฺหปรกฺกโม; ",
"snp2.7:11.3":	"ส วาปิ เมถุนํ ธมฺมํ, ",
"snp2.7:11.4":	"สุปินนฺเตปิ นาคมาฯ ",
"snp2.7:12.1":	"ตสฺส วตฺตมนุสิกฺขนฺตา, ",
"snp2.7:12.2":	"อิเธเก วิญฺญุชาติกา; ",
"snp2.7:12.3":	"พฺรหฺมจริยญฺจ สีลญฺจ, ",
"snp2.7:12.4":	"ขนฺติญฺจาปิ อวณฺณยุํฯ ",
"snp2.7:13.1":	"ตณฺฑุลํ สยนํ วตฺถํ, ",
"snp2.7:13.2":	"สปฺปิเตลญฺจ ยาจิย; ",
"snp2.7:13.3":	"ธมฺเมน สโมธาเนตฺวา, ",
"snp2.7:13.4":	"ตโต ยญฺญมกปฺปยุํฯ ",
"snp2.7:14.1":	"อุปฏฺฐิตสฺมึ ยญฺญสฺมึ, ",
"snp2.7:14.2":	"นาสฺสุ คาโว หนึสุ เต; ",
"snp2.7:14.3":	"ยถา มาตา ปิตา ภาตา, ",
"snp2.7:14.4":	"อญฺเญ วาปิ จ ญาตกา; ",
"snp2.7:14.5":	"คาโว โน ปรมา มิตฺตา, ",
"snp2.7:14.6":	"ยาสุ ชายนฺติ โอสธาฯ ",
"snp2.7:15.1":	"อนฺนทา พลทา เจตา, ",
"snp2.7:15.2":	"วณฺณทา สุขทา ตถา; ",
"snp2.7:15.3":	"เอตมตฺถวสํ ญตฺวา, ",
"snp2.7:15.4":	"นาสฺสุ คาโว หนึสุ เตฯ ",
"snp2.7:16.1":	"สุขุมาลา มหากายา, ",
"snp2.7:16.2":	"วณฺณวนฺโต ยสสฺสิโน; ",
"snp2.7:16.3":	"พฺราหฺมณา เสหิ ธมฺเมหิ, ",
"snp2.7:16.4":	"กิจฺจากิจฺเจสุ อุสฺสุกา; ",
"snp2.7:16.5":	"ยาว โลเก อวตฺตึสุ, ",
"snp2.7:16.6":	"สุขเมธิตฺถยํ ปชาฯ ",
"snp2.7:17.1":	"เตสํ อาสิ วิปลฺลาโส, ",
"snp2.7:17.2":	"ทิสฺวาน อณุโต อณุํ; ",
"snp2.7:17.3":	"ราชิโน จ วิยาการํ, ",
"snp2.7:17.4":	"นาริโย สมลงฺกตาฯ ",
"snp2.7:18.1":	"รเถ จาชญฺญสํยุตฺเต, ",
"snp2.7:18.2":	"สุกเต จิตฺตสิพฺพเน; ",
"snp2.7:18.3":	"นิเวสเน นิเวเส จ, ",
"snp2.7:18.4":	"วิภตฺเต ภาคโส มิเตฯ ",
"snp2.7:19.1":	"โคมณฺฑลปริพฺยูฬฺหํ, ",
"snp2.7:19.2":	"นารีวรคณายุตํ; ",
"snp2.7:19.3":	"อุฬารํ มานุสํ โภคํ, ",
"snp2.7:19.4":	"อภิชฺฌายึสุ พฺราหฺมณาฯ ",
"snp2.7:20.1":	"เต ตตฺถ มนฺเต คนฺเถตฺวา, ",
"snp2.7:20.2":	"โอกฺกากํ ตทุปาคมุํ; ",
"snp2.7:20.3":	"ปหูตธนธญฺโญสิ, ",
"snp2.7:20.4":	"ยชสฺสุ พหุ เต วิตฺตํ; ",
"snp2.7:20.5":	"ยชสฺสุ พหุ เต ธนํฯ ",
"snp2.7:21.1":	"ตโต จ ราชา สญฺญตฺโต, ",
"snp2.7:21.2":	"พฺราหฺมเณหิ รเถสโภ; ",
"snp2.7:21.3":	"อสฺสเมธํ ปุริสเมธํ, ",
"snp2.7:21.4":	"สมฺมาปาสํ วาชเปยฺยํ นิรคฺคฬํ; ",
"snp2.7:21.5":	"เอเต ยาเค ยชิตฺวาน, ",
"snp2.7:21.6":	"พฺราหฺมณานมทา ธนํฯ ",
"snp2.7:22.1":	"คาโว สยนญฺจ วตฺถญฺจ, ",
"snp2.7:22.2":	"นาริโย สมลงฺกตา; ",
"snp2.7:22.3":	"รเถ จาชญฺญสํยุตฺเต, ",
"snp2.7:22.4":	"สุกเต จิตฺตสิพฺพเนฯ ",
"snp2.7:23.1":	"นิเวสนานิ รมฺมานิ, ",
"snp2.7:23.2":	"สุวิภตฺตานิ ภาคโส; ",
"snp2.7:23.3":	"นานาธญฺญสฺส ปูเรตฺวา, ",
"snp2.7:23.4":	"พฺราหฺมณานมทา ธนํฯ ",
"snp2.7:24.1":	"เต จ ตตฺถ ธนํ ลทฺธา, ",
"snp2.7:24.2":	"สนฺนิธึ สมโรจยุํ; ",
"snp2.7:24.3":	"เตสํ อิจฺฉาวติณฺณานํ, ",
"snp2.7:24.4":	"ภิโยฺย ตณฺหา ปวฑฺฒถ; ",
"snp2.7:24.5":	"เต ตตฺถ มนฺเต คนฺเถตฺวา, ",
"snp2.7:24.6":	"โอกฺกากํ ปุน มุปาคมุํฯ ",
"snp2.7:25.1":	"ยถา อาโป จ ปถวี จ, ",
"snp2.7:25.2":	"หิรญฺญํ ธนธานิยํ; ",
"snp2.7:25.3":	"เอวํ คาโว มนุสฺสานํ, ",
"snp2.7:25.4":	"ปริกฺขาโร โส หิ ปาณินํ; ",
"snp2.7:25.5":	"ยชสฺสุ พหุ เต วิตฺตํ, ",
"snp2.7:25.6":	"ยชสฺสุ พหุ เต ธนํฯ ",
"snp2.7:26.1":	"ตโต จ ราชา สญฺญตฺโต, ",
"snp2.7:26.2":	"พฺราหฺมเณหิ รเถสโภ; ",
"snp2.7:26.3":	"เนกา สตสหสฺสิโย, ",
"snp2.7:26.4":	"คาโว ยญฺเญ อฆาตยิฯ ",
"snp2.7:27.1":	"น ปาทา น วิสาเณน, ",
"snp2.7:27.2":	"นาสฺสุ หึสนฺติ เกนจิ; ",
"snp2.7:27.3":	"คาโว เอฬกสมานา, ",
"snp2.7:27.4":	"โสรตา กุมฺภทูหนา; ",
"snp2.7:27.5":	"ตา วิสาเณ คเหตฺวาน, ",
"snp2.7:27.6":	"ราชา สตฺเถน ฆาตยิฯ ",
"snp2.7:28.1":	"ตโต เทวา ปิตโร จ, ",
"snp2.7:28.2":	"อินฺโท อสุรรกฺขสา; ",
"snp2.7:28.3":	"อธมฺโม อิติ ปกฺกนฺทุํ, ",
"snp2.7:28.4":	"ยํ สตฺถํ นิปตี คเวฯ ",
"snp2.7:29.1":	"ตโย โรคา ปุเร อาสุํ, ",
"snp2.7:29.2":	"อิจฺฉา อนสนํ ชรา; ",
"snp2.7:29.3":	"ปสูนญฺจ สมารมฺภา, ",
"snp2.7:29.4":	"อฏฺฐานวุติมาคมุํฯ ",
"snp2.7:30.1":	"เอโส อธมฺโม ทณฺฑานํ, ",
"snp2.7:30.2":	"โอกฺกนฺโต ปุราโณ อหุ; ",
"snp2.7:30.3":	"อทูสิกาโย หญฺญนฺติ, ",
"snp2.7:30.4":	"ธมฺมา ธํสนฺติ ยาชกาฯ ",
"snp2.7:31.1":	"เอวเมโส อณุธมฺโม, ",
"snp2.7:31.2":	"โปราโณ วิญฺญุครหิโต; ",
"snp2.7:31.3":	"ยตฺถ เอทิสกํ ปสฺสติ, ",
"snp2.7:31.4":	"ยาชกํ ครหตี ชโนฯ ",
"snp2.7:32.1":	"เอวํ ธมฺเม วิยาปนฺเน, ",
"snp2.7:32.2":	"วิภินฺนา สุทฺทเวสฺสิกา; ",
"snp2.7:32.3":	"ปุถู วิภินฺนา ขตฺติยา, ",
"snp2.7:32.4":	"ปตึ ภริยาวมญฺญถฯ ",
"snp2.7:33.1":	"ขตฺติยา พฺรหฺมพนฺธู จ, ",
"snp2.7:33.2":	"เย จญฺเญ โคตฺตรกฺขิตา; ",
"snp2.7:33.3":	"ชาติวาทํ นิรากตฺวา, ",
"snp2.7:33.4":	"กามานํ วสมนฺวคุนฺ”ติฯ ",
"snp2.7:34.1":	"เอวํ วุตฺเต, เต พฺราหฺมณมหาสาลา ภควนฺตํ เอตทโวจุํ",
"snp2.7:34.2":	"“อภิกฺกนฺตํ, โภ โคตม …เป… ",
"snp2.7:34.3":	"อุปาสเก โน ภวํ โคตโม ธาเรตุ อชฺชตคฺเค ปาณุเปเต สรณํ คเต”ติฯ ",
"snp2.7:34.4":	"พฺราหฺมณธมฺมิกสุตฺตํ สตฺตมํฯ "
}	
