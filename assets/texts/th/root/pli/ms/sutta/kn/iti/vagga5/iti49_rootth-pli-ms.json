{	
"iti49:0.1":	"อิติวุตฺตก ๔๙ ",
"iti49:0.2":	"ทุกนิปาต ",
"iti49:0.3":	"ทุติยวคฺค ",
"iti49:0.4":	"ทิฏฺฐิคตสุตฺต ",
"iti49:1.1":	"วุตฺตเญฺหตํ ภควตา วุตฺตมรหตาติ เม สุตํ",
"iti49:2.1":	"“ทฺวีหิ, ภิกฺขเว, ทิฏฺฐิคเตหิ ปริยุฏฺฐิตา เทวมนุสฺสา โอลียนฺติ เอเก, อติธาวนฺติ เอเก; จกฺขุมนฺโต จ ปสฺสนฺติฯ ",
"iti49:3.1":	"กถญฺจ, ภิกฺขเว, โอลียนฺติ เอเก? ",
"iti49:3.2":	"ภวารามา, ภิกฺขเว, เทวมนุสฺสา ภวรตา ภวสมฺมุทิตา เตสํ ภวนิโรธาย ธมฺเม เทสิยมาเน จิตฺตํ น ปกฺขนฺทติ น ปสีทติ น สนฺติฏฺฐติ นาธิมุจฺจติฯ ",
"iti49:3.3":	"เอวํ โข, ภิกฺขเว, โอลียนฺติ เอเกฯ ",
"iti49:4.1":	"กถญฺจ, ภิกฺขเว, อติธาวนฺติ เอเก? ",
"iti49:4.2":	"ภเวเนว โข ปเนเก อฏฺฏียมานา หรายมานา ชิคุจฺฉมานา วิภวํ อภินนฺทนฺติ—",
"iti49:4.3":	"ยโต กิร, โภ, อยํ อตฺตา กายสฺส เภทา ปรํ มรณา อุจฺฉิชฺชติ วินสฺสติ น โหติ ปรํ มรณา; ",
"iti49:4.4":	"เอตํ สนฺตํ เอตํ ปณีตํ เอตํ ยาถาวนฺติฯ ",
"iti49:4.5":	"เอวํ โข, ภิกฺขเว, อติธาวนฺติ เอเกฯ ",
"iti49:5.1":	"กถญฺจ, ภิกฺขเว, จกฺขุมนฺโต ปสฺสนฺติ? ",
"iti49:5.2":	"อิธ ภิกฺขุ ภูตํ ภูตโต ปสฺสติ; ",
"iti49:5.3":	"ภูตํ ภูตโต ทิสฺวา ภูตสฺส นิพฺพิทาย วิราคาย นิโรธาย ปฏิปนฺโน โหติฯ ",
"iti49:5.4":	"เอวํ โข, ภิกฺขเว, จกฺขุมนฺโต ปสฺสนฺตี”ติฯ ",
"iti49:5.5":	"เอตมตฺถํ ภควา อโวจฯ ",
"iti49:5.6":	"ตตฺเถตํ อิติ วุจฺจติ",
"iti49:6.1":	"“เย ภูตํ ภูตโต ทิสฺวา, ",
"iti49:6.2":	"ภูตสฺส จ อติกฺกมํ; ",
"iti49:6.3":	"ยถาภูเต วิมุจฺจนฺติ, ",
"iti49:6.4":	"ภวตณฺหา ปริกฺขยาฯ ",
"iti49:7.1":	"ส เว ภูตปริญฺโญ โส, ",
"iti49:7.2":	"วีตตโณฺห ภวาภเว; ",
"iti49:7.3":	"ภูตสฺส วิภวา ภิกฺขุ, ",
"iti49:7.4":	"นาคจฺฉติ ปุนพฺภวนฺ”ติฯ ",
"iti49:8.1":	"อยมฺปิ อตฺโถ วุตฺโต ภควตา, อิติ เม สุตนฺติฯ ",
"iti49:8.2":	"ทฺวาทสมํฯ ",
"iti49:8.3":	"ทุติโย วคฺโคฯ ",
"iti49:9.0":	"ตสฺสุทฺทานํ ",
"iti49:9.1":	"เทฺว อินฺทฺริยา เทฺว ตปนียา, ",
"iti49:9.2":	"สีเลน อปเร ทุเว; ",
"iti49:9.3":	"อโนตฺตาปี กุหนา เทฺว จ, ",
"iti49:9.4":	"สํเวชนีเยน เต ทสฯ ",
"iti49:10.1":	"วิตกฺกา เทสนา วิชฺชา, ",
"iti49:10.2":	"ปญฺญา ธมฺเมน ปญฺจมํ; ",
"iti49:10.3":	"อชาตํ ธาตุสลฺลานํ, ",
"iti49:10.4":	"สิกฺขา ชาคริเยน จ; ",
"iti49:10.5":	"อปายทิฏฺฐิยา เจว, ",
"iti49:10.6":	"พาวีสติ ปกาสิตาติฯ ",
"iti49:10.7":	"ทุกนิปาโต นิฏฺฐิโตฯ "
}	
