{	
"snp3.7:0.1":	"สุตฺต นิปาต ๓ฯ๗ ",
"snp3.7:0.2":	"เสลสุตฺต ",
"snp3.7:1.1":	"เอวํ เม สุตํ—",
"snp3.7:1.2":	"เอกํ สมยํ ภควา องฺคุตฺตราเปสุ จาริกํ จรมาโน มหตา ภิกฺขุสงฺเฆน สทฺธึ อฑฺฒเตฬเสหิ ภิกฺขุสเตหิ เยน อาปณํ นาม องฺคุตฺตราปานํ นิคโม ตทวสริฯ ",
"snp3.7:1.3":	"อโสฺสสิ โข เกณิโย ชฏิโล",
"snp3.7:1.4":	"“สมโณ ขลุ, โภ, โคตโม สกฺยปุตฺโต สกฺยกุลา ปพฺพชิโต องฺคุตฺตราเปสุ จาริกํ จรมาโน มหตา ภิกฺขุสงฺเฆน สทฺธึ อฑฺฒเตฬเสหิ ภิกฺขุสเตหิ อาปณํ อนุปฺปตฺโตฯ ",
"snp3.7:1.5":	"ตํ โข ปน ภวนฺตํ โคตมํ เอวํ กลฺยาโณ กิตฺติสทฺโท อพฺภุคฺคโต",
"snp3.7:1.6":	"‘อิติปิ โส ภควา อรหํ สมฺมาสมฺพุทฺโธ วิชฺชาจรณสมฺปนฺโน สุคโต โลกวิทู อนุตฺตโร ปุริสทมฺมสารถิ สตฺถา เทวมนุสฺสานํ พุทฺโธ ภควา’ติฯ ",
"snp3.7:1.7":	"โส อิมํ โลกํ สเทวกํ สมารกํ สพฺรหฺมกํ สสฺสมณพฺราหฺมณึ ปชํ สเทวมนุสฺสํ สยํ อภิญฺญา สจฺฉิกตฺวา ปเวเทติฯ ",
"snp3.7:1.8":	"โส ธมฺมํ เทเสติ อาทิกลฺยาณํ มชฺเฌกลฺยาณํ ปริโยสานกลฺยาณํ สาตฺถํ สพฺยญฺชนํ, เกวลปริปุณฺณํ ปริสุทฺธํ พฺรหฺมจริยํ ปกาเสติฯ ",
"snp3.7:1.9":	"สาธุ โข ปน ตถารูปานํ อรหตํ ทสฺสนํ โหตี”ติฯ ",
"snp3.7:2.1":	"อถ โข เกณิโย ชฏิโล เยน ภควา เตนุปสงฺกมิ; อุปสงฺกมิตฺวา ภควตา สทฺธึ สมฺโมทิฯ ",
"snp3.7:2.2":	"สมฺโมทนียํ กถํ สารณียํ วีติสาเรตฺวา เอกมนฺตํ นิสีทิฯ ",
"snp3.7:2.3":	"เอกมนฺตํ นิสินฺนํ โข เกณิยํ ชฏิลํ ภควา ธมฺมิยา กถาย สนฺทเสฺสสิ สมาทเปสิ สมุตฺเตเชสิ สมฺปหํเสสิฯ ",
"snp3.7:2.4":	"อถ โข เกณิโย ชฏิโล ภควตา ธมฺมิยา กถาย สนฺทสฺสิโต สมาทปิโต สมุตฺเตชิโต สมฺปหํสิโต ภควนฺตํ เอตทโวจ",
"snp3.7:2.5":	"“อธิวาเสตุ เม ภวํ โคตโม สฺวาตนาย ภตฺตํ สทฺธึ ภิกฺขุสงฺเฆนา”ติฯ ",
"snp3.7:2.6":	"เอวํ วุตฺเต, ภควา เกณิยํ ชฏิลํ เอตทโวจ",
"snp3.7:2.7":	"“มหา โข, เกณิย, ภิกฺขุสงฺโฆ อฑฺฒเตฬสานิ ภิกฺขุสตานิ; ตฺวญฺจ พฺราหฺมเณสุ อภิปฺปสนฺโน”ติฯ ",
"snp3.7:3.1":	"ทุติยมฺปิ โข เกณิโย ชฏิโล ภควนฺตํ เอตทโวจ",
"snp3.7:3.2":	"“กิญฺจาปิ, โภ โคตม, มหา ภิกฺขุสงฺโฆ อฑฺฒเตฬสานิ ภิกฺขุสตานิ, อหญฺจ พฺราหฺมเณสุ อภิปฺปสนฺโน; ",
"snp3.7:3.3":	"อธิวาเสตุ เม ภวํ โคตโม สฺวาตนาย ภตฺตํ สทฺธึ ภิกฺขุสงฺเฆนา”ติฯ ",
"snp3.7:3.4":	"ทุติยมฺปิ โข ภควา เกณิยํ ชฏิลํ เอตทโวจ",
"snp3.7:3.5":	"“มหา โข, เกณิย, ภิกฺขุสงฺโฆ อฑฺฒเตฬสานิ ภิกฺขุสตานิ; ตฺวญฺจ พฺราหฺมเณสุ อภิปฺปสนฺโน”ติฯ ",
"snp3.7:4.1":	"ตติยมฺปิ โข เกณิโย ชฏิโล ภควนฺตํ เอตทโวจ",
"snp3.7:4.2":	"“กิญฺจาปิ, โภ โคตม, มหา ภิกฺขุสงฺโฆ อฑฺฒเตฬสานิ ภิกฺขุสตานิ, อหญฺจ พฺราหฺมเณสุ อภิปฺปสนฺโน, ",
"snp3.7:4.3":	"อธิวาเสตุ เม ภวํ โคตโม สฺวาตนาย ภตฺตํ สทฺธึ ภิกฺขุสงฺเฆนา”ติฯ ",
"snp3.7:4.4":	"อธิวาเสสิ ภควา ตุณฺหีภาเวนฯ ",
"snp3.7:4.5":	"อถ โข เกณิโย ชฏิโล ภควโต อธิวาสนํ วิทิตฺวา อุฏฺฐายาสนา เยน สโก อสฺสโม เตนุปสงฺกมิ; อุปสงฺกมิตฺวา มิตฺตามจฺเจ ญาติสาโลหิเต อามนฺเตสิ",
"snp3.7:4.6":	"“สุณนฺตุ เม ภวนฺโต มิตฺตามจฺจา ญาติสาโลหิตา, ",
"snp3.7:4.7":	"สมโณ เม โคตโม นิมนฺติโต สฺวาตนาย ภตฺตํ สทฺธึ ภิกฺขุสงฺเฆน, ",
"snp3.7:4.8":	"เยน เม กายเวยฺยาวฏิกํ กเรยฺยาถา”ติฯ ",
"snp3.7:4.9":	"“เอวํ, โภ”ติ โข เกณิยสฺส ชฏิลสฺส มิตฺตามจฺจา ญาติสาโลหิตา เกณิยสฺส ชฏิลสฺส ปฏิสฺสุตฺวา อปฺเปกจฺเจ อุทฺธนานิ ขณนฺติ, อปฺเปกจฺเจ กฏฺฐานิ ผาเลนฺติ, อปฺเปกจฺเจ ภาชนานิ โธวนฺติ, อปฺเปกจฺเจ อุทกมณิกํ ปติฏฺฐาเปนฺติ, อปฺเปกจฺเจ อาสนานิ ปญฺญาเปนฺติฯ ",
"snp3.7:4.10":	"เกณิโย ปน ชฏิโล สามํเยว มณฺฑลมาฬํ ปฏิยาเทติฯ ",
"snp3.7:5.1":	"เตน โข ปน สมเยน เสโล พฺราหฺมโณ อาปเณ ปฏิวสติ, ติณฺณํ เวทานํ ปารคู สนิฆณฺฑุเกฏุภานํ สากฺขรปฺปเภทานํ อิติหาสปญฺจมานํ ปทโก เวยฺยากรโณ โลกายตมหาปุริสลกฺขเณสุ อนวโย, ตีณิ จ มาณวกสตานิ มนฺเต วาเจติฯ ",
"snp3.7:6.1":	"เตน โข ปน สมเยน เกณิโย ชฏิโล เสเล พฺราหฺมเณ อภิปฺปสนฺโน โหติฯ ",
"snp3.7:6.2":	"อถ โข เสโล พฺราหฺมโณ ตีหิ มาณวกสเตหิ ปริวุโต ชงฺฆาวิหารํ อนุจงฺกมมาโน อนุวิจรมาโน เยน เกณิยสฺส ชฏิลสฺส อสฺสโม เตนุปสงฺกมิฯ ",
"snp3.7:6.3":	"อทฺทสา โข เสโล พฺราหฺมโณ เกณิยสฺส ชฏิลสฺส อสฺสเม อปฺเปกจฺเจ อุทฺธนานิ ขณนฺเต …เป… อปฺเปกจฺเจ อาสนานิ ปญฺญเปนฺเต, เกณิยํ ปน ชฏิลํ สามํเยว มณฺฑลมาฬํ ปฏิยาเทนฺตํฯ ",
"snp3.7:6.4":	"ทิสฺวาน เกณิยํ ชฏิลํ เอตทโวจ",
"snp3.7:6.5":	"“กึ นุ โข โภโต เกณิยสฺส อาวาโห วา ภวิสฺสติ, วิวาโห วา ภวิสฺสติ, มหายญฺโญ วา ปจฺจุปฏฺฐิโต, ราชา วา มาคโธ เสนิโย พิมฺพิสาโร นิมนฺติโต สฺวาตนาย สทฺธึ พลกาเยนา”ติ? ",
"snp3.7:7.1":	"“น เม, โภ เสล, อาวาโห วา ภวิสฺสติ วิวาโห วา, นาปิ ราชา มาคโธ เสนิโย พิมฺพิสาโร นิมนฺติโต สฺวาตนาย สทฺธึ พลกาเยน; ",
"snp3.7:7.2":	"อปิ จ โข เม มหายญฺโญ ปจฺจุปฏฺฐิโตฯ ",
"snp3.7:7.3":	"อตฺถิ สมโณ โคตโม สกฺยปุตฺโต สกฺยกุลา ปพฺพชิโต องฺคุตฺตราเปสุ จาริกํ จรมาโน มหตา ภิกฺขุสงฺเฆน สทฺธึ อฑฺฒเตฬเสหิ ภิกฺขุสเตหิ อาปณํ อนุปฺปตฺโตฯ ",
"snp3.7:7.4":	"ตํ โข ปน ภวนฺตํ โคตมํ …เป… ",
"snp3.7:7.5":	"พุทฺโธ ภควาติฯ ",
"snp3.7:7.6":	"โส เม นิมนฺติโต สฺวาตนาย ภตฺตํ สทฺธึ ภิกฺขุสงฺเฆนา”ติฯ ",
"snp3.7:7.7":	"“พุทฺโธติ, โภ เกณิย, วเทสิ”? ",
"snp3.7:7.8":	"“พุทฺโธติ, โภ เสล, วทามิ”ฯ ",
"snp3.7:7.9":	"“พุทฺโธติ, โภ เกณิย, วเทสิ”? ",
"snp3.7:7.10":	"“พุทฺโธติ, โภ เสล, วทามี”ติฯ ",
"snp3.7:8.1":	"อถ โข เสลสฺส พฺราหฺมณสฺส เอตทโหสิ",
"snp3.7:8.2":	"“โฆโสปิ โข เอโส ทุลฺลโภ โลกสฺมึ, ยทิทํ พุทฺโธติฯ ",
"snp3.7:8.3":	"อาคตานิ โข ปนมฺหากํ มนฺเตสุ ทฺวตฺตึสมหาปุริสลกฺขณานิ, เยหิ สมนฺนาคตสฺส มหาปุริสสฺส เทฺวว คติโย ภวนฺติ อนญฺญาฯ ",
"snp3.7:8.4":	"สเจ อคารํ อชฺฌาวสติ ราชา โหติ จกฺกวตฺตี ธมฺมิโก ธมฺมราชา จาตุรนฺโต วิชิตาวี ชนปทตฺถาวริยปฺปตฺโต สตฺตรตนสมนฺนาคโตฯ ",
"snp3.7:8.5":	"ตสฺสิมานิ สตฺต รตนานิ ภวนฺติ, เสยฺยถิทํ—",
"snp3.7:8.6":	"จกฺกรตนํ, หตฺถิรตนํ, อสฺสรตนํ, มณิรตนํ, อิตฺถิรตนํ, คหปติรตนํ, ปริณายกรตนเมว สตฺตมํฯ ",
"snp3.7:8.7":	"ปโรสหสฺสํ โข ปนสฺส ปุตฺตา ภวนฺติ สูรา วีรงฺครูปา ปรเสนปฺปมทฺทนาฯ ",
"snp3.7:8.8":	"โส อิมํ ปถวึ สาครปริยนฺตํ อทณฺเฑน อสตฺเถน ธมฺเมน อภิวิชิย อชฺฌาวสติฯ ",
"snp3.7:8.9":	"สเจ โข ปน อคารสฺมา อนคาริยํ ปพฺพชติ, อรหํ โหติ สมฺมาสมฺพุทฺโธ โลเก วิวฏฺฏจฺฉโทฯ ",
"snp3.7:8.10":	"กหํ ปน, โภ เกณิย, เอตรหิ โส ภวํ โคตโม วิหรติ อรหํ สมฺมาสมฺพุทฺโธ”ติ? ",
"snp3.7:9.1":	"เอวํ วุตฺเต, เกณิโย ชฏิโล ทกฺขิณํ พาหุํ ปคฺคเหตฺวา เสลํ พฺราหฺมณํ เอตทโวจ",
"snp3.7:9.2":	"“เยเนสา, โภ เสล, นีลวนราชี”ติฯ ",
"snp3.7:9.3":	"อถ โข เสโล พฺราหฺมโณ ตีหิ มาณวกสเตหิ สทฺธึ เยน ภควา เตนุปสงฺกมิฯ ",
"snp3.7:9.4":	"อถ โข เสโล พฺราหฺมโณ เต มาณวเก อามนฺเตสิ",
"snp3.7:9.5":	"“อปฺปสทฺทา โภนฺโต อาคจฺฉนฺตุ, ปเท ปทํ นิกฺขิปนฺตาฯ ",
"snp3.7:9.6":	"ทุราสทา หิ เต ภควนฺโต สีหาว เอกจราฯ ",
"snp3.7:9.7":	"ยทา จาหํ, โภ, สมเณน โคตเมน สทฺธึ มนฺเตยฺยํ, มา เม โภนฺโต อนฺตรนฺตรา กถํ โอปาเตถ; ",
"snp3.7:9.8":	"กถาปริโยสานํ เม ภวนฺโต อาคเมนฺตู”ติฯ ",
"snp3.7:10.1":	"อถ โข เสโล พฺราหฺมโณ เยน ภควา เตนุปสงฺกมิ; อุปสงฺกมิตฺวา ภควตา สทฺธึ สมฺโมทิฯ ",
"snp3.7:10.2":	"สมฺโมทนียํ กถํ สารณียํ วีติสาเรตฺวา เอกมนฺตํ นิสีทิฯ ",
"snp3.7:10.3":	"เอกมนฺตํ นิสินฺโน โข เสโล พฺราหฺมโณ ภควโต กาเย ทฺวตฺตึสมหาปุริสลกฺขณานิ สมนฺเนสิฯ ",
"snp3.7:10.4":	"อทฺทสา โข เสโล พฺราหฺมโณ ภควโต กาเย ทฺวตฺตึสมหาปุริสลกฺขณานิ เยภุเยฺยน ฐเปตฺวา เทฺวฯ ",
"snp3.7:10.5":	"ทฺวีสุ มหาปุริสลกฺขเณสุ กงฺขติ วิจิกิจฺฉติ นาธิมุจฺจติ น สมฺปสีทติ—",
"snp3.7:10.6":	"โกโสหิเต จ วตฺถคุเยฺห ปหูตชิวฺหตาย จาติฯ ",
"snp3.7:11.1":	"อถ โข ภควโต เอตทโหสิ",
"snp3.7:11.2":	"“ปสฺสติ โข เม อยํ เสโล พฺราหฺมโณ ทฺวตฺตึสมหาปุริสลกฺขณานิ เยภุเยฺยน ฐเปตฺวา เทฺวฯ ",
"snp3.7:11.3":	"ทฺวีสุ มหาปุริสลกฺขเณสุ กงฺขติ วิจิกิจฺฉติ นาธิมุจฺจติ น สมฺปสีทติ—",
"snp3.7:11.4":	"โกโสหิเต จ วตฺถคุเยฺห ปหูตชิวฺหตาย จา”ติฯ ",
"snp3.7:11.5":	"อถ โข ภควา ตถารูปํ อิทฺธาภิสงฺขารํ อภิสงฺขาสิ, ยถา อทฺทส เสโล พฺราหฺมโณ ภควโต โกโสหิตํ วตฺถคุยฺหํฯ ",
"snp3.7:11.6":	"อถ โข ภควา ชิวฺหํ นินฺนาเมตฺวา อุโภปิ กณฺณโสตานิ อนุมสิ ปฏิมสิ, อุโภปิ นาสิกโสตานิ อนุมสิ ปฏิมสิ, เกวลมฺปิ นลาฏมณฺฑลํ ชิวฺหาย ฉาเทสิฯ ",
"snp3.7:12.1":	"อถ โข เสลสฺส พฺราหฺมณสฺส เอตทโหสิ",
"snp3.7:12.2":	"“สมนฺนาคโต โข สมโณ โคตโม ทฺวตฺตึสมหาปุริสลกฺขเณหิ ปริปุณฺเณหิ, โน อปริปุณฺเณหิฯ ",
"snp3.7:12.3":	"โน จ โข นํ ชานามิ พุทฺโธ วา โน วาฯ ",
"snp3.7:12.4":	"สุตํ โข ปน เมตํ พฺราหฺมณานํ วุฑฺฒานํ มหลฺลกานํ อาจริยปาจริยานํ ภาสมานานํ",
"snp3.7:12.5":	"‘เย เต ภวนฺติ อรหนฺโต สมฺมาสมฺพุทฺธา, เต สเก วณฺเณ ภญฺญมาเน อตฺตานํ ปาตุกโรนฺตี’ติฯ ",
"snp3.7:12.6":	"ยนฺนูนาหํ สมณํ โคตมํ สมฺมุขา สารุปฺปาหิ คาถาหิ อภิตฺถเวยฺยนฺ”ติฯ ",
"snp3.7:12.7":	"อถ โข เสโล พฺราหฺมโณ ภควนฺตํ สมฺมุขา สารุปฺปาหิ คาถาหิ อภิตฺถวิ",
"snp3.7:13.1":	"“ปริปุณฺณกาโย สุรุจิ, ",
"snp3.7:13.2":	"สุชาโต จารุทสฺสโน; ",
"snp3.7:13.3":	"สุวณฺณวณฺโณสิ ภควา, ",
"snp3.7:13.4":	"สุสุกฺกทาโฐสิ วีริยวาฯ ",
"snp3.7:14.1":	"นรสฺส หิ สุชาตสฺส, ",
"snp3.7:14.2":	"เย ภวนฺติ วิยญฺชนา; ",
"snp3.7:14.3":	"สพฺเพ เต ตว กายสฺมึ, ",
"snp3.7:14.4":	"มหาปุริสลกฺขณาฯ ",
"snp3.7:15.1":	"ปสนฺนเนตฺโต สุมุโข, ",
"snp3.7:15.2":	"พฺรหา อุชุ ปตาปวา; ",
"snp3.7:15.3":	"มชฺเฌ สมณสงฺฆสฺส, ",
"snp3.7:15.4":	"อาทิจฺโจว วิโรจสิฯ ",
"snp3.7:16.1":	"กลฺยาณทสฺสโน ภิกฺขุ, ",
"snp3.7:16.2":	"กญฺจนสนฺนิภตฺตโจ; ",
"snp3.7:16.3":	"กึ เต สมณภาเวน, ",
"snp3.7:16.4":	"เอวํ อุตฺตมวณฺณิโนฯ ",
"snp3.7:17.1":	"ราชา อรหสิ ภวิตุํ, ",
"snp3.7:17.2":	"จกฺกวตฺตี รเถสโภ; ",
"snp3.7:17.3":	"จาตุรนฺโต วิชิตาวี, ",
"snp3.7:17.4":	"ชมฺพุสณฺฑสฺส อิสฺสโรฯ ",
"snp3.7:18.1":	"ขตฺติยา โภคิราชาโน, ",
"snp3.7:18.2":	"อนุยนฺตา ภวนฺตุ เต; ",
"snp3.7:18.3":	"ราชาภิราชา มนุชินฺโท, ",
"snp3.7:18.4":	"รชฺชํ กาเรหิ โคตม”ฯ ",
"snp3.7:19.1":	"“ราชาหมสฺมิ เสลาติ, ",
"snp3.7:19.2":	"(ภควา) ",
"snp3.7:19.3":	"ธมฺมราชา อนุตฺตโร; ",
"snp3.7:19.4":	"ธมฺเมน จกฺกํ วตฺเตมิ, ",
"snp3.7:19.5":	"จกฺกํ อปฺปฏิวตฺติยํ”ฯ ",
"snp3.7:20.1":	"“สมฺพุทฺโธ ปฏิชานาสิ, ",
"snp3.7:20.2":	"(อิติ เสโล พฺราหฺมโณ) ",
"snp3.7:20.3":	"ธมฺมราชา อนุตฺตโร; ",
"snp3.7:20.4":	"‘ธมฺเมน จกฺกํ วตฺเตมิ’, ",
"snp3.7:20.5":	"อิติ ภาสสิ โคตมฯ ",
"snp3.7:21.1":	"โก นุ เสนาปติ โภโต, ",
"snp3.7:21.2":	"สาวโก สตฺถุรนฺวโย; ",
"snp3.7:21.3":	"โก เต ตมนุวตฺเตติ, ",
"snp3.7:21.4":	"ธมฺมจกฺกํ ปวตฺติตํ”ฯ ",
"snp3.7:22.1":	"“มยา ปวตฺติตํ จกฺกํ, ",
"snp3.7:22.2":	"(เสลาติ ภควา) ",
"snp3.7:22.3":	"ธมฺมจกฺกํ อนุตฺตรํ; ",
"snp3.7:22.4":	"สาริปุตฺโต อนุวตฺเตติ, ",
"snp3.7:22.5":	"อนุชาโต ตถาคตํฯ ",
"snp3.7:23.1":	"อภิญฺเญยฺยํ อภิญฺญาตํ, ",
"snp3.7:23.2":	"ภาเวตพฺพญฺจ ภาวิตํ; ",
"snp3.7:23.3":	"ปหาตพฺพํ ปหีนํ เม, ",
"snp3.7:23.4":	"ตสฺมา พุทฺโธสฺมิ พฺราหฺมณฯ ",
"snp3.7:24.1":	"วินยสฺสุ มยิ กงฺขํ, ",
"snp3.7:24.2":	"อธิมุจฺจสฺสุ พฺราหฺมณ; ",
"snp3.7:24.3":	"ทุลฺลภํ ทสฺสนํ โหติ, ",
"snp3.7:24.4":	"สมฺพุทฺธานํ อภิณฺหโสฯ ",
"snp3.7:25.1":	"เยสํ เว ทุลฺลโภ โลเก, ",
"snp3.7:25.2":	"ปาตุภาโว อภิณฺหโส; ",
"snp3.7:25.3":	"โสหํ พฺราหฺมณ สมฺพุทฺโธ, ",
"snp3.7:25.4":	"สลฺลกตฺโต อนุตฺตโรฯ ",
"snp3.7:26.1":	"พฺรหฺมภูโต อติตุโล, ",
"snp3.7:26.2":	"มารเสนปฺปมทฺทโน; ",
"snp3.7:26.3":	"สพฺพามิตฺเต วสีกตฺวา, ",
"snp3.7:26.4":	"โมทามิ อกุโตภโย”ฯ ",
"snp3.7:27.1":	"“อิมํ ภวนฺโต นิสาเมถ, ",
"snp3.7:27.2":	"ยถา ภาสติ จกฺขุมา; ",
"snp3.7:27.3":	"สลฺลกตฺโต มหาวีโร, ",
"snp3.7:27.4":	"สีโหว นทตี วเนฯ ",
"snp3.7:28.1":	"พฺรหฺมภูตํ อติตุลํ, ",
"snp3.7:28.2":	"มารเสนปฺปมทฺทนํ; ",
"snp3.7:28.3":	"โก ทิสฺวา นปฺปสีเทยฺย, ",
"snp3.7:28.4":	"อปิ กณฺหาภิชาติโกฯ ",
"snp3.7:29.1":	"โย มํ อิจฺฉติ อเนฺวตุ, ",
"snp3.7:29.2":	"โย วา นิจฺฉติ คจฺฉตุ; ",
"snp3.7:29.3":	"อิธาหํ ปพฺพชิสฺสามิ, ",
"snp3.7:29.4":	"วรปญฺญสฺส สนฺติเก”ฯ ",
"snp3.7:30.1":	"“เอวญฺเจ รุจฺจติ โภโต, ",
"snp3.7:30.2":	"สมฺมาสมฺพุทฺธสาสเน; ",
"snp3.7:30.3":	"มยมฺปิ ปพฺพชิสฺสาม, ",
"snp3.7:30.4":	"วรปญฺญสฺส สนฺติเก”ฯ ",
"snp3.7:31.1":	"พฺราหฺมณา ติสตา อิเม, ",
"snp3.7:31.2":	"ยาจนฺติ ปญฺชลีกตา; ",
"snp3.7:31.3":	"“พฺรหฺมจริยํ จริสฺสาม, ",
"snp3.7:31.4":	"ภควา ตว สนฺติเก”ฯ ",
"snp3.7:32.1":	"“สฺวากฺขาตํ พฺรหฺมจริยํ, ",
"snp3.7:32.2":	"(เสลาติ ภควา) ",
"snp3.7:32.3":	"สนฺทิฏฺฐิกมกาลิกํ; ",
"snp3.7:32.4":	"ยตฺถ อโมฆา ปพฺพชฺชา, ",
"snp3.7:32.5":	"อปฺปมตฺตสฺส สิกฺขโต”ติฯ ",
"snp3.7:33.1":	"อลตฺถ โข เสโล พฺราหฺมโณ สปริโส ภควโต สนฺติเก ปพฺพชฺชํ, อลตฺถ อุปสมฺปทํฯ ",
"snp3.7:33.2":	"อถ โข เกณิโย ชฏิโล ตสฺสา รตฺติยา อจฺจเยน สเก อสฺสเม ปณีตํ ขาทนียํ โภชนียํ ปฏิยาทาเปตฺวา ภควโต กาลํ อาโรจาเปสิ",
"snp3.7:33.3":	"“กาโล, โภ โคตม, นิฏฺฐิตํ ภตฺตนฺ”ติฯ ",
"snp3.7:33.4":	"อถ โข ภควา ปุพฺพณฺหสมยํ นิวาเสตฺวา ปตฺตจีวรมาทาย เยน เกณิยสฺส ชฏิลสฺส อสฺสโม เตนุปสงฺกมิ; อุปสงฺกมิตฺวา ปญฺญตฺเต อาสเน นิสีทิ สทฺธึ ภิกฺขุสงฺเฆนฯ ",
"snp3.7:34.1":	"อถ โข เกณิโย ชฏิโล พุทฺธปฺปมุขํ ภิกฺขุสงฺฆํ ปณีเตน ขาทนีเยน โภชนีเยน สหตฺถา สนฺตปฺเปสิ สมฺปวาเรสิฯ ",
"snp3.7:34.2":	"อถ โข เกณิโย ชฏิโล ภควนฺตํ ภุตฺตาวึ โอนีตปตฺตปาณึ อญฺญตรํ นีจํ อาสนํ คเหตฺวา เอกมนฺตํ นิสีทิฯ ",
"snp3.7:34.3":	"เอกมนฺตํ นิสินฺนํ โข เกณิยํ ชฏิลํ ภควา อิมาหิ คาถาหิ อนุโมทิ",
"snp3.7:35.1":	"“อคฺคิหุตฺตมุขา ยญฺญา, ",
"snp3.7:35.2":	"สาวิตฺตี ฉนฺทโส มุขํ; ",
"snp3.7:35.3":	"ราชา มุขํ มนุสฺสานํ, ",
"snp3.7:35.4":	"นทีนํ สาคโร มุขํฯ ",
"snp3.7:36.1":	"นกฺขตฺตานํ มุขํ จนฺโท, ",
"snp3.7:36.2":	"อาทิจฺโจ ตปตํ มุขํ; ",
"snp3.7:36.3":	"ปุญฺญํ อากงฺขมานานํ, ",
"snp3.7:36.4":	"สงฺโฆ เว ยชตํ มุขนฺ”ติฯ ",
"snp3.7:37.1":	"อถ โข ภควา เกณิยํ ชฏิลํ อิมาหิ คาถาหิ อนุโมทิตฺวา อุฏฺฐายาสนา ปกฺกามิฯ ",
"snp3.7:37.2":	"อถ โข อายสฺมา เสโล สปริโส เอโก วูปกฏฺโฐ อปฺปมตฺโต อาตาปี ปหิตตฺโต วิหรนฺโต นจิรเสฺสว …เป… ",
"snp3.7:37.3":	"อญฺญตโร โข ปนายสฺมา เสโล สปริโส อรหตํ อโหสิฯ ",
"snp3.7:38.1":	"อถ โข อายสฺมา เสโล สปริโส เยน ภควา เตนุปสงฺกมิ, อุปสงฺกมิตฺวา เอกํสํ จีวรํ กตฺวา เยน ภควา เตนญฺชลึ ปณาเมตฺวา ภควนฺตํ คาถาย อชฺฌภาสิ",
"snp3.7:39.1":	"“ยํ ตํ สรณมาคมฺห, ",
"snp3.7:39.2":	"อิโต อฏฺฐมิ จกฺขุม; ",
"snp3.7:39.3":	"สตฺตรตฺเตน ภควา, ",
"snp3.7:39.4":	"ทนฺตมฺห ตว สาสเนฯ ",
"snp3.7:40.1":	"ตุวํ พุทฺโธ ตุวํ สตฺถา, ",
"snp3.7:40.2":	"ตุวํ มาราภิภู มุนิ; ",
"snp3.7:40.3":	"ตุวํ อนุสเย เฉตฺวา, ",
"snp3.7:40.4":	"ติณฺโณ ตาเรสิมํ ปชํฯ ",
"snp3.7:41.1":	"อุปธี เต สมติกฺกนฺตา, ",
"snp3.7:41.2":	"อาสวา เต ปทาลิตา; ",
"snp3.7:41.3":	"สีโหสิ อนุปาทาโน, ",
"snp3.7:41.4":	"ปหีนภยเภรโวฯ ",
"snp3.7:42.1":	"ภิกฺขโว ติสตา อิเม, ",
"snp3.7:42.2":	"ติฏฺฐนฺติ ปญฺชลีกตา; ",
"snp3.7:42.3":	"ปาเท วีร ปสาเรหิ, ",
"snp3.7:42.4":	"นาคา วนฺทนฺตุ สตฺถุโน”ติฯ ",
"snp3.7:42.5":	"เสลสุตฺตํ สตฺตมํฯ "
}	
