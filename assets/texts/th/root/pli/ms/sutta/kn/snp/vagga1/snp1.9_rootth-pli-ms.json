{	
"snp1.9:0.1":	"สุตฺต นิปาต ๑ฯ๙ ",
"snp1.9:0.2":	"เหมวตสุตฺต ",
"snp1.9:1.1":	"“อชฺช ปนฺนรโส อุโปสโถ, ",
"snp1.9:1.2":	"(อิติ สาตาคิโร ยกฺโข) ",
"snp1.9:1.3":	"ทิพฺพา รตฺติ อุปฏฺฐิตา; ",
"snp1.9:1.4":	"อโนมนามํ สตฺถารํ, ",
"snp1.9:1.5":	"หนฺท ปสฺสาม โคตมํ”ฯ ",
"snp1.9:2.1":	"“กจฺจิ มโน สุปณิหิโต, ",
"snp1.9:2.2":	"(อิติ เหมวโต ยกฺโข) ",
"snp1.9:2.3":	"สพฺพภูเตสุ ตาทิโน; ",
"snp1.9:2.4":	"กจฺจิ อิฏฺเฐ อนิฏฺเฐ จ, ",
"snp1.9:2.5":	"สงฺกปฺปสฺส วสีกตา”ฯ ",
"snp1.9:3.1":	"“มโน จสฺส สุปณิหิโต, ",
"snp1.9:3.2":	"(อิติ สาตาคิโร ยกฺโข) ",
"snp1.9:3.3":	"สพฺพภูเตสุ ตาทิโน; ",
"snp1.9:3.4":	"อโถ อิฏฺเฐ อนิฏฺเฐ จ, ",
"snp1.9:3.5":	"สงฺกปฺปสฺส วสีกตา”ฯ ",
"snp1.9:4.1":	"“กจฺจิ อทินฺนํ นาทิยติ, ",
"snp1.9:4.2":	"(อิติ เหมวโต ยกฺโข) ",
"snp1.9:4.3":	"กจฺจิ ปาเณสุ สญฺญโต; ",
"snp1.9:4.4":	"กจฺจิ อารา ปมาทมฺหา, ",
"snp1.9:4.5":	"กจฺจิ ฌานํ น ริญฺจติ”ฯ ",
"snp1.9:5.1":	"“น โส อทินฺนํ อาทิยติ, ",
"snp1.9:5.2":	"(อิติ สาตาคิโร ยกฺโข) ",
"snp1.9:5.3":	"อโถ ปาเณสุ สญฺญโต; ",
"snp1.9:5.4":	"อโถ อารา ปมาทมฺหา, ",
"snp1.9:5.5":	"พุทฺโธ ฌานํ น ริญฺจติ”ฯ ",
"snp1.9:6.1":	"“กจฺจิ มุสา น ภณติ, ",
"snp1.9:6.2":	"(อิติ เหมวโต ยกฺโข) ",
"snp1.9:6.3":	"กจฺจิ น ขีณพฺยปฺปโถ; ",
"snp1.9:6.4":	"กจฺจิ เวภูติยํ นาห, ",
"snp1.9:6.5":	"กจฺจิ สมฺผํ น ภาสติ”ฯ ",
"snp1.9:7.1":	"“มุสา จ โส น ภณติ, ",
"snp1.9:7.2":	"(อิติ สาตาคิโร ยกฺโข) ",
"snp1.9:7.3":	"อโถ น ขีณพฺยปฺปโถ; ",
"snp1.9:7.4":	"อโถ เวภูติยํ นาห, ",
"snp1.9:7.5":	"มนฺตา อตฺถญฺจ ภาสติ”ฯ ",
"snp1.9:8.1":	"“กจฺจิ น รชฺชติ กาเมสุ, ",
"snp1.9:8.2":	"(อิติ เหมวโต ยกฺโข) ",
"snp1.9:8.3":	"กจฺจิ จิตฺตํ อนาวิลํ; ",
"snp1.9:8.4":	"กจฺจิ โมหํ อติกฺกนฺโต, ",
"snp1.9:8.5":	"กจฺจิ ธมฺเมสุ จกฺขุมา”ฯ ",
"snp1.9:9.1":	"“น โส รชฺชติ กาเมสุ, ",
"snp1.9:9.2":	"(อิติ สาตาคิโร ยกฺโข) ",
"snp1.9:9.3":	"อโถ จิตฺตํ อนาวิลํ; ",
"snp1.9:9.4":	"สพฺพโมหํ อติกฺกนฺโต, ",
"snp1.9:9.5":	"พุทฺโธ ธมฺเมสุ จกฺขุมา”ฯ ",
"snp1.9:10.1":	"“กจฺจิ วิชฺชาย สมฺปนฺโน, ",
"snp1.9:10.2":	"(อิติ เหมวโต ยกฺโข) ",
"snp1.9:10.3":	"กจฺจิ สํสุทฺธจารโณ; ",
"snp1.9:10.4":	"กจฺจิสฺส อาสวา ขีณา, ",
"snp1.9:10.5":	"กจฺจิ นตฺถิ ปุนพฺภโว”ฯ ",
"snp1.9:11.1":	"“วิชฺชาย เจว สมฺปนฺโน, ",
"snp1.9:11.2":	"(อิติ สาตาคิโร ยกฺโข) ",
"snp1.9:11.3":	"อโถ สํสุทฺธจารโณ; ",
"snp1.9:11.4":	"สพฺพสฺส อาสวา ขีณา, ",
"snp1.9:11.5":	"นตฺถิ ตสฺส ปุนพฺภโว”ฯ ",
"snp1.9:12.1":	"“สมฺปนฺนํ มุนิโน จิตฺตํ, ",
"snp1.9:12.2":	"กมฺมุนา พฺยปฺปเถน จ; ",
"snp1.9:12.3":	"วิชฺชาจรณสมฺปนฺนํ, ",
"snp1.9:12.4":	"ธมฺมโต นํ ปสํสติ”ฯ ",
"snp1.9:13.1":	"“สมฺปนฺนํ มุนิโน จิตฺตํ, ",
"snp1.9:13.2":	"กมฺมุนา พฺยปฺปเถน จ; ",
"snp1.9:13.3":	"วิชฺชาจรณสมฺปนฺนํ, ",
"snp1.9:13.4":	"ธมฺมโต อนุโมทสิฯ ",
"snp1.9:14.1":	"สมฺปนฺนํ มุนิโน จิตฺตํ, ",
"snp1.9:14.2":	"กมฺมุนา พฺยปฺปเถน จ; ",
"snp1.9:14.3":	"วิชฺชาจรณสมฺปนฺนํ, ",
"snp1.9:14.4":	"หนฺท ปสฺสาม โคตมํ”ฯ ",
"snp1.9:15.1":	"“เอณิชงฺฆํ กิสํ วีรํ, ",
"snp1.9:15.2":	"อปฺปาหารํ อโลลุปํ; ",
"snp1.9:15.3":	"มุนึ วนสฺมึ ฌายนฺตํ, ",
"snp1.9:15.4":	"เอหิ ปสฺสาม โคตมํฯ ",
"snp1.9:16.1":	"สีหํเวกจรํ นาคํ, ",
"snp1.9:16.2":	"กาเมสุ อนเปกฺขินํ; ",
"snp1.9:16.3":	"อุปสงฺกมฺม ปุจฺฉาม, ",
"snp1.9:16.4":	"มจฺจุปาสปฺปโมจนํฯ ",
"snp1.9:17.1":	"อกฺขาตารํ ปวตฺตารํ, ",
"snp1.9:17.2":	"สพฺพธมฺมาน ปารคุํ; ",
"snp1.9:17.3":	"พุทฺธํ เวรภยาตีตํ, ",
"snp1.9:17.4":	"มยํ ปุจฺฉาม โคตมํ”ฯ ",
"snp1.9:18.1":	"“กิสฺมึ โลโก สมุปฺปนฺโน, ",
"snp1.9:18.2":	"(อิติ เหมวโต ยกฺโข) ",
"snp1.9:18.3":	"กิสฺมึ กุพฺพติ สนฺถวํ; ",
"snp1.9:18.4":	"กิสฺส โลโก อุปาทาย, ",
"snp1.9:18.5":	"กิสฺมึ โลโก วิหญฺญติ”ฯ ",
"snp1.9:19.1":	"“ฉสุ โลโก สมุปฺปนฺโน, ",
"snp1.9:19.2":	"(เหมวตาติ ภควา) ",
"snp1.9:19.3":	"ฉสุ กุพฺพติ สนฺถวํ; ",
"snp1.9:19.4":	"ฉนฺนเมว อุปาทาย, ",
"snp1.9:19.5":	"ฉสุ โลโก วิหญฺญติ”ฯ ",
"snp1.9:20.1":	"“กตมํ ตํ อุปาทานํ, ",
"snp1.9:20.2":	"ยตฺถ โลโก วิหญฺญติ; ",
"snp1.9:20.3":	"นิยฺยานํ ปุจฺฉิโต พฺรูหิ, ",
"snp1.9:20.4":	"กถํ ทุกฺขา ปมุจฺจติ”ฯ ",
"snp1.9:21.1":	"“ปญฺจ กามคุณา โลเก, ",
"snp1.9:21.2":	"มโนฉฏฺฐา ปเวทิตา; ",
"snp1.9:21.3":	"เอตฺถ ฉนฺทํ วิราเชตฺวา, ",
"snp1.9:21.4":	"เอวํ ทุกฺขา ปมุจฺจติฯ ",
"snp1.9:22.1":	"เอตํ โลกสฺส นิยฺยานํ, ",
"snp1.9:22.2":	"อกฺขาตํ โว ยถาตถํ; ",
"snp1.9:22.3":	"เอตํ โว อหมกฺขามิ, ",
"snp1.9:22.4":	"เอวํ ทุกฺขา ปมุจฺจติ”ฯ ",
"snp1.9:23.1":	"“โก สูธ ตรติ โอฆํ, ",
"snp1.9:23.2":	"โกธ ตรติ อณฺณวํ; ",
"snp1.9:23.3":	"อปฺปติฏฺเฐ อนาลมฺเพ, ",
"snp1.9:23.4":	"โก คมฺภีเร น สีทติ”ฯ ",
"snp1.9:24.1":	"“สพฺพทา สีลสมฺปนฺโน, ",
"snp1.9:24.2":	"ปญฺญวา สุสมาหิโต; ",
"snp1.9:24.3":	"อชฺฌตฺตจินฺตี สติมา, ",
"snp1.9:24.4":	"โอฆํ ตรติ ทุตฺตรํฯ ",
"snp1.9:25.1":	"วิรโต กามสญฺญาย, ",
"snp1.9:25.2":	"สพฺพสํโยชนาติโค; ",
"snp1.9:25.3":	"นนฺทีภวปริกฺขีโณ, ",
"snp1.9:25.4":	"โส คมฺภีเร น สีทติ”ฯ ",
"snp1.9:26.1":	"“คมฺภีรปญฺญํ นิปุณตฺถทสฺสึ, ",
"snp1.9:26.2":	"อกิญฺจนํ กามภเว อสตฺตํ; ",
"snp1.9:26.3":	"ตํ ปสฺสถ สพฺพธิ วิปฺปมุตฺตํ, ",
"snp1.9:26.4":	"ทิพฺเพ ปเถ กมมานํ มเหสึฯ ",
"snp1.9:27.1":	"อโนมนามํ นิปุณตฺถทสฺสึ, ",
"snp1.9:27.2":	"ปญฺญาททํ กามาลเย อสตฺตํ; ",
"snp1.9:27.3":	"ตํ ปสฺสถ สพฺพวิทุํ สุเมธํ, ",
"snp1.9:27.4":	"อริเย ปเถ กมมานํ มเหสึฯ ",
"snp1.9:28.1":	"สุทิฏฺฐํ วต โน อชฺช, ",
"snp1.9:28.2":	"สุปฺปภาตํ สุหุฏฺฐิตํ; ",
"snp1.9:28.3":	"ยํ อทฺทสาม สมฺพุทฺธํ, ",
"snp1.9:28.4":	"โอฆติณฺณมนาสวํฯ ",
"snp1.9:29.1":	"อิเม ทสสตา ยกฺขา, ",
"snp1.9:29.2":	"อิทฺธิมนฺโต ยสสฺสิโน; ",
"snp1.9:29.3":	"สพฺเพ ตํ สรณํ ยนฺติ, ",
"snp1.9:29.4":	"ตฺวํ โน สตฺถา อนุตฺตโรฯ ",
"snp1.9:30.1":	"เต มยํ วิจริสฺสาม, ",
"snp1.9:30.2":	"คามา คามํ นคา นคํ; ",
"snp1.9:30.3":	"นมสฺสมานา สมฺพุทฺธํ, ",
"snp1.9:30.4":	"ธมฺมสฺส จ สุธมฺมตนฺ”ติฯ ",
"snp1.9:30.5":	"เหมวตสุตฺตํ นวมํฯ "
}	
