{	
"ud3.9:0.1":	"อุทาน ๓ฯ๙ ",
"ud3.9:0.2":	"สิปฺปสุตฺต ",
"ud3.9:1.1":	"เอวํ เม สุตํ—",
"ud3.9:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"ud3.9:1.3":	"เตน โข ปน สมเยน สมฺพหุลานํ ภิกฺขูนํ ปจฺฉาภตฺตํ ปิณฺฑปาตปฏิกฺกนฺตานํ มณฺฑลมาเฬ สนฺนิสินฺนานํ สนฺนิปติตานํ อยมนฺตรากถา อุทปาทิ",
"ud3.9:1.4":	"“โก นุ โข, อาวุโส, สิปฺปํ ชานาติ? ",
"ud3.9:1.5":	"โก กึ สิปฺปํ สิกฺขิ? ",
"ud3.9:1.6":	"กตรํ สิปฺปํ สิปฺปานํ อคฺคนฺ”ติ? ",
"ud3.9:2.1":	"ตตฺเถกจฺเจ เอวมาหํสุ",
"ud3.9:2.2":	"“หตฺถิสิปฺปํ สิปฺปานํ อคฺคนฺ”ติฯ ",
"ud3.9:2.3":	"เอกจฺเจ เอวมาหํสุ",
"ud3.9:2.4":	"“อสฺสสิปฺปํ สิปฺปานํ อคฺคนฺ”ติฯ ",
"ud3.9:2.5":	"เอกจฺเจ เอวมาหํสุ",
"ud3.9:2.6":	"“รถสิปฺปํ สิปฺปานํ อคฺคนฺ”ติฯ ",
"ud3.9:2.7":	"เอกจฺเจ เอวมาหํสุ",
"ud3.9:2.8":	"“ธนุสิปฺปํ สิปฺปานํ อคฺคนฺ”ติฯ ",
"ud3.9:2.9":	"เอกจฺเจ เอวมาหํสุ",
"ud3.9:2.10":	"“ถรุสิปฺปํ สิปฺปานํ อคฺคนฺ”ติฯ ",
"ud3.9:2.11":	"เอกจฺเจ เอวมาหํสุ",
"ud3.9:2.12":	"“มุทฺทาสิปฺปํ สิปฺปานํ อคฺคนฺ”ติฯ ",
"ud3.9:2.13":	"เอกจฺเจ เอวมาหํสุ",
"ud3.9:2.14":	"“คณนาสิปฺปํ สิปฺปานํ อคฺคนฺ”ติฯ ",
"ud3.9:2.15":	"เอกจฺเจ เอวมาหํสุ",
"ud3.9:2.16":	"“สงฺขานสิปฺปํ สิปฺปานํ อคฺคนฺ”ติฯ ",
"ud3.9:2.17":	"เอกจฺเจ เอวมาหํสุ",
"ud3.9:2.18":	"“เลขาสิปฺปํ สิปฺปานํ อคฺคนฺ”ติฯ ",
"ud3.9:2.19":	"เอกจฺเจ เอวมาหํสุ",
"ud3.9:2.20":	"“กาเวยฺยสิปฺปํ สิปฺปานํ อคฺคนฺ”ติฯ ",
"ud3.9:2.21":	"เอกจฺเจ เอวมาหํสุ",
"ud3.9:2.22":	"“โลกายตสิปฺปํ สิปฺปานํ อคฺคนฺ”ติฯ ",
"ud3.9:2.23":	"เอกจฺเจ เอวมาหํสุ",
"ud3.9:2.24":	"“ขตฺตวิชฺชาสิปฺปํ สิปฺปานํ อคฺคนฺ”ติฯ ",
"ud3.9:2.25":	"อยญฺจรหิ เตสํ ภิกฺขูนํ อนฺตรากถา โหติ วิปฺปกตาฯ ",
"ud3.9:3.1":	"อถ โข ภควา สายนฺหสมยํ ปฏิสลฺลานา วุฏฺฐิโต เยน มณฺฑลมาโฬ เตนุปสงฺกมิ; อุปสงฺกมิตฺวา ปญฺญตฺเต อาสเน นิสีทิฯ ",
"ud3.9:3.2":	"นิสชฺช โข ภควา ภิกฺขู อามนฺเตสิ",
"ud3.9:3.3":	"“กาย นุตฺถ, ภิกฺขเว, เอตรหิ กถาย สนฺนิสินฺนา, กา จ ปน โว อนฺตรากถา วิปฺปกตา”ติ? ",
"ud3.9:4.1":	"“อิธ, ภนฺเต, อมฺหากํ ปจฺฉาภตฺตํ ปิณฺฑปาตปฏิกฺกนฺตานํ มณฺฑลมาเฬ สนฺนิสินฺนานํ อยมนฺตรากถา อุทปาทิ",
"ud3.9:4.2":	"‘โก นุ โข, อาวุโส, สิปฺปํ ชานาติ? ",
"ud3.9:4.3":	"โก กึ สิปฺปํ สิกฺขิ? ",
"ud3.9:4.4":	"กตรํ สิปฺปํ สิปฺปานํ อคฺคนฺ’ติ? ",
"ud3.9:5.1":	"ตตฺเถกจฺเจ เอวมาหํสุ",
"ud3.9:5.2":	"‘หตฺถิสิปฺปํ สิปฺปานํ อคฺคนฺ’ติฯ ",
"ud3.9:5.3":	"เอกจฺเจ เอวมาหํสุ",
"ud3.9:5.4":	"‘อสฺสสิปฺปํ สิปฺปานํ อคฺคนฺ’ติฯ ",
"ud3.9:5.5":	"เอกจฺเจ เอวมาหํสุ",
"ud3.9:5.6":	"‘รถสิปฺปํ สิปฺปานํ อคฺคนฺ’ติฯ ",
"ud3.9:5.7":	"เอกจฺเจ เอวมาหํสุ",
"ud3.9:5.8":	"‘ธนุสิปฺปํ สิปฺปานํ อคฺคนฺ’ติฯ ",
"ud3.9:5.9":	"เอกจฺเจ เอวมาหํสุ",
"ud3.9:5.10":	"‘ถรุสิปฺปํ สิปฺปานํ อคฺคนฺ’ติฯ ",
"ud3.9:5.11":	"เอกจฺเจ เอวมาหํสุ",
"ud3.9:5.12":	"‘มุทฺทาสิปฺปํ สิปฺปานํ อคฺคนฺ’ติฯ ",
"ud3.9:5.13":	"เอกจฺเจ เอวมาหํสุ",
"ud3.9:5.14":	"‘คณนาสิปฺปํ สิปฺปานํ อคฺคนฺ’ติฯ ",
"ud3.9:5.15":	"เอกจฺเจ เอวมาหํสุ",
"ud3.9:5.16":	"‘สงฺขานสิปฺปํ สิปฺปานํ อคฺคนฺ’ติฯ ",
"ud3.9:5.17":	"เอกจฺเจ เอวมาหํสุ",
"ud3.9:5.18":	"‘เลขาสิปฺปํ สิปฺปานํ อคฺคนฺ’ติฯ ",
"ud3.9:5.19":	"เอกจฺเจ เอวมาหํสุ",
"ud3.9:5.20":	"‘กาเวยฺยสิปฺปํ สิปฺปานํ อคฺคนฺ’ติฯ ",
"ud3.9:5.21":	"เอกจฺเจ เอวมาหํสุ",
"ud3.9:5.22":	"‘โลกายตสิปฺปํ สิปฺปานํ อคฺคนฺ’ติฯ ",
"ud3.9:5.23":	"เอกจฺเจ เอวมาหํสุ",
"ud3.9:5.24":	"‘ขตฺตวิชฺชาสิปฺปํ สิปฺปานํ อคฺคนฺ’ติฯ ",
"ud3.9:5.25":	"อยํ โข โน, ภนฺเต, อนฺตรากถา โหติ วิปฺปกตา, อถ ภควา อนุปฺปตฺโต”ติฯ ",
"ud3.9:6.1":	"“น เขฺวตํ, ภิกฺขเว, ตุมฺหากํ ปติรูปํ กุลปุตฺตานํ สทฺธา อคารสฺมา อนคาริยํ ปพฺพชิตานํ ยํ ตุเมฺห เอวรูปึ กถํ กเถยฺยาถฯ ",
"ud3.9:6.2":	"สนฺนิปติตานํ โว, ภิกฺขเว, ทฺวยํ กรณียํ—",
"ud3.9:6.3":	"ธมฺมี วา กถา อริโย วา ตุณฺหีภาโว”ติฯ ",
"ud3.9:7.1":	"อถ โข ภควา เอตมตฺถํ วิทิตฺวา ตายํ เวลายํ อิมํ อุทานํ อุทาเนสิ",
"ud3.9:8.1":	"“อสิปฺปชีวี ลหุ อตฺถกาโม, ",
"ud3.9:8.2":	"ยตินฺทฺริโย สพฺพธิ วิปฺปมุตฺโต; ",
"ud3.9:8.3":	"อโนกสารี อมโม นิราโส, ",
"ud3.9:8.4":	"หิตฺวา มานํ เอกจโร ส ภิกฺขู”ติฯ ",
"ud3.9:8.5":	"นวมํฯ "
}	
