{	
"dhp100:0.1":	"ขุทฺทกนิกาย ",
"dhp100:0.2":	"ธมฺมปท ",
"dhp100:0.3":	"สหสฺสวคฺค ",
"dhp100:0.4":	"ตมฺพทาฐิกโจรฆาตกวตฺถุ ",
"dhp100:1":	"สหสฺสมปิ เจ วาจา, ",
"dhp100:2":	"อนตฺถปทสํหิตา; ",
"dhp100:3":	"เอกํ อตฺถปทํ เสโยฺย, ",
"dhp100:4":	"ยํ สุตฺวา อุปสมฺมติฯ ",
"dhp101:0":	"พาหิยทารุจีริยตฺเถรวตฺถุ ",
"dhp101:1":	"สหสฺสมปิ เจ คาถา, ",
"dhp101:2":	"อนตฺถปทสํหิตา; ",
"dhp101:3":	"เอกํ คาถาปทํ เสโยฺย, ",
"dhp101:4":	"ยํ สุตฺวา อุปสมฺมติฯ ",
"dhp102:0":	"กุณฺฑลเกสิเถรีวตฺถุ ",
"dhp102:1":	"โย จ คาถา สตํ ภาเส, ",
"dhp102:2":	"อนตฺถปทสํหิตา; ",
"dhp102:3":	"เอกํ ธมฺมปทํ เสโยฺย, ",
"dhp102:4":	"ยํ สุตฺวา อุปสมฺมติฯ ",
"dhp103:1":	"โย สหสฺสํ สหเสฺสน, ",
"dhp103:2":	"สงฺคาเม มานุเส ชิเน; ",
"dhp103:3":	"เอกญฺจ เชยฺยมตฺตานํ, ",
"dhp103:4":	"ส เว สงฺคามชุตฺตโมฯ ",
"dhp104:0":	"อนตฺถปุจฺฉกพฺราหฺมณวตฺถุ ",
"dhp104:1":	"อตฺตา หเว ชิตํ เสโยฺย, ",
"dhp104:2":	"ยา จายํ อิตรา ปชา; ",
"dhp104:3":	"อตฺตทนฺตสฺส โปสสฺส, ",
"dhp104:4":	"นิจฺจํ สญฺญตจาริโนฯ ",
"dhp105:1":	"เนว เทโว น คนฺธพฺโพ, ",
"dhp105:2":	"น มาโร สห พฺรหฺมุนา; ",
"dhp105:3":	"ชิตํ อปชิตํ กยิรา, ",
"dhp105:4":	"ตถารูปสฺส ชนฺตุโนฯ ",
"dhp106:0":	"สาริปุตฺตตฺเถรสฺส มาตุลพฺราหฺมณวตฺถุ ",
"dhp106:1":	"มาเส มาเส สหเสฺสน, ",
"dhp106:2":	"โย ยเชถ สตํ สมํ; ",
"dhp106:3":	"เอกญฺจ ภาวิตตฺตานํ, ",
"dhp106:4":	"มุหุตฺตมปิ ปูชเย; ",
"dhp106:5":	"สาเยว ปูชนา เสโยฺย, ",
"dhp106:6":	"ยญฺเจ วสฺสสตํ หุตํฯ ",
"dhp107:0":	"สาริปุตฺตตฺเถรสฺส ภาคิเนยฺยวตฺถุ ",
"dhp107:1":	"โย จ วสฺสสตํ ชนฺตุ, ",
"dhp107:2":	"อคฺคึ ปริจเร วเน; ",
"dhp107:3":	"เอกญฺจ ภาวิตตฺตานํ, ",
"dhp107:4":	"มุหุตฺตมปิ ปูชเย; ",
"dhp107:5":	"สาเยว ปูชนา เสโยฺย, ",
"dhp107:6":	"ยญฺเจ วสฺสสตํ หุตํฯ ",
"dhp108:0":	"สาริปุตฺตเถรสฺส สหายกพฺราหฺมณวตฺถุ ",
"dhp108:1":	"ยํ กิญฺจิ ยิฏฺฐํ ว หุตํ ว โลเก, ",
"dhp108:2":	"สํวจฺฉรํ ยเชถ ปุญฺญเปกฺโข; ",
"dhp108:3":	"สพฺพมฺปิ ตํ น จตุภาคเมติ, ",
"dhp108:4":	"อภิวาทนา อุชฺชุคเตสุ เสโยฺยฯ ",
"dhp109:0":	"อายุวฑฺฒนกุมารวตฺถุ ",
"dhp109:1":	"อภิวาทนสีลิสฺส, ",
"dhp109:2":	"นิจฺจํ วุฑฺฒาปจายิโน; ",
"dhp109:3":	"จตฺตาโร ธมฺมา วฑฺฒนฺติ, ",
"dhp109:4":	"อายุ วณฺโณ สุขํ พลํฯ ",
"dhp110:0":	"สงฺกิจฺจสามเณรวตฺถุ ",
"dhp110:1":	"โย จ วสฺสสตํ ชีเว, ",
"dhp110:2":	"ทุสฺสีโล อสมาหิโต; ",
"dhp110:3":	"เอกาหํ ชีวิตํ เสโยฺย, ",
"dhp110:4":	"สีลวนฺตสฺส ฌายิโนฯ ",
"dhp111:0":	"ขาณุโกณฺฑญฺญตฺเถรวตฺถุ ",
"dhp111:1":	"โย จ วสฺสสตํ ชีเว, ",
"dhp111:2":	"ทุปฺปญฺโญ อสมาหิโต; ",
"dhp111:3":	"เอกาหํ ชีวิตํ เสโยฺย, ",
"dhp111:4":	"ปญฺญวนฺตสฺส ฌายิโนฯ ",
"dhp112:0":	"สพฺพทาสตฺเถรวตฺถุ ",
"dhp112:1":	"โย จ วสฺสสตํ ชีเว, ",
"dhp112:2":	"กุสีโต หีนวีริโย; ",
"dhp112:3":	"เอกาหํ ชีวิตํ เสโยฺย, ",
"dhp112:4":	"วีริยมารภโต ทฬฺหํฯ ",
"dhp113:0":	"ปฏาจาราเถรีวตฺถุ ",
"dhp113:1":	"โย จ วสฺสสตํ ชีเว, ",
"dhp113:2":	"อปสฺสํ อุทยพฺพยํ; ",
"dhp113:3":	"เอกาหํ ชีวิตํ เสโยฺย, ",
"dhp113:4":	"ปสฺสโต อุทยพฺพยํฯ ",
"dhp114:0":	"กิสาโคตมีวตฺถุ ",
"dhp114:1":	"โย จ วสฺสสตํ ชีเว, ",
"dhp114:2":	"อปสฺสํ อมตํ ปทํ; ",
"dhp114:3":	"เอกาหํ ชีวิตํ เสโยฺย, ",
"dhp114:4":	"ปสฺสโต อมตํ ปทํฯ ",
"dhp115:0":	"พหุปุตฺติกตฺเถรีวตฺถุ ",
"dhp115:1":	"โย จ วสฺสสตํ ชีเว, ",
"dhp115:2":	"อปสฺสํ ธมฺมมุตฺตมํ; ",
"dhp115:3":	"เอกาหํ ชีวิตํ เสโยฺย, ",
"dhp115:4":	"ปสฺสโต ธมฺมมุตฺตมํฯ ",
"dhp115:5":	"สหสฺสวคฺโค อฏฺฐโมฯ "
}	
