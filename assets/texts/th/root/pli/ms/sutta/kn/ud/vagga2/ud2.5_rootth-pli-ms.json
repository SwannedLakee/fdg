{	
"ud2.5:0.1":	"อุทาน ๒ฯ๕ ",
"ud2.5:0.2":	"อุปาสกสุตฺต ",
"ud2.5:1.1":	"เอวํ เม สุตํ—",
"ud2.5:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"ud2.5:1.3":	"เตน โข ปน สมเยน อญฺญตโร อิจฺฉานงฺคลโก อุปาสโก สาวตฺถึ อนุปฺปตฺโต โหติ เกนจิเทว กรณีเยนฯ ",
"ud2.5:1.4":	"อถ โข โส อุปาสโก สาวตฺถิยํ ตํ กรณียํ ตีเรตฺวา เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ ",
"ud2.5:1.5":	"เอกมนฺตํ นิสินฺนํ โข ตํ อุปาสกํ ภควา เอตทโวจ",
"ud2.5:1.6":	"“จิรสฺสํ โข ตฺวํ, อุปาสก, อิมํ ปริยายมกาสิ ยทิทํ อิธาคมนายา”ติฯ ",
"ud2.5:2.1":	"“จิรปฏิกาหํ, ภนฺเต, ภควนฺตํ ทสฺสนาย อุปสงฺกมิตุกาโม, อปิ จาหํ เกหิจิ เกหิจิ กิจฺจกรณีเยหิ พฺยาวโฏฯ เอวาหํ นาสกฺขึ ภควนฺตํ ทสฺสนาย อุปสงฺกมิตุนฺ”ติฯ ",
"ud2.5:3.1":	"อถ โข ภควา เอตมตฺถํ วิทิตฺวา ตายํ เวลายํ อิมํ อุทานํ อุทาเนสิ",
"ud2.5:4.1":	"“สุขํ วต ตสฺส น โหติ กิญฺจิ, ",
"ud2.5:4.2":	"สงฺขาตธมฺมสฺส พหุสฺสุตสฺส; ",
"ud2.5:4.3":	"สกิญฺจนํ ปสฺส วิหญฺญมานํ, ",
"ud2.5:4.4":	"ชโน ชนสฺมึ ปฏิพนฺธรูโป”ติฯ ",
"ud2.5:4.5":	"ปญฺจมํฯ "
}	
