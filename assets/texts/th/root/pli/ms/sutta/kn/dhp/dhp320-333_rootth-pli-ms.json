{	
"dhp320:0.1":	"ขุทฺทกนิกาย ",
"dhp320:0.2":	"ธมฺมปท ",
"dhp320:0.3":	"นาควคฺค ",
"dhp320:0.4":	"อตฺตทนฺตวตฺถุ ",
"dhp320:1":	"อหํ นาโคว สงฺคาเม, ",
"dhp320:2":	"จาปโต ปติตํ สรํ; ",
"dhp320:3":	"อติวากฺยํ ติติกฺขิสฺสํ, ",
"dhp320:4":	"ทุสฺสีโล หิ พหุชฺชโนฯ ",
"dhp321:1":	"ทนฺตํ นยนฺติ สมิตึ, ",
"dhp321:2":	"ทนฺตํ ราชาภิรูหติ; ",
"dhp321:3":	"ทนฺโต เสฏฺโฐ มนุเสฺสสุ, ",
"dhp321:4":	"โยติวากฺยํ ติติกฺขติฯ ",
"dhp322:1":	"วรมสฺสตรา ทนฺตา, ",
"dhp322:2":	"อาชานียา จ สินฺธวา; ",
"dhp322:3":	"กุญฺชรา จ มหานาคา, ",
"dhp322:4":	"อตฺตทนฺโต ตโต วรํฯ ",
"dhp323:0":	"หตฺถาจริยปุพฺพกภิกฺขุวตฺถุ ",
"dhp323:1":	"น หิ เอเตหิ ยาเนหิ, ",
"dhp323:2":	"คจฺเฉยฺย อคตํ ทิสํ; ",
"dhp323:3":	"ยถาตฺตนา สุทนฺเตน, ",
"dhp323:4":	"ทนฺโต ทนฺเตน คจฺฉติฯ ",
"dhp324:0":	"ปริชิณฺณพฺราหฺมณปุตฺตวตฺถุ ",
"dhp324:1":	"ธนปาโล นาม กุญฺชโร, ",
"dhp324:2":	"กฏุกเภทโน ทุนฺนิวารโย; ",
"dhp324:3":	"พทฺโธ กพฬํ น ภุญฺชติ, ",
"dhp324:4":	"สุมรติ นาควนสฺส กุญฺชโรฯ ",
"dhp325:0":	"ปเสนทิโกสลวตฺถุ ",
"dhp325:1":	"มิทฺธี ยทา โหติ มหคฺฆโส จ, ",
"dhp325:2":	"นิทฺทายิตา สมฺปริวตฺตสายี; ",
"dhp325:3":	"มหาวราโหว นิวาปปุฏฺโฐ, ",
"dhp325:4":	"ปุนปฺปุนํ คพฺภมุเปติ มนฺโทฯ ",
"dhp326:0":	"สานุสามเณรวตฺถุ ",
"dhp326:1":	"อิทํ ปุเร จิตฺตมจาริ จาริกํ, ",
"dhp326:2":	"เยนิจฺฉกํ ยตฺถกามํ ยถาสุขํ; ",
"dhp326:3":	"ตทชฺชหํ นิคฺคเหสฺสามิ โยนิโส, ",
"dhp326:4":	"หตฺถิปฺปภินฺนํ วิย องฺกุสคฺคโหฯ ",
"dhp327:0":	"ปาเวยฺยกหตฺถิวตฺถุ ",
"dhp327:1":	"อปฺปมาทรตา โหถ, ",
"dhp327:2":	"สจิตฺตมนุรกฺขถ; ",
"dhp327:3":	"ทุคฺคา อุทฺธรถตฺตานํ, ",
"dhp327:4":	"ปงฺเก สนฺโนว กุญฺชโรฯ ",
"dhp328:0":	"สมฺพหุลภิกฺขุวตฺถุ ",
"dhp328:1":	"สเจ ลเภถ นิปกํ สหายํ, ",
"dhp328:2":	"สทฺธึ จรํ สาธุวิหาริธีรํ; ",
"dhp328:3":	"อภิภุยฺย สพฺพานิ ปริสฺสยานิ, ",
"dhp328:4":	"จเรยฺย เตนตฺตมโน สตีมาฯ ",
"dhp329:1":	"โน เจ ลเภถ นิปกํ สหายํ, ",
"dhp329:2":	"สทฺธึ จรํ สาธุวิหาริธีรํ; ",
"dhp329:3":	"ราชาว รฏฺฐํ วิชิตํ ปหาย, ",
"dhp329:4":	"เอโก จเร มาตงฺครญฺเญว นาโคฯ ",
"dhp330:1":	"เอกสฺส จริตํ เสโยฺย, ",
"dhp330:2":	"นตฺถิ พาเล สหายตา; ",
"dhp330:3":	"เอโก จเร น จ ปาปานิ กยิรา, ",
"dhp330:4":	"อปฺโปสฺสุกฺโก มาตงฺครญฺเญว นาโคฯ ",
"dhp331:0":	"มารวตฺถุ ",
"dhp331:1":	"อตฺถมฺหิ ชาตมฺหิ สุขา สหายา, ",
"dhp331:2":	"ตุฏฺฐี สุขา ยา อิตรีตเรน; ",
"dhp331:3":	"ปุญฺญํ สุขํ ชีวิตสงฺขยมฺหิ, ",
"dhp331:4":	"สพฺพสฺส ทุกฺขสฺส สุขํ ปหานํฯ ",
"dhp332:1":	"สุขา มตฺเตยฺยตา โลเก, ",
"dhp332:2":	"อโถ เปตฺเตยฺยตา สุขา; ",
"dhp332:3":	"สุขา สามญฺญตา โลเก, ",
"dhp332:4":	"อโถ พฺรหฺมญฺญตา สุขาฯ ",
"dhp333:1":	"สุขํ ยาว ชรา สีลํ, ",
"dhp333:2":	"สุขา สทฺธา ปติฏฺฐิตา; ",
"dhp333:3":	"สุโข ปญฺญาย ปฏิลาโภ, ",
"dhp333:4":	"ปาปานํ อกรณํ สุขํฯ ",
"dhp333:5":	"นาควคฺโค เตวีสติโมฯ "
}	
