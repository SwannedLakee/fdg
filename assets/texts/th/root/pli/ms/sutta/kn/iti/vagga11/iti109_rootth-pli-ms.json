{	
"iti109:0.1":	"อิติวุตฺตก ๑๐๙ ",
"iti109:0.2":	"จตุกฺกนิปาต ",
"iti109:0.3":	"พฺราหฺมณธมฺมยาควคฺค ",
"iti109:0.4":	"นทีโสตสุตฺต ",
"iti109:1.1":	"วุตฺตเญฺหตํ ภควตา วุตฺตมรหตาติ เม สุตํ",
"iti109:2.1":	"“เสยฺยถาปิ, ภิกฺขเว, ปุริโส นทิยา โสเตน โอวุเยฺหยฺย ปิยรูปสาตรูเปนฯ ",
"iti109:2.2":	"ตเมนํ จกฺขุมา ปุริโส ตีเร ฐิโต ทิสฺวา เอวํ วเทยฺย",
"iti109:2.3":	"‘กิญฺจาปิ โข ตฺวํ, อมฺโภ ปุริส, นทิยา โสเตน โอวุยฺหสิ ปิยรูปสาตรูเปน, อตฺถิ เจตฺถ เหฏฺฐา รหโท สอูมิ สาวฏฺโฏ สคโห สรกฺขโส ยํ ตฺวํ, อมฺโภ ปุริส, รหทํ ปาปุณิตฺวา มรณํ วา นิคจฺฉสิ มรณมตฺตํ วา ทุกฺขนฺ’ติฯ ",
"iti109:2.4":	"อถ โข โส, ภิกฺขเว, ปุริโส ตสฺส ปุริสสฺส สทฺทํ สุตฺวา หตฺเถหิ จ ปาเทหิ จ ปฏิโสตํ วายเมยฺยฯ ",
"iti109:3.1":	"อุปมา โข เม อยํ, ภิกฺขเว, กตา อตฺถสฺส วิญฺญาปนายฯ ",
"iti109:3.2":	"อยญฺเจตฺถ อตฺโถ",
"iti109:3.3":	"‘นทิยา โสโต’ติ โข, ภิกฺขเว, ตณฺหาเยตํ อธิวจนํฯ ",
"iti109:4.1":	"‘ปิยรูปํ สาตรูปนฺ’ติ โข, ภิกฺขเว, ฉนฺเนตํ อชฺฌตฺติกานํ อายตนานํ อธิวจนํฯ ",
"iti109:5.1":	"‘เหฏฺฐา รหโท’ติ โข, ภิกฺขเว, ปญฺจนฺนํ โอรมฺภาคิยานํ สํโยชนานํ อธิวจนํฯ ",
"iti109:6.1":	"‘อูมิภยนฺ’ติ โข, ภิกฺขเว, โกธุปายาสเสฺสตํ อธิวจนํฯ ",
"iti109:7.1":	"‘อาวฏฺฏนฺ’ติ โข, ภิกฺขเว, ปญฺจนฺเนตํ กามคุณานํ อธิวจนํฯ ",
"iti109:8.1":	"‘คหรกฺขโส’ติ โข, ภิกฺขเว, มาตุคามเสฺสตํ อธิวจนํฯ ",
"iti109:9.1":	"‘ปฏิโสโต’ติ โข, ภิกฺขเว, เนกฺขมฺมเสฺสตํ อธิวจนํฯ ",
"iti109:10.1":	"‘หตฺเถหิ จ ปาเทหิ จ วายาโม’ติ โข, ภิกฺขเว, วีริยารมฺภเสฺสตํ อธิวจนํฯ ",
"iti109:11.1":	"‘จกฺขุมา ปุริโส ตีเร ฐิโต’ติ โข, ภิกฺขเว, ตถาคตเสฺสตํ อธิวจนํ อรหโต สมฺมาสมฺพุทฺธสฺสา”ติฯ ",
"iti109:11.2":	"เอตมตฺถํ ภควา อโวจฯ ",
"iti109:11.3":	"ตตฺเถตํ อิติ วุจฺจติ",
"iti109:12.1":	"“สหาปิ ทุกฺเขน ชเหยฺย กาเม, ",
"iti109:12.2":	"โยคกฺเขมํ อายตึ ปตฺถยาโน; ",
"iti109:12.3":	"สมฺมปฺปชาโน สุวิมุตฺตจิตฺโต, ",
"iti109:12.4":	"วิมุตฺติยา ผสฺสเย ตตฺถ ตตฺถ; ",
"iti109:12.5":	"ส เวทคู วูสิตพฺรหฺมจริโย, ",
"iti109:12.6":	"โลกนฺตคู ปารคโตติ วุจฺจตี”ติฯ ",
"iti109:13.1":	"อยมฺปิ อตฺโถ วุตฺโต ภควตา, อิติ เม สุตนฺติฯ ",
"iti109:13.2":	"ทสมํฯ "
}	
