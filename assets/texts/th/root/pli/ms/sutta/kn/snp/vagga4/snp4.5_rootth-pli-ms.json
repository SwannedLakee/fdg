{	
"snp4.5:0.1":	"สุตฺต นิปาต ๔ฯ๕ ",
"snp4.5:0.2":	"ปรมฏฺฐกสุตฺต ",
"snp4.5:1.1":	"ปรมนฺติ ทิฏฺฐีสุ ปริพฺพสาโน, ",
"snp4.5:1.2":	"ยทุตฺตริ กุรุเต ชนฺตุ โลเก; ",
"snp4.5:1.3":	"หีนาติ อญฺเญ ตโต สพฺพมาห, ",
"snp4.5:1.4":	"ตสฺมา วิวาทานิ อวีติวตฺโตฯ ",
"snp4.5:2.1":	"ยทตฺตนี ปสฺสติ อานิสํสํ, ",
"snp4.5:2.2":	"ทิฏฺเฐ สุเต สีลวเต มุเต วา; ",
"snp4.5:2.3":	"ตเทว โส ตตฺถ สมุคฺคหาย, ",
"snp4.5:2.4":	"นิหีนโต ปสฺสติ สพฺพมญฺญํฯ ",
"snp4.5:3.1":	"ตํ วาปิ คนฺถํ กุสลา วทนฺติ, ",
"snp4.5:3.2":	"ยํ นิสฺสิโต ปสฺสติ หีนมญฺญํ; ",
"snp4.5:3.3":	"ตสฺมา หิ ทิฏฺฐํ ว สุตํ มุตํ วา, ",
"snp4.5:3.4":	"สีลพฺพตํ ภิกฺขุ น นิสฺสเยยฺยฯ ",
"snp4.5:4.1":	"ทิฏฺฐิมฺปิ โลกสฺมึ น กปฺปเยยฺย, ",
"snp4.5:4.2":	"ญาเณน วา สีลวเตน วาปิ; ",
"snp4.5:4.3":	"สโมติ อตฺตานมนูปเนยฺย, ",
"snp4.5:4.4":	"หีโน น มญฺเญถ วิเสสิ วาปิฯ ",
"snp4.5:5.1":	"อตฺตํ ปหาย อนุปาทิยาโน, ",
"snp4.5:5.2":	"ญาเณปิ โส นิสฺสยํ โน กโรติ; ",
"snp4.5:5.3":	"ส เว วิยตฺเตสุ น วคฺคสารี, ",
"snp4.5:5.4":	"ทิฏฺฐิมฺปิ โส น ปจฺเจติ กิญฺจิฯ ",
"snp4.5:6.1":	"ยสฺสูภยนฺเต ปณิธีธ นตฺถิ, ",
"snp4.5:6.2":	"ภวาภวาย อิธ วา หุรํ วา; ",
"snp4.5:6.3":	"นิเวสนา ตสฺส น สนฺติ เกจิ, ",
"snp4.5:6.4":	"ธมฺเมสุ นิจฺเฉยฺย สมุคฺคหีตํฯ ",
"snp4.5:7.1":	"ตสฺสีธ ทิฏฺเฐ ว สุเต มุเต วา, ",
"snp4.5:7.2":	"ปกปฺปิตา นตฺถิ อณูปิ สญฺญา; ",
"snp4.5:7.3":	"ตํ พฺราหฺมณํ ทิฏฺฐิมนาทิยานํ, ",
"snp4.5:7.4":	"เกนีธ โลกสฺมึ วิกปฺปเยยฺยฯ ",
"snp4.5:8.1":	"น กปฺปยนฺติ น ปุเรกฺขโรนฺติ, ",
"snp4.5:8.2":	"ธมฺมาปิ เตสํ น ปฏิจฺฉิตาเส; ",
"snp4.5:8.3":	"น พฺราหฺมโณ สีลวเตน เนโยฺย, ",
"snp4.5:8.4":	"ปารงฺคโต น ปจฺเจติ ตาทีติฯ ",
"snp4.5:8.5":	"ปรมฏฺฐกสุตฺตํ ปญฺจมํฯ "
}	
