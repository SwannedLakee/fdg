{	
"ud5.4:0.1":	"อุทาน ๕ฯ๔ ",
"ud5.4:0.2":	"กุมารกสุตฺต ",
"ud5.4:1.1":	"เอวํ เม สุตํ—",
"ud5.4:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"ud5.4:1.3":	"เตน โข ปน สมเยน สมฺพหุลา กุมารกา อนฺตรา จ สาวตฺถึ อนฺตรา จ เชตวนํ มจฺฉเก พาเธนฺติฯ ",
"ud5.4:2.1":	"อถ โข ภควา ปุพฺพณฺหสมยํ นิวาเสตฺวา ปตฺตจีวรมาทาย สาวตฺถึ ปิณฺฑาย ปาวิสิฯ ",
"ud5.4:2.2":	"อทฺทสา โข ภควา เต สมฺพหุเล กุมารเก อนฺตรา จ สาวตฺถึ อนฺตรา จ เชตวนํ มจฺฉเก พาเธนฺเตฯ ",
"ud5.4:2.3":	"ทิสฺวาน เยน เต กุมารกา เตนุปสงฺกมิ; อุปสงฺกมิตฺวา เต กุมารเก เอตทโวจ",
"ud5.4:2.4":	"“ภายถ โว, ตุเมฺห กุมารกา, ทุกฺขสฺส, อปฺปิยํ โว ทุกฺขนฺ”ติ? ",
"ud5.4:2.5":	"“เอวํ, ภนฺเต, ภายาม มยํ, ภนฺเต, ทุกฺขสฺส, อปฺปิยํ โน ทุกฺขนฺ”ติฯ ",
"ud5.4:3.1":	"อถ โข ภควา เอตมตฺถํ วิทิตฺวา ตายํ เวลายํ อิมํ อุทานํ อุทาเนสิ",
"ud5.4:4.1":	"“สเจ ภายถ ทุกฺขสฺส, ",
"ud5.4:4.2":	"สเจ โว ทุกฺขมปฺปิยํ; ",
"ud5.4:4.3":	"มากตฺถ ปาปกํ กมฺมํ, ",
"ud5.4:4.4":	"อาวิ วา ยทิ วา รโหฯ ",
"ud5.4:5.1":	"สเจ จ ปาปกํ กมฺมํ, ",
"ud5.4:5.2":	"กริสฺสถ กโรถ วา; ",
"ud5.4:5.3":	"น โว ทุกฺขา ปมุตฺยตฺถิ, ",
"ud5.4:5.4":	"อุเปจฺจปิ ปลายตนฺ”ติฯ ",
"ud5.4:5.5":	"จตุตฺถํฯ "
}	
