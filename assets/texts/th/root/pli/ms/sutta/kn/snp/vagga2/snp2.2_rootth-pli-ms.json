{	
"snp2.2:0.1":	"สุตฺต นิปาต ๒ฯ๒ ",
"snp2.2:0.2":	"อามคนฺธสุตฺต ",
"snp2.2:1.1":	"“สามากจิงฺคูลกจีนกานิ จ, ",
"snp2.2:1.2":	"ปตฺตปฺผลํ มูลผลํ ควิปฺผลํ; ",
"snp2.2:1.3":	"ธมฺเมน ลทฺธํ สตมสฺนมานา, ",
"snp2.2:1.4":	"น กามกามา อลิกํ ภณนฺติฯ ",
"snp2.2:2.1":	"ยทสฺนมาโน สุกตํ สุนิฏฺฐิตํ, ",
"snp2.2:2.2":	"ปเรหิ ทินฺนํ ปยตํ ปณีตํ; ",
"snp2.2:2.3":	"สาลีนมนฺนํ ปริภุญฺชมาโน, ",
"snp2.2:2.4":	"โส ภุญฺชสี กสฺสป อามคนฺธํฯ ",
"snp2.2:3.1":	"น อามคนฺโธ มม กปฺปตีติ, ",
"snp2.2:3.2":	"อิจฺเจว ตฺวํ ภาสสิ พฺรหฺมพนฺธุ; ",
"snp2.2:3.3":	"สาลีนมนฺนํ ปริภุญฺชมาโน, ",
"snp2.2:3.4":	"สกุนฺตมํเสหิ สุสงฺขเตหิ; ",
"snp2.2:3.5":	"ปุจฺฉามิ ตํ กสฺสป เอตมตฺถํ, ",
"snp2.2:3.6":	"กถํปกาโร ตว อามคนฺโธ”ฯ ",
"snp2.2:4.1":	"“ปาณาติปาโต วธเฉทพนฺธนํ, ",
"snp2.2:4.2":	"เถยฺยํ มุสาวาโท นิกติวญฺจนานิ จ; ",
"snp2.2:4.3":	"อชฺเฌนกุตฺตํ ปรทารเสวนา, ",
"snp2.2:4.4":	"เอสามคนฺโธ น หิ มํสโภชนํฯ ",
"snp2.2:5.1":	"เย อิธ กาเมสุ อสญฺญตา ชนา, ",
"snp2.2:5.2":	"รเสสุ คิทฺธา อสุจิภาวมสฺสิตา; ",
"snp2.2:5.3":	"นตฺถิกทิฏฺฐี วิสมา ทุรนฺนยา, ",
"snp2.2:5.4":	"เอสามคนฺโธ น หิ มํสโภชนํฯ ",
"snp2.2:6.1":	"เย ลูขสา ทารุณา ปิฏฺฐิมํสิกา, ",
"snp2.2:6.2":	"มิตฺตทฺทุโน นิกฺกรุณาติมานิโน; ",
"snp2.2:6.3":	"อทานสีลา น จ เทนฺติ กสฺสจิ, ",
"snp2.2:6.4":	"เอสามคนฺโธ น หิ มํสโภชนํฯ ",
"snp2.2:7.1":	"โกโธ มโท ถมฺโภ ปจฺจุปฏฺฐาปนา, ",
"snp2.2:7.2":	"มายา อุสูยา ภสฺสสมุสฺสโย จ; ",
"snp2.2:7.3":	"มานาติมาโน จ อสพฺภิ สนฺถโว, ",
"snp2.2:7.4":	"เอสามคนฺโธ น หิ มํสโภชนํฯ ",
"snp2.2:8.1":	"เย ปาปสีลา อิณฆาตสูจกา, ",
"snp2.2:8.2":	"โวหารกูฏา อิธ ปาฏิรูปิกา; ",
"snp2.2:8.3":	"นราธมา เยธ กโรนฺติ กิพฺพิสํ, ",
"snp2.2:8.4":	"เอสามคนฺโธ น หิ มํสโภชนํฯ ",
"snp2.2:9.1":	"เย อิธ ปาเณสุ อสญฺญตา ชนา, ",
"snp2.2:9.2":	"ปเรสมาทาย วิเหสมุยฺยุตา; ",
"snp2.2:9.3":	"ทุสฺสีลลุทฺทา ผรุสา อนาทรา, ",
"snp2.2:9.4":	"เอสามคนฺโธ น หิ มํสโภชนํฯ ",
"snp2.2:10.1":	"เอเตสุ คิทฺธา วิรุทฺธาติปาติโน, ",
"snp2.2:10.2":	"นิจฺจุยฺยุตา เปจฺจ ตมํ วชนฺติ เย; ",
"snp2.2:10.3":	"ปตนฺติ สตฺตา นิรยํ อวํสิรา, ",
"snp2.2:10.4":	"เอสามคนฺโธ น หิ มํสโภชนํฯ ",
"snp2.2:11.1":	"น มจฺฉมํสานมนาสกตฺตํ, ",
"snp2.2:11.2":	"น นคฺคิยํ น มุณฺฑิยํ ชฏาชลฺลํ; ",
"snp2.2:11.3":	"ขราชินานิ นาคฺคิหุตฺตสฺสุปเสวนา, ",
"snp2.2:11.4":	"เย วาปิ โลเก อมรา พหู ตปา; ",
"snp2.2:11.5":	"มนฺตาหุตี ยญฺญมุตูปเสวนา, ",
"snp2.2:11.6":	"โสเธนฺติ มจฺจํ อวิติณฺณกงฺขํฯ ",
"snp2.2:12.1":	"โสเตสุ คุตฺโต วิทิตินฺทฺริโย จเร, ",
"snp2.2:12.2":	"ธมฺเม ฐิโต อชฺชวมทฺทเว รโต; ",
"snp2.2:12.3":	"สงฺคาติโค สพฺพทุกฺขปฺปหีโน, ",
"snp2.2:12.4":	"น ลิปฺปติ ทิฏฺฐสุเตสุ ธีโร”ฯ ",
"snp2.2:13.1":	"อิจฺเจตมตฺถํ ภควา ปุนปฺปุนํ, ",
"snp2.2:13.2":	"อกฺขาสิ นํ เวทยิ มนฺตปารคู; ",
"snp2.2:13.3":	"จิตฺราหิ คาถาหิ มุนี ปกาสยิ, ",
"snp2.2:13.4":	"นิรามคนฺโธ อสิโต ทุรนฺนโยฯ ",
"snp2.2:14.1":	"สุตฺวาน พุทฺธสฺส สุภาสิตํ ปทํ, ",
"snp2.2:14.2":	"นิรามคนฺธํ สพฺพทุกฺขปฺปนูทนํ; ",
"snp2.2:14.3":	"นีจมโน วนฺทิ ตถาคตสฺส, ",
"snp2.2:14.4":	"ตตฺเถว ปพฺพชฺชมโรจยิตฺถาติฯ ",
"snp2.2:14.5":	"อามคนฺธสุตฺตํ ทุติยํฯ "
}	
