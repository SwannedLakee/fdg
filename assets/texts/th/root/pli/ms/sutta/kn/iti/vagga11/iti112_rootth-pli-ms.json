{	
"iti112:0.1":	"อิติวุตฺตก ๑๑๒ ",
"iti112:0.2":	"จตุกฺกนิปาต ",
"iti112:0.3":	"พฺราหฺมณธมฺมยาควคฺค ",
"iti112:0.4":	"โลกสุตฺต ",
"iti112:1.1":	"วุตฺตเญฺหตํ ภควตา วุตฺตมรหตาติ เม สุตํ",
"iti112:2.1":	"“โลโก, ภิกฺขเว, ตถาคเตน อภิสมฺพุทฺโธ, ",
"iti112:2.2":	"โลกสฺมา ตถาคโต วิสํยุตฺโตฯ ",
"iti112:2.3":	"โลกสมุทโย, ภิกฺขเว, ตถาคเตน อภิสมฺพุทฺโธ, ",
"iti112:2.4":	"โลกสมุทโย ตถาคตสฺส ปหีโนฯ ",
"iti112:2.5":	"โลกนิโรโธ, ภิกฺขเว, ตถาคเตน อภิสมฺพุทฺโธ, ",
"iti112:2.6":	"โลกนิโรโธ ตถาคตสฺส สจฺฉิกโตฯ ",
"iti112:2.7":	"โลกนิโรธคามินี ปฏิปทา, ภิกฺขเว, ตถาคเตน อภิสมฺพุทฺธา, ",
"iti112:2.8":	"โลกนิโรธคามินี ปฏิปทา ตถาคตสฺส ภาวิตาฯ ",
"iti112:3.1":	"ยํ, ภิกฺขเว, สเทวกสฺส โลกสฺส สมารกสฺส สพฺรหฺมกสฺส สสฺสมณพฺราหฺมณิยา ปชาย สเทวมนุสฺสาย ทิฏฺฐํ สุตํ มุตํ วิญฺญาตํ ปตฺตํ ปริเยสิตํ อนุวิจริตํ มนสา ยสฺมา ตํ ตถาคเตน อภิสมฺพุทฺธํ, ",
"iti112:3.2":	"ตสฺมา ‘ตถาคโต’ติ วุจฺจติฯ ",
"iti112:4.1":	"ยญฺจ, ภิกฺขเว, รตฺตึ ตถาคโต อนุตฺตรํ สมฺมาสมฺโพธึ อภิสมฺพุชฺฌติ, ยญฺจ รตฺตึ อนุปาทิเสสาย นิพฺพานธาตุยา ปรินิพฺพายติ, ยํ เอตสฺมึ อนฺตเร ภาสติ ลปติ นิทฺทิสติ, สพฺพํ ตํ ตเถว โหติ โน อญฺญถา, ",
"iti112:4.2":	"ตสฺมา ‘ตถาคโต’ติ วุจฺจติฯ ",
"iti112:5.1":	"ยถาวาที, ภิกฺขเว, ตถาคโต ตถาการี, ยถาการี ตถาวาที, ",
"iti112:5.2":	"อิติ ยถาวาที ตถาการี ยถาการี ตถาวาที, ",
"iti112:5.3":	"ตสฺมา ‘ตถาคโต’ติ วุจฺจติฯ ",
"iti112:6.1":	"สเทวเก, ภิกฺขเว, โลเก สมารเก สพฺรหฺมเก สสฺสมณพฺราหฺมณิยา ปชาย สเทวมนุสฺสาย ตถาคโต อภิภู อนภิภูโต อญฺญทตฺถุทโส วสวตฺตี, ",
"iti112:6.2":	"ตสฺมา ตถาคโตติ วุจฺจตี”ติฯ ",
"iti112:6.3":	"เอตมตฺถํ ภควา อโวจฯ ",
"iti112:6.4":	"ตตฺเถตํ อิติ วุจฺจติ",
"iti112:7.1":	"“สพฺพโลกํ อภิญฺญาย, ",
"iti112:7.2":	"สพฺพโลเก ยถาตถํ; ",
"iti112:7.3":	"สพฺพโลกวิสํยุตฺโต, ",
"iti112:7.4":	"สพฺพโลเก อนูปโยฯ ",
"iti112:8.1":	"ส เว สพฺพาภิภู ธีโร, ",
"iti112:8.2":	"สพฺพคนฺถปฺปโมจโน; ",
"iti112:8.3":	"ผุฏฺฐาสฺส ปรมา สนฺติ, ",
"iti112:8.4":	"นิพฺพานํ อกุโตภยํฯ ",
"iti112:9.1":	"เอส ขีณาสโว พุทฺโธ, ",
"iti112:9.2":	"อนีโฆ ฉินฺนสํสโย; ",
"iti112:9.3":	"สพฺพกมฺมกฺขยํ ปตฺโต, ",
"iti112:9.4":	"วิมุตฺโต อุปธิสงฺขเยฯ ",
"iti112:10.1":	"เอส โส ภควา พุทฺโธ, ",
"iti112:10.2":	"เอส สีโห อนุตฺตโร; ",
"iti112:10.3":	"สเทวกสฺส โลกสฺส, ",
"iti112:10.4":	"พฺรหฺมจกฺกํ ปวตฺตยิฯ ",
"iti112:11.1":	"อิติ เทวา มนุสฺสา จ, ",
"iti112:11.2":	"เย พุทฺธํ สรณํ คตา; ",
"iti112:11.3":	"สงฺคมฺม ตํ นมสฺสนฺติ, ",
"iti112:11.4":	"มหนฺตํ วีตสารทํฯ ",
"iti112:12.1":	"ทนฺโต ทมยตํ เสฏฺโฐ, ",
"iti112:12.2":	"สนฺโต สมยตํ อิสิ; ",
"iti112:12.3":	"มุตฺโต โมจยตํ อคฺโค, ",
"iti112:12.4":	"ติณฺโณ ตารยตํ วโรฯ ",
"iti112:13.1":	"อิติ เหตํ นมสฺสนฺติ, ",
"iti112:13.2":	"มหนฺตํ วีตสารทํ; ",
"iti112:13.3":	"สเทวกสฺมึ โลกสฺมึ, ",
"iti112:13.4":	"นตฺถิ เต ปฏิปุคฺคโล”ติฯ ",
"iti112:14.1":	"อยมฺปิ อตฺโถ วุตฺโต ภควตา, อิติ เม สุตนฺติฯ ",
"iti112:14.2":	"เตรสมํฯ ",
"iti112:14.3":	"จตุกฺกนิปาโต นิฏฺฐิโตฯ ",
"iti112:15.0":	"ตสฺสุทฺทานํ ",
"iti112:15.1":	"พฺราหฺมณสุลภา ชานํ, ",
"iti112:15.2":	"สมณสีลา ตณฺหา พฺรหฺมา; ",
"iti112:15.3":	"พหุการา กุหปุริสา, ",
"iti112:15.4":	"จร สมฺปนฺนโลเกน เตรสาติฯ ",
"iti112:16.0":	"สุตฺตสงฺคโห ",
"iti112:16.1":	"สตฺตวิเสกนิปาตํ, ",
"iti112:16.2":	"ทุกฺกํ พาวีสสุตฺตสงฺคหิตํ; ",
"iti112:16.3":	"สมปญฺญาสมถติกํ, ",
"iti112:16.4":	"เตรส จตุกฺกญฺจ อิติ ยมิทํฯ ",
"iti112:17.1":	"ทฺวิทสุตฺตรสุตฺตสเต, ",
"iti112:17.2":	"สงฺคายิตฺวา สมาทหึสุ ปุรา; ",
"iti112:17.3":	"อรหนฺโต จิรฏฺฐิติยา, ",
"iti112:17.4":	"ตมาหุ นาเมน อิติวุตฺตนฺติฯ ",
"iti112:17.5":	"อิติวุตฺตกปาฬิ นิฏฺฐิตาฯ "
}	
