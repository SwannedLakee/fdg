{	
"iti110:0.1":	"อิติวุตฺตก ๑๑๐ ",
"iti110:0.2":	"จตุกฺกนิปาต ",
"iti110:0.3":	"พฺราหฺมณธมฺมยาควคฺค ",
"iti110:0.4":	"จรสุตฺต ",
"iti110:1.1":	"วุตฺตเญฺหตํ ภควตา วุตฺตมรหตาติ เม สุตํ",
"iti110:2.1":	"“จรโต เจปิ, ภิกฺขเว, ภิกฺขุโน อุปฺปชฺชติ กามวิตกฺโก วา พฺยาปาทวิตกฺโก วา วิหึสาวิตกฺโก วาฯ ",
"iti110:2.2":	"ตญฺเจ, ภิกฺขเว, ภิกฺขุ อธิวาเสติ นปฺปชหติ น วิโนเทติ น พฺยนฺตีกโรติ น อนภาวํ คเมติฯ ",
"iti110:2.3":	"จรมฺปิ, ภิกฺขเว, ภิกฺขุ เอวํภูโต อนาตาปี อโนตฺตาปี สตตํ สมิตํ กุสีโต หีนวีริโยติ วุจฺจติฯ ",
"iti110:3.1":	"ฐิตสฺส เจปิ, ภิกฺขเว, ภิกฺขุโน อุปฺปชฺชติ กามวิตกฺโก วา พฺยาปาทวิตกฺโก วา วิหึสาวิตกฺโก วาฯ ",
"iti110:3.2":	"ตญฺเจ, ภิกฺขเว, ภิกฺขุ อธิวาเสติ นปฺปชหติ น วิโนเทติ น พฺยนฺตีกโรติ น อนภาวํ คเมติฯ ",
"iti110:3.3":	"ฐิโตปิ, ภิกฺขเว, ภิกฺขุ เอวํภูโต อนาตาปี อโนตฺตาปี สตตํ สมิตํ กุสีโต หีนวีริโยติ วุจฺจติฯ ",
"iti110:4.1":	"นิสินฺนสฺส เจปิ, ภิกฺขเว, ภิกฺขุโน อุปฺปชฺชติ กามวิตกฺโก วา พฺยาปาทวิตกฺโก วา วิหึสาวิตกฺโก วาฯ ",
"iti110:4.2":	"ตญฺเจ, ภิกฺขเว, ภิกฺขุ อธิวาเสติ นปฺปชหติ น วิโนเทติ น พฺยนฺตีกโรติ น อนภาวํ คเมติฯ ",
"iti110:4.3":	"นิสินฺโนปิ, ภิกฺขเว, ภิกฺขุ เอวํภูโต อนาตาปี อโนตฺตาปี สตตํ สมิตํ กุสีโต หีนวีริโยติ วุจฺจติฯ ",
"iti110:5.1":	"สยานสฺส เจปิ, ภิกฺขเว, ภิกฺขุโน ชาครสฺส อุปฺปชฺชติ กามวิตกฺโก วา พฺยาปาทวิตกฺโก วา วิหึสาวิตกฺโก วาฯ ",
"iti110:5.2":	"ตญฺเจ, ภิกฺขเว, ภิกฺขุ อธิวาเสติ นปฺปชหติ น วิโนเทติ น พฺยนฺตีกโรติ น อนภาวํ คเมติฯ ",
"iti110:5.3":	"สยาโนปิ, ภิกฺขเว, ภิกฺขุ ชาคโร เอวํภูโต อนาตาปี อโนตฺตาปี สตตํ สมิตํ กุสีโต หีนวีริโยติ วุจฺจติฯ ",
"iti110:6.1":	"จรโต เจปิ, ภิกฺขเว, ภิกฺขุโน อุปฺปชฺชติ กามวิตกฺโก วา พฺยาปาทวิตกฺโก วา วิหึสาวิตกฺโก วาฯ ",
"iti110:6.2":	"ตญฺเจ, ภิกฺขเว, ภิกฺขุ นาธิวาเสติ ปชหติ วิโนเทติ พฺยนฺตีกโรติ อนภาวํ คเมติฯ ",
"iti110:6.3":	"จรมฺปิ, ภิกฺขเว, ภิกฺขุ เอวํภูโต อาตาปี โอตฺตาปี สตตํ สมิตํ อารทฺธวีริโย ปหิตตฺโตติ วุจฺจติฯ ",
"iti110:7.1":	"ฐิตสฺส เจปิ, ภิกฺขเว, ภิกฺขุโน อุปฺปชฺชติ กามวิตกฺโก วา พฺยาปาทวิตกฺโก วา วิหึสาวิตกฺโก วาฯ ",
"iti110:7.2":	"ตญฺเจ, ภิกฺขเว, ภิกฺขุ นาธิวาเสติ ปชหติ วิโนเทติ พฺยนฺตีกโรติ อนภาวํ คเมติฯ ",
"iti110:7.3":	"ฐิโตปิ, ภิกฺขเว, ภิกฺขุ เอวํภูโต อาตาปี โอตฺตาปี สตตํ สมิตํ อารทฺธวีริโย ปหิตตฺโตติ วุจฺจติฯ ",
"iti110:8.1":	"นิสินฺนสฺส เจปิ, ภิกฺขเว, ภิกฺขุโน อุปฺปชฺชติ กามวิตกฺโก วา พฺยาปาทวิตกฺโก วา วิหึสาวิตกฺโก วาฯ ",
"iti110:8.2":	"ตญฺเจ, ภิกฺขเว, ภิกฺขุ นาธิวาเสติ ปชหติ วิโนเทติ พฺยนฺตีกโรติ อนภาวํ คเมติฯ ",
"iti110:8.3":	"นิสินฺโนปิ, ภิกฺขเว, ภิกฺขุ เอวํภูโต อาตาปี โอตฺตาปี สตตํ สมิตํ อารทฺธวีริโย ปหิตตฺโตติ วุจฺจติฯ ",
"iti110:9.1":	"สยานสฺส เจปิ, ภิกฺขเว, ภิกฺขุโน ชาครสฺส อุปฺปชฺชติ กามวิตกฺโก วา พฺยาปาทวิตกฺโก วา วิหึสาวิตกฺโก วาฯ ",
"iti110:9.2":	"ตญฺเจ, ภิกฺขเว, ภิกฺขุ นาธิวาเสติ ปชหติ วิโนเทติ พฺยนฺตีกโรติ อนภาวํ คเมติฯ ",
"iti110:9.3":	"สยาโนปิ, ภิกฺขเว, ภิกฺขุ ชาคโร เอวํภูโต อาตาปี โอตฺตาปี สตตํ สมิตํ อารทฺธวีริโย ปหิตตฺโตติ วุจฺจตี”ติฯ ",
"iti110:9.4":	"เอตมตฺถํ ภควา อโวจฯ ",
"iti110:9.5":	"ตตฺเถตํ อิติ วุจฺจติ",
"iti110:10.1":	"“จรํ วา ยทิ วา ติฏฺฐํ, ",
"iti110:10.2":	"นิสินฺโน อุท วา สยํ; ",
"iti110:10.3":	"โย วิตกฺกํ วิตกฺเกติ, ",
"iti110:10.4":	"ปาปกํ เคหนิสฺสิตํฯ ",
"iti110:11.1":	"กุมฺมคฺคํ ปฏิปนฺโน โส, ",
"iti110:11.2":	"โมหเนเยฺยสุ มุจฺฉิโต; ",
"iti110:11.3":	"อภพฺโพ ตาทิโส ภิกฺขุ, ",
"iti110:11.4":	"ผุฏฺฐุํ สมฺโพธิมุตฺตมํฯ ",
"iti110:12.1":	"โย จ จรํ วา ติฏฺฐํ วา, ",
"iti110:12.2":	"นิสินฺโน อุท วา สยํ; ",
"iti110:12.3":	"วิตกฺกํ สมยิตฺวาน, ",
"iti110:12.4":	"วิตกฺกูปสเม รโต; ",
"iti110:12.5":	"ภพฺโพ โส ตาทิโส ภิกฺขุ, ",
"iti110:12.6":	"ผุฏฺฐุํ สมฺโพธิมุตฺตมนฺ”ติฯ ",
"iti110:13.1":	"อยมฺปิ อตฺโถ วุตฺโต ภควตา, อิติ เม สุตนฺติฯ ",
"iti110:13.2":	"เอกาทสมํฯ "
}	
