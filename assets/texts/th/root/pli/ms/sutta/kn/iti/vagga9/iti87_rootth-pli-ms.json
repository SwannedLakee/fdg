{	
"iti87:0.1":	"อิติวุตฺตก ๘๗ ",
"iti87:0.2":	"ติกนิปาต ",
"iti87:0.3":	"จตุตฺถวคฺค ",
"iti87:0.4":	"อนฺธกรณสุตฺต ",
"iti87:1.1":	"วุตฺตเญฺหตํ ภควตา วุตฺตมรหตาติ เม สุตํ",
"iti87:2.1":	"“ตโยเม, ภิกฺขเว, อกุสลวิตกฺกา อนฺธกรณา อจกฺขุกรณา อญฺญาณกรณา ปญฺญานิโรธิกา วิฆาตปกฺขิกา อนิพฺพานสํวตฺตนิกาฯ ",
"iti87:2.2":	"กตเม ตโย? ",
"iti87:2.3":	"กามวิตกฺโก, ภิกฺขเว, อนฺธกรโณ อจกฺขุกรโณ อญฺญาณกรโณ ปญฺญานิโรธิโก วิฆาตปกฺขิโก อนิพฺพานสํวตฺตนิโกฯ ",
"iti87:2.4":	"พฺยาปาทวิตกฺโก, ภิกฺขเว, อนฺธกรโณ อจกฺขุกรโณ อญฺญาณกรโณ ปญฺญานิโรธิโก วิฆาตปกฺขิโก อนิพฺพานสํวตฺตนิโกฯ ",
"iti87:2.5":	"วิหึสาวิตกฺโก, ภิกฺขเว, อนฺธกรโณ อจกฺขุกรโณ อญฺญาณกรโณ ปญฺญานิโรธิโก วิฆาตปกฺขิโก อนิพฺพานสํวตฺตนิโกฯ ",
"iti87:2.6":	"อิเม โข, ภิกฺขเว, ตโย อกุสลวิตกฺกา อนฺธกรณา อจกฺขุกรณา อญฺญาณกรณา ปญฺญานิโรธิกา วิฆาตปกฺขิกา อนิพฺพานสํวตฺตนิกาฯ ",
"iti87:3.1":	"ตโยเม, ภิกฺขเว, กุสลวิตกฺกา อนนฺธกรณา จกฺขุกรณา ญาณกรณา ปญฺญาวุทฺธิกา อวิฆาตปกฺขิกา นิพฺพานสํวตฺตนิกาฯ ",
"iti87:3.2":	"กตเม ตโย? ",
"iti87:3.3":	"เนกฺขมฺมวิตกฺโก, ภิกฺขเว, อนนฺธกรโณ จกฺขุกรโณ ญาณกรโณ ปญฺญาวุทฺธิโก อวิฆาตปกฺขิโก นิพฺพานสํวตฺตนิโกฯ ",
"iti87:3.4":	"อพฺยาปาทวิตกฺโก, ภิกฺขเว, อนนฺธกรโณ จกฺขุกรโณ ญาณกรโณ ปญฺญาวุทฺธิโก อวิฆาตปกฺขิโก นิพฺพานสํวตฺตนิโกฯ ",
"iti87:3.5":	"อวิหึสาวิตกฺโก, ภิกฺขเว, อนนฺธกรโณ จกฺขุกรโณ ญาณกรโณ ปญฺญาวุทฺธิโก อวิฆาตปกฺขิโก นิพฺพานสํวตฺตนิโกฯ ",
"iti87:3.6":	"อิเม โข, ภิกฺขเว, ตโย กุสลวิตกฺกา อนนฺธกรณา จกฺขุกรณา ญาณกรณา ปญฺญาวุทฺธิกา อวิฆาตปกฺขิกา นิพฺพานสํวตฺตนิกา”ติฯ ",
"iti87:3.7":	"เอตมตฺถํ ภควา อโวจฯ ",
"iti87:3.8":	"ตตฺเถตํ อิติ วุจฺจติ",
"iti87:4.1":	"“ตโย วิตกฺเก กุสเล วิตกฺกเย, ",
"iti87:4.2":	"ตโย ปน อกุสเล นิรากเร; ",
"iti87:4.3":	"ส เว วิตกฺกานิ วิจาริตานิ, ",
"iti87:4.4":	"สเมติ วุฏฺฐีว รชํ สมูหตํ; ",
"iti87:4.5":	"ส เว วิตกฺกูปสเมน เจตสา, ",
"iti87:4.6":	"อิเธว โส สนฺติปทํ สมชฺฌคา”ติฯ ",
"iti87:5.1":	"อยมฺปิ อตฺโถ วุตฺโต ภควตา, อิติ เม สุตนฺติฯ ",
"iti87:5.2":	"อฏฺฐมํฯ "
}	
