{	
"ud8.10:0.1":	"อุทาน ๘ฯ๑๐ ",
"ud8.10:0.2":	"ทุติยทพฺพสุตฺต ",
"ud8.10:1.1":	"เอวํ เม สุตํ—",
"ud8.10:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"ud8.10:1.3":	"ตตฺร โข ภควา ภิกฺขู อามนฺเตสิ",
"ud8.10:1.4":	"“ภิกฺขโว”ติฯ ",
"ud8.10:1.5":	"“ภทนฺเต”ติ เต ภิกฺขู ภควโต ปจฺจโสฺสสุํฯ ",
"ud8.10:1.6":	"ภควา เอตทโวจ",
"ud8.10:2.1":	"“ทพฺพสฺส, ภิกฺขเว, มลฺลปุตฺตสฺส เวหาสํ อพฺภุคฺคนฺตฺวา อากาเส อนฺตลิกฺเข ปลฺลงฺเกน นิสีทิตฺวา เตโชธาตุํ สมาปชฺชิตฺวา วุฏฺฐหิตฺวา ปรินิพฺพุตสฺส สรีรสฺส ฌายมานสฺส ฑยฺหมานสฺส เนว ฉาริกา ปญฺญายิตฺถ น มสิฯ ",
"ud8.10:2.2":	"เสยฺยถาปิ นาม สปฺปิสฺส วา เตลสฺส วา ฌายมานสฺส ฑยฺหมานสฺส เนว ฉาริกา ปญฺญายติ น มสิ; ",
"ud8.10:2.3":	"เอวเมวํ โข, ภิกฺขเว, ทพฺพสฺส มลฺลปุตฺตสฺส เวหาสํ อพฺภุคฺคนฺตฺวา อากาเส อนฺตลิกฺเข ปลฺลงฺเกน นิสีทิตฺวา เตโชธาตุํ สมาปชฺชิตฺวา วุฏฺฐหิตฺวา ปรินิพฺพุตสฺส สรีรสฺส ฌายมานสฺส ฑยฺหมานสฺส เนว ฉาริกา ปญฺญายิตฺถ น มสี”ติฯ ",
"ud8.10:3.1":	"อถ โข ภควา เอตมตฺถํ วิทิตฺวา ตายํ เวลายํ อิมํ อุทานํ อุทาเนสิ",
"ud8.10:4.1":	"“อโยฆนหตเสฺสว, ",
"ud8.10:4.2":	"ชลโต ชาตเวทโส; ",
"ud8.10:4.3":	"อนุปุพฺพูปสนฺตสฺส, ",
"ud8.10:4.4":	"ยถา น ญายเต คติฯ ",
"ud8.10:5.1":	"เอวํ สมฺมาวิมุตฺตานํ, ",
"ud8.10:5.2":	"กามพนฺโธฆตารินํ; ",
"ud8.10:5.3":	"ปญฺญาเปตุํ คติ นตฺถิ, ",
"ud8.10:5.4":	"ปตฺตานํ อจลํ สุขนฺ”ติฯ ",
"ud8.10:5.5":	"ทสมํฯ ",
"ud8.10:5.6":	"ปาฏลิคามิยวคฺโค อฏฺฐโมฯ ",
"ud8.10:6.0":	"ตสฺสุทฺทานํ ",
"ud8.10:6.1":	"นิพฺพานา จตุโร วุตฺตา, ",
"ud8.10:6.2":	"จุนฺโท ปาฏลิคามิยา; ",
"ud8.10:6.3":	"ทฺวิธาปโถ วิสาขา จ, ",
"ud8.10:6.4":	"ทพฺเพน สห เต ทสาติฯ ",
"ud8.10:7.0":	"อุทาเน วคฺคานมุทฺทานํ ",
"ud8.10:7.1":	"วคฺคมิทํ ปฐมํ วรโพธิ, ",
"ud8.10:7.2":	"วคฺคมิทํ ทุติยํ มุจลินฺโท; ",
"ud8.10:7.3":	"นนฺทกวคฺควโร ตติโย ตุ, ",
"ud8.10:7.4":	"เมฆิยวคฺควโร จ จตุตฺโถฯ ",
"ud8.10:8.1":	"ปญฺจมวคฺควรนฺติธ โสโณ, ",
"ud8.10:8.2":	"ฉฏฺฐมวคฺควรนฺติ ชจฺจนฺโธ; ",
"ud8.10:8.3":	"สตฺตมวคฺควรนฺติ จ จูโฬ, ",
"ud8.10:8.4":	"ปาฏลิคามิยมฏฺฐมวคฺโคฯ ",
"ud8.10:9.1":	"อสีติมนูนกสุตฺตวรํ, ",
"ud8.10:9.2":	"วคฺคมิทฏฺฐกํ สุวิภตฺตํ; ",
"ud8.10:9.3":	"ทสฺสิตํ จกฺขุมตา วิมเลน, ",
"ud8.10:9.4":	"อทฺธา หิ ตํ อุทานมิตีทมาหุฯ ",
"ud8.10:9.5":	"อุทานปาฬิ นิฏฺฐิตาฯ "
}	
