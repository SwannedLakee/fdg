{	
"snp5.1:0.1":	"สุตฺต นิปาต ๕ฯ๑ ",
"snp5.1:0.2":	"วตฺถุคาถา ",
"snp5.1:1.1":	"โกสลานํ ปุรา รมฺมา, ",
"snp5.1:1.2":	"อคมา ทกฺขิณาปถํ; ",
"snp5.1:1.3":	"อากิญฺจญฺญํ ปตฺถยาโน, ",
"snp5.1:1.4":	"พฺราหฺมโณ มนฺตปารคูฯ ",
"snp5.1:2.1":	"โส อสฺสกสฺส วิสเย, ",
"snp5.1:2.2":	"อฬกสฺส สมาสเน; ",
"snp5.1:2.3":	"วสิ โคธาวรีกูเล, ",
"snp5.1:2.4":	"อุญฺเฉน จ ผเลน จฯ ",
"snp5.1:3.1":	"ตเสฺสว อุปนิสฺสาย, ",
"snp5.1:3.2":	"คาโม จ วิปุโล อหุ; ",
"snp5.1:3.3":	"ตโต ชาเตน อาเยน, ",
"snp5.1:3.4":	"มหายญฺญมกปฺปยิฯ ",
"snp5.1:4.1":	"มหายญฺญํ ยชิตฺวาน, ",
"snp5.1:4.2":	"ปุน ปาวิสิ อสฺสมํ; ",
"snp5.1:4.3":	"ตสฺมึ ปฏิปวิฏฺฐมฺหิ, ",
"snp5.1:4.4":	"อญฺโญ อาคญฺฉิ พฺราหฺมโณฯ ",
"snp5.1:5.1":	"อุคฺฆฏฺฏปาโท ตสิโต, ",
"snp5.1:5.2":	"ปงฺกทนฺโต รชสฺสิโร; ",
"snp5.1:5.3":	"โส จ นํ อุปสงฺกมฺม, ",
"snp5.1:5.4":	"สตานิ ปญฺจ ยาจติฯ ",
"snp5.1:6.1":	"ตเมนํ พาวรี ทิสฺวา, ",
"snp5.1:6.2":	"อาสเนน นิมนฺตยิ; ",
"snp5.1:6.3":	"สุขญฺจ กุสลํ ปุจฺฉิ, ",
"snp5.1:6.4":	"อิทํ วจนมพฺรวิฯ ",
"snp5.1:7.1":	"“ยํ โข มม เทยฺยธมฺมํ, ",
"snp5.1:7.2":	"สพฺพํ วิสชฺชิตํ มยา; ",
"snp5.1:7.3":	"อนุชานาหิ เม พฺรเหฺม, ",
"snp5.1:7.4":	"นตฺถิ ปญฺจสตานิ เม”ฯ ",
"snp5.1:8.1":	"“สเจ เม ยาจมานสฺส, ",
"snp5.1:8.2":	"ภวํ นานุปทสฺสติ; ",
"snp5.1:8.3":	"สตฺตเม ทิวเส ตุยฺหํ, ",
"snp5.1:8.4":	"มุทฺธา ผลตุ สตฺตธา”ฯ ",
"snp5.1:9.1":	"อภิสงฺขริตฺวา กุหโก, ",
"snp5.1:9.2":	"เภรวํ โส อกิตฺตยิ; ",
"snp5.1:9.3":	"ตสฺส ตํ วจนํ สุตฺวา, ",
"snp5.1:9.4":	"พาวรี ทุกฺขิโต อหุฯ ",
"snp5.1:10.1":	"อุสฺสุสฺสติ อนาหาโร, ",
"snp5.1:10.2":	"โสกสลฺลสมปฺปิโต; ",
"snp5.1:10.3":	"อโถปิ เอวํ จิตฺตสฺส, ",
"snp5.1:10.4":	"ฌาเน น รมตี มโนฯ ",
"snp5.1:11.1":	"อุตฺรสฺตํ ทุกฺขิตํ ทิสฺวา, ",
"snp5.1:11.2":	"เทวตา อตฺถกามินี; ",
"snp5.1:11.3":	"พาวรึ อุปสงฺกมฺม, ",
"snp5.1:11.4":	"อิทํ วจนมพฺรวิฯ ",
"snp5.1:12.1":	"“น โส มุทฺธํ ปชานาติ, ",
"snp5.1:12.2":	"กุหโก โส ธนตฺถิโก; ",
"snp5.1:12.3":	"มุทฺธนิ มุทฺธปาเต วา, ",
"snp5.1:12.4":	"ญาณํ ตสฺส น วิชฺชติ”ฯ ",
"snp5.1:13.1":	"“โภตี จรหิ ชานาสิ, ",
"snp5.1:13.2":	"ตํ เม อกฺขาหิ ปุจฺฉิตา; ",
"snp5.1:13.3":	"มุทฺธํ มุทฺธาธิปาตญฺจ, ",
"snp5.1:13.4":	"ตํ สุโณม วโจ ตว”ฯ ",
"snp5.1:14.1":	"“อหมฺเปตํ น ชานามิ, ",
"snp5.1:14.2":	"ญาณเมตฺถ น วิชฺชติ; ",
"snp5.1:14.3":	"มุทฺธนิ มุทฺธาธิปาเต จ, ",
"snp5.1:14.4":	"ชินานํ เหตฺถ ทสฺสนํ”ฯ ",
"snp5.1:15.1":	"“อถ โก จรหิ ชานาติ, ",
"snp5.1:15.2":	"อสฺมึ ปถวิมณฺฑเล; ",
"snp5.1:15.3":	"มุทฺธํ มุทฺธาธิปาตญฺจ, ",
"snp5.1:15.4":	"ตํ เม อกฺขาหิ เทวเต”ฯ ",
"snp5.1:16.1":	"“ปุรา กปิลวตฺถุมฺหา, ",
"snp5.1:16.2":	"นิกฺขนฺโต โลกนายโก; ",
"snp5.1:16.3":	"อปจฺโจ โอกฺกากราชสฺส, ",
"snp5.1:16.4":	"สกฺยปุตฺโต ปภงฺกโรฯ ",
"snp5.1:17.1":	"โส หิ พฺราหฺมณ สมฺพุทฺโธ, ",
"snp5.1:17.2":	"สพฺพธมฺมาน ปารคู; ",
"snp5.1:17.3":	"สพฺพาภิญฺญาพลปฺปตฺโต, ",
"snp5.1:17.4":	"สพฺพธมฺเมสุ จกฺขุมา; ",
"snp5.1:17.5":	"สพฺพกมฺมกฺขยํ ปตฺโต, ",
"snp5.1:17.6":	"วิมุตฺโต อุปธิกฺขเยฯ ",
"snp5.1:18.1":	"พุทฺโธ โส ภควา โลเก, ",
"snp5.1:18.2":	"ธมฺมํ เทเสติ จกฺขุมา; ",
"snp5.1:18.3":	"ตํ ตฺวํ คนฺตฺวาน ปุจฺฉสฺสุ, ",
"snp5.1:18.4":	"โส เต ตํ พฺยากริสฺสติ”ฯ ",
"snp5.1:19.1":	"สมฺพุทฺโธติ วโจ สุตฺวา, ",
"snp5.1:19.2":	"อุทคฺโค พาวรี อหุ; ",
"snp5.1:19.3":	"โสกสฺส ตนุโก อาสิ, ",
"snp5.1:19.4":	"ปีติญฺจ วิปุลํ ลภิฯ ",
"snp5.1:20.1":	"โส พาวรี อตฺตมโน อุทคฺโค, ",
"snp5.1:20.2":	"ตํ เทวตํ ปุจฺฉติ เวทชาโต; ",
"snp5.1:20.3":	"“กตมมฺหิ คาเม นิคมมฺหิ วา ปน, ",
"snp5.1:20.4":	"กตมมฺหิ วา ชนปเท โลกนาโถ; ",
"snp5.1:20.5":	"ยตฺถ คนฺตฺวาน ปเสฺสมุ, ",
"snp5.1:20.6":	"สมฺพุทฺธํ ทฺวิปทุตฺตมํ”ฯ ",
"snp5.1:21.1":	"“สาวตฺถิยํ โกสลมนฺทิเร ชิโน, ",
"snp5.1:21.2":	"ปหูตปญฺโญ วรภูริเมธโส; ",
"snp5.1:21.3":	"โส สกฺยปุตฺโต วิธุโร อนาสโว, ",
"snp5.1:21.4":	"มุทฺธาธิปาตสฺส วิทู นราสโภ”ฯ ",
"snp5.1:22.1":	"ตโต อามนฺตยี สิเสฺส, ",
"snp5.1:22.2":	"พฺราหฺมเณ มนฺตปารเค; ",
"snp5.1:22.3":	"“เอถ มาณวา อกฺขิสฺสํ, ",
"snp5.1:22.4":	"สุณาถ วจนํ มมฯ ",
"snp5.1:23.1":	"ยเสฺสโส ทุลฺลโภ โลเก, ",
"snp5.1:23.2":	"ปาตุภาโว อภิณฺหโส; ",
"snp5.1:23.3":	"สฺวาชฺช โลกมฺหิ อุปฺปนฺโน, ",
"snp5.1:23.4":	"สมฺพุทฺโธ อิติ วิสฺสุโต; ",
"snp5.1:23.5":	"ขิปฺปํ คนฺตฺวาน สาวตฺถึ, ",
"snp5.1:23.6":	"ปสฺสโวฺห ทฺวิปทุตฺตมํ”ฯ ",
"snp5.1:24.1":	"“กถํ จรหิ ชาเนมุ, ",
"snp5.1:24.2":	"ทิสฺวา พุทฺโธติ พฺราหฺมณ; ",
"snp5.1:24.3":	"อชานตํ โน ปพฺรูหิ, ",
"snp5.1:24.4":	"ยถา ชาเนมุ ตํ มยํ”ฯ ",
"snp5.1:25.1":	"“อาคตานิ หิ มนฺเตสุ, ",
"snp5.1:25.2":	"มหาปุริสลกฺขณา; ",
"snp5.1:25.3":	"ทฺวตฺตึสานิ จ พฺยากฺขาตา, ",
"snp5.1:25.4":	"สมตฺตา อนุปุพฺพโสฯ ",
"snp5.1:26.1":	"ยเสฺสเต โหนฺติ คตฺเตสุ, ",
"snp5.1:26.2":	"มหาปุริสลกฺขณา; ",
"snp5.1:26.3":	"เทฺวเยว ตสฺส คติโย, ",
"snp5.1:26.4":	"ตติยา หิ น วิชฺชติฯ ",
"snp5.1:27.1":	"สเจ อคารํ อาวสติ, ",
"snp5.1:27.2":	"วิเชยฺย ปถวึ อิมํ; ",
"snp5.1:27.3":	"อทณฺเฑน อสตฺเถน, ",
"snp5.1:27.4":	"ธมฺเมน มนุสาสติฯ ",
"snp5.1:28.1":	"สเจ จ โส ปพฺพชติ, ",
"snp5.1:28.2":	"อคารา อนคาริยํ; ",
"snp5.1:28.3":	"วิวฏฺฏจฺฉโท สมฺพุทฺโธ, ",
"snp5.1:28.4":	"อรหา ภวติ อนุตฺตโรฯ ",
"snp5.1:29.1":	"ชาตึ โคตฺตญฺจ ลกฺขณํ, ",
"snp5.1:29.2":	"มนฺเต สิเสฺส ปุนาปเร; ",
"snp5.1:29.3":	"มุทฺธํ มุทฺธาธิปาตญฺจ, ",
"snp5.1:29.4":	"มนสาเยว ปุจฺฉถฯ ",
"snp5.1:30.1":	"อนาวรณทสฺสาวี, ",
"snp5.1:30.2":	"ยทิ พุทฺโธ ภวิสฺสติ; ",
"snp5.1:30.3":	"มนสา ปุจฺฉิเต ปเญฺห, ",
"snp5.1:30.4":	"วาจาย วิสฺสเชสฺสติ”ฯ ",
"snp5.1:31.1":	"พาวริสฺส วโจ สุตฺวา, ",
"snp5.1:31.2":	"สิสฺสา โสฬส พฺราหฺมณา; ",
"snp5.1:31.3":	"อชิโต ติสฺสเมตฺเตโยฺย, ",
"snp5.1:31.4":	"ปุณฺณโก อถ เมตฺตคูฯ ",
"snp5.1:32.1":	"โธตโก อุปสีโว จ, ",
"snp5.1:32.2":	"นนฺโท จ อถ เหมโก; ",
"snp5.1:32.3":	"โตเทยฺย-กปฺปา ทุภโย, ",
"snp5.1:32.4":	"ชตุกณฺณี จ ปณฺฑิโตฯ ",
"snp5.1:33.1":	"ภทฺราวุโธ อุทโย จ, ",
"snp5.1:33.2":	"โปสาโล จาปิ พฺราหฺมโณ; ",
"snp5.1:33.3":	"โมฆราชา จ เมธาวี, ",
"snp5.1:33.4":	"ปิงฺคิโย จ มหาอิสิฯ ",
"snp5.1:34.1":	"ปจฺเจกคณิโน สพฺเพ, ",
"snp5.1:34.2":	"สพฺพโลกสฺส วิสฺสุตา; ",
"snp5.1:34.3":	"ฌายี ฌานรตา ธีรา, ",
"snp5.1:34.4":	"ปุพฺพวาสนวาสิตาฯ ",
"snp5.1:35.1":	"พาวรึ อภิวาเทตฺวา, ",
"snp5.1:35.2":	"กตฺวา จ นํ ปทกฺขิณํ; ",
"snp5.1:35.3":	"ชฏาชินธรา สพฺเพ, ",
"snp5.1:35.4":	"ปกฺกามุํ อุตฺตรามุขาฯ ",
"snp5.1:36.1":	"อฬกสฺส ปติฏฺฐานํ, ",
"snp5.1:36.2":	"ปุริมาหิสฺสตึ ตทา; ",
"snp5.1:36.3":	"อุชฺเชนิญฺจาปิ โคนทฺธํ, ",
"snp5.1:36.4":	"เวทิสํ วนสวฺหยํฯ ",
"snp5.1:37.1":	"โกสมฺพิญฺจาปิ สาเกตํ, ",
"snp5.1:37.2":	"สาวตฺถิญฺจ ปุรุตฺตมํ; ",
"snp5.1:37.3":	"เสตพฺยํ กปิลวตฺถุํ, ",
"snp5.1:37.4":	"กุสินารญฺจ มนฺทิรํฯ ",
"snp5.1:38.1":	"ปาวญฺจ โภคนครํ, ",
"snp5.1:38.2":	"เวสาลึ มาคธํ ปุรํ; ",
"snp5.1:38.3":	"ปาสาณกํ เจติยญฺจ, ",
"snp5.1:38.4":	"รมณียํ มโนรมํฯ ",
"snp5.1:39.1":	"ตสิโตวุทกํ สีตํ, ",
"snp5.1:39.2":	"มหาลาภํว วาณิโช; ",
"snp5.1:39.3":	"ฉายํ ฆมฺมาภิตตฺโตว, ",
"snp5.1:39.4":	"ตุริตา ปพฺพตมารุหุํฯ ",
"snp5.1:40.1":	"ภควา ตมฺหิ สมเย, ",
"snp5.1:40.2":	"ภิกฺขุสงฺฆปุรกฺขโต; ",
"snp5.1:40.3":	"ภิกฺขูนํ ธมฺมํ เทเสติ, ",
"snp5.1:40.4":	"สีโหว นทตี วเนฯ ",
"snp5.1:41.1":	"อชิโต อทฺทส พุทฺธํ, ",
"snp5.1:41.2":	"สตรํสึว ภาณุมํ; ",
"snp5.1:41.3":	"จนฺทํ ยถา ปนฺนรเส, ",
"snp5.1:41.4":	"ปาริปูรึ อุปาคตํฯ ",
"snp5.1:42.1":	"อถสฺส คตฺเต ทิสฺวาน, ",
"snp5.1:42.2":	"ปริปูรญฺจ พฺยญฺชนํ; ",
"snp5.1:42.3":	"เอกมนฺตํ ฐิโต หฏฺโฐ, ",
"snp5.1:42.4":	"มโนปเญฺห อปุจฺฉถฯ ",
"snp5.1:43.1":	"“อาทิสฺส ชมฺมนํ พฺรูหิ, ",
"snp5.1:43.2":	"โคตฺตํ พฺรูหิ สลกฺขณํ; ",
"snp5.1:43.3":	"มนฺเตสุ ปารมึ พฺรูหิ, ",
"snp5.1:43.4":	"กติ วาเจติ พฺราหฺมโณ”ฯ ",
"snp5.1:44.1":	"“วีสํ วสฺสสตํ อายุ, ",
"snp5.1:44.2":	"โส จ โคตฺเตน พาวรี; ",
"snp5.1:44.3":	"ตีณิสฺส ลกฺขณา คตฺเต, ",
"snp5.1:44.4":	"ติณฺณํ เวทาน ปารคูฯ ",
"snp5.1:45.1":	"ลกฺขเณ อิติหาเส จ, ",
"snp5.1:45.2":	"สนิฆณฺฑุสเกฏุเภ; ",
"snp5.1:45.3":	"ปญฺจสตานิ วาเจติ, ",
"snp5.1:45.4":	"สธมฺเม ปารมึ คโต”ฯ ",
"snp5.1:46.1":	"“ลกฺขณานํ ปวิจยํ, ",
"snp5.1:46.2":	"พาวริสฺส นรุตฺตม; ",
"snp5.1:46.3":	"กงฺขจฺฉิท ปกาเสหิ, ",
"snp5.1:46.4":	"มา โน กงฺขายิตํ อหุ”ฯ ",
"snp5.1:47.1":	"“มุขํ ชิวฺหาย ฉาเทติ, ",
"snp5.1:47.2":	"อุณฺณสฺส ภมุกนฺตเร; ",
"snp5.1:47.3":	"โกโสหิตํ วตฺถคุยฺหํ, ",
"snp5.1:47.4":	"เอวํ ชานาหิ มาณว”ฯ ",
"snp5.1:48.1":	"ปุจฺฉญฺหิ กิญฺจิ อสุณนฺโต, ",
"snp5.1:48.2":	"สุตฺวา ปเญฺห วิยากเต; ",
"snp5.1:48.3":	"วิจินฺเตติ ชโน สพฺโพ, ",
"snp5.1:48.4":	"เวทชาโต กตญฺชลีฯ ",
"snp5.1:49.1":	"“โก นุ เทโว วา พฺรหฺมา วา, ",
"snp5.1:49.2":	"อินฺโท วาปิ สุชมฺปติ; ",
"snp5.1:49.3":	"มนสา ปุจฺฉิเต ปเญฺห, ",
"snp5.1:49.4":	"กเมตํ ปฏิภาสติ”ฯ ",
"snp5.1:50.1":	"“มุทฺธํ มุทฺธาธิปาตญฺจ, ",
"snp5.1:50.2":	"พาวรี ปริปุจฺฉติ; ",
"snp5.1:50.3":	"ตํ พฺยากโรหิ ภควา, ",
"snp5.1:50.4":	"กงฺขํ วินย โน อิเส”ฯ ",
"snp5.1:51.1":	"“อวิชฺชา มุทฺธาติ ชานาหิ, ",
"snp5.1:51.2":	"วิชฺชา มุทฺธาธิปาตินี; ",
"snp5.1:51.3":	"สทฺธาสติสมาธีหิ, ",
"snp5.1:51.4":	"ฉนฺทวิริเยน สํยุตา”ฯ ",
"snp5.1:52.1":	"ตโต เวเทน มหตา, ",
"snp5.1:52.2":	"สนฺถมฺภิตฺวาน มาณโว; ",
"snp5.1:52.3":	"เอกํสํ อชินํ กตฺวา, ",
"snp5.1:52.4":	"ปาเทสุ สิรสา ปติฯ ",
"snp5.1:53.1":	"“พาวรี พฺราหฺมโณ โภโต, ",
"snp5.1:53.2":	"สห สิเสฺสหิ มาริส; ",
"snp5.1:53.3":	"อุทคฺคจิตฺโต สุมโน, ",
"snp5.1:53.4":	"ปาเท วนฺทติ จกฺขุม”ฯ ",
"snp5.1:54.1":	"“สุขิโต พาวรี โหตุ, ",
"snp5.1:54.2":	"สห สิเสฺสหิ พฺราหฺมโณ; ",
"snp5.1:54.3":	"ตฺวญฺจาปิ สุขิโต โหหิ, ",
"snp5.1:54.4":	"จิรํ ชีวาหิ มาณวฯ ",
"snp5.1:55.1":	"พาวริสฺส จ ตุยฺหํ วา, ",
"snp5.1:55.2":	"สพฺเพสํ สพฺพสํสยํ; ",
"snp5.1:55.3":	"กตาวกาสา ปุจฺฉโวฺห, ",
"snp5.1:55.4":	"ยํ กิญฺจิ มนสิจฺฉถ”ฯ ",
"snp5.1:56.1":	"สมฺพุทฺเธน กโตกาโส, ",
"snp5.1:56.2":	"นิสีทิตฺวาน ปญฺชลี; ",
"snp5.1:56.3":	"อชิโต ปฐมํ ปญฺหํ, ",
"snp5.1:56.4":	"ตตฺถ ปุจฺฉิ ตถาคตํฯ ",
"snp5.1:56.5":	"วตฺถุคาถา นิฏฺฐิตาฯ "
}	
