{	
"dhp273:0.1":	"ขุทฺทกนิกาย ",
"dhp273:0.2":	"ธมฺมปท ",
"dhp273:0.3":	"มคฺควคฺค ",
"dhp273:0.4":	"ปญฺจสตภิกฺขุวตฺถุ ",
"dhp273:1":	"มคฺคานฏฺฐงฺคิโก เสฏฺโฐ, ",
"dhp273:2":	"สจฺจานํ จตุโร ปทา; ",
"dhp273:3":	"วิราโค เสฏฺโฐ ธมฺมานํ, ",
"dhp273:4":	"ทฺวิปทานญฺจ จกฺขุมาฯ ",
"dhp274:1":	"เอเสว มคฺโค นตฺถญฺโญ, ",
"dhp274:2":	"ทสฺสนสฺส วิสุทฺธิยา; ",
"dhp274:3":	"เอตญฺหิ ตุเมฺห ปฏิปชฺชถ, ",
"dhp274:4":	"มารเสฺสตํ ปโมหนํฯ ",
"dhp275:1":	"เอตญฺหิ ตุเมฺห ปฏิปนฺนา, ",
"dhp275:2":	"ทุกฺขสฺสนฺตํ กริสฺสถ; ",
"dhp275:3":	"อกฺขาโต โว มยา มคฺโค, ",
"dhp275:4":	"อญฺญาย สลฺลกนฺตนํฯ ",
"dhp276:1":	"ตุเมฺหหิ กิจฺจมาตปฺปํ, ",
"dhp276:2":	"อกฺขาตาโร ตถาคตา; ",
"dhp276:3":	"ปฏิปนฺนา ปโมกฺขนฺติ, ",
"dhp276:4":	"ฌายิโน มารพนฺธนาฯ ",
"dhp277:0":	"อนิจฺจลกฺขณวตฺถุ ",
"dhp277:1":	"“สพฺเพ สงฺขารา อนิจฺจา”ติ, ",
"dhp277:2":	"ยทา ปญฺญาย ปสฺสติ; ",
"dhp277:3":	"อถ นิพฺพินฺทติ ทุกฺเข, ",
"dhp277:4":	"เอส มคฺโค วิสุทฺธิยาฯ ",
"dhp278:0":	"ทุกฺขลกฺขณวตฺถุ ",
"dhp278:1":	"“สพฺเพ สงฺขารา ทุกฺขา”ติ, ",
"dhp278:2":	"ยทา ปญฺญาย ปสฺสติ; ",
"dhp278:3":	"อถ นิพฺพินฺทติ ทุกฺเข, ",
"dhp278:4":	"เอส มคฺโค วิสุทฺธิยาฯ ",
"dhp279:0":	"อนตฺตลกฺขณวตฺถุ ",
"dhp279:1":	"“สพฺเพ ธมฺมา อนตฺตา”ติ, ",
"dhp279:2":	"ยทา ปญฺญาย ปสฺสติ; ",
"dhp279:3":	"อถ นิพฺพินฺทติ ทุกฺเข, ",
"dhp279:4":	"เอส มคฺโค วิสุทฺธิยาฯ ",
"dhp280:0":	"ปธานกมฺมิกติสฺสตฺเถรวตฺถุ ",
"dhp280:1":	"อุฏฺฐานกาลมฺหิ อนุฏฺฐหาโน, ",
"dhp280:2":	"ยุวา พลี อาลสิยํ อุเปโต; ",
"dhp280:3":	"สํสนฺนสงฺกปฺปมโน กุสีโต, ",
"dhp280:4":	"ปญฺญาย มคฺคํ อลโส น วินฺทติฯ ",
"dhp281:0":	"สูกรเปตวตฺถุ ",
"dhp281:1":	"วาจานุรกฺขี มนสา สุสํวุโต, ",
"dhp281:2":	"กาเยน จ นากุสลํ กยิรา; ",
"dhp281:3":	"เอเต ตโย กมฺมปเถ วิโสธเย, ",
"dhp281:4":	"อาราธเย มคฺคมิสิปฺปเวทิตํฯ ",
"dhp282:0":	"โปฏฺฐิลตฺเถรวตฺถุ ",
"dhp282:1":	"โยคา เว ชายตี ภูริ, ",
"dhp282:2":	"อโยคา ภูริสงฺขโย; ",
"dhp282:3":	"เอตํ เทฺวธาปถํ ญตฺวา, ",
"dhp282:4":	"ภวาย วิภวาย จ; ",
"dhp282:5":	"ตถาตฺตานํ นิเวเสยฺย, ",
"dhp282:6":	"ยถา ภูริ ปวฑฺฒติฯ ",
"dhp283:0":	"ปญฺจมหลฺลกภิกฺขุวตฺถุ ",
"dhp283:1":	"วนํ ฉินฺทถ มา รุกฺขํ, ",
"dhp283:2":	"วนโต ชายเต ภยํ; ",
"dhp283:3":	"เฉตฺวา วนญฺจ วนถญฺจ, ",
"dhp283:4":	"นิพฺพนา โหถ ภิกฺขโวฯ ",
"dhp284:1":	"ยาว หิ วนโถ น ฉิชฺชติ, ",
"dhp284:2":	"อณุมตฺโตปิ นรสฺส นาริสุ; ",
"dhp284:3":	"ปฏิพทฺธมโนว ตาว โส, ",
"dhp284:4":	"วจฺโฉ ขีรปโกว มาตริฯ ",
"dhp285:0":	"สุวณฺณการตฺเถรวตฺถุ ",
"dhp285:1":	"อุจฺฉินฺท สิเนหมตฺตโน, ",
"dhp285:2":	"กุมุทํ สารทิกํว ปาณินา; ",
"dhp285:3":	"สนฺติมคฺคเมว พฺรูหย, ",
"dhp285:4":	"นิพฺพานํ สุคเตน เทสิตํฯ ",
"dhp286:0":	"มหาธนวาณิชวตฺถุ ",
"dhp286:1":	"อิธ วสฺสํ วสิสฺสามิ, ",
"dhp286:2":	"อิธ เหมนฺตคิมฺหิสุ; ",
"dhp286:3":	"อิติ พาโล วิจินฺเตติ, ",
"dhp286:4":	"อนฺตรายํ น พุชฺฌติฯ ",
"dhp287:0":	"กิสาโคตมีวตฺถุ ",
"dhp287:1":	"ตํ ปุตฺตปสุสมฺมตฺตํ, ",
"dhp287:2":	"พฺยาสตฺตมนสํ นรํ; ",
"dhp287:3":	"สุตฺตํ คามํ มโหโฆว, ",
"dhp287:4":	"มจฺจุ อาทาย คจฺฉติฯ ",
"dhp288:0":	"ปฏาจาราวตฺถุ ",
"dhp288:1":	"น สนฺติ ปุตฺตา ตาณาย, ",
"dhp288:2":	"น ปิตา นาปิ พนฺธวา; ",
"dhp288:3":	"อนฺตเกนาธิปนฺนสฺส, ",
"dhp288:4":	"นตฺถิ ญาตีสุ ตาณตาฯ ",
"dhp289:1":	"เอตมตฺถวสํ ญตฺวา, ",
"dhp289:2":	"ปณฺฑิโต สีลสํวุโต; ",
"dhp289:3":	"นิพฺพานคมนํ มคฺคํ, ",
"dhp289:4":	"ขิปฺปเมว วิโสธเยฯ ",
"dhp289:5":	"มคฺควคฺโค วีสติโมฯ "
}	
