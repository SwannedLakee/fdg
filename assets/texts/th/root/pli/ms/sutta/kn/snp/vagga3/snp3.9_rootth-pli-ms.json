{	
"snp3.9:0.1":	"สุตฺต นิปาต ๓ฯ๙ ",
"snp3.9:0.2":	"วาเสฏฺฐสุตฺต ",
"snp3.9:1.1":	"เอวํ เม สุตํ—",
"snp3.9:1.2":	"เอกํ สมยํ ภควา อิจฺฉานงฺคเล วิหรติ อิจฺฉานงฺคลวนสณฺเฑฯ ",
"snp3.9:1.3":	"เตน โข ปน สมเยน สมฺพหุลา อภิญฺญาตา อภิญฺญาตา พฺราหฺมณมหาสาลา อิจฺฉานงฺคเล ปฏิวสนฺติ, เสยฺยถิทํ—",
"snp3.9:1.4":	"จงฺกี พฺราหฺมโณ, ตารุกฺโข พฺราหฺมโณ, โปกฺขรสาติ พฺราหฺมโณ, ชาณุโสฺสณิ พฺราหฺมโณ, โตเทโยฺย พฺราหฺมโณ, อญฺเญ จ อภิญฺญาตา อภิญฺญาตา พฺราหฺมณมหาสาลาฯ ",
"snp3.9:1.5":	"อถ โข วาเสฏฺฐภารทฺวาชานํ มาณวานํ ชงฺฆาวิหารํ อนุจงฺกมนฺตานํ อนุวิจรนฺตานํ อยมนฺตรากถา อุทปาทิ",
"snp3.9:1.6":	"“กถํ, โภ, พฺราหฺมโณ โหตี”ติ? ",
"snp3.9:2.1":	"ภารทฺวาโช มาณโว เอวมาห",
"snp3.9:2.2":	"“ยโต โข, โภ, อุภโต สุชาโต โหติ มาติโต จ ปิติโต จ สํสุทฺธคหณิโก ยาว สตฺตมา ปิตามหยุคา อกฺขิตฺโต อนุปกฺกุฏฺโฐ ชาติวาเทน, ",
"snp3.9:2.3":	"เอตฺตาวตา โข โภ พฺราหฺมโณ โหตี”ติฯ ",
"snp3.9:3.1":	"วาเสฏฺโฐ มาณโว เอวมาห",
"snp3.9:3.2":	"“ยโต โข, โภ, สีลวา จ โหติ วตสมฺปนฺโน จ, ",
"snp3.9:3.3":	"เอตฺตาวตา โข, โภ, พฺราหฺมโณ โหตี”ติฯ ",
"snp3.9:3.4":	"เนว โข อสกฺขิ ภารทฺวาโช มาณโว วาเสฏฺฐํ มาณวํ สญฺญาเปตุํ, น ปน อสกฺขิ วาเสฏฺโฐ มาณโว ภารทฺวาชํ มาณวํ สญฺญาเปตุํฯ ",
"snp3.9:4.1":	"อถ โข วาเสฏฺโฐ มาณโว ภารทฺวาชํ มาณวํ อามนฺเตสิ",
"snp3.9:4.2":	"“อยํ โข, โภ ภารทฺวาช, สมโณ โคตโม สกฺยปุตฺโต สกฺยกุลา ปพฺพชิโต อิจฺฉานงฺคเล วิหรติ อิจฺฉานงฺคลวนสณฺเฑ; ",
"snp3.9:4.3":	"ตํ โข ปน ภวนฺตํ โคตมํ เอวํ กลฺยาโณ กิตฺติสทฺโท อพฺภุคฺคโต",
"snp3.9:4.4":	"‘อิติปิ …เป… พุทฺโธ ภควา’ติฯ ",
"snp3.9:4.5":	"อายาม, โภ ภารทฺวาช, เยน สมโณ โคตโม เตนุปสงฺกมิสฺสาม; อุปสงฺกมิตฺวา สมณํ โคตมํ เอตมตฺถํ ปุจฺฉิสฺสามฯ ",
"snp3.9:4.6":	"ยถา โน สมโณ โคตโม พฺยากริสฺสติ ตถา นํ ธาเรสฺสามา”ติฯ ",
"snp3.9:4.7":	"“เอวํ, โภ”ติ โข ภารทฺวาโช มาณโว วาเสฏฺฐสฺส มาณวสฺส ปจฺจโสฺสสิฯ ",
"snp3.9:5.1":	"อถ โข วาเสฏฺฐภารทฺวาชา มาณวา เยน ภควา เตนุปสงฺกมึสุ; อุปสงฺกมิตฺวา ภควตา สทฺธึ สมฺโมทึสุฯ ",
"snp3.9:5.2":	"สมฺโมทนียํ กถํ สารณียํ วีติสาเรตฺวา เอกมนฺตํ นิสีทึสุฯ ",
"snp3.9:5.3":	"เอกมนฺตํ นิสินฺโน โข วาเสฏฺโฐ มาณโว ภควนฺตํ คาถาหิ อชฺฌภาสิ",
"snp3.9:6.1":	"“อนุญฺญาตปฏิญฺญาตา, ",
"snp3.9:6.2":	"เตวิชฺชา มยมสฺมุโภ; ",
"snp3.9:6.3":	"อหํ โปกฺขรสาติสฺส, ",
"snp3.9:6.4":	"ตารุกฺขสฺสายํ มาณโวฯ ",
"snp3.9:7.1":	"เตวิชฺชานํ ยทกฺขาตํ, ",
"snp3.9:7.2":	"ตตฺร เกวลิโนสฺมเส; ",
"snp3.9:7.3":	"ปทกสฺม เวยฺยากรณา, ",
"snp3.9:7.4":	"ชปฺเป อาจริยสาทิสาฯ ",
"snp3.9:8.1":	"เตสํ โน ชาติวาทสฺมึ, ",
"snp3.9:8.2":	"วิวาโท อตฺถิ โคตม; ",
"snp3.9:8.3":	"ชาติยา พฺราหฺมโณ โหติ, ",
"snp3.9:8.4":	"ภารทฺวาโช อิติ ภาสติ; ",
"snp3.9:8.5":	"อหญฺจ กมฺมุนา พฺรูมิ, ",
"snp3.9:8.6":	"เอวํ ชานาหิ จกฺขุมฯ ",
"snp3.9:9.1":	"เต น สกฺโกม สญฺญาเปตุํ, ",
"snp3.9:9.2":	"อญฺญมญฺญํ มยํ อุโภ; ",
"snp3.9:9.3":	"ภวนฺตํ ปุฏฺฐุมาคมฺหา, ",
"snp3.9:9.4":	"สมฺพุทฺธํ อิติ วิสฺสุตํฯ ",
"snp3.9:10.1":	"จนฺทํ ยถา ขยาตีตํ, ",
"snp3.9:10.2":	"เปจฺจ ปญฺชลิกา ชนา; ",
"snp3.9:10.3":	"วนฺทมานา นมสฺสนฺติ, ",
"snp3.9:10.4":	"เอวํ โลกสฺมิ โคตมํฯ ",
"snp3.9:11.1":	"จกฺขุํ โลเก สมุปฺปนฺนํ, ",
"snp3.9:11.2":	"มยํ ปุจฺฉาม โคตมํ; ",
"snp3.9:11.3":	"ชาติยา พฺราหฺมโณ โหติ, ",
"snp3.9:11.4":	"อุทาหุ ภวติ กมฺมุนา; ",
"snp3.9:11.5":	"อชานตํ โน ปพฺรูหิ, ",
"snp3.9:11.6":	"ยถา ชาเนมุ พฺราหฺมณํ”ฯ ",
"snp3.9:12.1":	"“เตสํ โว อหํ พฺยกฺขิสฺสํ, ",
"snp3.9:12.2":	"(วาเสฏฺฐาติ ภควา) ",
"snp3.9:12.3":	"อนุปุพฺพํ ยถาตถํ; ",
"snp3.9:12.4":	"ชาติวิภงฺคํ ปาณานํ, ",
"snp3.9:12.5":	"อญฺญมญฺญา หิ ชาติโยฯ ",
"snp3.9:13.1":	"ติณรุกฺเขปิ ชานาถ, ",
"snp3.9:13.2":	"น จาปิ ปฏิชานเร; ",
"snp3.9:13.3":	"ลิงฺคํ ชาติมยํ เตสํ, ",
"snp3.9:13.4":	"อญฺญมญฺญา หิ ชาติโยฯ ",
"snp3.9:14.1":	"ตโต กีเฏ ปฏงฺเค จ, ",
"snp3.9:14.2":	"ยาว กุนฺถกิปิลฺลิเก; ",
"snp3.9:14.3":	"ลิงฺคํ ชาติมยํ เตสํ, ",
"snp3.9:14.4":	"อญฺญมญฺญา หิ ชาติโยฯ ",
"snp3.9:15.1":	"จตุปฺปเทปิ ชานาถ, ",
"snp3.9:15.2":	"ขุทฺทเก จ มหลฺลเก; ",
"snp3.9:15.3":	"ลิงฺคํ ชาติมยํ เตสํ, ",
"snp3.9:15.4":	"อญฺญมญฺญา หิ ชาติโยฯ ",
"snp3.9:16.1":	"ปาทูทเรปิ ชานาถ, ",
"snp3.9:16.2":	"อุรเค ทีฆปิฏฺฐิเก; ",
"snp3.9:16.3":	"ลิงฺคํ ชาติมยํ เตสํ, ",
"snp3.9:16.4":	"อญฺญมญฺญา หิ ชาติโยฯ ",
"snp3.9:17.1":	"ตโต มจฺเฉปิ ชานาถ, ",
"snp3.9:17.2":	"โอทเก วาริโคจเร; ",
"snp3.9:17.3":	"ลิงฺคํ ชาติมยํ เตสํ, ",
"snp3.9:17.4":	"อญฺญมญฺญา หิ ชาติโยฯ ",
"snp3.9:18.1":	"ตโต ปกฺขีปิ ชานาถ, ",
"snp3.9:18.2":	"ปตฺตยาเน วิหงฺคเม; ",
"snp3.9:18.3":	"ลิงฺคํ ชาติมยํ เตสํ, ",
"snp3.9:18.4":	"อญฺญมญฺญา หิ ชาติโยฯ ",
"snp3.9:19.1":	"ยถา เอตาสุ ชาตีสุ, ",
"snp3.9:19.2":	"ลิงฺคํ ชาติมยํ ปุถุ; ",
"snp3.9:19.3":	"เอวํ นตฺถิ มนุเสฺสสุ, ",
"snp3.9:19.4":	"ลิงฺคํ ชาติมยํ ปุถุฯ ",
"snp3.9:20.1":	"น เกเสหิ น สีเสน, ",
"snp3.9:20.2":	"น กณฺเณหิ น อกฺขิภิ; ",
"snp3.9:20.3":	"น มุเขน น นาสาย, ",
"snp3.9:20.4":	"น โอฏฺเฐหิ ภมูหิ วาฯ ",
"snp3.9:21.1":	"น คีวาย น อํเสหิ, ",
"snp3.9:21.2":	"น อุทเรน น ปิฏฺฐิยา; ",
"snp3.9:21.3":	"น โสณิยา น อุรสา, ",
"snp3.9:21.4":	"น สมฺพาเธ น เมถุเนฯ ",
"snp3.9:22.1":	"น หตฺเถหิ น ปาเทหิ, ",
"snp3.9:22.2":	"นางฺคุลีหิ นเขหิ วา; ",
"snp3.9:22.3":	"น ชงฺฆาหิ น อูรูหิ, ",
"snp3.9:22.4":	"น วณฺเณน สเรน วา; ",
"snp3.9:22.5":	"ลิงฺคํ ชาติมยํ เนว, ",
"snp3.9:22.6":	"ยถา อญฺญาสุ ชาติสุฯ ",
"snp3.9:23.1":	"ปจฺจตฺตญฺจ สรีเรสุ, ",
"snp3.9:23.2":	"มนุเสฺสเสฺวตํ น วิชฺชติ; ",
"snp3.9:23.3":	"โวการญฺจ มนุเสฺสสุ, ",
"snp3.9:23.4":	"สมญฺญาย ปวุจฺจติฯ ",
"snp3.9:24.1":	"โย หิ โกจิ มนุเสฺสสุ, ",
"snp3.9:24.2":	"โครกฺขํ อุปชีวติ; ",
"snp3.9:24.3":	"เอวํ วาเสฏฺฐ ชานาหิ, ",
"snp3.9:24.4":	"กสฺสโก โส น พฺราหฺมโณฯ ",
"snp3.9:25.1":	"โย หิ โกจิ มนุเสฺสสุ, ",
"snp3.9:25.2":	"ปุถุสิปฺเปน ชีวติ; ",
"snp3.9:25.3":	"เอวํ วาเสฏฺฐ ชานาหิ, ",
"snp3.9:25.4":	"สิปฺปิโก โส น พฺราหฺมโณฯ ",
"snp3.9:26.1":	"โย หิ โกจิ มนุเสฺสสุ, ",
"snp3.9:26.2":	"โวหารํ อุปชีวติ; ",
"snp3.9:26.3":	"เอวํ วาเสฏฺฐ ชานาหิ, ",
"snp3.9:26.4":	"วาณิโช โส น พฺราหฺมโณฯ ",
"snp3.9:27.1":	"โย หิ โกจิ มนุเสฺสสุ, ",
"snp3.9:27.2":	"ปรเปเสฺสน ชีวติ; ",
"snp3.9:27.3":	"เอวํ วาเสฏฺฐ ชานาหิ, ",
"snp3.9:27.4":	"เปสฺสิโก โส น พฺราหฺมโณฯ ",
"snp3.9:28.1":	"โย หิ โกจิ มนุเสฺสสุ, ",
"snp3.9:28.2":	"อทินฺนํ อุปชีวติ; ",
"snp3.9:28.3":	"เอวํ วาเสฏฺฐ ชานาหิ, ",
"snp3.9:28.4":	"โจโร เอโส น พฺราหฺมโณฯ ",
"snp3.9:29.1":	"โย หิ โกจิ มนุเสฺสสุ, ",
"snp3.9:29.2":	"อิสฺสตฺถํ อุปชีวติ; ",
"snp3.9:29.3":	"เอวํ วาเสฏฺฐ ชานาหิ, ",
"snp3.9:29.4":	"โยธาชีโว น พฺราหฺมโณฯ ",
"snp3.9:30.1":	"โย หิ โกจิ มนุเสฺสสุ, ",
"snp3.9:30.2":	"โปโรหิจฺเจน ชีวติ; ",
"snp3.9:30.3":	"เอวํ วาเสฏฺฐ ชานาหิ, ",
"snp3.9:30.4":	"ยาชโก เอโส น พฺราหฺมโณฯ ",
"snp3.9:31.1":	"โย หิ โกจิ มนุเสฺสสุ, ",
"snp3.9:31.2":	"คามํ รฏฺฐญฺจ ภุญฺชติ; ",
"snp3.9:31.3":	"เอวํ วาเสฏฺฐ ชานาหิ, ",
"snp3.9:31.4":	"ราชา เอโส น พฺราหฺมโณฯ ",
"snp3.9:32.1":	"น จาหํ พฺราหฺมณํ พฺรูมิ, ",
"snp3.9:32.2":	"โยนิชํ มตฺติสมฺภวํ; ",
"snp3.9:32.3":	"โภวาทิ นาม โส โหติ, ",
"snp3.9:32.4":	"สเจ โหติ สกิญฺจโน; ",
"snp3.9:32.5":	"อกิญฺจนํ อนาทานํ, ",
"snp3.9:32.6":	"ตมหํ พฺรูมิ พฺราหฺมณํฯ ",
"snp3.9:33.1":	"สพฺพสํโยชนํ เฉตฺวา, ",
"snp3.9:33.2":	"โย เว น ปริตสฺสติ; ",
"snp3.9:33.3":	"สงฺคาติคํ วิสํยุตฺตํ, ",
"snp3.9:33.4":	"ตมหํ พฺรูมิ พฺราหฺมณํฯ ",
"snp3.9:34.1":	"เฉตฺวา นทฺธึ วรตฺตญฺจ, ",
"snp3.9:34.2":	"สนฺทานํ สหนุกฺกมํ; ",
"snp3.9:34.3":	"อุกฺขิตฺตปลิฆํ พุทฺธํ, ",
"snp3.9:34.4":	"ตมหํ พฺรูมิ พฺราหฺมณํฯ ",
"snp3.9:35.1":	"อกฺโกสํ วธพนฺธญฺจ, ",
"snp3.9:35.2":	"อทุฏฺโฐ โย ติติกฺขติ; ",
"snp3.9:35.3":	"ขนฺตีพลํ พลานีกํ, ",
"snp3.9:35.4":	"ตมหํ พฺรูมิ พฺราหฺมณํฯ ",
"snp3.9:36.1":	"อกฺโกธนํ วตวนฺตํ, ",
"snp3.9:36.2":	"สีลวนฺตํ อนุสฺสทํ; ",
"snp3.9:36.3":	"ทนฺตํ อนฺติมสารีรํ, ",
"snp3.9:36.4":	"ตมหํ พฺรูมิ พฺราหฺมณํฯ ",
"snp3.9:37.1":	"วาริ โปกฺขรปตฺเตว, ",
"snp3.9:37.2":	"อารคฺเคริว สาสโป; ",
"snp3.9:37.3":	"โย น ลิมฺปติ กาเมสุ, ",
"snp3.9:37.4":	"ตมหํ พฺรูมิ พฺราหฺมณํฯ ",
"snp3.9:38.1":	"โย ทุกฺขสฺส ปชานาติ, ",
"snp3.9:38.2":	"อิเธว ขยมตฺตโน; ",
"snp3.9:38.3":	"ปนฺนภารํ วิสํยุตฺตํ, ",
"snp3.9:38.4":	"ตมหํ พฺรูมิ พฺราหฺมณํฯ ",
"snp3.9:39.1":	"คมฺภีรปญฺญํ เมธาวึ, ",
"snp3.9:39.2":	"มคฺคามคฺคสฺส โกวิทํ; ",
"snp3.9:39.3":	"อุตฺตมตฺถมนุปฺปตฺตํ, ",
"snp3.9:39.4":	"ตมหํ พฺรูมิ พฺราหฺมณํฯ ",
"snp3.9:40.1":	"อสํสฏฺฐํ คหฏฺเฐหิ, ",
"snp3.9:40.2":	"อนาคาเรหิ จูภยํ; ",
"snp3.9:40.3":	"อโนกสาริมปฺปิจฺฉํ, ",
"snp3.9:40.4":	"ตมหํ พฺรูมิ พฺราหฺมณํฯ ",
"snp3.9:41.1":	"นิธาย ทณฺฑํ ภูเตสุ, ",
"snp3.9:41.2":	"ตเสสุ ถาวเรสุ จ; ",
"snp3.9:41.3":	"โย น หนฺติ น ฆาเตติ, ",
"snp3.9:41.4":	"ตมหํ พฺรูมิ พฺราหฺมณํฯ ",
"snp3.9:42.1":	"อวิรุทฺธํ วิรุทฺเธสุ, ",
"snp3.9:42.2":	"อตฺตทณฺเฑสุ นิพฺพุตํ; ",
"snp3.9:42.3":	"สาทาเนสุ อนาทานํ, ",
"snp3.9:42.4":	"ตมหํ พฺรูมิ พฺราหฺมณํฯ ",
"snp3.9:43.1":	"ยสฺส ราโค จ โทโส จ, ",
"snp3.9:43.2":	"มาโน มกฺโข จ ปาติโต; ",
"snp3.9:43.3":	"สาสโปริว อารคฺคา, ",
"snp3.9:43.4":	"ตมหํ พฺรูมิ พฺราหฺมณํฯ ",
"snp3.9:44.1":	"อกกฺกสํ วิญฺญาปนึ, ",
"snp3.9:44.2":	"คิรํ สจฺจมุทีรเย; ",
"snp3.9:44.3":	"ยาย นาภิสเช กญฺจิ, ",
"snp3.9:44.4":	"ตมหํ พฺรูมิ พฺราหฺมณํฯ ",
"snp3.9:45.1":	"โยธ ทีฆํ ว รสฺสํ วา, ",
"snp3.9:45.2":	"อณุํ ถูลํ สุภาสุภํ; ",
"snp3.9:45.3":	"โลเก อทินฺนํ นาทิยติ, ",
"snp3.9:45.4":	"ตมหํ พฺรูมิ พฺราหฺมณํฯ ",
"snp3.9:46.1":	"อาสา ยสฺส น วิชฺชนฺติ, ",
"snp3.9:46.2":	"อสฺมึ โลเก ปรมฺหิ จ; ",
"snp3.9:46.3":	"นิราสาสํ วิสํยุตฺตํ, ",
"snp3.9:46.4":	"ตมหํ พฺรูมิ พฺราหฺมณํฯ ",
"snp3.9:47.1":	"ยสฺสาลยา น วิชฺชนฺติ, ",
"snp3.9:47.2":	"อญฺญาย อกถงฺกถี; ",
"snp3.9:47.3":	"อมโตคธมนุปฺปตฺตํ, ",
"snp3.9:47.4":	"ตมหํ พฺรูมิ พฺราหฺมณํฯ ",
"snp3.9:48.1":	"โยธ ปุญฺญญฺจ ปาปญฺจ, ",
"snp3.9:48.2":	"อุโภ สงฺคมุปจฺจคา; ",
"snp3.9:48.3":	"อโสกํ วิรชํ สุทฺธํ, ",
"snp3.9:48.4":	"ตมหํ พฺรูมิ พฺราหฺมณํฯ ",
"snp3.9:49.1":	"จนฺทํว วิมลํ สุทฺธํ, ",
"snp3.9:49.2":	"วิปฺปสนฺนมนาวิลํ; ",
"snp3.9:49.3":	"นนฺทีภวปริกฺขีณํ, ",
"snp3.9:49.4":	"ตมหํ พฺรูมิ พฺราหฺมณํฯ ",
"snp3.9:50.1":	"โยมํ ปลิปถํ ทุคฺคํ, ",
"snp3.9:50.2":	"สํสารํ โมหมจฺจคา; ",
"snp3.9:50.3":	"ติณฺโณ ปารงฺคโต ฌายี, ",
"snp3.9:50.4":	"อเนโช อกถงฺกถี; ",
"snp3.9:50.5":	"อนุปาทาย นิพฺพุโต, ",
"snp3.9:50.6":	"ตมหํ พฺรูมิ พฺราหฺมณํฯ ",
"snp3.9:51.1":	"โยธ กาเม ปหนฺตฺวาน, ",
"snp3.9:51.2":	"อนาคาโร ปริพฺพเช; ",
"snp3.9:51.3":	"กามภวปริกฺขีณํ, ",
"snp3.9:51.4":	"ตมหํ พฺรูมิ พฺราหฺมณํฯ ",
"snp3.9:52.1":	"โยธ ตณฺหํ ปหนฺตฺวาน, ",
"snp3.9:52.2":	"อนาคาโร ปริพฺพเช; ",
"snp3.9:52.3":	"ตณฺหาภวปริกฺขีณํ, ",
"snp3.9:52.4":	"ตมหํ พฺรูมิ พฺราหฺมณํฯ ",
"snp3.9:53.1":	"หิตฺวา มานุสกํ โยคํ, ",
"snp3.9:53.2":	"ทิพฺพํ โยคํ อุปจฺจคา; ",
"snp3.9:53.3":	"สพฺพโยควิสํยุตฺตํ, ",
"snp3.9:53.4":	"ตมหํ พฺรูมิ พฺราหฺมณํฯ ",
"snp3.9:54.1":	"หิตฺวา รติญฺจ อรตึ, ",
"snp3.9:54.2":	"สีติภูตํ นิรูปธึ; ",
"snp3.9:54.3":	"สพฺพโลกาภิภุํ วีรํ, ",
"snp3.9:54.4":	"ตมหํ พฺรูมิ พฺราหฺมณํฯ ",
"snp3.9:55.1":	"จุตึ โย เวทิ สตฺตานํ, ",
"snp3.9:55.2":	"อุปปตฺติญฺจ สพฺพโส; ",
"snp3.9:55.3":	"อสตฺตํ สุคตํ พุทฺธํ, ",
"snp3.9:55.4":	"ตมหํ พฺรูมิ พฺราหฺมณํฯ ",
"snp3.9:56.1":	"ยสฺส คตึ น ชานนฺติ, ",
"snp3.9:56.2":	"เทวา คนฺธพฺพมานุสา; ",
"snp3.9:56.3":	"ขีณาสวํ อรหนฺตํ, ",
"snp3.9:56.4":	"ตมหํ พฺรูมิ พฺราหฺมณํฯ ",
"snp3.9:57.1":	"ยสฺส ปุเร จ ปจฺฉา จ, ",
"snp3.9:57.2":	"มชฺเฌ จ นตฺถิ กิญฺจนํ; ",
"snp3.9:57.3":	"อกิญฺจนํ อนาทานํ, ",
"snp3.9:57.4":	"ตมหํ พฺรูมิ พฺราหฺมณํฯ ",
"snp3.9:58.1":	"อุสภํ ปวรํ วีรํ, ",
"snp3.9:58.2":	"มเหสึ วิชิตาวินํ; ",
"snp3.9:58.3":	"อเนชํ นฺหาตกํ พุทฺธํ, ",
"snp3.9:58.4":	"ตมหํ พฺรูมิ พฺราหฺมณํฯ ",
"snp3.9:59.1":	"ปุพฺเพนิวาสํ โย เวทิ, ",
"snp3.9:59.2":	"สคฺคาปายญฺจ ปสฺสติ; ",
"snp3.9:59.3":	"อโถ ชาติกฺขยํ ปตฺโต, ",
"snp3.9:59.4":	"ตมหํ พฺรูมิ พฺราหฺมณํฯ ",
"snp3.9:60.1":	"สมญฺญา เหสา โลกสฺมึ, ",
"snp3.9:60.2":	"นามโคตฺตํ ปกปฺปิตํ; ",
"snp3.9:60.3":	"สมฺมุจฺจา สมุทาคตํ, ",
"snp3.9:60.4":	"ตตฺถ ตตฺถ ปกปฺปิตํฯ ",
"snp3.9:61.1":	"ทีฆรตฺตมนุสยิตํ, ",
"snp3.9:61.2":	"ทิฏฺฐิคตมชานตํ; ",
"snp3.9:61.3":	"อชานนฺตา โน ปพฺรุวนฺติ, ",
"snp3.9:61.4":	"ชาติยา โหติ พฺราหฺมโณฯ ",
"snp3.9:62.1":	"น ชจฺจา พฺราหฺมโณ โหติ, ",
"snp3.9:62.2":	"น ชจฺจา โหติ อพฺราหฺมโณ; ",
"snp3.9:62.3":	"กมฺมุนา พฺราหฺมโณ โหติ, ",
"snp3.9:62.4":	"กมฺมุนา โหติ อพฺราหฺมโณฯ ",
"snp3.9:63.1":	"กสฺสโก กมฺมุนา โหติ, ",
"snp3.9:63.2":	"สิปฺปิโก โหติ กมฺมุนา; ",
"snp3.9:63.3":	"วาณิโช กมฺมุนา โหติ, ",
"snp3.9:63.4":	"เปสฺสิโก โหติ กมฺมุนาฯ ",
"snp3.9:64.1":	"โจโรปิ กมฺมุนา โหติ, ",
"snp3.9:64.2":	"โยธาชีโวปิ กมฺมุนา; ",
"snp3.9:64.3":	"ยาชโก กมฺมุนา โหติ, ",
"snp3.9:64.4":	"ราชาปิ โหติ กมฺมุนาฯ ",
"snp3.9:65.1":	"เอวเมตํ ยถาภูตํ, ",
"snp3.9:65.2":	"กมฺมํ ปสฺสนฺติ ปณฺฑิตา; ",
"snp3.9:65.3":	"ปฏิจฺจสมุปฺปาททสฺสา, ",
"snp3.9:65.4":	"กมฺมวิปากโกวิทาฯ ",
"snp3.9:66.1":	"กมฺมุนา วตฺตติ โลโก, ",
"snp3.9:66.2":	"กมฺมุนา วตฺตติ ปชา; ",
"snp3.9:66.3":	"กมฺมนิพนฺธนา สตฺตา, ",
"snp3.9:66.4":	"รถสฺสาณีว ยายโตฯ ",
"snp3.9:67.1":	"ตเปน พฺรหฺมจริเยน, ",
"snp3.9:67.2":	"สํยเมน ทเมน จ; ",
"snp3.9:67.3":	"เอเตน พฺราหฺมโณ โหติ, ",
"snp3.9:67.4":	"เอตํ พฺราหฺมณมุตฺตมํฯ ",
"snp3.9:68.1":	"ตีหิ วิชฺชาหิ สมฺปนฺโน, ",
"snp3.9:68.2":	"สนฺโต ขีณปุนพฺภโว; ",
"snp3.9:68.3":	"เอวํ วาเสฏฺฐ ชานาหิ, ",
"snp3.9:68.4":	"พฺรหฺมา สกฺโก วิชานตนฺ”ติฯ ",
"snp3.9:69.1":	"เอวํ วุตฺเต, วาเสฏฺฐภารทฺวาชา มาณวา ภควนฺตํ เอตทโวจุํ",
"snp3.9:69.2":	"“อภิกฺกนฺตํ, โภ โคตม …เป… ",
"snp3.9:69.3":	"อุปาสเก โน ภวํ โคตโม ธาเรตุ อชฺชตคฺเค ปาณุเปเต สรณํ คเต”ติฯ ",
"snp3.9:69.4":	"วาเสฏฺฐสุตฺตํ นวมํฯ "
}	
