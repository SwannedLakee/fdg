{	
"snp2.4:0.1":	"สุตฺต นิปาต ๒ฯ๔ ",
"snp2.4:0.2":	"มงฺคลสุตฺต ",
"snp2.4:1.1":	"เอวํ เม สุตํ—",
"snp2.4:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"snp2.4:1.3":	"อถ โข อญฺญตรา เทวตา อภิกฺกนฺตาย รตฺติยา อภิกฺกนฺตวณฺณา เกวลกปฺปํ เชตวนํ โอภาเสตฺวา เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ อฏฺฐาสิฯ ",
"snp2.4:1.4":	"เอกมนฺตํ ฐิตา โข สา เทวตา ภควนฺตํ คาถาย อชฺฌภาสิ",
"snp2.4:2.1":	"“พหู เทวา มนุสฺสา จ, ",
"snp2.4:2.2":	"มงฺคลานิ อจินฺตยุํ; ",
"snp2.4:2.3":	"อากงฺขมานา โสตฺถานํ, ",
"snp2.4:2.4":	"พฺรูหิ มงฺคลมุตฺตมํ”ฯ ",
"snp2.4:3.1":	"“อเสวนา จ พาลานํ, ",
"snp2.4:3.2":	"ปณฺฑิตานญฺจ เสวนา; ",
"snp2.4:3.3":	"ปูชา จ ปูชเนยฺยานํ, ",
"snp2.4:3.4":	"เอตํ มงฺคลมุตฺตมํฯ ",
"snp2.4:4.1":	"ปติรูปเทสวาโส จ, ",
"snp2.4:4.2":	"ปุพฺเพ จ กตปุญฺญตา; ",
"snp2.4:4.3":	"อตฺตสมฺมาปณิธิ จ, ",
"snp2.4:4.4":	"เอตํ มงฺคลมุตฺตมํฯ ",
"snp2.4:5.1":	"พาหุสจฺจญฺจ สิปฺปญฺจ, ",
"snp2.4:5.2":	"วินโย จ สุสิกฺขิโต; ",
"snp2.4:5.3":	"สุภาสิตา จ ยา วาจา, ",
"snp2.4:5.4":	"เอตํ มงฺคลมุตฺตมํฯ ",
"snp2.4:6.1":	"มาตาปิตุ อุปฏฺฐานํ, ",
"snp2.4:6.2":	"ปุตฺตทารสฺส สงฺคโห; ",
"snp2.4:6.3":	"อนากุลา จ กมฺมนฺตา, ",
"snp2.4:6.4":	"เอตํ มงฺคลมุตฺตมํฯ ",
"snp2.4:7.1":	"ทานญฺจ ธมฺมจริยา จ, ",
"snp2.4:7.2":	"ญาตกานญฺจ สงฺคโห; ",
"snp2.4:7.3":	"อนวชฺชานิ กมฺมานิ, ",
"snp2.4:7.4":	"เอตํ มงฺคลมุตฺตมํฯ ",
"snp2.4:8.1":	"อารตี วิรตี ปาปา, ",
"snp2.4:8.2":	"มชฺชปานา จ สํยโม; ",
"snp2.4:8.3":	"อปฺปมาโท จ ธมฺเมสุ, ",
"snp2.4:8.4":	"เอตํ มงฺคลมุตฺตมํฯ ",
"snp2.4:9.1":	"คารโว จ นิวาโต จ, ",
"snp2.4:9.2":	"สนฺตุฏฺฐิ จ กตญฺญุตา; ",
"snp2.4:9.3":	"กาเลน ธมฺมสฺสวนํ, ",
"snp2.4:9.4":	"เอตํ มงฺคลมุตฺตมํฯ ",
"snp2.4:10.1":	"ขนฺตี จ โสวจสฺสตา, ",
"snp2.4:10.2":	"สมณานญฺจ ทสฺสนํ; ",
"snp2.4:10.3":	"กาเลน ธมฺมสากจฺฉา, ",
"snp2.4:10.4":	"เอตํ มงฺคลมุตฺตมํฯ ",
"snp2.4:11.1":	"ตโป จ พฺรหฺมจริยญฺจ, ",
"snp2.4:11.2":	"อริยสจฺจาน ทสฺสนํ; ",
"snp2.4:11.3":	"นิพฺพานสจฺฉิกิริยา จ, ",
"snp2.4:11.4":	"เอตํ มงฺคลมุตฺตมํฯ ",
"snp2.4:12.1":	"ผุฏฺฐสฺส โลกธมฺเมหิ, ",
"snp2.4:12.2":	"จิตฺตํ ยสฺส น กมฺปติ; ",
"snp2.4:12.3":	"อโสกํ วิรชํ เขมํ, ",
"snp2.4:12.4":	"เอตํ มงฺคลมุตฺตมํฯ ",
"snp2.4:13.1":	"เอตาทิสานิ กตฺวาน, ",
"snp2.4:13.2":	"สพฺพตฺถ มปราชิตา; ",
"snp2.4:13.3":	"สพฺพตฺถ โสตฺถึ คจฺฉนฺติ, ",
"snp2.4:13.4":	"ตํ เตสํ มงฺคลมุตฺตมนฺ”ติฯ ",
"snp2.4:13.5":	"มงฺคลสุตฺตํ จตุตฺถํฯ "
}	
