{	
"snp3.2:0.1":	"สุตฺต นิปาต ๓ฯ๒ ",
"snp3.2:0.2":	"ปธานสุตฺต ",
"snp3.2:1.1":	"“ตํ มํ ปธานปหิตตฺตํ, ",
"snp3.2:1.2":	"นทึ เนรญฺชรํ ปติ; ",
"snp3.2:1.3":	"วิปรกฺกมฺม ฌายนฺตํ, ",
"snp3.2:1.4":	"โยคกฺเขมสฺส ปตฺติยาฯ ",
"snp3.2:2.1":	"นมุจี กรุณํ วาจํ, ",
"snp3.2:2.2":	"ภาสมาโน อุปาคมิ; ",
"snp3.2:2.3":	"‘กิโส ตฺวมสิ ทุพฺพณฺโณ, ",
"snp3.2:2.4":	"สนฺติเก มรณํ ตวฯ ",
"snp3.2:3.1":	"สหสฺสภาโค มรณสฺส, ",
"snp3.2:3.2":	"เอกํโส ตว ชีวิตํ; ",
"snp3.2:3.3":	"ชีว โภ ชีวิตํ เสโยฺย, ",
"snp3.2:3.4":	"ชีวํ ปุญฺญานิ กาหสิฯ ",
"snp3.2:4.1":	"จรโต จ เต พฺรหฺมจริยํ, ",
"snp3.2:4.2":	"อคฺคิหุตฺตญฺจ ชูหโต; ",
"snp3.2:4.3":	"ปหูตํ จียเต ปุญฺญํ, ",
"snp3.2:4.4":	"กึ ปธาเนน กาหสิฯ ",
"snp3.2:5.1":	"ทุคฺโค มคฺโค ปธานาย, ",
"snp3.2:5.2":	"ทุกฺกโร ทุรภิสมฺภโว’”; ",
"snp3.2:5.3":	"อิมา คาถา ภณํ มาโร, ",
"snp3.2:5.4":	"อฏฺฐา พุทฺธสฺส สนฺติเกฯ ",
"snp3.2:6.1":	"ตํ ตถาวาทินํ มารํ, ",
"snp3.2:6.2":	"ภควา เอตทพฺรวิ; ",
"snp3.2:6.3":	"“ปมตฺตพนฺธุ ปาปิม, ",
"snp3.2:6.4":	"เยนตฺเถน อิธาคโตฯ ",
"snp3.2:7.1":	"อณุมตฺโตปิ ปุญฺเญน, ",
"snp3.2:7.2":	"อตฺโถ มยฺหํ น วิชฺชติ; ",
"snp3.2:7.3":	"เยสญฺจ อตฺโถ ปุญฺเญน, ",
"snp3.2:7.4":	"เต มาโร วตฺตุมรหติฯ ",
"snp3.2:8.1":	"อตฺถิ สทฺธา ตถา วิริยํ, ",
"snp3.2:8.2":	"ปญฺญา จ มม วิชฺชติ; ",
"snp3.2:8.3":	"เอวํ มํ ปหิตตฺตมฺปิ, ",
"snp3.2:8.4":	"กึ ชีวมนุปุจฺฉสิฯ ",
"snp3.2:9.1":	"นทีนมปิ โสตานิ, ",
"snp3.2:9.2":	"อยํ วาโต วิโสสเย; ",
"snp3.2:9.3":	"กิญฺจ เม ปหิตตฺตสฺส, ",
"snp3.2:9.4":	"โลหิตํ นุปสุสฺสเยฯ ",
"snp3.2:10.1":	"โลหิเต สุสฺสมานมฺหิ, ",
"snp3.2:10.2":	"ปิตฺตํ เสมฺหญฺจ สุสฺสติ; ",
"snp3.2:10.3":	"มํเสสุ ขียมาเนสุ, ",
"snp3.2:10.4":	"ภิโยฺย จิตฺตํ ปสีทติ; ",
"snp3.2:10.5":	"ภิโยฺย สติ จ ปญฺญา จ, ",
"snp3.2:10.6":	"สมาธิ มม ติฏฺฐติฯ ",
"snp3.2:11.1":	"ตสฺส เมวํ วิหรโต, ",
"snp3.2:11.2":	"ปตฺตสฺสุตฺตมเวทนํ; ",
"snp3.2:11.3":	"กาเมสุ นาเปกฺขเต จิตฺตํ, ",
"snp3.2:11.4":	"ปสฺส สตฺตสฺส สุทฺธตํฯ ",
"snp3.2:12.1":	"กามา เต ปฐมา เสนา, ",
"snp3.2:12.2":	"ทุติยา อรติ วุจฺจติ; ",
"snp3.2:12.3":	"ตติยา ขุปฺปิปาสา เต, ",
"snp3.2:12.4":	"จตุตฺถี ตณฺหา ปวุจฺจติฯ ",
"snp3.2:13.1":	"ปญฺจมํ ถินมิทฺธํ เต, ",
"snp3.2:13.2":	"ฉฏฺฐา ภีรู ปวุจฺจติ; ",
"snp3.2:13.3":	"สตฺตมี วิจิกิจฺฉา เต, ",
"snp3.2:13.4":	"มกฺโข ถมฺโภ เต อฏฺฐโมฯ ",
"snp3.2:14.1":	"ลาโภ สิโลโก สกฺกาโร, ",
"snp3.2:14.2":	"มิจฺฉาลทฺโธ จ โย ยโส; ",
"snp3.2:14.3":	"โย จตฺตานํ สมุกฺกํเส, ",
"snp3.2:14.4":	"ปเร จ อวชานติฯ ",
"snp3.2:15.1":	"เอสา นมุจิ เต เสนา, ",
"snp3.2:15.2":	"กณฺหสฺสาภิปฺปหารินี; ",
"snp3.2:15.3":	"น นํ อสูโร ชินาติ, ",
"snp3.2:15.4":	"เชตฺวา จ ลภเต สุขํฯ ",
"snp3.2:16.1":	"เอส มุญฺชํ ปริหเร, ",
"snp3.2:16.2":	"ธิรตฺถุ มม ชีวิตํ; ",
"snp3.2:16.3":	"สงฺคาเม เม มตํ เสโยฺย, ",
"snp3.2:16.4":	"ยญฺเจ ชีเว ปราชิโตฯ ",
"snp3.2:17.1":	"ปคาเฬฺหตฺถ น ทิสฺสนฺติ, ",
"snp3.2:17.2":	"เอเก สมณพฺราหฺมณา; ",
"snp3.2:17.3":	"ตญฺจ มคฺคํ น ชานนฺติ, ",
"snp3.2:17.4":	"เยน คจฺฉนฺติ สุพฺพตาฯ ",
"snp3.2:18.1":	"สมนฺตา ธชินึ ทิสฺวา, ",
"snp3.2:18.2":	"ยุตฺตํ มารํ สวาหนํ; ",
"snp3.2:18.3":	"ยุทฺธาย ปจฺจุคฺคจฺฉามิ, ",
"snp3.2:18.4":	"มา มํ ฐานา อจาวยิฯ ",
"snp3.2:19.1":	"ยํ เต ตํ นปฺปสหติ, ",
"snp3.2:19.2":	"เสนํ โลโก สเทวโก; ",
"snp3.2:19.3":	"ตํ เต ปญฺญาย เภจฺฉามิ, ",
"snp3.2:19.4":	"อามํ ปตฺตํว อสฺมนาฯ ",
"snp3.2:20.1":	"วสีกริตฺวา สงฺกปฺปํ, ",
"snp3.2:20.2":	"สติญฺจ สูปติฏฺฐิตํ; ",
"snp3.2:20.3":	"รฏฺฐา รฏฺฐํ วิจริสฺสํ, ",
"snp3.2:20.4":	"สาวเก วินยํ ปุถูฯ ",
"snp3.2:21.1":	"เต อปฺปมตฺตา ปหิตตฺตา, ",
"snp3.2:21.2":	"มม สาสนการกา; ",
"snp3.2:21.3":	"อกามสฺส เต คมิสฺสนฺติ, ",
"snp3.2:21.4":	"ยตฺถ คนฺตฺวา น โสจเร”ฯ ",
"snp3.2:22.1":	"“สตฺต วสฺสานิ ภควนฺตํ, ",
"snp3.2:22.2":	"อนุพนฺธึ ปทาปทํ; ",
"snp3.2:22.3":	"โอตารํ นาธิคจฺฉิสฺสํ, ",
"snp3.2:22.4":	"สมฺพุทฺธสฺส สตีมโตฯ ",
"snp3.2:23.1":	"เมทวณฺณํว ปาสาณํ, ",
"snp3.2:23.2":	"วายโส อนุปริยคา; ",
"snp3.2:23.3":	"อเปตฺถ มุทุํ วินฺเทม, ",
"snp3.2:23.4":	"อปิ อสฺสาทนา สิยาฯ ",
"snp3.2:24.1":	"อลทฺธา ตตฺถ อสฺสาทํ, ",
"snp3.2:24.2":	"วายเสตฺโต อปกฺกมิ; ",
"snp3.2:24.3":	"กาโกว เสลมาสชฺช, ",
"snp3.2:24.4":	"นิพฺพิชฺชาเปม โคตมํ”ฯ ",
"snp3.2:25.1":	"ตสฺส โสกปเรตสฺส, ",
"snp3.2:25.2":	"วีณา กจฺฉา อภสฺสถ; ",
"snp3.2:25.3":	"ตโต โส ทุมฺมโน ยกฺโข, ",
"snp3.2:25.4":	"ตตฺเถวนฺตรธายถาติฯ ",
"snp3.2:25.5":	"ปธานสุตฺตํ ทุติยํฯ "
}	
