{	
"iti89:0.1":	"อิติวุตฺตก ๘๙ ",
"iti89:0.2":	"ติกนิปาต ",
"iti89:0.3":	"จตุตฺถวคฺค ",
"iti89:0.4":	"เทวทตฺตสุตฺต ",
"iti89:1.1":	"วุตฺตเญฺหตํ ภควตา วุตฺตมรหตาติ เม สุตํ",
"iti89:2.1":	"“ตีหิ, ภิกฺขเว, อสทฺธมฺเมหิ อภิภูโต ปริยาทินฺนจิตฺโต เทวทตฺโต อาปายิโก เนรยิโก กปฺปฏฺโฐ อเตกิจฺโฉฯ ",
"iti89:2.2":	"กตเมหิ ตีหิ? ",
"iti89:2.3":	"ปาปิจฺฉตาย, ภิกฺขเว, อภิภูโต ปริยาทินฺนจิตฺโต เทวทตฺโต อาปายิโก เนรยิโก กปฺปฏฺโฐ อเตกิจฺโฉฯ ",
"iti89:2.4":	"ปาปมิตฺตตาย, ภิกฺขเว, อภิภูโต ปริยาทินฺนจิตฺโต เทวทตฺโต อาปายิโก เนรยิโก กปฺปฏฺโฐ อเตกิจฺโฉฯ ",
"iti89:2.5":	"สติ โข ปน อุตฺตริกรณีเย โอรมตฺตเกน วิเสสาธิคเมน อนฺตรา โวสานํ อาปาทิฯ ",
"iti89:2.6":	"อิเมหิ โข, ภิกฺขเว, ตีหิ อสทฺธมฺเมหิ อภิภูโต ปริยาทินฺนจิตฺโต เทวทตฺโต อาปายิโก เนรยิโก กปฺปฏฺโฐ อเตกิจฺโฉ”ติฯ ",
"iti89:2.7":	"เอตมตฺถํ ภควา อโวจฯ ",
"iti89:2.8":	"ตตฺเถตํ อิติ วุจฺจติ",
"iti89:3.1":	"“มา ชาตุ โกจิ โลกสฺมึ, ",
"iti89:3.2":	"ปาปิจฺโฉ อุทปชฺชถ; ",
"iti89:3.3":	"ตทมินาปิ ชานาถ, ",
"iti89:3.4":	"ปาปิจฺฉานํ ยถา คติฯ ",
"iti89:4.1":	"ปณฺฑิโตติ สมญฺญาโต, ",
"iti89:4.2":	"ภาวิตตฺโตติ สมฺมโต; ",
"iti89:4.3":	"ชลํว ยสสา อฏฺฐา, ",
"iti89:4.4":	"เทวทตฺโตติ วิสฺสุโตฯ ",
"iti89:5.1":	"โส สมานมนุจิณฺโณ, ",
"iti89:5.2":	"อาสชฺช นํ ตถาคตํ; ",
"iti89:5.3":	"อวีจินิรยํ ปตฺโต, ",
"iti89:5.4":	"จตุทฺวารํ ภยานกํฯ ",
"iti89:6.1":	"อทุฏฺฐสฺส หิ โย ทุพฺเภ, ",
"iti89:6.2":	"ปาปกมฺมํ อกุพฺพโต; ",
"iti89:6.3":	"ตเมว ปาปํ ผุสติ, ",
"iti89:6.4":	"ทุฏฺฐจิตฺตํ อนาทรํฯ ",
"iti89:7.1":	"สมุทฺทํ วิสกุมฺเภน, ",
"iti89:7.2":	"โย มญฺเญยฺย ปทูสิตุํ; ",
"iti89:7.3":	"น โส เตน ปทูเสยฺย, ",
"iti89:7.4":	"เภสฺมา หิ อุทธิ มหาฯ ",
"iti89:8.1":	"เอวเมวํ ตถาคตํ, ",
"iti89:8.2":	"โย วาเทน วิหึสติ; ",
"iti89:8.3":	"สมฺมคฺคตํ สนฺตจิตฺตํ, ",
"iti89:8.4":	"วาโท ตมฺหิ น รูหติฯ ",
"iti89:9.1":	"ตาทิสํ มิตฺตํ กุพฺเพถ, ",
"iti89:9.2":	"ตญฺจ เสเวยฺย ปณฺฑิโต; ",
"iti89:9.3":	"ยสฺส มคฺคานุโค ภิกฺขุ, ",
"iti89:9.4":	"ขยํ ทุกฺขสฺส ปาปุเณ”ติฯ ",
"iti89:10.1":	"อยมฺปิ อตฺโถ วุตฺโต ภควตา, อิติ เม สุตนฺติฯ ",
"iti89:10.2":	"ทสมํฯ ",
"iti89:10.3":	"จตุตฺโถ วคฺโคฯ ",
"iti89:11.0":	"ตสฺสุทฺทานํ ",
"iti89:11.1":	"วิตกฺกาสกฺการสทฺท, ",
"iti89:11.2":	"จวนโลเก อสุภํ; ",
"iti89:11.3":	"ธมฺมอนฺธการมลํ, ",
"iti89:11.4":	"เทวทตฺเตน เต ทสาติฯ "
}	
