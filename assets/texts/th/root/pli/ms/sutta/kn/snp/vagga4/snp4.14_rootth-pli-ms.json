{	
"snp4.14:0.1":	"สุตฺต นิปาต ๔ฯ๑๔ ",
"snp4.14:0.2":	"ตุวฏกสุตฺต ",
"snp4.14:1.1":	"“ปุจฺฉามิ ตํ อาทิจฺจพนฺธุ, ",
"snp4.14:1.2":	"วิเวกํ สนฺติปทญฺจ มเหสิ; ",
"snp4.14:1.3":	"กถํ ทิสฺวา นิพฺพาติ ภิกฺขุ, ",
"snp4.14:1.4":	"อนุปาทิยาโน โลกสฺมึ กิญฺจิ”ฯ ",
"snp4.14:2.1":	"“มูลํ ปปญฺจสงฺขาย, ",
"snp4.14:2.2":	"(อิติ ภควา) ",
"snp4.14:2.3":	"มนฺตา อสฺมีติ สพฺพมุปรุนฺเธ; ",
"snp4.14:2.4":	"ยา กาจิ ตณฺหา อชฺฌตฺตํ, ",
"snp4.14:2.5":	"ตาสํ วินยา สทา สโต สิกฺเขฯ ",
"snp4.14:3.1":	"ยํ กิญฺจิ ธมฺมมภิชญฺญา, ",
"snp4.14:3.2":	"อชฺฌตฺตํ อถ วาปิ พหิทฺธา; ",
"snp4.14:3.3":	"น เตน ถามํ กุพฺเพถ, ",
"snp4.14:3.4":	"น หิ สา นิพฺพุติ สตํ วุตฺตาฯ ",
"snp4.14:4.1":	"เสโยฺย น เตน มญฺเญยฺย, ",
"snp4.14:4.2":	"นีเจโยฺย อถ วาปิ สริกฺโข; ",
"snp4.14:4.3":	"ผุฏฺโฐ อเนกรูเปหิ, ",
"snp4.14:4.4":	"นาตุมานํ วิกปฺปยํ ติฏฺเฐฯ ",
"snp4.14:5.1":	"อชฺฌตฺตเมวุปสเม, ",
"snp4.14:5.2":	"น อญฺญโต ภิกฺขุ สนฺติเมเสยฺย; ",
"snp4.14:5.3":	"อชฺฌตฺตํ อุปสนฺตสฺส, ",
"snp4.14:5.4":	"นตฺถิ อตฺตา กุโต นิรตฺตา วาฯ ",
"snp4.14:6.1":	"มชฺเฌ ยถา สมุทฺทสฺส, ",
"snp4.14:6.2":	"อูมิ โน ชายตี ฐิโต โหติ; ",
"snp4.14:6.3":	"เอวํ ฐิโต อเนชสฺส, ",
"snp4.14:6.4":	"อุสฺสทํ ภิกฺขุ น กเรยฺย กุหิญฺจิ”ฯ ",
"snp4.14:7.1":	"“อกิตฺตยี วิวฏจกฺขุ, ",
"snp4.14:7.2":	"สกฺขิธมฺมํ ปริสฺสยวินยํ; ",
"snp4.14:7.3":	"ปฏิปทํ วเทหิ ภทฺทนฺเต, ",
"snp4.14:7.4":	"ปาติโมกฺขํ อถ วาปิ สมาธึ”ฯ ",
"snp4.14:8.1":	"“จกฺขูหิ เนว โลลสฺส, ",
"snp4.14:8.2":	"คามกถาย อาวรเย โสตํ; ",
"snp4.14:8.3":	"รเส จ นานุคิชฺเฌยฺย, ",
"snp4.14:8.4":	"น จ มมาเยถ กิญฺจิ โลกสฺมึฯ ",
"snp4.14:9.1":	"ผเสฺสน ยทา ผุฏฺฐสฺส, ",
"snp4.14:9.2":	"ปริเทวํ ภิกฺขุ น กเรยฺย กุหิญฺจิ; ",
"snp4.14:9.3":	"ภวญฺจ นาภิชปฺเปยฺย, ",
"snp4.14:9.4":	"เภรเวสุ จ น สมฺปเวเธยฺยฯ ",
"snp4.14:10.1":	"อนฺนานมโถ ปานานํ, ",
"snp4.14:10.2":	"ขาทนียานํ อโถปิ วตฺถานํ; ",
"snp4.14:10.3":	"ลทฺธา น สนฺนิธึ กยิรา, ",
"snp4.14:10.4":	"น จ ปริตฺตเส ตานิ อลภมาโนฯ ",
"snp4.14:11.1":	"ฌายี น ปาทโลลสฺส, ",
"snp4.14:11.2":	"วิรเม กุกฺกุจฺจา นปฺปมชฺเชยฺย; ",
"snp4.14:11.3":	"อถาสเนสุ สยเนสุ, ",
"snp4.14:11.4":	"อปฺปสทฺเทสุ ภิกฺขุ วิหเรยฺยฯ ",
"snp4.14:12.1":	"นิทฺทํ น พหุลีกเรยฺย, ",
"snp4.14:12.2":	"ชาคริยํ ภเชยฺย อาตาปี; ",
"snp4.14:12.3":	"ตนฺทึ มายํ หสฺสํ ขิฑฺฑํ, ",
"snp4.14:12.4":	"เมถุนํ วิปฺปชเห สวิภูสํฯ ",
"snp4.14:13.1":	"อาถพฺพณํ สุปินํ ลกฺขณํ, ",
"snp4.14:13.2":	"โน วิทเห อโถปิ นกฺขตฺตํ; ",
"snp4.14:13.3":	"วิรุตญฺจ คพฺภกรณํ, ",
"snp4.14:13.4":	"ติกิจฺฉํ มามโก น เสเวยฺยฯ ",
"snp4.14:14.1":	"นินฺทาย นปฺปเวเธยฺย, ",
"snp4.14:14.2":	"น อุณฺณเมยฺย ปสํสิโต ภิกฺขุ; ",
"snp4.14:14.3":	"โลภํ สห มจฺฉริเยน, ",
"snp4.14:14.4":	"โกธํ เปสุณิยญฺจ ปนุเทยฺยฯ ",
"snp4.14:15.1":	"กยวิกฺกเย น ติฏฺเฐยฺย, ",
"snp4.14:15.2":	"อุปวาทํ ภิกฺขุ น กเรยฺย กุหิญฺจิ; ",
"snp4.14:15.3":	"คาเม จ นาภิสชฺเชยฺย, ",
"snp4.14:15.4":	"ลาภกมฺยา ชนํ น ลปเยยฺยฯ ",
"snp4.14:16.1":	"น จ กตฺถิตา สิยา ภิกฺขุ, ",
"snp4.14:16.2":	"น จ วาจํ ปยุตฺตํ ภาเสยฺย; ",
"snp4.14:16.3":	"ปาคพฺภิยํ น สิกฺเขยฺย, ",
"snp4.14:16.4":	"กถํ วิคฺคาหิกํ น กถเยยฺยฯ ",
"snp4.14:17.1":	"โมสวชฺเช น นีเยถ, ",
"snp4.14:17.2":	"สมฺปชาโน สฐานิ น กยิรา; ",
"snp4.14:17.3":	"อถ ชีวิเตน ปญฺญาย, ",
"snp4.14:17.4":	"สีลพฺพเตน นาญฺญมติมญฺเญฯ ",
"snp4.14:18.1":	"สุตฺวา รุสิโต พหุํ วาจํ, ",
"snp4.14:18.2":	"สมณานํ วา ปุถุชนานํ; ",
"snp4.14:18.3":	"ผรุเสน เน น ปฏิวชฺชา, ",
"snp4.14:18.4":	"น หิ สนฺโต ปฏิเสนิกโรนฺติฯ ",
"snp4.14:19.1":	"เอตญฺจ ธมฺมมญฺญาย, ",
"snp4.14:19.2":	"วิจินํ ภิกฺขุ สทา สโต สิกฺเข; ",
"snp4.14:19.3":	"สนฺตีติ นิพฺพุตึ ญตฺวา, ",
"snp4.14:19.4":	"สาสเน โคตมสฺส น ปมชฺเชยฺยฯ ",
"snp4.14:20.1":	"อภิภู หิ โส อนภิภูโต, ",
"snp4.14:20.2":	"สกฺขิธมฺมมนีติหมทสฺสี; ",
"snp4.14:20.3":	"ตสฺมา หิ ตสฺส ภควโต สาสเน, ",
"snp4.14:20.4":	"อปฺปมตฺโต สทา นมสฺสมนุสิกฺเข”ติฯ ",
"snp4.14:20.5":	"ตุวฏกสุตฺตํ จุทฺทสมํฯ "
}	
