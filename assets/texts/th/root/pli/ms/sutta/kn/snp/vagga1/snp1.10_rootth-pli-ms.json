{	
"snp1.10:0.1":	"สุตฺต นิปาต ๑ฯ๑๐ ",
"snp1.10:0.2":	"อาฬวกสุตฺต ",
"snp1.10:1.1":	"เอวํ เม สุตํ—",
"snp1.10:1.2":	"เอกํ สมยํ ภควา อาฬวิยํ วิหรติ อาฬวกสฺส ยกฺขสฺส ภวเนฯ ",
"snp1.10:1.3":	"อถ โข อาฬวโก ยกฺโข เยน ภควา เตนุปสงฺกมิ; อุปสงฺกมิตฺวา ภควนฺตํ เอตทโวจ",
"snp1.10:1.4":	"“นิกฺขม, สมณา”ติฯ ",
"snp1.10:1.5":	"“สาธาวุโส”ติ ภควา นิกฺขมิฯ ",
"snp1.10:1.6":	"“ปวิส, สมณา”ติฯ ",
"snp1.10:1.7":	"“สาธาวุโส”ติ ภควา ปาวิสิฯ ",
"snp1.10:2.1":	"ทุติยมฺปิ โข …เป… ",
"snp1.10:2.2":	"ตติยมฺปิ โข อาฬวโก ยกฺโข ภควนฺตํ เอตทโวจ",
"snp1.10:2.3":	"“นิกฺขม, สมณา”ติฯ ",
"snp1.10:2.4":	"“สาธาวุโส”ติ ภควา นิกฺขมิฯ ",
"snp1.10:2.5":	"“ปวิส, สมณา”ติฯ ",
"snp1.10:2.6":	"“สาธาวุโส”ติ ภควา ปาวิสิฯ ",
"snp1.10:3.1":	"จตุตฺถมฺปิ โข อาฬวโก ยกฺโข ภควนฺตํ เอตทโวจ",
"snp1.10:3.2":	"“นิกฺขม, สมณา”ติฯ ",
"snp1.10:3.3":	"“น ขฺวาหํ ตํ, อาวุโส, นิกฺขมิสฺสามิฯ ",
"snp1.10:3.4":	"ยํ เต กรณียํ, ตํ กโรหี”ติฯ ",
"snp1.10:4.1":	"“ปญฺหํ ตํ, สมณ, ปุจฺฉิสฺสามิฯ ",
"snp1.10:4.2":	"สเจ เม น พฺยากริสฺสสิ, จิตฺตํ วา เต ขิปิสฺสามิ, หทยํ วา เต ผาเลสฺสามิ, ปาเทสุ วา คเหตฺวา ปารคงฺคาย ขิปิสฺสามี”ติฯ ",
"snp1.10:5.1":	"“น ขฺวาหํ ตํ, อาวุโส, ปสฺสามิ สเทวเก โลเก สมารเก สพฺรหฺมเก สสฺสมณพฺราหฺมณิยา ปชาย สเทวมนุสฺสาย โย เม จิตฺตํ วา ขิเปยฺย หทยํ วา ผาเลยฺย ปาเทสุ วา คเหตฺวา ปารคงฺคาย ขิเปยฺยฯ ",
"snp1.10:5.2":	"อปิ จ ตฺวํ, อาวุโส, ปุจฺฉ ยทากงฺขสี”ติฯ ",
"snp1.10:5.3":	"อถ โข อาฬวโก ยกฺโข ภควนฺตํ คาถาย อชฺฌภาสิ",
"snp1.10:6.1":	"“กึ สูธ วิตฺตํ ปุริสสฺส เสฏฺฐํ, ",
"snp1.10:6.2":	"กึ สุ สุจิณฺณํ สุขมาวหาติ; ",
"snp1.10:6.3":	"กึ สุ หเว สาทุตรํ รสานํ, ",
"snp1.10:6.4":	"กถํชีวึ ชีวิตมาหุ เสฏฺฐํ”ฯ ",
"snp1.10:7.1":	"“สทฺธีธ วิตฺตํ ปุริสสฺส เสฏฺฐํ, ",
"snp1.10:7.2":	"ธมฺโม สุจิณฺโณ สุขมาวหาติ; ",
"snp1.10:7.3":	"สจฺจํ หเว สาทุตรํ รสานํ, ",
"snp1.10:7.4":	"ปญฺญาชีวึ ชีวิตมาหุ เสฏฺฐํ”ฯ ",
"snp1.10:8.1":	"“กถํ สุ ตรติ โอฆํ, ",
"snp1.10:8.2":	"กถํ สุ ตรติ อณฺณวํ; ",
"snp1.10:8.3":	"กถํ สุ ทุกฺขมจฺเจติ, ",
"snp1.10:8.4":	"กถํ สุ ปริสุชฺฌติ”ฯ ",
"snp1.10:9.1":	"“สทฺธาย ตรติ โอฆํ, ",
"snp1.10:9.2":	"อปฺปมาเทน อณฺณวํ; ",
"snp1.10:9.3":	"วีริเยน ทุกฺขมจฺเจติ, ",
"snp1.10:9.4":	"ปญฺญาย ปริสุชฺฌติ”ฯ ",
"snp1.10:10.1":	"“กถํ สุ ลภเต ปญฺญํ, ",
"snp1.10:10.2":	"กถํ สุ วินฺทเต ธนํ; ",
"snp1.10:10.3":	"กถํ สุ กิตฺตึ ปปฺโปติ, ",
"snp1.10:10.4":	"กถํ มิตฺตานิ คนฺถติ; ",
"snp1.10:10.5":	"อสฺมา โลกา ปรํ โลกํ, ",
"snp1.10:10.6":	"กถํ เปจฺจ น โสจติ”ฯ ",
"snp1.10:11.1":	"“สทฺทหาโน อรหตํ, ",
"snp1.10:11.2":	"ธมฺมํ นิพฺพานปตฺติยา; ",
"snp1.10:11.3":	"สุสฺสูสํ ลภเต ปญฺญํ, ",
"snp1.10:11.4":	"อปฺปมตฺโต วิจกฺขโณฯ ",
"snp1.10:12.1":	"ปติรูปการี ธุรวา, ",
"snp1.10:12.2":	"อุฏฺฐาตา วินฺทเต ธนํ; ",
"snp1.10:12.3":	"สจฺเจน กิตฺตึ ปปฺโปติ, ",
"snp1.10:12.4":	"ททํ มิตฺตานิ คนฺถติฯ ",
"snp1.10:13.1":	"ยเสฺสเต จตุโร ธมฺมา, ",
"snp1.10:13.2":	"สทฺธสฺส ฆรเมสิโน; ",
"snp1.10:13.3":	"สจฺจํ ธมฺโม ธิติ จาโค, ",
"snp1.10:13.4":	"ส เว เปจฺจ น โสจติฯ ",
"snp1.10:14.1":	"อิงฺฆ อญฺเญปิ ปุจฺฉสฺสุ, ",
"snp1.10:14.2":	"ปุถู สมณพฺราหฺมเณ; ",
"snp1.10:14.3":	"ยทิ สจฺจา ทมา จาคา, ",
"snp1.10:14.4":	"ขนฺตฺยา ภิโยฺยธ วิชฺชติ”ฯ ",
"snp1.10:15.1":	"“กถํ นุ ทานิ ปุจฺเฉยฺยํ, ",
"snp1.10:15.2":	"ปุถู สมณพฺราหฺมเณ; ",
"snp1.10:15.3":	"โยหํ อชฺช ปชานามิ, ",
"snp1.10:15.4":	"โย อตฺโถ สมฺปรายิโกฯ ",
"snp1.10:16.1":	"อตฺถาย วต เม พุทฺโธ, ",
"snp1.10:16.2":	"วาสายาฬวิมาคมา; ",
"snp1.10:16.3":	"โยหํ อชฺช ปชานามิ, ",
"snp1.10:16.4":	"ยตฺถ ทินฺนํ มหปฺผลํฯ ",
"snp1.10:17.1":	"โส อหํ วิจริสฺสามิ, ",
"snp1.10:17.2":	"คามา คามํ ปุรา ปุรํ; ",
"snp1.10:17.3":	"นมสฺสมาโน สมฺพุทฺธํ, ",
"snp1.10:17.4":	"ธมฺมสฺส จ สุธมฺมตนฺ”ติฯ ",
"snp1.10:17.5":	"อาฬวกสุตฺตํ ทสมํฯ "
}	
