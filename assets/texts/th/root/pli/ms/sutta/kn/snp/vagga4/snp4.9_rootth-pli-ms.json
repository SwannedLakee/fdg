{	
"snp4.9:0.1":	"สุตฺต นิปาต ๔ฯ๙ ",
"snp4.9:0.2":	"มาคณฺฑิยสุตฺต ",
"snp4.9:1.1":	"“ทิสฺวาน ตณฺหํ อรตึ รคญฺจ, ",
"snp4.9:1.2":	"นาโหสิ ฉนฺโท อปิ เมถุนสฺมึ; ",
"snp4.9:1.3":	"กิเมวิทํ มุตฺตกรีสปุณฺณํ, ",
"snp4.9:1.4":	"ปาทาปิ นํ สมฺผุสิตุํ น อิจฺเฉ”ฯ ",
"snp4.9:2.1":	"“เอตาทิสญฺเจ รตนํ น อิจฺฉสิ, ",
"snp4.9:2.2":	"นารึ นรินฺเทหิ พหูหิ ปตฺถิตํ; ",
"snp4.9:2.3":	"ทิฏฺฐิคตํ สีลวตํ นุ ชีวิตํ, ",
"snp4.9:2.4":	"ภวูปปตฺติญฺจ วเทสิ กีทิสํ”ฯ ",
"snp4.9:3.1":	"“อิทํ วทามีติ น ตสฺส โหติ, ",
"snp4.9:3.2":	"(มาคณฺฑิยาติ ภควา) ",
"snp4.9:3.3":	"ธมฺเมสุ นิจฺเฉยฺย สมุคฺคหีตํ; ",
"snp4.9:3.4":	"ปสฺสญฺจ ทิฏฺฐีสุ อนุคฺคหาย, ",
"snp4.9:3.5":	"อชฺฌตฺตสนฺตึ ปจินํ อทสฺสํ”ฯ ",
"snp4.9:4.1":	"“วินิจฺฉยา ยานิ ปกปฺปิตานิ, ",
"snp4.9:4.2":	"(อิติ มาคณฺฑิโย) ",
"snp4.9:4.3":	"เต เว มุนี พฺรูสิ อนุคฺคหาย; ",
"snp4.9:4.4":	"อชฺฌตฺตสนฺตีติ ยเมตมตฺถํ, ",
"snp4.9:4.5":	"กถํ นุ ธีเรหิ ปเวทิตํ ตํ”ฯ ",
"snp4.9:5.1":	"“น ทิฏฺฐิยา น สุติยา น ญาเณน, ",
"snp4.9:5.2":	"(มาคณฺฑิยาติ ภควา) ",
"snp4.9:5.3":	"สีลพฺพเตนาปิ น สุทฺธิมาห; ",
"snp4.9:5.4":	"อทิฏฺฐิยา อสฺสุติยา อญาณา, ",
"snp4.9:5.5":	"อสีลตา อพฺพตา โนปิ เตน; ",
"snp4.9:5.6":	"เอเต จ นิสฺสชฺช อนุคฺคหาย, ",
"snp4.9:5.7":	"สนฺโต อนิสฺสาย ภวํ น ชปฺเป”ฯ ",
"snp4.9:6.1":	"“โน เจ กิร ทิฏฺฐิยา น สุติยา น ญาเณน, ",
"snp4.9:6.2":	"(อิติ มาคณฺฑิโย) ",
"snp4.9:6.3":	"สีลพฺพเตนาปิ น สุทฺธิมาห; ",
"snp4.9:6.4":	"อทิฏฺฐิยา อสฺสุติยา อญาณา, ",
"snp4.9:6.5":	"อสีลตา อพฺพตา โนปิ เตน; ",
"snp4.9:6.6":	"มญฺญามหํ โมมุหเมว ธมฺมํ, ",
"snp4.9:6.7":	"ทิฏฺฐิยา เอเก ปจฺเจนฺติ สุทฺธึ”ฯ ",
"snp4.9:7.1":	"“ทิฏฺฐญฺจ นิสฺสาย อนุปุจฺฉมาโน, ",
"snp4.9:7.2":	"(มาคณฺฑิยาติ ภควา) ",
"snp4.9:7.3":	"สมุคฺคหีเตสุ ปโมหมาคา; ",
"snp4.9:7.4":	"อิโต จ นาทฺทกฺขิ อณุมฺปิ สญฺญํ, ",
"snp4.9:7.5":	"ตสฺมา ตุวํ โมมุหโต ทหาสิฯ ",
"snp4.9:8.1":	"สโม วิเสสี อุท วา นิหีโน, ",
"snp4.9:8.2":	"โย มญฺญติ โส วิวเทถ เตน; ",
"snp4.9:8.3":	"ตีสุ วิธาสุ อวิกมฺปมาโน, ",
"snp4.9:8.4":	"สโม วิเสสีติ น ตสฺส โหติฯ ",
"snp4.9:9.1":	"สจฺจนฺติ โส พฺราหฺมโณ กึ วเทยฺย, ",
"snp4.9:9.2":	"มุสาติ วา โส วิวเทถ เกน; ",
"snp4.9:9.3":	"ยสฺมึ สมํ วิสมํ วาปิ นตฺถิ, ",
"snp4.9:9.4":	"ส เกน วาทํ ปฏิสํยุเชยฺยฯ ",
"snp4.9:10.1":	"โอกํ ปหาย อนิเกตสารี, ",
"snp4.9:10.2":	"คาเม อกุพฺพํ มุนิ สนฺถวานิ; ",
"snp4.9:10.3":	"กาเมหิ ริตฺโต อปุรกฺขราโน, ",
"snp4.9:10.4":	"กถํ น วิคฺคยฺห ชเนน กยิราฯ ",
"snp4.9:11.1":	"เยหิ วิวิตฺโต วิจเรยฺย โลเก, ",
"snp4.9:11.2":	"น ตานิ อุคฺคยฺห วเทยฺย นาโค; ",
"snp4.9:11.3":	"ชลมฺพุชํ กณฺฑกวาริชํ ยถา, ",
"snp4.9:11.4":	"ชเลน ปงฺเกน จนูปลิตฺตํ; ",
"snp4.9:11.5":	"เอวํ มุนี สนฺติวาโท อคิทฺโธ, ",
"snp4.9:11.6":	"กาเม จ โลเก จ อนูปลิตฺโตฯ ",
"snp4.9:12.1":	"น เวทคู ทิฏฺฐิยายโก น มุติยา, ",
"snp4.9:12.2":	"ส มานเมติ น หิ ตมฺมโย โส; ",
"snp4.9:12.3":	"น กมฺมุนา โนปิ สุเตน เนโยฺย, ",
"snp4.9:12.4":	"อนูปนีโต ส นิเวสเนสุฯ ",
"snp4.9:13.1":	"สญฺญาวิรตฺตสฺส น สนฺติ คนฺถา, ",
"snp4.9:13.2":	"ปญฺญาวิมุตฺตสฺส น สนฺติ โมหา; ",
"snp4.9:13.3":	"สญฺญญฺจ ทิฏฺฐิญฺจ เย อคฺคเหสุํ, ",
"snp4.9:13.4":	"เต ฆฏฺฏยนฺตา วิจรนฺติ โลเก”ติฯ ",
"snp4.9:13.5":	"มาคณฺฑิยสุตฺตํ นวมํฯ "
}	
