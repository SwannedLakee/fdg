{	
"ud8.9:0.1":	"อุทาน ๘ฯ๙ ",
"ud8.9:0.2":	"ปฐมทพฺพสุตฺต ",
"ud8.9:1.1":	"เอวํ เม สุตํ—",
"ud8.9:1.2":	"เอกํ สมยํ ภควา ราชคเห วิหรติ เวฬุวเน กลนฺทกนิวาเปฯ ",
"ud8.9:1.3":	"อถ โข อายสฺมา ทพฺโพ มลฺลปุตฺโต เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ ",
"ud8.9:1.4":	"เอกมนฺตํ นิสินฺโน โข อายสฺมา ทพฺโพ มลฺลปุตฺโต ภควนฺตํ เอตทโวจ",
"ud8.9:1.5":	"“ปรินิพฺพานกาโล เม ทานิ, สุคตา”ติฯ ",
"ud8.9:1.6":	"“ยสฺสทานิ ตฺวํ, ทพฺพ, กาลํ มญฺญสี”ติฯ ",
"ud8.9:2.1":	"อถ โข อายสฺมา ทพฺโพ มลฺลปุตฺโต อุฏฺฐายาสนา ภควนฺตํ อภิวาเทตฺวา ปทกฺขิณํ กตฺวา เวหาสํ อพฺภุคฺคนฺตฺวา อากาเส อนฺตลิกฺเข ปลฺลงฺเกน นิสีทิตฺวา เตโชธาตุํ สมาปชฺชิตฺวา วุฏฺฐหิตฺวา ปรินิพฺพายิฯ ",
"ud8.9:3.1":	"อถ โข อายสฺมโต ทพฺพสฺส มลฺลปุตฺตสฺส เวหาสํ อพฺภุคฺคนฺตฺวา อากาเส อนฺตลิกฺเข ปลฺลงฺเกน นิสีทิตฺวา เตโชธาตุํ สมาปชฺชิตฺวา วุฏฺฐหิตฺวา ปรินิพฺพุตสฺส สรีรสฺส ฌายมานสฺส ฑยฺหมานสฺส เนว ฉาริกา ปญฺญายิตฺถ น มสิฯ ",
"ud8.9:3.2":	"เสยฺยถาปิ นาม สปฺปิสฺส วา เตลสฺส วา ฌายมานสฺส ฑยฺหมานสฺส เนว ฉาริกา ปญฺญายติ น มสิ; ",
"ud8.9:3.3":	"เอวเมวํ อายสฺมโต ทพฺพสฺส มลฺลปุตฺตสฺส เวหาสํ อพฺภุคฺคนฺตฺวา อากาเส อนฺตลิกฺเข ปลฺลงฺเกน นิสีทิตฺวา เตโชธาตุํ สมาปชฺชิตฺวา วุฏฺฐหิตฺวา ปรินิพฺพุตสฺส สรีรสฺส ฌายมานสฺส ฑยฺหมานสฺส เนว ฉาริกา ปญฺญายิตฺถ น มสีติฯ ",
"ud8.9:4.1":	"อถ โข ภควา เอตมตฺถํ วิทิตฺวา ตายํ เวลายํ อิมํ อุทานํ อุทาเนสิ",
"ud8.9:5.1":	"“อเภทิ กาโย นิโรธิ สญฺญา, ",
"ud8.9:5.2":	"เวทนา สีติภวึสุ สพฺพา; ",
"ud8.9:5.3":	"วูปสมึสุ สงฺขารา, ",
"ud8.9:5.4":	"วิญฺญาณํ อตฺถมาคมา”ติฯ ",
"ud8.9:5.5":	"นวมํฯ "
}	
