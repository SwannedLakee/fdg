{	
"snp3.3:0.1":	"สุตฺต นิปาต ๓ฯ๓ ",
"snp3.3:0.2":	"สุภาสิตสุตฺต ",
"snp3.3:1.1":	"เอวํ เม สุตํ—",
"snp3.3:1.2":	"เอก สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"snp3.3:1.3":	"ตตฺร โข ภควา ภิกฺขู อามนฺเตสิ",
"snp3.3:1.4":	"“ภิกฺขโว”ติฯ ",
"snp3.3:1.5":	"“ภทนฺเต”ติ เต ภิกฺขู ภควโต ปจฺจโสฺสสุํฯ ",
"snp3.3:1.6":	"ภควา เอตทโวจ",
"snp3.3:2.1":	"“จตูหิ, ภิกฺขเว, องฺเคหิ สมนฺนาคตา วาจา สุภาสิตา โหติ, น ทุพฺภาสิตา, อนวชฺชา จ อนนุวชฺชา จ วิญฺญูนํฯ ",
"snp3.3:2.2":	"กตเมหิ จตูหิ? ",
"snp3.3:2.3":	"อิธ, ภิกฺขเว, ภิกฺขุ สุภาสิตํเยว ภาสติ โน ทุพฺภาสิตํ, ธมฺมํเยว ภาสติ โน อธมฺมํ, ปิยํเยว ภาสติ โน อปฺปิยํ, สจฺจํเยว ภาสติ โน อลิกํฯ ",
"snp3.3:2.4":	"อิเมหิ โข, ภิกฺขเว, จตูหิ องฺเคหิ สมนฺนาคตา วาจา สุภาสิตา โหติ, โน ทุพฺภาสิตา, อนวชฺชา จ อนนุวชฺชา จ วิญฺญูนนฺ”ติฯ ",
"snp3.3:2.5":	"อิทมโวจ ภควาฯ ",
"snp3.3:2.6":	"อิทํ วตฺวาน สุคโต, อถาปรํ เอตทโวจ สตฺถา",
"snp3.3:3.1":	"“สุภาสิตํ อุตฺตมมาหุ สนฺโต, ",
"snp3.3:3.2":	"ธมฺมํ ภเณ นาธมฺมํ ตํ ทุติยํ; ",
"snp3.3:3.3":	"ปิยํ ภเณ นาปฺปิยํ ตํ ตติยํ, ",
"snp3.3:3.4":	"สจฺจํ ภเณ นาลิกํ ตํ จตุตฺถนฺ”ติฯ ",
"snp3.3:4.1":	"อถ โข อายสฺมา วงฺคีโส อุฏฺฐายาสนา เอกํสํ จีวรํ กตฺวา เยน ภควา เตนญฺชลึ ปณาเมตฺวา ภควนฺตํ เอตทโวจ",
"snp3.3:4.2":	"“ปฏิภาติ มํ, ภควา, ปฏิภาติ มํ, สุคตา”ติฯ ",
"snp3.3:4.3":	"“ปฏิภาตุ ตํ, วงฺคีสา”ติ ภควา อโวจฯ ",
"snp3.3:4.4":	"อถ โข อายสฺมา วงฺคีโส ภควนฺตํ สมฺมุขา สารุปฺปาหิ คาถาหิ อภิตฺถวิ",
"snp3.3:5.1":	"“ตเมว วาจํ ภาเสยฺย, ",
"snp3.3:5.2":	"ยายตฺตานํ น ตาปเย; ",
"snp3.3:5.3":	"ปเร จ น วิหึเสยฺย, ",
"snp3.3:5.4":	"สา เว วาจา สุภาสิตาฯ ",
"snp3.3:6.1":	"ปิยวาจเมว ภาเสยฺย, ",
"snp3.3:6.2":	"ยา วาจา ปฏินนฺทิตา; ",
"snp3.3:6.3":	"ยํ อนาทาย ปาปานิ, ",
"snp3.3:6.4":	"ปเรสํ ภาสเต ปิยํฯ ",
"snp3.3:7.1":	"สจฺจํ เว อมตา วาจา, ",
"snp3.3:7.2":	"เอส ธมฺโม สนนฺตโน; ",
"snp3.3:7.3":	"สจฺเจ อตฺเถ จ ธมฺเม จ, ",
"snp3.3:7.4":	"อาหุ สนฺโต ปติฏฺฐิตาฯ ",
"snp3.3:8.1":	"ยํ พุทฺโธ ภาสติ วาจํ, ",
"snp3.3:8.2":	"เขมํ นิพฺพานปตฺติยา; ",
"snp3.3:8.3":	"ทุกฺขสฺสนฺตกิริยาย, ",
"snp3.3:8.4":	"สา เว วาจานมุตฺตมา”ติฯ ",
"snp3.3:8.5":	"สุภาสิตสุตฺตํ ตติยํฯ "
}	
