{	
"iti76:0.1":	"อิติวุตฺตก ๗๖ ",
"iti76:0.2":	"ติกนิปาต ",
"iti76:0.3":	"ตติยวคฺค ",
"iti76:0.4":	"สุขปตฺถนาสุตฺต ",
"iti76:1.1":	"วุตฺตเญฺหตํ ภควตา วุตฺตมรหตาติ เม สุตํ",
"iti76:2.1":	"“ตีณิมานิ, ภิกฺขเว, สุขานิ ปตฺถยมาโน สีลํ รกฺเขยฺย ปณฺฑิโตฯ ",
"iti76:2.2":	"กตมานิ ตีณิ? ",
"iti76:2.3":	"ปสํสา เม อาคจฺฉตูติ สีลํ รกฺเขยฺย ปณฺฑิโต, โภคา เม อุปฺปชฺชนฺตูติ สีลํ รกฺเขยฺย ปณฺฑิโต, กายสฺส เภทา ปรํ มรณา สุคตึ สคฺคํ โลกํ อุปปชฺชิสฺสามีติ สีลํ รกฺเขยฺย ปณฺฑิโตฯ ",
"iti76:2.4":	"อิมานิ โข, ภิกฺขเว, ตีณิ สุขานิ ปตฺถยมาโน สีลํ รกฺเขยฺย ปณฺฑิโต”ติฯ ",
"iti76:2.5":	"เอตมตฺถํ ภควา อโวจฯ ",
"iti76:2.6":	"ตตฺเถตํ อิติ วุจฺจติ",
"iti76:3.1":	"“สีลํ รกฺเขยฺย เมธาวี, ",
"iti76:3.2":	"ปตฺถยาโน ตโย สุเข; ",
"iti76:3.3":	"ปสํสํ วิตฺตลาภญฺจ, ",
"iti76:3.4":	"เปจฺจ สคฺเค ปโมทนํฯ ",
"iti76:4.1":	"อกโรนฺโตปิ เจ ปาปํ, ",
"iti76:4.2":	"กโรนฺตมุปเสวติ; ",
"iti76:4.3":	"สงฺกิโย โหติ ปาปสฺมึ, ",
"iti76:4.4":	"อวณฺโณ จสฺส รูหติฯ ",
"iti76:5.1":	"ยาทิสํ กุรุเต มิตฺตํ, ",
"iti76:5.2":	"ยาทิสํ จูปเสวติ; ",
"iti76:5.3":	"ส เว ตาทิสโก โหติ, ",
"iti76:5.4":	"สหวาโส หิ ตาทิโสฯ ",
"iti76:6.1":	"เสวมาโน เสวมานํ, ",
"iti76:6.2":	"สมฺผุฏฺโฐ สมฺผุสํ ปรํ; ",
"iti76:6.3":	"สโร ทิทฺโธ กลาปํว, ",
"iti76:6.4":	"อลิตฺตมุปลิมฺปติ; ",
"iti76:6.5":	"อุปเลปภยา ธีโร, ",
"iti76:6.6":	"เนว ปาปสขา สิยาฯ ",
"iti76:7.1":	"ปูติมจฺฉํ กุสคฺเคน, ",
"iti76:7.2":	"โย นโร อุปนยฺหติ; ",
"iti76:7.3":	"กุสาปิ ปูติ วายนฺติ, ",
"iti76:7.4":	"เอวํ พาลูปเสวนาฯ ",
"iti76:8.1":	"ตครญฺจ ปลาเสน, ",
"iti76:8.2":	"โย นโร อุปนยฺหติ; ",
"iti76:8.3":	"ปตฺตาปิ สุรภิ วายนฺติ, ",
"iti76:8.4":	"เอวํ ธีรูปเสวนาฯ ",
"iti76:9.1":	"ตสฺมา ปตฺตปุฏเสฺสว, ",
"iti76:9.2":	"ญตฺวา สมฺปากมตฺตโน; ",
"iti76:9.3":	"อสนฺเต นุปเสเวยฺย, ",
"iti76:9.4":	"สนฺเต เสเวยฺย ปณฺฑิโต; ",
"iti76:9.5":	"อสนฺโต นิรยํ เนนฺติ, ",
"iti76:9.6":	"สนฺโต ปาเปนฺติ สุคฺคตินฺ”ติฯ ",
"iti76:10.1":	"อยมฺปิ อตฺโถ วุตฺโต ภควตา, อิติ เม สุตนฺติฯ ",
"iti76:10.2":	"สตฺตมํฯ "
}	
