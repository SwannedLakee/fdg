{	
"snp1.5:0.1":	"สุตฺต นิปาต ๑ฯ๕ ",
"snp1.5:0.2":	"จุนฺทสุตฺต ",
"snp1.5:1.1":	"“ปุจฺฉามิ มุนึ ปหูตปญฺญํ, ",
"snp1.5:1.2":	"(อิติ จุนฺโท กมฺมารปุตฺโต) ",
"snp1.5:1.3":	"พุทฺธํ ธมฺมสฺสามึ วีตตณฺหํ; ",
"snp1.5:1.4":	"ทฺวิปทุตฺตมํ สารถีนํ ปวรํ, ",
"snp1.5:1.5":	"กติ โลเก สมณา ตทิงฺฆ พฺรูหิ”ฯ ",
"snp1.5:2.1":	"“จตุโร สมณา น ปญฺจมตฺถิ, ",
"snp1.5:2.2":	"(จุนฺทาติ ภควา) ",
"snp1.5:2.3":	"เต เต อาวิกโรมิ สกฺขิปุฏฺโฐ; ",
"snp1.5:2.4":	"มคฺคชิโน มคฺคเทสโก จ, ",
"snp1.5:2.5":	"มคฺเค ชีวติ โย จ มคฺคทูสี”ฯ ",
"snp1.5:3.1":	"“กํ มคฺคชินํ วทนฺติ พุทฺธา, ",
"snp1.5:3.2":	"(อิติ จุนฺโท กมฺมารปุตฺโต) ",
"snp1.5:3.3":	"มคฺคกฺขายี กถํ อตุโลฺย โหติ; ",
"snp1.5:3.4":	"มคฺเค ชีวติ เม พฺรูหิ ปุฏฺโฐ, ",
"snp1.5:3.5":	"อถ เม อาวิกโรหิ มคฺคทูสึ”ฯ ",
"snp1.5:4.1":	"“โย ติณฺณกถงฺกโถ วิสโลฺล, ",
"snp1.5:4.2":	"นิพฺพานาภิรโต อนานุคิทฺโธ; ",
"snp1.5:4.3":	"โลกสฺส สเทวกสฺส เนตา, ",
"snp1.5:4.4":	"ตาทึ มคฺคชินํ วทนฺติ พุทฺธาฯ ",
"snp1.5:5.1":	"ปรมํ ปรมนฺติ โยธ ญตฺวา, ",
"snp1.5:5.2":	"อกฺขาติ วิภชเต อิเธว ธมฺมํ; ",
"snp1.5:5.3":	"ตํ กงฺขฉิทํ มุนึ อเนชํ, ",
"snp1.5:5.4":	"ทุติยํ ภิกฺขุนมาหุ มคฺคเทสึฯ ",
"snp1.5:6.1":	"โย ธมฺมปเท สุเทสิเต, ",
"snp1.5:6.2":	"มคฺเค ชีวติ สญฺญโต สตีมา; ",
"snp1.5:6.3":	"อนวชฺชปทานิ เสวมาโน, ",
"snp1.5:6.4":	"ตติยํ ภิกฺขุนมาหุ มคฺคชีวึฯ ",
"snp1.5:7.1":	"ฉทนํ กตฺวาน สุพฺพตานํ, ",
"snp1.5:7.2":	"ปกฺขนฺที กุลทูสโก ปคพฺโภ; ",
"snp1.5:7.3":	"มายาวี อสญฺญโต ปลาโป, ",
"snp1.5:7.4":	"ปติรูเปน จรํ ส มคฺคทูสีฯ ",
"snp1.5:8.1":	"เอเต จ ปฏิวิชฺฌิ โย คหฏฺโฐ, ",
"snp1.5:8.2":	"สุตวา อริยสาวโก สปญฺโญ; ",
"snp1.5:8.3":	"สพฺเพ เนตาทิสาติ ญตฺวา, ",
"snp1.5:8.4":	"อิติ ทิสฺวา น หาเปติ ตสฺส สทฺธา; ",
"snp1.5:8.5":	"กถํ หิ ทุฏฺเฐน อสมฺปทุฏฺฐํ, ",
"snp1.5:8.6":	"สุทฺธํ อสุทฺเธน สมํ กเรยฺยา”ติฯ ",
"snp1.5:8.7":	"จุนฺทสุตฺตํ ปญฺจมํฯ "
}	
