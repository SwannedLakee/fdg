{	
"dhp44:0.1":	"ขุทฺทกนิกาย ",
"dhp44:0.2":	"ธมฺมปท ",
"dhp44:0.3":	"ปุปฺผวคฺค ",
"dhp44:0.4":	"ปถวิกถาปสุตปญฺจสตภิกฺขุวตฺถุ ",
"dhp44:1":	"โก อิมํ ปถวึ วิเจสฺสติ, ",
"dhp44:2":	"ยมโลกญฺจ อิมํ สเทวกํ; ",
"dhp44:3":	"โก ธมฺมปทํ สุเทสิตํ, ",
"dhp44:4":	"กุสโล ปุปฺผมิว ปเจสฺสติฯ ",
"dhp45:1":	"เสโข ปถวึ วิเจสฺสติ, ",
"dhp45:2":	"ยมโลกญฺจ อิมํ สเทวกํ; ",
"dhp45:3":	"เสโข ธมฺมปทํ สุเทสิตํ, ",
"dhp45:4":	"กุสโล ปุปฺผมิว ปเจสฺสติฯ ",
"dhp46:0":	"มรีจิกมฺมฏฺฐานิกภิกฺขุวตฺถุ ",
"dhp46:1":	"เผณูปมํ กายมิมํ วิทิตฺวา, ",
"dhp46:2":	"มรีจิธมฺมํ อภิสมฺพุธาโน; ",
"dhp46:3":	"เฉตฺวาน มารสฺส ปปุปฺผกานิ, ",
"dhp46:4":	"อทสฺสนํ มจฺจุราชสฺส คจฺเฉฯ ",
"dhp47:0":	"วิฏฏูภวตฺถุ ",
"dhp47:1":	"ปุปฺผานิ เหว ปจินนฺตํ, ",
"dhp47:2":	"พฺยาสตฺตมนสํ นรํ; ",
"dhp47:3":	"สุตฺตํ คามํ มโหโฆว, ",
"dhp47:4":	"มจฺจุ อาทาย คจฺฉติฯ ",
"dhp48:0":	"ปติปูชิกกุมาริวตฺถุ ",
"dhp48:1":	"ปุปฺผานิ เหว ปจินนฺตํ, ",
"dhp48:2":	"พฺยาสตฺตมนสํ นรํ; ",
"dhp48:3":	"อติตฺตญฺเญว กาเมสุ, ",
"dhp48:4":	"อนฺตโก กุรุเต วสํฯ ",
"dhp49:0":	"มจฺฉริยโกสิยเสฏฺฐิวตฺถุ ",
"dhp49:1":	"ยถาปิ ภมโร ปุปฺผํ, ",
"dhp49:2":	"วณฺณคนฺธมเหฐยํ; ",
"dhp49:3":	"ปเลติ รสมาทาย, ",
"dhp49:4":	"เอวํ คาเม มุนี จเรฯ ",
"dhp50:0":	"ปาเวยฺยอาชีวกวตฺถุ ",
"dhp50:1":	"น ปเรสํ วิโลมานิ, ",
"dhp50:2":	"น ปเรสํ กตากตํ; ",
"dhp50:3":	"อตฺตโนว อเวกฺเขยฺย, ",
"dhp50:4":	"กตานิ อกตานิ จฯ ",
"dhp51:0":	"ฉตฺตปาณิอุปาสกวตฺถุ ",
"dhp51:1":	"ยถาปิ รุจิรํ ปุปฺผํ, ",
"dhp51:2":	"วณฺณวนฺตํ อคนฺธกํ; ",
"dhp51:3":	"เอวํ สุภาสิตา วาจา, ",
"dhp51:4":	"อผลา โหติ อกุพฺพโตฯ ",
"dhp52:1":	"ยถาปิ รุจิรํ ปุปฺผํ, ",
"dhp52:2":	"วณฺณวนฺตํ สคนฺธกํ; ",
"dhp52:3":	"เอวํ สุภาสิตา วาจา, ",
"dhp52:4":	"สผลา โหติ กุพฺพโตฯ ",
"dhp53:0":	"วิสาขาวตฺถุ ",
"dhp53:1":	"ยถาปิ ปุปฺผราสิมฺหา, ",
"dhp53:2":	"กยิรา มาลาคุเณ พหู; ",
"dhp53:3":	"เอวํ ชาเตน มจฺเจน, ",
"dhp53:4":	"กตฺตพฺพํ กุสลํ พหุํฯ ",
"dhp54:0":	"อานนฺทตฺเถรปญฺหวตฺถุ ",
"dhp54:1":	"น ปุปฺผคนฺโธ ปฏิวาตเมติ, ",
"dhp54:2":	"น จนฺทนํ ตครมลฺลิกา วา; ",
"dhp54:3":	"สตญฺจ คนฺโธ ปฏิวาตเมติ, ",
"dhp54:4":	"สพฺพา ทิสา สปฺปุริโส ปวายติฯ ",
"dhp55:1":	"จนฺทนํ ตครํ วาปิ, ",
"dhp55:2":	"อุปฺปลํ อถ วสฺสิกี; ",
"dhp55:3":	"เอเตสํ คนฺธชาตานํ, ",
"dhp55:4":	"สีลคนฺโธ อนุตฺตโรฯ ",
"dhp56:0":	"มหากสฺสปตฺเถรปิณฺฑปาตทินฺนวตฺถุ ",
"dhp56:1":	"อปฺปมตฺโต อยํ คนฺโธ, ",
"dhp56:2":	"ยายํ ตครจนฺทนี; ",
"dhp56:3":	"โย จ สีลวตํ คนฺโธ, ",
"dhp56:4":	"วาติ เทเวสุ อุตฺตโมฯ ",
"dhp57:0":	"โคธิกตฺเถรปรินิพฺพานวตฺถุ ",
"dhp57:1":	"เตสํ สมฺปนฺนสีลานํ, ",
"dhp57:2":	"อปฺปมาทวิหารินํ; ",
"dhp57:3":	"สมฺมทญฺญาวิมุตฺตานํ, ",
"dhp57:4":	"มาโร มคฺคํ น วินฺทติฯ ",
"dhp58:0":	"ครหทินฺนวตฺถุ ",
"dhp58:1":	"ยถา สงฺการธานสฺมึ, ",
"dhp58:2":	"อุชฺฌิตสฺมึ มหาปเถ; ",
"dhp58:3":	"ปทุมํ ตตฺถ ชาเยถ, ",
"dhp58:4":	"สุจิคนฺธํ มโนรมํฯ ",
"dhp59:1":	"เอวํ สงฺการภูเตสุ, ",
"dhp59:2":	"อนฺธภูเต ปุถุชฺชเน; ",
"dhp59:3":	"อติโรจติ ปญฺญาย, ",
"dhp59:4":	"สมฺมาสมฺพุทฺธสาวโกฯ ",
"dhp59:5":	"ปุปฺผวคฺโค จตุตฺโถฯ "
}	
