{	
"ud8.7:0.1":	"อุทาน ๘ฯ๗ ",
"ud8.7:0.2":	"ทฺวิธาปถสุตฺต ",
"ud8.7:1.1":	"เอวํ เม สุตํ—",
"ud8.7:1.2":	"เอกํ สมยํ ภควา โกสเลสุ อทฺธานมคฺคปฺปฏิปนฺโน โหติ อายสฺมตา นาคสมาเลน ปจฺฉาสมเณนฯ ",
"ud8.7:1.3":	"อทฺทสา โข อายสฺมา นาคสมาโล อนฺตรามคฺเค ทฺวิธาปถํฯ ",
"ud8.7:1.4":	"ทิสฺวาน ภควนฺตํ เอตทโวจ",
"ud8.7:1.5":	"“อยํ, ภนฺเต, ภควา ปนฺโถ; ",
"ud8.7:1.6":	"อิมินา คจฺฉามา”ติฯ ",
"ud8.7:1.7":	"เอวํ วุตฺเต, ภควา อายสฺมนฺตํ นาคสมาลํ เอตทโวจ",
"ud8.7:1.8":	"“อยํ, นาคสมาล, ปนฺโถ; ",
"ud8.7:1.9":	"อิมินา คจฺฉามา”ติฯ ",
"ud8.7:2.1":	"ทุติยมฺปิ โข …เป… ",
"ud8.7:2.2":	"ตติยมฺปิ โข อายสฺมา นาคสมาโล ภควนฺตํ เอตทโวจ",
"ud8.7:2.3":	"“อยํ, ภนฺเต, ภควา ปนฺโถ; ",
"ud8.7:2.4":	"อิมินา คจฺฉามา”ติฯ ",
"ud8.7:2.5":	"ตติยมฺปิ โข ภควา อายสฺมนฺตํ นาคสมาลํ เอตทโวจ",
"ud8.7:2.6":	"“อยํ, นาคสมาล, ปนฺโถ; ",
"ud8.7:2.7":	"อิมินา คจฺฉามา”ติฯ ",
"ud8.7:2.8":	"อถ โข อายสฺมา นาคสมาโล ภควโต ปตฺตจีวรํ ตตฺเถว ฉมายํ นิกฺขิปิตฺวา ปกฺกามิ",
"ud8.7:2.9":	"“อิทํ, ภนฺเต, ภควโต ปตฺตจีวรนฺ”ติฯ ",
"ud8.7:3.1":	"อถ โข อายสฺมโต นาคสมาลสฺส เตน ปนฺเถน คจฺฉนฺตสฺส อนฺตรามคฺเค โจรา นิกฺขมิตฺวา หตฺเถหิ จ ปาเทหิ จ อาโกเฏสุํ ปตฺตญฺจ ภินฺทึสุ สงฺฆาฏิญฺจ วิปฺผาเลสุํฯ ",
"ud8.7:3.2":	"อถ โข อายสฺมา นาคสมาโล ภินฺเนน ปตฺเตน วิปฺผาลิตาย สงฺฆาฏิยา เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ ",
"ud8.7:3.3":	"เอกมนฺตํ นิสินฺโน โข อายสฺมา นาคสมาโล ภควนฺตํ เอตทโวจ",
"ud8.7:3.4":	"“อิธ มยฺหํ, ภนฺเต, เตน ปนฺเถน คจฺฉนฺตสฺส อนฺตรามคฺเค โจรา นิกฺขมิตฺวา หตฺเถหิ จ ปาเทหิ จ อาโกเฏสุํ, ปตฺตญฺจ ภินฺทึสุ, สงฺฆาฏิญฺจ วิปฺผาเลสุนฺ”ติฯ ",
"ud8.7:4.1":	"อถ โข ภควา เอตมตฺถํ วิทิตฺวา ตายํ เวลายํ อิมํ อุทานํ อุทาเนสิ",
"ud8.7:5.1":	"“สทฺธึ จรเมกโต วสํ, ",
"ud8.7:5.2":	"มิโสฺส อญฺญชเนน เวทคู; ",
"ud8.7:5.3":	"วิทฺวา ปชหาติ ปาปกํ, ",
"ud8.7:5.4":	"โกญฺโจ ขีรปโกว นินฺนคนฺ”ติฯ ",
"ud8.7:5.5":	"สตฺตมํฯ "
}	
