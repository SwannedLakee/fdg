{	
"ud4.9:0.1":	"อุทาน ๔ฯ๙ ",
"ud4.9:0.2":	"อุปเสนสุตฺต ",
"ud4.9:1.1":	"เอวํ เม สุตํ—",
"ud4.9:1.2":	"เอกํ สมยํ ภควา ราชคเห วิหรติ เวฬุวเน กลนฺทกนิวาเปฯ ",
"ud4.9:1.3":	"อถ โข อายสฺมโต อุปเสนสฺส วงฺคนฺตปุตฺตสฺส รโหคตสฺส ปฏิสลฺลีนสฺส เอวํ เจตโส ปริวิตกฺโก อุทปาทิ",
"ud4.9:1.4":	"“ลาภา วต เม, สุลทฺธํ วต เม, ",
"ud4.9:1.5":	"สตฺถา จ เม ภควา อรหํ สมฺมาสมฺพุทฺโธ; ",
"ud4.9:1.6":	"สฺวากฺขาเต จมฺหิ ธมฺมวินเย อคารสฺมา อนคาริยํ ปพฺพชิโต; ",
"ud4.9:1.7":	"สพฺรหฺมจาริโน จ เม สีลวนฺโต กลฺยาณธมฺมา; ",
"ud4.9:1.8":	"สีเลสุ จมฺหิ ปริปูรการี; ",
"ud4.9:1.9":	"สุสมาหิโต จมฺหิ เอกคฺคจิตฺโต; ",
"ud4.9:1.10":	"อรหา จมฺหิ ขีณาสโว; ",
"ud4.9:1.11":	"มหิทฺธิโก จมฺหิ มหานุภาโวฯ ",
"ud4.9:1.12":	"ภทฺทกํ เม ชีวิตํ, ภทฺทกํ มรณนฺ”ติฯ ",
"ud4.9:2.1":	"อถ โข ภควา อายสฺมโต อุปเสนสฺส วงฺคนฺตปุตฺตสฺส เจตสา เจโตปริวิตกฺกมญฺญาย ตายํ เวลายํ อิมํ อุทานํ อุทาเนสิ",
"ud4.9:3.1":	"“ยํ ชีวิตํ น ตปติ, ",
"ud4.9:3.2":	"มรณนฺเต น โสจติ; ",
"ud4.9:3.3":	"ส เว ทิฏฺฐปโท ธีโร, ",
"ud4.9:3.4":	"โสกมชฺเฌ น โสจติฯ ",
"ud4.9:4.1":	"อุจฺฉินฺนภวตณฺหสฺส, ",
"ud4.9:4.2":	"สนฺตจิตฺตสฺส ภิกฺขุโน; ",
"ud4.9:4.3":	"วิกฺขีโณ ชาติสํสาโร, ",
"ud4.9:4.4":	"นตฺถิ ตสฺส ปุนพฺภโว”ติฯ ",
"ud4.9:4.5":	"นวมํฯ "
}	
