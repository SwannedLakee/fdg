{	
"ud7.5:0.1":	"อุทาน ๗ฯ๕ ",
"ud7.5:0.2":	"อปรลกุณฺฑกภทฺทิยสุตฺต ",
"ud7.5:1.1":	"เอวํ เม สุตํ—",
"ud7.5:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"ud7.5:1.3":	"เตน โข ปน สมเยน อายสฺมา ลกุณฺฑกภทฺทิโย สมฺพหุลานํ ภิกฺขูนํ ปิฏฺฐิโต ปิฏฺฐิโต เยน ภควา เตนุปสงฺกมิฯ ",
"ud7.5:2.1":	"อทฺทสา โข ภควา อายสฺมนฺตํ ลกุณฺฑกภทฺทิยํ ทูรโตว สมฺพหุลานํ ภิกฺขูนํ ปิฏฺฐิโต ปิฏฺฐิโต อาคจฺฉนฺตํ ทุพฺพณฺณํ ทุทฺทสิกํ โอโกฏิมกํ เยภุเยฺยน ภิกฺขูนํ ปริภูตรูปํฯ ",
"ud7.5:2.2":	"ทิสฺวาน ภิกฺขู อามนฺเตสิ",
"ud7.5:3.1":	"“ปสฺสถ โน ตุเมฺห, ภิกฺขเว, เอตํ ภิกฺขุํ ทูรโตว สมฺพหุลานํ ภิกฺขูนํ ปิฏฺฐิโต ปิฏฺฐิโต อาคจฺฉนฺตํ ทุพฺพณฺณํ ทุทฺทสิกํ โอโกฏิมกํ เยภุเยฺยน ภิกฺขูนํ ปริภูตรูปนฺ”ติ? ",
"ud7.5:3.2":	"“เอวํ, ภนฺเต”ติฯ ",
"ud7.5:4.1":	"“เอโส, ภิกฺขเว, ภิกฺขุ มหิทฺธิโก มหานุภาโวฯ น จ สา สมาปตฺติ สุลภรูปา ยา เตน ภิกฺขุนา อสมาปนฺนปุพฺพาฯ ",
"ud7.5:4.2":	"ยสฺส จตฺถาย กุลปุตฺตา สมฺมเทว อคารสฺมา อนคาริยํ ปพฺพชนฺติ, ตทนุตฺตรํ—พฺรหฺมจริยปริโยสานํ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหรตี”ติฯ ",
"ud7.5:5.1":	"อถ โข ภควา เอตมตฺถํ วิทิตฺวา ตายํ เวลายํ อิมํ อุทานํ อุทาเนสิ",
"ud7.5:6.1":	"“เนลงฺโค เสตปจฺฉาโท, ",
"ud7.5:6.2":	"เอกาโร วตฺตตี รโถ; ",
"ud7.5:6.3":	"อนีฆํ ปสฺส อายนฺตํ, ",
"ud7.5:6.4":	"ฉินฺนโสตํ อพนฺธนนฺ”ติฯ ",
"ud7.5:6.5":	"ปญฺจมํฯ "
}	
