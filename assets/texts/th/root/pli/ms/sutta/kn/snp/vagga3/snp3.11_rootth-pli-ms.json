{	
"snp3.11:0.1":	"สุตฺต นิปาต ๓ฯ๑๑ ",
"snp3.11:0.2":	"นาลกสุตฺต ",
"snp3.11:1.1":	"อานนฺทชาเต ติทสคเณ ปตีเต, ",
"snp3.11:1.2":	"สกฺกญฺจ อินฺทํ สุจิวสเน จ เทเว; ",
"snp3.11:1.3":	"ทุสฺสํ คเหตฺวา อติริว โถมยนฺเต, ",
"snp3.11:1.4":	"อสิโต อิสิ อทฺทส ทิวาวิหาเรฯ ",
"snp3.11:2.1":	"ทิสฺวาน เทเว มุทิตมเน อุทคฺเค, ",
"snp3.11:2.2":	"จิตฺตึ กริตฺวาน อิทมโวจ ตตฺถ; ",
"snp3.11:2.3":	"“กึ เทวสงฺโฆ อติริว กลฺยรูโป, ",
"snp3.11:2.4":	"ทุสฺสํ คเหตฺวา รมยถ กึ ปฏิจฺจฯ ",
"snp3.11:3.1":	"ยทาปิ อาสี อสุเรหิ สงฺคโม, ",
"snp3.11:3.2":	"ชโย สุรานํ อสุรา ปราชิตา; ",
"snp3.11:3.3":	"ตทาปิ เนตาทิโส โลมหํสโน, ",
"snp3.11:3.4":	"กิมพฺภุตํ ทฏฺฐุ มรู ปโมทิตาฯ ",
"snp3.11:4.1":	"เสเฬนฺติ คายนฺติ จ วาทยนฺติ จ, ",
"snp3.11:4.2":	"ภุชานิ โผเฏนฺติ จ นจฺจยนฺติ จ; ",
"snp3.11:4.3":	"ปุจฺฉามิ โวหํ เมรุมุทฺธวาสิเน, ",
"snp3.11:4.4":	"ธุนาถ เม สํสยํ ขิปฺป มาริสา”ฯ ",
"snp3.11:5.1":	"“โส โพธิสตฺโต รตนวโร อตุโลฺย, ",
"snp3.11:5.2":	"มนุสฺสโลเก หิตสุขตฺถาย ชาโต; ",
"snp3.11:5.3":	"สกฺยาน คาเม ชนปเท ลุมฺพิเนเยฺย, ",
"snp3.11:5.4":	"เตนมฺห ตุฏฺฐา อติริว กลฺยรูปาฯ ",
"snp3.11:6.1":	"โส สพฺพสตฺตุตฺตโม อคฺคปุคฺคโล, ",
"snp3.11:6.2":	"นราสโภ สพฺพปชานมุตฺตโม; ",
"snp3.11:6.3":	"วตฺเตสฺสติ จกฺกมิสิวฺหเย วเน, ",
"snp3.11:6.4":	"นทํว สีโห พลวา มิคาภิภู”ฯ ",
"snp3.11:7.1":	"ตํ สทฺทํ สุตฺวา ตุริตมวสรี โส, ",
"snp3.11:7.2":	"สุทฺโธทนสฺส ตท ภวนํ อุปาวิสิ; ",
"snp3.11:7.3":	"นิสชฺช ตตฺถ อิทมโวจาสิ สเกฺย, ",
"snp3.11:7.4":	"“กุหึ กุมาโร อหมปิ ทฏฺฐุกาโม”ฯ ",
"snp3.11:8.1":	"ตโต กุมารํ ชลิตมิว สุวณฺณํ, ",
"snp3.11:8.2":	"อุกฺกามุเขว สุกุสลสมฺปหฏฺฐํ; ",
"snp3.11:8.3":	"ททฺทลฺลมานํ สิริยา อโนมวณฺณํ, ",
"snp3.11:8.4":	"ทเสฺสสุ ปุตฺตํ อสิตวฺหยสฺส สกฺยาฯ ",
"snp3.11:9.1":	"ทิสฺวา กุมารํ สิขิมิว ปชฺชลนฺตํ, ",
"snp3.11:9.2":	"ตาราสภํว นภสิคมํ วิสุทฺธํ; ",
"snp3.11:9.3":	"สุริยํ ตปนฺตํ สรทริวพฺภมุตฺตํ, ",
"snp3.11:9.4":	"อานนฺทชาโต วิปุลมลตฺถ ปีตึฯ ",
"snp3.11:10.1":	"อเนกสาขญฺจ สหสฺสมณฺฑลํ, ",
"snp3.11:10.2":	"ฉตฺตํ มรู ธารยุมนฺตลิกฺเข; ",
"snp3.11:10.3":	"สุวณฺณทณฺฑา วีติปตนฺติ จามรา, ",
"snp3.11:10.4":	"น ทิสฺสเร จามรฉตฺตคาหกาฯ ",
"snp3.11:11.1":	"ทิสฺวา ชฏี กณฺหสิริวฺหโย อิสิ, ",
"snp3.11:11.2":	"สุวณฺณนิกฺขํ วิย ปณฺฑุกมฺพเล; ",
"snp3.11:11.3":	"เสตญฺจ ฉตฺตํ ธริยนฺต มุทฺธนิ, ",
"snp3.11:11.4":	"อุทคฺคจิตฺโต สุมโน ปฏิคฺคเหฯ ",
"snp3.11:12.1":	"ปฏิคฺคเหตฺวา ปน สกฺยปุงฺควํ, ",
"snp3.11:12.2":	"ชิคีสโก ลกฺขณมนฺตปารคู; ",
"snp3.11:12.3":	"ปสนฺนจิตฺโต คิรมพฺภุทีรยิ, ",
"snp3.11:12.4":	"“อนุตฺตรายํ ทฺวิปทานมุตฺตโม”ฯ ",
"snp3.11:13.1":	"อถตฺตโน คมนมนุสฺสรนฺโต, ",
"snp3.11:13.2":	"อกลฺยรูโป คฬยติ อสฺสุกานิ; ",
"snp3.11:13.3":	"ทิสฺวาน สกฺยา อิสิมโวจุํ รุทนฺตํ, ",
"snp3.11:13.4":	"“โน เจ กุมาเร ภวิสฺสติ อนฺตราโย”ฯ ",
"snp3.11:14.1":	"ทิสฺวาน สเกฺย อิสิมโวจ อกเลฺย, ",
"snp3.11:14.2":	"“นาหํ กุมาเร อหิตมนุสฺสรามิ; ",
"snp3.11:14.3":	"น จาปิมสฺส ภวิสฺสติ อนฺตราโย, ",
"snp3.11:14.4":	"น โอรกายํ อธิมานสา ภวาถฯ ",
"snp3.11:15.1":	"สมฺโพธิยคฺคํ ผุสิสฺสตายํ กุมาโร, ",
"snp3.11:15.2":	"โส ธมฺมจกฺกํ ปรมวิสุทฺธทสฺสี; ",
"snp3.11:15.3":	"วตฺเตสฺสตายํ พหุชนหิตานุกมฺปี, ",
"snp3.11:15.4":	"วิตฺถาริกสฺส ภวิสฺสติ พฺรหฺมจริยํฯ ",
"snp3.11:16.1":	"มมญฺจ อายุ น จิรมิธาวเสโส, ",
"snp3.11:16.2":	"อถนฺตรา เม ภวิสฺสติ กาลกิริยา; ",
"snp3.11:16.3":	"โสหํ น โสสฺสํ อสมธุรสฺส ธมฺมํ, ",
"snp3.11:16.4":	"เตนมฺหิ อฏฺโฏ พฺยสนงฺคโต อฆาวี”ฯ ",
"snp3.11:17.1":	"โส สากิยานํ วิปุลํ ชเนตฺวา ปีตึ, ",
"snp3.11:17.2":	"อนฺเตปุรมฺหา นิคฺคมา พฺรหฺมจารี; ",
"snp3.11:17.3":	"โส ภาคิเนยฺยํ สยํ อนุกมฺปมาโน, ",
"snp3.11:17.4":	"สมาทเปสิ อสมธุรสฺส ธมฺเมฯ ",
"snp3.11:18.1":	"“พุทฺโธติ โฆสํ ยท ปรโต สุณาสิ, ",
"snp3.11:18.2":	"สมฺโพธิปตฺโต วิวรติ ธมฺมมคฺคํ; ",
"snp3.11:18.3":	"คนฺตฺวาน ตตฺถ สมยํ ปริปุจฺฉมาโน, ",
"snp3.11:18.4":	"จรสฺสุ ตสฺมึ ภควติ พฺรหฺมจริยํ”ฯ ",
"snp3.11:19.1":	"เตนานุสิฏฺโฐ หิตมเนน ตาทินา, ",
"snp3.11:19.2":	"อนาคเต ปรมวิสุทฺธทสฺสินา; ",
"snp3.11:19.3":	"โส นาลโก อุปจิตปุญฺญสญฺจโย, ",
"snp3.11:19.4":	"ชินํ ปติกฺขํ ปริวสิ รกฺขิตินฺทฺริโยฯ ",
"snp3.11:20.1":	"สุตฺวาน โฆสํ ชินวรจกฺกวตฺตเน, ",
"snp3.11:20.2":	"คนฺตฺวาน ทิสฺวา อิสินิสภํ ปสนฺโน; ",
"snp3.11:20.3":	"โมเนยฺยเสฏฺฐํ มุนิปวรํ อปุจฺฉิ, ",
"snp3.11:20.4":	"สมาคเต อสิตาวฺหยสฺส สาสเนติฯ ",
"snp3.11:20.5":	"วตฺถุคาถา นิฏฺฐิตาฯ ",
"snp3.11:21.1":	"“อญฺญาตเมตํ วจนํ, ",
"snp3.11:21.2":	"อสิตสฺส ยถาตถํ; ",
"snp3.11:21.3":	"ตํ ตํ โคตม ปุจฺฉามิ, ",
"snp3.11:21.4":	"สพฺพธมฺมาน ปารคุํฯ ",
"snp3.11:22.1":	"อนคาริยุเปตสฺส, ",
"snp3.11:22.2":	"ภิกฺขาจริยํ ชิคีสโต; ",
"snp3.11:22.3":	"มุนิ ปพฺรูหิ เม ปุฏฺโฐ, ",
"snp3.11:22.4":	"โมเนยฺยํ อุตฺตมํ ปทํ”ฯ ",
"snp3.11:23.1":	"“โมเนยฺยํ เต อุปญฺญิสฺสํ, ",
"snp3.11:23.2":	"(อิติ ภควา) ",
"snp3.11:23.3":	"ทุกฺกรํ ทุรภิสมฺภวํ; ",
"snp3.11:23.4":	"หนฺท เต นํ ปวกฺขามิ, ",
"snp3.11:23.5":	"สนฺถมฺภสฺสุ ทโฬฺห ภวฯ ",
"snp3.11:24.1":	"สมานภาคํ กุพฺเพถ, ",
"snp3.11:24.2":	"คาเม อกฺกุฏฺฐวนฺทิตํ; ",
"snp3.11:24.3":	"มโนปโทสํ รกฺเขยฺย, ",
"snp3.11:24.4":	"สนฺโต อนุณฺณโต จเรฯ ",
"snp3.11:25.1":	"อุจฺจาวจา นิจฺฉรนฺติ, ",
"snp3.11:25.2":	"ทาเย อคฺคิสิขูปมา; ",
"snp3.11:25.3":	"นาริโย มุนึ ปโลเภนฺติ, ",
"snp3.11:25.4":	"ตา สุ ตํ มา ปโลภยุํฯ ",
"snp3.11:26.1":	"วิรโต เมถุนา ธมฺมา, ",
"snp3.11:26.2":	"หิตฺวา กาเม ปโรปเร; ",
"snp3.11:26.3":	"อวิรุทฺโธ อสารตฺโต, ",
"snp3.11:26.4":	"ปาเณสุ ตสถาวเรฯ ",
"snp3.11:27.1":	"ยถา อหํ ตถา เอเต, ",
"snp3.11:27.2":	"ยถา เอเต ตถา อหํ; ",
"snp3.11:27.3":	"อตฺตานํ อุปมํ กตฺวา, ",
"snp3.11:27.4":	"น หเนยฺย น ฆาตเยฯ ",
"snp3.11:28.1":	"หิตฺวา อิจฺฉญฺจ โลภญฺจ, ",
"snp3.11:28.2":	"ยตฺถ สตฺโต ปุถุชฺชโน; ",
"snp3.11:28.3":	"จกฺขุมา ปฏิปชฺเชยฺย, ",
"snp3.11:28.4":	"ตเรยฺย นรกํ อิมํฯ ",
"snp3.11:29.1":	"อูนูทโร มิตาหาโร, ",
"snp3.11:29.2":	"อปฺปิจฺฉสฺส อโลลุโป; ",
"snp3.11:29.3":	"สทา อิจฺฉาย นิจฺฉาโต, ",
"snp3.11:29.4":	"อนิจฺโฉ โหติ นิพฺพุโตฯ ",
"snp3.11:30.1":	"ส ปิณฺฑจารํ จริตฺวา, ",
"snp3.11:30.2":	"วนนฺตมภิหารเย; ",
"snp3.11:30.3":	"อุปฏฺฐิโต รุกฺขมูลสฺมึ, ",
"snp3.11:30.4":	"อาสนูปคโต มุนิฯ ",
"snp3.11:31.1":	"ส ฌานปสุโต ธีโร, ",
"snp3.11:31.2":	"วนนฺเต รมิโต สิยา; ",
"snp3.11:31.3":	"ฌาเยถ รุกฺขมูลสฺมึ, ",
"snp3.11:31.4":	"อตฺตานมภิโตสยํฯ ",
"snp3.11:32.1":	"ตโต รตฺยา วิวสาเน, ",
"snp3.11:32.2":	"คามนฺตมภิหารเย; ",
"snp3.11:32.3":	"อวฺหานํ นาภินนฺเทยฺย, ",
"snp3.11:32.4":	"อภิหารญฺจ คามโตฯ ",
"snp3.11:33.1":	"น มุนี คามมาคมฺม, ",
"snp3.11:33.2":	"กุเลสุ สหสา จเร; ",
"snp3.11:33.3":	"ฆาเสสนํ ฉินฺนกโถ, ",
"snp3.11:33.4":	"น วาจํ ปยุตํ ภเณฯ ",
"snp3.11:34.1":	"อลตฺถํ ยทิทํ สาธุ, ",
"snp3.11:34.2":	"นาลตฺถํ กุสลํ อิติ; ",
"snp3.11:34.3":	"อุภเยเนว โส ตาที, ",
"snp3.11:34.4":	"รุกฺขํวุปนิวตฺตติฯ ",
"snp3.11:35.1":	"ส ปตฺตปาณิ วิจรนฺโต, ",
"snp3.11:35.2":	"อมูโค มูคสมฺมโต; ",
"snp3.11:35.3":	"อปฺปํ ทานํ น หีเฬยฺย, ",
"snp3.11:35.4":	"ทาตารํ นาวชานิยาฯ ",
"snp3.11:36.1":	"อุจฺจาวจา หิ ปฏิปทา, ",
"snp3.11:36.2":	"สมเณน ปกาสิตา; ",
"snp3.11:36.3":	"น ปารํ ทิคุณํ ยนฺติ, ",
"snp3.11:36.4":	"นยิทํ เอกคุณํ มุตํฯ ",
"snp3.11:37.1":	"ยสฺส จ วิสตา นตฺถิ, ",
"snp3.11:37.2":	"ฉินฺนโสตสฺส ภิกฺขุโน; ",
"snp3.11:37.3":	"กิจฺจากิจฺจปฺปหีนสฺส, ",
"snp3.11:37.4":	"ปริฬาโห น วิชฺชติฯ ",
"snp3.11:38.1":	"โมเนยฺยํ เต อุปญฺญิสฺสํ, ",
"snp3.11:38.2":	"ขุรธารูปโม ภเว; ",
"snp3.11:38.3":	"ชิวฺหาย ตาลุมาหจฺจ, ",
"snp3.11:38.4":	"อุทเร สญฺญโต สิยาฯ ",
"snp3.11:39.1":	"อลีนจิตฺโต จ สิยา, ",
"snp3.11:39.2":	"น จาปิ พหุ จินฺตเย; ",
"snp3.11:39.3":	"นิรามคนฺโธ อสิโต, ",
"snp3.11:39.4":	"พฺรหฺมจริยปรายโณฯ ",
"snp3.11:40.1":	"เอกาสนสฺส สิกฺเขถ, ",
"snp3.11:40.2":	"สมณูปาสนสฺส จ; ",
"snp3.11:40.3":	"เอกตฺตํ โมนมกฺขาตํ, ",
"snp3.11:40.4":	"เอโก เจ อภิรมิสฺสสิ; ",
"snp3.11:40.5":	"อถ ภาหิสิ ทสทิสาฯ ",
"snp3.11:41.1":	"สุตฺวา ธีรานํ นิโฆสํ, ",
"snp3.11:41.2":	"ฌายีนํ กามจาคินํ; ",
"snp3.11:41.3":	"ตโต หิริญฺจ สทฺธญฺจ, ",
"snp3.11:41.4":	"ภิโยฺย กุพฺเพถ มามโกฯ ",
"snp3.11:42.1":	"ตํ นทีหิ วิชานาถ, ",
"snp3.11:42.2":	"โสพฺเภสุ ปทเรสุ จ; ",
"snp3.11:42.3":	"สณนฺตา ยนฺติ กุโสพฺภา, ",
"snp3.11:42.4":	"ตุณฺหี ยนฺติ มโหทธีฯ ",
"snp3.11:43.1":	"ยทูนกํ ตํ สณติ, ",
"snp3.11:43.2":	"ยํ ปูรํ สนฺตเมว ตํ; ",
"snp3.11:43.3":	"อฑฺฒกุมฺภูปโม พาโล, ",
"snp3.11:43.4":	"รหโท ปูโรว ปณฺฑิโตฯ ",
"snp3.11:44.1":	"ยํ สมโณ พหุํ ภาสติ, ",
"snp3.11:44.2":	"อุเปตํ อตฺถสญฺหิตํ; ",
"snp3.11:44.3":	"ชานํ โส ธมฺมํ เทเสติ, ",
"snp3.11:44.4":	"ชานํ โส พหุ ภาสติฯ ",
"snp3.11:45.1":	"โย จ ชานํ สํยตตฺโต, ",
"snp3.11:45.2":	"ชานํ น พหุ ภาสติ; ",
"snp3.11:45.3":	"ส มุนี โมนมรหติ, ",
"snp3.11:45.4":	"ส มุนี โมนมชฺฌคา”ติฯ ",
"snp3.11:45.5":	"นาลกสุตฺตํ เอกาทสมํฯ "
}	
