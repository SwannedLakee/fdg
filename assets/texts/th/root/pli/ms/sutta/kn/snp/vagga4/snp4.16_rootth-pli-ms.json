{	
"snp4.16:0.1":	"สุตฺต นิปาต ๔ฯ๑๖ ",
"snp4.16:0.2":	"สาริปุตฺตสุตฺต ",
"snp4.16:1.1":	"“น เม ทิฏฺโฐ อิโต ปุพฺเพ, ",
"snp4.16:1.2":	"(อิจฺจายสฺมา สาริปุตฺโต) ",
"snp4.16:1.3":	"น สุโต อุท กสฺสจิ; ",
"snp4.16:1.4":	"เอวํ วคฺคุวโท สตฺถา, ",
"snp4.16:1.5":	"ตุสิตา คณิมาคโตฯ ",
"snp4.16:2.1":	"สเทวกสฺส โลกสฺส, ",
"snp4.16:2.2":	"ยถา ทิสฺสติ จกฺขุมา; ",
"snp4.16:2.3":	"สพฺพํ ตมํ วิโนเทตฺวา, ",
"snp4.16:2.4":	"เอโกว รติมชฺฌคาฯ ",
"snp4.16:3.1":	"ตํ พุทฺธํ อสิตํ ตาทึ, ",
"snp4.16:3.2":	"อกุหํ คณิมาคตํ; ",
"snp4.16:3.3":	"พหูนมิธ พทฺธานํ, ",
"snp4.16:3.4":	"อตฺถิ ปเญฺหน อาคมํฯ ",
"snp4.16:4.1":	"ภิกฺขุโน วิชิคุจฺฉโต, ",
"snp4.16:4.2":	"ภชโต ริตฺตมาสนํ; ",
"snp4.16:4.3":	"รุกฺขมูลํ สุสานํ วา, ",
"snp4.16:4.4":	"ปพฺพตานํ คุหาสุ วาฯ ",
"snp4.16:5.1":	"อุจฺจาวเจสุ สยเนสุ, ",
"snp4.16:5.2":	"กีวนฺโต ตตฺถ เภรวา; ",
"snp4.16:5.3":	"เยหิ ภิกฺขุ น เวเธยฺย, ",
"snp4.16:5.4":	"นิคฺโฆเส สยนาสเนฯ ",
"snp4.16:6.1":	"กตี ปริสฺสยา โลเก, ",
"snp4.16:6.2":	"คจฺฉโต อคตํ ทิสํ; ",
"snp4.16:6.3":	"เย ภิกฺขุ อภิสมฺภเว, ",
"snp4.16:6.4":	"ปนฺตมฺหิ สยนาสเนฯ ",
"snp4.16:7.1":	"กฺยาสฺส พฺยปฺปถโย อสฺสุ, ",
"snp4.16:7.2":	"กฺยาสฺสสฺสุ อิธ โคจรา; ",
"snp4.16:7.3":	"กานิ สีลพฺพตานาสฺสุ, ",
"snp4.16:7.4":	"ปหิตตฺตสฺส ภิกฺขุโนฯ ",
"snp4.16:8.1":	"กํ โส สิกฺขํ สมาทาย, ",
"snp4.16:8.2":	"เอโกทิ นิปโก สโต; ",
"snp4.16:8.3":	"กมฺมาโร รชตเสฺสว, ",
"snp4.16:8.4":	"นิทฺธเม มลมตฺตโน”ฯ ",
"snp4.16:9.1":	"“วิชิคุจฺฉมานสฺส ยทิทํ ผาสุ, ",
"snp4.16:9.2":	"(สาริปุตฺตาติ ภควา) ",
"snp4.16:9.3":	"ริตฺตาสนํ สยนํ เสวโต เจ; ",
"snp4.16:9.4":	"สมฺโพธิกามสฺส ยถานุธมฺมํ, ",
"snp4.16:9.5":	"ตํ เต ปวกฺขามิ ยถา ปชานํฯ ",
"snp4.16:10.1":	"ปญฺจนฺนํ ธีโร ภยานํ น ภาเย, ",
"snp4.16:10.2":	"ภิกฺขุ สโต สปริยนฺตจารี; ",
"snp4.16:10.3":	"ฑํสาธิปาตานํ สรีสปานํ, ",
"snp4.16:10.4":	"มนุสฺสผสฺสานํ จตุปฺปทานํฯ ",
"snp4.16:11.1":	"ปรธมฺมิกานมฺปิ น สนฺตเสยฺย, ",
"snp4.16:11.2":	"ทิสฺวาปิ เตสํ พหุเภรวานิ; ",
"snp4.16:11.3":	"อถาปรานิ อภิสมฺภเวยฺย, ",
"snp4.16:11.4":	"ปริสฺสยานิ กุสลานุเอสีฯ ",
"snp4.16:12.1":	"อาตงฺกผเสฺสน ขุทาย ผุฏฺโฐ, ",
"snp4.16:12.2":	"สีตํ อถุณฺหํ อธิวาสเยยฺย; ",
"snp4.16:12.3":	"โส เตหิ ผุฏฺโฐ พหุธา อโนโก, ",
"snp4.16:12.4":	"วิริยํ ปรกฺกมฺมทฬฺหํ กเรยฺยฯ ",
"snp4.16:13.1":	"เถยฺยํ น กาเร น มุสา ภเณยฺย, ",
"snp4.16:13.2":	"เมตฺตาย ผเสฺส ตสถาวรานิ; ",
"snp4.16:13.3":	"ยทาวิลตฺตํ มนโส วิชญฺญา, ",
"snp4.16:13.4":	"กณฺหสฺส ปกฺโขติ วิโนทเยยฺยฯ ",
"snp4.16:14.1":	"โกธาติมานสฺส วสํ น คจฺเฉ, ",
"snp4.16:14.2":	"มูลมฺปิ เตสํ ปลิขญฺญ ติฏฺเฐ; ",
"snp4.16:14.3":	"อถปฺปิยํ วา ปน อปฺปิยํ วา, ",
"snp4.16:14.4":	"อทฺธา ภวนฺโต อภิสมฺภเวยฺยฯ ",
"snp4.16:15.1":	"ปญฺญํ ปุรกฺขตฺวา กลฺยาณปีติ, ",
"snp4.16:15.2":	"วิกฺขมฺภเย ตานิ ปริสฺสยานิ; ",
"snp4.16:15.3":	"อรตึ สเหถ สยนมฺหิ ปนฺเต, ",
"snp4.16:15.4":	"จตุโร สเหถ ปริเทวธมฺเมฯ ",
"snp4.16:16.1":	"กึสู อสิสฺสามิ กุว วา อสิสฺสํ, ",
"snp4.16:16.2":	"ทุกฺขํ วต เสตฺถ กฺวชฺช เสสฺสํ; ",
"snp4.16:16.3":	"เอเต วิตกฺเก ปริเทวเนเยฺย, ",
"snp4.16:16.4":	"วินเยถ เสโข อนิเกตจารีฯ ",
"snp4.16:17.1":	"อนฺนญฺจ ลทฺธา วสนญฺจ กาเล, ",
"snp4.16:17.2":	"มตฺตํ โส ชญฺญา อิธ โตสนตฺถํ; ",
"snp4.16:17.3":	"โส เตสุ คุตฺโต ยตจาริ คาเม, ",
"snp4.16:17.4":	"รุสิโตปิ วาจํ ผรุสํ น วชฺชาฯ ",
"snp4.16:18.1":	"โอกฺขิตฺตจกฺขุ น จ ปาทโลโล, ",
"snp4.16:18.2":	"ฌานานุยุตฺโต พหุชาครสฺส; ",
"snp4.16:18.3":	"อุเปกฺขมารพฺภ สมาหิตตฺโต, ",
"snp4.16:18.4":	"ตกฺกาสยํ กุกฺกุจฺจิยูปฉินฺเทฯ ",
"snp4.16:19.1":	"จุทิโต วจีภิ สติมาภินนฺเท, ",
"snp4.16:19.2":	"สพฺรหฺมจารีสุ ขิลํ ปภินฺเท; ",
"snp4.16:19.3":	"วาจํ ปมุญฺเจ กุสลํ นาติเวลํ, ",
"snp4.16:19.4":	"ชนวาทธมฺมาย น เจตเยยฺยฯ ",
"snp4.16:20.1":	"อถาปรํ ปญฺจ รชานิ โลเก, ",
"snp4.16:20.2":	"เยสํ สตีมา วินยาย สิกฺเข; ",
"snp4.16:20.3":	"รูเปสุ สทฺเทสุ อโถ รเสสุ, ",
"snp4.16:20.4":	"คนฺเธสุ ผเสฺสสุ สเหถ ราคํฯ ",
"snp4.16:21.1":	"เอเตสุ ธมฺเมสุ วิเนยฺย ฉนฺทํ, ",
"snp4.16:21.2":	"ภิกฺขุ สติมา สุวิมุตฺตจิตฺโต; ",
"snp4.16:21.3":	"กาเลน โส สมฺมา ธมฺมํ ปริวีมํสมาโน, ",
"snp4.16:21.4":	"เอโกทิภูโต วิหเน ตมํ โส”ติฯ ",
"snp4.16:21.5":	"สาริปุตฺตสุตฺตํ โสฬสมํฯ ",
"snp4.16:21.6":	"อฏฺฐกวคฺโค จตุตฺโถฯ ",
"snp4.16:22.0":	"ตสฺสุทฺทานํ ",
"snp4.16:22.1":	"กามํ คุหญฺจ ทุฏฺฐา จ, ",
"snp4.16:22.2":	"สุทฺธญฺจ ปรมา ชรา; ",
"snp4.16:22.3":	"เมตฺเตโยฺย จ ปสูโร จ, ",
"snp4.16:22.4":	"มาคณฺฑิ ปุราเภทนํฯ ",
"snp4.16:23.1":	"กลหํ เทฺว จ พฺยูหานิ, ",
"snp4.16:23.2":	"ปุนเทว ตุวฏฺฏกํ; ",
"snp4.16:23.3":	"อตฺตทณฺฑวรํ สุตฺตํ, ",
"snp4.16:23.4":	"เถรปุฏฺเฐน โสฬส; ",
"snp4.16:23.5":	"อิติ เอตานิ สุตฺตานิ, ",
"snp4.16:23.6":	"สพฺพานฏฺฐกวคฺคิกาติฯ "
}	
