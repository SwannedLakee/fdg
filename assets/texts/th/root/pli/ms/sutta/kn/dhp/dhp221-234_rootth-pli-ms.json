{	
"dhp221:0.1":	"ขุทฺทกนิกาย ",
"dhp221:0.2":	"ธมฺมปท ",
"dhp221:0.3":	"โกธวคฺค ",
"dhp221:0.4":	"โรหินีขตฺติยกญฺญาวตฺถุ ",
"dhp221:1":	"โกธํ ชเห วิปฺปชเหยฺย มานํ, ",
"dhp221:2":	"สํโยชนํ สพฺพมติกฺกเมยฺย; ",
"dhp221:3":	"ตํ นามรูปสฺมิมสชฺชมานํ, ",
"dhp221:4":	"อกิญฺจนํ นานุปตนฺติ ทุกฺขาฯ ",
"dhp222:0":	"อญฺญตรภิกฺขุวตฺถุ ",
"dhp222:1":	"โย เว อุปฺปติตํ โกธํ, ",
"dhp222:2":	"รถํ ภนฺตํว วารเย; ",
"dhp222:3":	"ตมหํ สารถึ พฺรูมิ, ",
"dhp222:4":	"รสฺมิคฺคาโห อิตโร ชโนฯ ",
"dhp223:0":	"อุตฺตราอุปาสิกวตฺถุ ",
"dhp223:1":	"อกฺโกเธน ชิเน โกธํ, ",
"dhp223:2":	"อสาธุํ สาธุนา ชิเน; ",
"dhp223:3":	"ชิเน กทริยํ ทาเนน, ",
"dhp223:4":	"สจฺเจนาลิกวาทินํฯ ",
"dhp224:0":	"มหาโมคฺคลฺลานปญฺหวตฺถุ ",
"dhp224:1":	"สจฺจํ ภเณ น กุชฺเฌยฺย, ",
"dhp224:2":	"ทชฺชา อปฺปมฺปิ ยาจิโต; ",
"dhp224:3":	"เอเตหิ ตีหิ ฐาเนหิ, ",
"dhp224:4":	"คจฺเฉ เทวาน สนฺติเกฯ ",
"dhp225:0":	"พุทฺธปิตุพฺราหฺมณวตฺถุ ",
"dhp225:1":	"อหึสกา เย มุนโย, ",
"dhp225:2":	"นิจฺจํ กาเยน สํวุตา; ",
"dhp225:3":	"เต ยนฺติ อจฺจุตํ ฐานํ, ",
"dhp225:4":	"ยตฺถ คนฺตฺวา น โสจเรฯ ",
"dhp226:0":	"ปุณฺณทาสีวตฺถุ ",
"dhp226:1":	"สทา ชาครมานานํ, ",
"dhp226:2":	"อโหรตฺตานุสิกฺขินํ; ",
"dhp226:3":	"นิพฺพานํ อธิมุตฺตานํ, ",
"dhp226:4":	"อตฺถํ คจฺฉนฺติ อาสวาฯ ",
"dhp227:0":	"อตุเลาปาสกวตฺถุ ",
"dhp227:1":	"โปราณเมตํ อตุล, ",
"dhp227:2":	"เนตํ อชฺชตนามิว; ",
"dhp227:3":	"นินฺทนฺติ ตุณฺหิมาสีนํ, ",
"dhp227:4":	"นินฺทนฺติ พหุภาณินํ; ",
"dhp227:5":	"มิตภาณิมฺปิ นินฺทนฺติ, ",
"dhp227:6":	"นตฺถิ โลเก อนินฺทิโตฯ ",
"dhp228:1":	"น จาหุ น จ ภวิสฺสติ, ",
"dhp228:2":	"น เจตรหิ วิชฺชติ; ",
"dhp228:3":	"เอกนฺตํ นินฺทิโต โปโส, ",
"dhp228:4":	"เอกนฺตํ วา ปสํสิโตฯ ",
"dhp229:1":	"ยญฺเจ วิญฺญู ปสํสนฺติ, ",
"dhp229:2":	"อนุวิจฺจ สุเว สุเว; ",
"dhp229:3":	"อจฺฉิทฺทวุตฺตึ เมธาวึ, ",
"dhp229:4":	"ปญฺญาสีลสมาหิตํฯ ",
"dhp230:1":	"นิกฺขํ ชมฺโพนทเสฺสว, ",
"dhp230:2":	"โก ตํ นินฺทิตุมรหติ; ",
"dhp230:3":	"เทวาปิ นํ ปสํสนฺติ, ",
"dhp230:4":	"พฺรหฺมุนาปิ ปสํสิโตฯ ",
"dhp231:0":	"ฉพฺพคฺคิยวตฺถุ ",
"dhp231:1":	"กายปฺปโกปํ รกฺเขยฺย, ",
"dhp231:2":	"กาเยน สํวุโต สิยา; ",
"dhp231:3":	"กายทุจฺจริตํ หิตฺวา, ",
"dhp231:4":	"กาเยน สุจริตํ จเรฯ ",
"dhp232:1":	"วจีปโกปํ รกฺเขยฺย, ",
"dhp232:2":	"วาจาย สํวุโต สิยา; ",
"dhp232:3":	"วจีทุจฺจริตํ หิตฺวา, ",
"dhp232:4":	"วาจาย สุจริตํ จเรฯ ",
"dhp233:1":	"มโนปโกปํ รกฺเขยฺย, ",
"dhp233:2":	"มนสา สํวุโต สิยา; ",
"dhp233:3":	"มโนทุจฺจริตํ หิตฺวา, ",
"dhp233:4":	"มนสา สุจริตํ จเรฯ ",
"dhp234:1":	"กาเยน สํวุตา ธีรา, ",
"dhp234:2":	"อโถ วาจาย สํวุตา; ",
"dhp234:3":	"มนสา สํวุตา ธีรา, ",
"dhp234:4":	"เต เว สุปริสํวุตาฯ ",
"dhp234:5":	"โกธวคฺโค สตฺตรสโมฯ "
}	
