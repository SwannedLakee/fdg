{	
"dhp360:0.1":	"ขุทฺทกนิกาย ",
"dhp360:0.2":	"ธมฺมปท ",
"dhp360:0.3":	"ภิกฺขุวคฺค ",
"dhp360:0.4":	"ปญฺจภิกฺขุวตฺถุ ",
"dhp360:1":	"จกฺขุนา สํวโร สาธุ, ",
"dhp360:2":	"สาธุ โสเตน สํวโร; ",
"dhp360:3":	"ฆาเนน สํวโร สาธุ, ",
"dhp360:4":	"สาธุ ชิวฺหาย สํวโรฯ ",
"dhp361:1":	"กาเยน สํวโร สาธุ, ",
"dhp361:2":	"สาธุ วาจาย สํวโร; ",
"dhp361:3":	"มนสา สํวโร สาธุ, ",
"dhp361:4":	"สาธุ สพฺพตฺถ สํวโร; ",
"dhp361:5":	"สพฺพตฺถ สํวุโต ภิกฺขุ, ",
"dhp361:6":	"สพฺพทุกฺขา ปมุจฺจติฯ ",
"dhp362:0":	"หํสฆาตกภิกฺขุวตฺถุ ",
"dhp362:1":	"หตฺถสํยโต ปาทสํยโต, ",
"dhp362:2":	"วาจาสํยโต สํยตุตฺตโม; ",
"dhp362:3":	"อชฺฌตฺตรโต สมาหิโต, ",
"dhp362:4":	"เอโก สนฺตุสิโต ตมาหุ ภิกฺขุํฯ ",
"dhp363:0":	"โกกาลิกวตฺถุ ",
"dhp363:1":	"โย มุขสํยโต ภิกฺขุ, ",
"dhp363:2":	"มนฺตภาณี อนุทฺธโต; ",
"dhp363:3":	"อตฺถํ ธมฺมญฺจ ทีเปติ, ",
"dhp363:4":	"มธุรํ ตสฺส ภาสิตํฯ ",
"dhp364:0":	"ธมฺมารามตฺเถรวตฺถุ ",
"dhp364:1":	"ธมฺมาราโม ธมฺมรโต, ",
"dhp364:2":	"ธมฺมํ อนุวิจินฺตยํ; ",
"dhp364:3":	"ธมฺมํ อนุสฺสรํ ภิกฺขุ, ",
"dhp364:4":	"สทฺธมฺมา น ปริหายติฯ ",
"dhp365:0":	"วิปกฺขเสวกภิกฺขุวตฺถุ ",
"dhp365:1":	"สลาภํ นาติมญฺเญยฺย, ",
"dhp365:2":	"นาญฺเญสํ ปิหยํ จเร; ",
"dhp365:3":	"อญฺเญสํ ปิหยํ ภิกฺขุ, ",
"dhp365:4":	"สมาธึ นาธิคจฺฉติฯ ",
"dhp366:1":	"อปฺปลาโภปิ เจ ภิกฺขุ, ",
"dhp366:2":	"สลาภํ นาติมญฺญติ; ",
"dhp366:3":	"ตํ เว เทวา ปสํสนฺติ, ",
"dhp366:4":	"สุทฺธาชีวึ อตนฺทิตํฯ ",
"dhp367:0":	"ปญฺจคฺคทายกพฺราหฺมณวตฺถุ ",
"dhp367:1":	"สพฺพโส นามรูปสฺมึ, ",
"dhp367:2":	"ยสฺส นตฺถิ มมายิตํ; ",
"dhp367:3":	"อสตา จ น โสจติ, ",
"dhp367:4":	"ส เว “ภิกฺขู”ติ วุจฺจติฯ ",
"dhp368:0":	"สมฺพหุลภิกฺขุวตฺถุ ",
"dhp368:1":	"เมตฺตาวิหารี โย ภิกฺขุ, ",
"dhp368:2":	"ปสนฺโน พุทฺธสาสเน; ",
"dhp368:3":	"อธิคจฺเฉ ปทํ สนฺตํ, ",
"dhp368:4":	"สงฺขารูปสมํ สุขํฯ ",
"dhp369:1":	"สิญฺจ ภิกฺขุ อิมํ นาวํ, ",
"dhp369:2":	"สิตฺตา เต ลหุเมสฺสติ; ",
"dhp369:3":	"เฉตฺวา ราคญฺจ โทสญฺจ, ",
"dhp369:4":	"ตโต นิพฺพานเมหิสิฯ ",
"dhp370:1":	"ปญฺจ ฉินฺเท ปญฺจ ชเห, ",
"dhp370:2":	"ปญฺจ จุตฺตริ ภาวเย; ",
"dhp370:3":	"ปญฺจ สงฺคาติโค ภิกฺขุ, ",
"dhp370:4":	"“โอฆติณฺโณ”ติ วุจฺจติฯ ",
"dhp371:1":	"ฌาย ภิกฺขุ มา ปมาโท, ",
"dhp371:2":	"มา เต กามคุเณ รเมสฺสุ จิตฺตํ; ",
"dhp371:3":	"มา โลหคุฬํ คิลี ปมตฺโต, ",
"dhp371:4":	"มา กนฺทิ “ทุกฺขมิทนฺ”ติ ทยฺหมาโนฯ ",
"dhp372:1":	"นตฺถิ ฌานํ อปญฺญสฺส, ",
"dhp372:2":	"ปญฺญา นตฺถิ อฌายโต; ",
"dhp372:3":	"ยมฺหิ ฌานญฺจ ปญฺญา จ, ",
"dhp372:4":	"ส เว นิพฺพานสนฺติเกฯ ",
"dhp373:1":	"สุญฺญาคารํ ปวิฏฺฐสฺส, ",
"dhp373:2":	"สนฺตจิตฺตสฺส ภิกฺขุโน; ",
"dhp373:3":	"อมานุสี รติ โหติ, ",
"dhp373:4":	"สมฺมา ธมฺมํ วิปสฺสโตฯ ",
"dhp374:1":	"ยโต ยโต สมฺมสติ, ",
"dhp374:2":	"ขนฺธานํ อุทยพฺพยํ; ",
"dhp374:3":	"ลภตี ปีติปาโมชฺชํ, ",
"dhp374:4":	"อมตํ ตํ วิชานตํฯ ",
"dhp375:1":	"ตตฺรายมาทิ ภวติ, ",
"dhp375:2":	"อิธ ปญฺญสฺส ภิกฺขุโน; ",
"dhp375:3":	"อินฺทฺริยคุตฺติ สนฺตุฏฺฐิ, ",
"dhp375:4":	"ปาติโมกฺเข จ สํวโรฯ ",
"dhp376:1":	"มิตฺเต ภชสฺสุ กลฺยาเณ, ",
"dhp376:2":	"สุทฺธาชีเว อตนฺทิเต; ",
"dhp376:3":	"ปฏิสนฺถารวุตฺยสฺส, ",
"dhp376:4":	"อาจารกุสโล สิยา; ",
"dhp376:5":	"ตโต ปาโมชฺชพหุโล, ",
"dhp376:6":	"ทุกฺขสฺสนฺตํ กริสฺสติฯ ",
"dhp377:0":	"ปญฺจสตภิกฺขุวตฺถุ ",
"dhp377:1":	"วสฺสิกา วิย ปุปฺผานิ, ",
"dhp377:2":	"มทฺทวานิ ปมุญฺจติ; ",
"dhp377:3":	"เอวํ ราคญฺจ โทสญฺจ, ",
"dhp377:4":	"วิปฺปมุญฺเจถ ภิกฺขโวฯ ",
"dhp378:0":	"สนฺตกายตฺเถรวตฺถุ ",
"dhp378:1":	"สนฺตกาโย สนฺตวาโจ, ",
"dhp378:2":	"สนฺตวา สุสมาหิโต; ",
"dhp378:3":	"วนฺตโลกามิโส ภิกฺขุ, ",
"dhp378:4":	"“อุปสนฺโต”ติ วุจฺจติฯ ",
"dhp379:0":	"นงฺคลกุลตฺเถรวตฺถุ ",
"dhp379:1":	"อตฺตนา โจทยตฺตานํ, ",
"dhp379:2":	"ปฏิมํเสถ อตฺตนา; ",
"dhp379:3":	"โส อตฺตคุตฺโต สติมา, ",
"dhp379:4":	"สุขํ ภิกฺขุ วิหาหิสิฯ ",
"dhp380:1":	"อตฺตา หิ อตฺตโน นาโถ, ",
"dhp380:2":	"โก หิ นาโถ ปโร สิยา; ",
"dhp380:3":	"อตฺตา หิ อตฺตโน คติ, ",
"dhp380:4":	"ตสฺมา สํยมมตฺตานํ; ",
"dhp380:5":	"อสฺสํ ภทฺรํว วาณิโชฯ ",
"dhp381:0":	"วกฺกลิตฺเถรวตฺถุ ",
"dhp381:1":	"ปาโมชฺชพหุโล ภิกฺขุ, ",
"dhp381:2":	"ปสนฺโน พุทฺธสาสเน; ",
"dhp381:3":	"อธิคจฺเฉ ปทํ สนฺตํ, ",
"dhp381:4":	"สงฺขารูปสมํ สุขํฯ ",
"dhp382:0":	"สุมนสามเณรวตฺถุ ",
"dhp382:1":	"โย หเว ทหโร ภิกฺขุ, ",
"dhp382:2":	"ยุญฺชติ พุทฺธสาสเน; ",
"dhp382:3":	"โสมํ โลกํ ปภาเสติ, ",
"dhp382:4":	"อพฺภา มุตฺโตว จนฺทิมาฯ ",
"dhp382:5":	"ภิกฺขุวคฺโค ปญฺจวีสติโมฯ "
}	
