{	
"snp2.13:0.1":	"สุตฺต นิปาต ๒ฯ๑๓ ",
"snp2.13:0.2":	"สมฺมาปริพฺพาชนียสุตฺต ",
"snp2.13:1.1":	"“ปุจฺฉามิ มุนึ ปหูตปญฺญํ, ",
"snp2.13:1.2":	"ติณฺณํ ปารงฺคตํ ปรินิพฺพุตํ ฐิตตฺตํ; ",
"snp2.13:1.3":	"นิกฺขมฺม ฆรา ปนุชฺช กาเม, ",
"snp2.13:1.4":	"กถํ ภิกฺขุ สมฺมา โส โลเก ปริพฺพเชยฺย”ฯ ",
"snp2.13:2.1":	"“ยสฺส มงฺคลา สมูหตา, ",
"snp2.13:2.2":	"(อิติ ภควา) ",
"snp2.13:2.3":	"อุปฺปาตา สุปินา จ ลกฺขณา จ; ",
"snp2.13:2.4":	"โส มงฺคลโทสวิปฺปหีโน, ",
"snp2.13:2.5":	"สมฺมา โส โลเก ปริพฺพเชยฺยฯ ",
"snp2.13:3.1":	"ราคํ วินเยถ มานุเสสุ, ",
"snp2.13:3.2":	"ทิพฺเพสุ กาเมสุ จาปิ ภิกฺขุ; ",
"snp2.13:3.3":	"อติกฺกมฺม ภวํ สเมจฺจ ธมฺมํ, ",
"snp2.13:3.4":	"สมฺมา โส โลเก ปริพฺพเชยฺยฯ ",
"snp2.13:4.1":	"วิปิฏฺฐิกตฺวาน เปสุณานิ, ",
"snp2.13:4.2":	"โกธํ กทรียํ ชเหยฺย ภิกฺขุ; ",
"snp2.13:4.3":	"อนุโรธวิโรธวิปฺปหีโน, ",
"snp2.13:4.4":	"สมฺมา โส โลเก ปริพฺพเชยฺยฯ ",
"snp2.13:5.1":	"หิตฺวาน ปิยญฺจ อปฺปิยญฺจ, ",
"snp2.13:5.2":	"อนุปาทาย อนิสฺสิโต กุหิญฺจิ; ",
"snp2.13:5.3":	"สํโยชนิเยหิ วิปฺปมุตฺโต, ",
"snp2.13:5.4":	"สมฺมา โส โลเก ปริพฺพเชยฺยฯ ",
"snp2.13:6.1":	"น โส อุปธีสุ สารเมติ, ",
"snp2.13:6.2":	"อาทาเนสุ วิเนยฺย ฉนฺทราคํ; ",
"snp2.13:6.3":	"โส อนิสฺสิโต อนญฺญเนโยฺย, ",
"snp2.13:6.4":	"สมฺมา โส โลเก ปริพฺพเชยฺยฯ ",
"snp2.13:7.1":	"วจสา มนสา จ กมฺมุนา จ, ",
"snp2.13:7.2":	"อวิรุทฺโธ สมฺมา วิทิตฺวา ธมฺมํ; ",
"snp2.13:7.3":	"นิพฺพานปทาภิปตฺถยาโน, ",
"snp2.13:7.4":	"สมฺมา โส โลเก ปริพฺพเชยฺยฯ ",
"snp2.13:8.1":	"โย วนฺทติ มนฺติ นุนฺนเมยฺย, ",
"snp2.13:8.2":	"อกฺกุฏฺโฐปิ น สนฺธิเยถ ภิกฺขุ; ",
"snp2.13:8.3":	"ลทฺธา ปรโภชนํ น มชฺเช, ",
"snp2.13:8.4":	"สมฺมา โส โลเก ปริพฺพเชยฺยฯ ",
"snp2.13:9.1":	"โลภญฺจ ภวญฺจ วิปฺปหาย, ",
"snp2.13:9.2":	"วิรโต เฉทนพนฺธนา จ ภิกฺขุ; ",
"snp2.13:9.3":	"โส ติณฺณกถงฺกโถ วิสโลฺล, ",
"snp2.13:9.4":	"สมฺมา โส โลเก ปริพฺพเชยฺยฯ ",
"snp2.13:10.1":	"สารุปฺปํ อตฺตโน วิทิตฺวา, ",
"snp2.13:10.2":	"โน จ ภิกฺขุ หึเสยฺย กญฺจิ โลเก; ",
"snp2.13:10.3":	"ยถาตถิยํ วิทิตฺวา ธมฺมํ, ",
"snp2.13:10.4":	"สมฺมา โส โลเก ปริพฺพเชยฺยฯ ",
"snp2.13:11.1":	"ยสฺสานุสยา น สนฺติ เกจิ, ",
"snp2.13:11.2":	"มูลา จ อกุสลา สมูหตาเส; ",
"snp2.13:11.3":	"โส นิราโส อนาสิสาโน, ",
"snp2.13:11.4":	"สมฺมา โส โลเก ปริพฺพเชยฺยฯ ",
"snp2.13:12.1":	"อาสวขีโณ ปหีนมาโน, ",
"snp2.13:12.2":	"สพฺพํ ราคปถํ อุปาติวตฺโต; ",
"snp2.13:12.3":	"ทนฺโต ปรินิพฺพุโต ฐิตตฺโต, ",
"snp2.13:12.4":	"สมฺมา โส โลเก ปริพฺพเชยฺยฯ ",
"snp2.13:13.1":	"สทฺโธ สุตวา นิยามทสฺสี, ",
"snp2.13:13.2":	"วคฺคคเตสุ น วคฺคสาริ ธีโร; ",
"snp2.13:13.3":	"โลภํ โทสํ วิเนยฺย ปฏิฆํ, ",
"snp2.13:13.4":	"สมฺมา โส โลเก ปริพฺพเชยฺยฯ ",
"snp2.13:14.1":	"สํสุทฺธชิโน วิวฏฺฏจฺฉโท, ",
"snp2.13:14.2":	"ธมฺเมสุ วสี ปารคู อเนโช; ",
"snp2.13:14.3":	"สงฺขารนิโรธญาณกุสโล, ",
"snp2.13:14.4":	"สมฺมา โส โลเก ปริพฺพเชยฺยฯ ",
"snp2.13:15.1":	"อตีเตสุ อนาคเตสุ จาปิ, ",
"snp2.13:15.2":	"กปฺปาตีโต อติจฺจสุทฺธิปญฺโญ; ",
"snp2.13:15.3":	"สพฺพายตเนหิ วิปฺปมุตฺโต, ",
"snp2.13:15.4":	"สมฺมา โส โลเก ปริพฺพเชยฺยฯ ",
"snp2.13:16.1":	"อญฺญาย ปทํ สเมจฺจ ธมฺมํ, ",
"snp2.13:16.2":	"วิวฏํ ทิสฺวาน ปหานมาสวานํ; ",
"snp2.13:16.3":	"สพฺพุปธีนํ ปริกฺขยาโน, ",
"snp2.13:16.4":	"สมฺมา โส โลเก ปริพฺพเชยฺย”ฯ ",
"snp2.13:17.1":	"“อทฺธา หิ ภควา ตเถว เอตํ, ",
"snp2.13:17.2":	"โย โส เอวํวิหารี ทนฺโต ภิกฺขุ; ",
"snp2.13:17.3":	"สพฺพสํโยชนโยควีติวตฺโต, ",
"snp2.13:17.4":	"สมฺมา โส โลเก ปริพฺพเชยฺยา”ติฯ ",
"snp2.13:17.5":	"สมฺมาปริพฺพาชนียสุตฺตํ เตรสมํฯ "
}	
