{	
"ud5.1:0.1":	"อุทาน ๕ฯ๑ ",
"ud5.1:0.2":	"ปิยตรสุตฺต ",
"ud5.1:1.1":	"เอวํ เม สุตํ—",
"ud5.1:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"ud5.1:1.3":	"เตน โข ปน สมเยน ราชา ปเสนทิ โกสโล มลฺลิกาย เทวิยา สทฺธึ อุปริปาสาทวรคโต โหติฯ ",
"ud5.1:1.4":	"อถ โข ราชา ปเสนทิ โกสโล มลฺลิกํ เทวึ เอตทโวจ",
"ud5.1:1.5":	"“อตฺถิ นุ โข เต, มลฺลิเก, โกจญฺโญ อตฺตนา ปิยตโร”ติ? ",
"ud5.1:2.1":	"“นตฺถิ โข เม, มหาราช, โกจญฺโญ อตฺตนา ปิยตโรฯ ",
"ud5.1:2.2":	"ตุยฺหํ ปน, มหาราช, อตฺถญฺโญ โกจิ อตฺตนา ปิยตโร”ติ? ",
"ud5.1:2.3":	"“มยฺหมฺปิ โข, มลฺลิเก, นตฺถญฺโญ โกจิ อตฺตนา ปิยตโร”ติฯ ",
"ud5.1:3.1":	"อถ โข ราชา ปเสนทิ โกสโล ปาสาทา โอโรหิตฺวา เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺโน โข ราชา ปเสนทิ โกสโล ภควนฺตํ เอตทโวจ",
"ud5.1:4.1":	"“อิธาหํ, ภนฺเต, มลฺลิกาย เทวิยา สทฺธึ อุปริปาสาทวรคโต มลฺลิกํ เทวึ เอตทโวจํ",
"ud5.1:4.2":	"‘อตฺถิ นุ โข เต, มลฺลิเก, โกจญฺโญ อตฺตนา ปิยตโร’ติ? ",
"ud5.1:4.3":	"เอวํ วุตฺเต, มลฺลิกา เทวี มํ เอตทโวจ",
"ud5.1:4.4":	"‘นตฺถิ โข เม, มหาราช, โกจญฺโญ อตฺตนา ปิยตโรฯ ",
"ud5.1:4.5":	"ตุยฺหํ ปน, มหาราช, อตฺถญฺโญ โกจิ อตฺตนา ปิยตโร’ติ? ",
"ud5.1:4.6":	"เอวํ วุตฺเต, อหํ, ภนฺเต, มลฺลิกํ เทวึ เอตทโวจํ",
"ud5.1:4.7":	"‘มยฺหมฺปิ โข, มลฺลิเก, นตฺถญฺโญ โกจิ อตฺตนา ปิยตโร’”ติฯ ",
"ud5.1:5.1":	"อถ โข ภควา เอตมตฺถํ วิทิตฺวา ตายํ เวลายํ อิมํ อุทานํ อุทาเนสิ",
"ud5.1:6.1":	"“สพฺพา ทิสา อนุปริคมฺม เจตสา, ",
"ud5.1:6.2":	"เนวชฺฌคา ปิยตรมตฺตนา กฺวจิ; ",
"ud5.1:6.3":	"เอวํ ปิโย ปุถุ อตฺตา ปเรสํ, ",
"ud5.1:6.4":	"ตสฺมา น หึเส ปรมตฺตกาโม”ติฯ ",
"ud5.1:6.5":	"ปฐมํฯ "
}	
