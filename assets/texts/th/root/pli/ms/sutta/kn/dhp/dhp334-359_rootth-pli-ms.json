{	
"dhp334:0.1":	"ขุทฺทกนิกาย ",
"dhp334:0.2":	"ธมฺมปท ",
"dhp334:0.3":	"ตณฺหาวคฺค ",
"dhp334:0.4":	"กปิลมจฺฉวตฺถุ ",
"dhp334:1":	"มนุชสฺส ปมตฺตจาริโน, ",
"dhp334:2":	"ตณฺหา วฑฺฒติ มาลุวา วิย; ",
"dhp334:3":	"โส ปฺลวตี หุรา หุรํ, ",
"dhp334:4":	"ผลมิจฺฉํว วนสฺมิ วานโรฯ ",
"dhp335:1":	"ยํ เอสา สหเต ชมฺมี, ",
"dhp335:2":	"ตณฺหา โลเก วิสตฺติกา; ",
"dhp335:3":	"โสกา ตสฺส ปวฑฺฒนฺติ, ",
"dhp335:4":	"อภิวฏฺฐํว พีรณํฯ ",
"dhp336:1":	"โย เจตํ สหเต ชมฺมึ, ",
"dhp336:2":	"ตณฺหํ โลเก ทุรจฺจยํ; ",
"dhp336:3":	"โสกา ตมฺหา ปปตนฺติ, ",
"dhp336:4":	"อุทพินฺทุว โปกฺขราฯ ",
"dhp337:1":	"ตํ โว วทามิ ภทฺทํ โว, ",
"dhp337:2":	"ยาวนฺเตตฺถ สมาคตา; ",
"dhp337:3":	"ตณฺหาย มูลํ ขณถ, ",
"dhp337:4":	"อุสีรตฺโถว พีรณํ; ",
"dhp337:5":	"มา โว นฬํว โสโตว, ",
"dhp337:6":	"มาโร ภญฺชิ ปุนปฺปุนํฯ ",
"dhp338:0":	"สูกรโปติกาวตฺถุ ",
"dhp338:1":	"ยถาปิ มูเล อนุปทฺทเว ทเฬฺห, ",
"dhp338:2":	"ฉินฺโนปิ รุกฺโข ปุนเรว รูหติ; ",
"dhp338:3":	"เอวมฺปิ ตณฺหานุสเย อนูหเต, ",
"dhp338:4":	"นิพฺพตฺตตี ทุกฺขมิทํ ปุนปฺปุนํฯ ",
"dhp339:1":	"ยสฺส ฉตฺตึสติ โสตา, ",
"dhp339:2":	"มนาปสวนา ภุสา; ",
"dhp339:3":	"มหาวหนฺติ ทุทฺทิฏฺฐึ, ",
"dhp339:4":	"สงฺกปฺปา ราคนิสฺสิตาฯ ",
"dhp340:1":	"สวนฺติ สพฺพธิ โสตา, ",
"dhp340:2":	"ลตา อุปฺปชฺช ติฏฺฐติ; ",
"dhp340:3":	"ตญฺจ ทิสฺวา ลตํ ชาตํ, ",
"dhp340:4":	"มูลํ ปญฺญาย ฉินฺทถฯ ",
"dhp341:1":	"สริตานิ สิเนหิตานิ จ, ",
"dhp341:2":	"โสมนสฺสานิ ภวนฺติ ชนฺตุโน; ",
"dhp341:3":	"เต สาตสิตา สุเขสิโน, ",
"dhp341:4":	"เต เว ชาติชรูปคา นราฯ ",
"dhp342:1":	"ตสิณาย ปุรกฺขตา ปชา, ",
"dhp342:2":	"ปริสปฺปนฺติ สโสว พนฺธิโต; ",
"dhp342:3":	"สํโยชนสงฺคสตฺตกา, ",
"dhp342:4":	"ทุกฺขมุเปนฺติ ปุนปฺปุนํ จิรายฯ ",
"dhp343:1":	"ตสิณาย ปุรกฺขตา ปชา, ",
"dhp343:2":	"ปริสปฺปนฺติ สโสว พนฺธิโต; ",
"dhp343:3":	"ตสฺมา ตสิณํ วิโนทเย, ",
"dhp343:4":	"อากงฺขนฺต วิราคมตฺตโนฯ ",
"dhp344:0":	"วิพฺภนฺตภิกฺขุวตฺถุ ",
"dhp344:1":	"โย นิพฺพนโถ วนาธิมุตฺโต, ",
"dhp344:2":	"วนมุตฺโต วนเมว ธาวติ; ",
"dhp344:3":	"ตํ ปุคฺคลเมถ ปสฺสถ, ",
"dhp344:4":	"มุตฺโต พนฺธนเมว ธาวติฯ ",
"dhp345:0":	"พนฺธนาคารวตฺถุ ",
"dhp345:1":	"น ตํ ทฬฺหํ พนฺธนมาหุ ธีรา, ",
"dhp345:2":	"ยทายสํ ทารุชปพฺพชญฺจ; ",
"dhp345:3":	"สารตฺตรตฺตา มณิกุณฺฑเลสุ, ",
"dhp345:4":	"ปุตฺเตสุ ทาเรสุ จ ยา อเปกฺขาฯ ",
"dhp346:1":	"เอตํ ทฬฺหํ พนฺธนมาหุ ธีรา, ",
"dhp346:2":	"โอหารินํ สิถิลํ ทุปฺปมุญฺจํ; ",
"dhp346:3":	"เอตมฺปิ เฉตฺวาน ปริพฺพชนฺติ, ",
"dhp346:4":	"อนเปกฺขิโน กามสุขํ ปหายฯ ",
"dhp347:0":	"เขมาเถรีวตฺถุ ",
"dhp347:1":	"เย ราครตฺตานุปตนฺติ โสตํ, ",
"dhp347:2":	"สยงฺกตํ มกฺกฏโกว ชาลํ; ",
"dhp347:3":	"เอตมฺปิ เฉตฺวาน วชนฺติ ธีรา, ",
"dhp347:4":	"อนเปกฺขิโน สพฺพทุกฺขํ ปหายฯ ",
"dhp348:0":	"อุคฺคเสนวตฺถุ ",
"dhp348:1":	"มุญฺจ ปุเร มุญฺจ ปจฺฉโต, ",
"dhp348:2":	"มชฺเฌ มุญฺจ ภวสฺส ปารคู; ",
"dhp348:3":	"สพฺพตฺถ วิมุตฺตมานโส, ",
"dhp348:4":	"น ปุนํ ชาติชรํ อุเปหิสิฯ ",
"dhp349:0":	"จูฬธนุคฺคหปณฺฑิตวตฺถุ ",
"dhp349:1":	"วิตกฺกมถิตสฺส ชนฺตุโน, ",
"dhp349:2":	"ติพฺพราคสฺส สุภานุปสฺสิโน; ",
"dhp349:3":	"ภิโยฺย ตณฺหา ปวฑฺฒติ, ",
"dhp349:4":	"เอส โข ทฬฺหํ กโรติ พนฺธนํฯ ",
"dhp350:1":	"วิตกฺกูปสเม จ โย รโต, ",
"dhp350:2":	"อสุภํ ภาวยเต สทา สโต; ",
"dhp350:3":	"เอส โข พฺยนฺติ กาหิติ, ",
"dhp350:4":	"เอส เฉจฺฉติ มารพนฺธนํฯ ",
"dhp351:0":	"มารวตฺถุ ",
"dhp351:1":	"นิฏฺฐงฺคโต อสนฺตาสี, ",
"dhp351:2":	"วีตตโณฺห อนงฺคโณ; ",
"dhp351:3":	"อจฺฉินฺทิ ภวสลฺลานิ, ",
"dhp351:4":	"อนฺติโมยํ สมุสฺสโยฯ ",
"dhp352:1":	"วีตตโณฺห อนาทาโน, ",
"dhp352:2":	"นิรุตฺติปทโกวิโท; ",
"dhp352:3":	"อกฺขรานํ สนฺนิปาตํ, ",
"dhp352:4":	"ชญฺญา ปุพฺพาปรานิ จ; ",
"dhp352:5":	"ส เว “อนฺติมสารีโร, ",
"dhp352:6":	"มหาปญฺโญ มหาปุริโส”ติ วุจฺจติฯ ",
"dhp353:0":	"อุปกาชีวกวตฺถุ ",
"dhp353:1":	"สพฺพาภิภู สพฺพวิทูหมสฺมิ, ",
"dhp353:2":	"สพฺเพสุ ธมฺเมสุ อนูปลิตฺโต; ",
"dhp353:3":	"สพฺพญฺชโห ตณฺหกฺขเย วิมุตฺโต, ",
"dhp353:4":	"สยํ อภิญฺญาย กมุทฺทิเสยฺยํฯ ",
"dhp354:0":	"สกฺกปญฺหวตฺถุ ",
"dhp354:1":	"สพฺพทานํ ธมฺมทานํ ชินาติ, ",
"dhp354:2":	"สพฺพรสํ ธมฺมรโส ชินาติ; ",
"dhp354:3":	"สพฺพรตึ ธมฺมรติ ชินาติ, ",
"dhp354:4":	"ตณฺหกฺขโย สพฺพทุกฺขํ ชินาติฯ ",
"dhp355:0":	"อปุตฺตกเสฏฺฐิวตฺถุ ",
"dhp355:1":	"หนนฺติ โภคา ทุมฺเมธํ, ",
"dhp355:2":	"โน จ ปารคเวสิโน; ",
"dhp355:3":	"โภคตณฺหาย ทุมฺเมโธ, ",
"dhp355:4":	"หนฺติ อญฺเญว อตฺตนํฯ ",
"dhp356:0":	"องฺกุรวตฺถุ ",
"dhp356:1":	"ติณโทสานิ เขตฺตานิ, ",
"dhp356:2":	"ราคโทสา อยํ ปชา; ",
"dhp356:3":	"ตสฺมา หิ วีตราเคสุ, ",
"dhp356:4":	"ทินฺนํ โหติ มหปฺผลํฯ ",
"dhp357:1":	"ติณโทสานิ เขตฺตานิ, ",
"dhp357:2":	"โทสโทสา อยํ ปชา; ",
"dhp357:3":	"ตสฺมา หิ วีตโทเสสุ, ",
"dhp357:4":	"ทินฺนํ โหติ มหปฺผลํฯ ",
"dhp358:1":	"ติณโทสานิ เขตฺตานิ, ",
"dhp358:2":	"โมหโทสา อยํ ปชา; ",
"dhp358:3":	"ตสฺมา หิ วีตโมเหสุ, ",
"dhp358:4":	"ทินฺนํ โหติ มหปฺผลํฯ ",
"dhp359:1":	"ติณโทสานิ เขตฺตานิ, ",
"dhp359:2":	"อิจฺฉาโทสา อยํ ปชา; ",
"dhp359:3":	"ตสฺมา หิ วิคติจฺเฉสุ, ",
"dhp359:4":	"ทินฺนํ โหติ มหปฺผลํฯ ",
"dhp359:5":	"ตณฺหาวคฺโค จตุวีสติโมฯ "
}	
