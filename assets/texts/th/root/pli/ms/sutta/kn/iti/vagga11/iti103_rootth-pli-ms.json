{	
"iti103:0.1":	"อิติวุตฺตก ๑๐๓ ",
"iti103:0.2":	"จตุกฺกนิปาต ",
"iti103:0.3":	"พฺราหฺมณธมฺมยาควคฺค ",
"iti103:0.4":	"สมณพฺราหฺมณสุตฺต ",
"iti103:1.1":	"วุตฺตเญฺหตํ ภควตา วุตฺตมรหตาติ เม สุตํ",
"iti103:2.1":	"“เย หิ เกจิ, ภิกฺขเว, สมณา วา พฺราหฺมณา วา ‘อิทํ ทุกฺขนฺ’ติ ยถาภูตํ นปฺปชานนฺติ; ‘อยํ ทุกฺขสมุทโย’ติ ยถาภูตํ นปฺปชานนฺติ; ‘อยํ ทุกฺขนิโรโธ’ติ ยถาภูตํ นปฺปชานนฺติ; ‘อยํ ทุกฺขนิโรธคามินี ปฏิปทา’ติ ยถาภูตํ นปฺปชานนฺติ—",
"iti103:2.2":	"น เม เต, ภิกฺขเว, สมณา วา พฺราหฺมณา วา สมเณสุ วา สมณสมฺมตา พฺราหฺมเณสุ วา พฺราหฺมณสมฺมตา, น จ ปเนเต อายสฺมนฺโต สามญฺญตฺถํ วา พฺรหฺมญฺญตฺถํ วา ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหรนฺติฯ ",
"iti103:3.1":	"เย จ โข เกจิ, ภิกฺขเว, สมณา วา พฺราหฺมณา วา ‘อิทํ ทุกฺขนฺ’ติ ยถาภูตํ ปชานนฺติ; ‘อยํ ทุกฺขสมุทโย’ติ ยถาภูตํ ปชานนฺติ; ‘อยํ ทุกฺขนิโรโธ’ติ ยถาภูตํ ปชานนฺติ; ‘อยํ ทุกฺขนิโรธคามินี ปฏิปทา’ติ ยถาภูตํ ปชานนฺติ—",
"iti103:3.2":	"เต โข เม, ภิกฺขเว, สมณา วา พฺราหฺมณา วา สมเณสุ เจว สมณสมฺมตา พฺราหฺมเณสุ จ พฺราหฺมณสมฺมตา, เต จ ปนายสฺมนฺโต สามญฺญตฺถญฺจ พฺรหฺมญฺญตฺถญฺจ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหรนฺตี”ติฯ ",
"iti103:3.3":	"เอตมตฺถํ ภควา อโวจฯ ",
"iti103:3.4":	"ตตฺเถตํ อิติ วุจฺจติ",
"iti103:4.1":	"“เย ทุกฺขํ นปฺปชานนฺติ, ",
"iti103:4.2":	"อโถ ทุกฺขสฺส สมฺภวํ; ",
"iti103:4.3":	"ยตฺถ จ สพฺพโส ทุกฺขํ, ",
"iti103:4.4":	"อเสสํ อุปรุชฺฌติ; ",
"iti103:4.5":	"ตญฺจ มคฺคํ น ชานนฺติ, ",
"iti103:4.6":	"ทุกฺขูปสมคามินํฯ ",
"iti103:5.1":	"เจโตวิมุตฺติหีนา เต, ",
"iti103:5.2":	"อโถ ปญฺญาวิมุตฺติยา; ",
"iti103:5.3":	"อภพฺพา เต อนฺตกิริยาย, ",
"iti103:5.4":	"เต เว ชาติชรูปคาฯ ",
"iti103:6.1":	"เย จ ทุกฺขํ ปชานนฺติ, ",
"iti103:6.2":	"อโถ ทุกฺขสฺส สมฺภวํ; ",
"iti103:6.3":	"ยตฺถ จ สพฺพโส ทุกฺขํ, ",
"iti103:6.4":	"อเสสํ อุปรุชฺฌติ; ",
"iti103:6.5":	"ตญฺจ มคฺคํ ปชานนฺติ, ",
"iti103:6.6":	"ทุกฺขูปสมคามินํฯ ",
"iti103:7.1":	"เจโตวิมุตฺติสมฺปนฺนา, ",
"iti103:7.2":	"อโถ ปญฺญาวิมุตฺติยา; ",
"iti103:7.3":	"ภพฺพา เต อนฺตกิริยาย, ",
"iti103:7.4":	"น เต ชาติชรูปคา”ติฯ ",
"iti103:8.1":	"อยมฺปิ อตฺโถ วุตฺโต ภควตา, อิติ เม สุตนฺติฯ ",
"iti103:8.2":	"จตุตฺถํฯ "
}	
