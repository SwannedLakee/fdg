{	
"snp3.12:0.1":	"สุตฺต นิปาต ๓ฯ๑๒ ",
"snp3.12:0.2":	"ทฺวยตานุปสฺสนาสุตฺต ",
"snp3.12:1.1":	"เอวํ เม สุตํ—",
"snp3.12:1.2":	"เอกํ สมยํ ภควา สาวตฺถิยํ วิหรติ ปุพฺพาราเม มิคารมาตุปาสาเทฯ ",
"snp3.12:1.3":	"เตน โข ปน สมเยน ภควา ตทหุโปสเถ ปนฺนรเส ปุณฺณาย ปุณฺณมาย รตฺติยา ภิกฺขุสงฺฆปริวุโต อพฺโภกาเส นิสินฺโน โหติฯ ",
"snp3.12:1.4":	"อถ โข ภควา ตุณฺหีภูตํ ตุณฺหีภูตํ ภิกฺขุสงฺฆํ อนุวิโลเกตฺวา ภิกฺขู อามนฺเตสิ",
"snp3.12:2.1":	"“‘เย เต, ภิกฺขเว, กุสลา ธมฺมา อริยา นิยฺยานิกา สมฺโพธคามิโน, เตสํ โว, ภิกฺขเว, กุสลานํ ธมฺมานํ อริยานํ นิยฺยานิกานํ สมฺโพธคามีนํ กา อุปนิสา สวนายา’ติ, อิติ เจ, ภิกฺขเว, ปุจฺฉิตาโร อสฺสุ, เต เอวมสฺสุ วจนียา",
"snp3.12:2.2":	"‘ยาวเทว ทฺวยตานํ ธมฺมานํ ยถาภูตํ ญาณายา’ติฯ ",
"snp3.12:2.3":	"กิญฺจ ทฺวยตํ วเทถ? ",
"snp3.12:3.1":	"อิทํ ทุกฺขํ, อยํ ทุกฺขสมุทโยติ อยเมกานุปสฺสนาฯ ",
"snp3.12:3.2":	"อยํ ทุกฺขนิโรโธ, อยํ ทุกฺขนิโรธคามินี ปฏิปทาติ, อยํ ทุติยานุปสฺสนาฯ ",
"snp3.12:3.3":	"เอวํ สมฺมา ทฺวยตานุปสฺสิโน โข, ภิกฺขเว, ภิกฺขุโน อปฺปมตฺตสฺส อาตาปิโน ปหิตตฺตสฺส วิหรโต ทฺวินฺนํ ผลานํ อญฺญตรํ ผลํ ปาฏิกงฺขํ—",
"snp3.12:3.4":	"ทิฏฺเฐว ธมฺเม อญฺญา, สติ วา อุปาทิเสเส อนาคามิตา”ติฯ ",
"snp3.12:4.1":	"อิทมโวจ ภควาฯ ",
"snp3.12:4.2":	"อิทํ วตฺวาน สุคโต อถาปรํ เอตทโวจ สตฺถา",
"snp3.12:5.1":	"“เย ทุกฺขํ นปฺปชานนฺติ, ",
"snp3.12:5.2":	"อโถ ทุกฺขสฺส สมฺภวํ; ",
"snp3.12:5.3":	"ยตฺถ จ สพฺพโส ทุกฺขํ, ",
"snp3.12:5.4":	"อเสสํ อุปรุชฺฌติ; ",
"snp3.12:5.5":	"ตญฺจ มคฺคํ น ชานนฺติ, ",
"snp3.12:5.6":	"ทุกฺขูปสมคามินํฯ ",
"snp3.12:6.1":	"เจโตวิมุตฺติหีนา เต, ",
"snp3.12:6.2":	"อโถ ปญฺญาวิมุตฺติยา; ",
"snp3.12:6.3":	"อภพฺพา เต อนฺตกิริยาย, ",
"snp3.12:6.4":	"เต เว ชาติชรูปคาฯ ",
"snp3.12:7.1":	"เย จ ทุกฺขํ ปชานนฺติ, ",
"snp3.12:7.2":	"อโถ ทุกฺขสฺส สมฺภวํ; ",
"snp3.12:7.3":	"ยตฺถ จ สพฺพโส ทุกฺขํ, ",
"snp3.12:7.4":	"อเสสํ อุปรุชฺฌติ; ",
"snp3.12:7.5":	"ตญฺจ มคฺคํ ปชานนฺติ, ",
"snp3.12:7.6":	"ทุกฺขูปสมคามินํฯ ",
"snp3.12:8.1":	"เจโตวิมุตฺติสมฺปนฺนา, ",
"snp3.12:8.2":	"อโถ ปญฺญาวิมุตฺติยา; ",
"snp3.12:8.3":	"ภพฺพา เต อนฺตกิริยาย, ",
"snp3.12:8.4":	"น เต ชาติชรูปคาติฯ ",
"snp3.12:9.1":	"‘สิยา อญฺเญนปิ ปริยาเยน สมฺมา ทฺวยตานุปสฺสนา’ติ, อิติ เจ, ภิกฺขเว, ปุจฺฉิตาโร อสฺสุ; ",
"snp3.12:9.2":	"‘สิยา’ติสฺสุ วจนียาฯ ",
"snp3.12:9.3":	"กถญฺจ สิยา? ",
"snp3.12:9.4":	"ยํ กิญฺจิ ทุกฺขํ สมฺโภติ สพฺพํ อุปธิปจฺจยาติ, อยเมกานุปสฺสนาฯ ",
"snp3.12:9.5":	"อุปธีนํ เตฺวว อเสสวิราคนิโรธา นตฺถิ ทุกฺขสฺส สมฺภโวติ, อยํ ทุติยานุปสฺสนาฯ ",
"snp3.12:9.6":	"เอวํ สมฺมา …เป… ",
"snp3.12:9.7":	"อถาปรํ เอตทโวจ สตฺถา",
"snp3.12:10.1":	"“อุปธินิทานา ปภวนฺติ ทุกฺขา, ",
"snp3.12:10.2":	"เย เกจิ โลกสฺมิมเนกรูปา; ",
"snp3.12:10.3":	"โย เว อวิทฺวา อุปธึ กโรติ, ",
"snp3.12:10.4":	"ปุนปฺปุนํ ทุกฺขมุเปติ มนฺโท; ",
"snp3.12:10.5":	"ตสฺมา ปชานํ อุปธึ น กยิรา, ",
"snp3.12:10.6":	"ทุกฺขสฺส ชาติปฺปภวานุปสฺสีติฯ ",
"snp3.12:11.1":	"‘สิยา อญฺเญนปิ ปริยาเยน สมฺมา ทฺวยตานุปสฺสนา’ติ, อิติ เจ, ภิกฺขเว, ปุจฺฉิตาโร อสฺสุ; ",
"snp3.12:11.2":	"‘สิยา’ติสฺสุ วจนียาฯ ",
"snp3.12:11.3":	"กถญฺจ สิยา? ",
"snp3.12:11.4":	"ยํ กิญฺจิ ทุกฺขํ สมฺโภติ สพฺพํ อวิชฺชาปจฺจยาติ, อยเมกานุปสฺสนาฯ ",
"snp3.12:11.5":	"อวิชฺชาย เตฺวว อเสสวิราคนิโรธา นตฺถิ ทุกฺขสฺส สมฺภโวติ, อยํ ทุติยานุปสฺสนาฯ ",
"snp3.12:11.6":	"เอวํ สมฺมา …เป… ",
"snp3.12:11.7":	"อถาปรํ เอตทโวจ สตฺถา",
"snp3.12:12.1":	"“ชาติมรณสํสารํ, ",
"snp3.12:12.2":	"เย วชนฺติ ปุนปฺปุนํ; ",
"snp3.12:12.3":	"อิตฺถภาวญฺญถาภาวํ, ",
"snp3.12:12.4":	"อวิชฺชาเยว สา คติฯ ",
"snp3.12:13.1":	"อวิชฺชา หายํ มหาโมโห, ",
"snp3.12:13.2":	"เยนิทํ สํสิตํ จิรํ; ",
"snp3.12:13.3":	"วิชฺชาคตา จ เย สตฺตา, ",
"snp3.12:13.4":	"น เต คจฺฉนฺติ ปุนพฺภวนฺติฯ ",
"snp3.12:14.1":	"‘สิยา อญฺเญนปิ …เป… ",
"snp3.12:14.2":	"กถญฺจ สิยา? ",
"snp3.12:14.3":	"ยํ กิญฺจิ ทุกฺขํ สมฺโภติ สพฺพํ สงฺขารปจฺจยาติ, อยเมกานุปสฺสนาฯ ",
"snp3.12:14.4":	"สงฺขารานํ เตฺวว อเสสวิราคนิโรธา นตฺถิ ทุกฺขสฺส สมฺภโวติ, อยํ ทุติยานุปสฺสนาฯ ",
"snp3.12:14.5":	"เอวํ สมฺมา …เป… ",
"snp3.12:14.6":	"อถาปรํ เอตทโวจ สตฺถา",
"snp3.12:15.1":	"“ยํ กิญฺจิ ทุกฺขํ สมฺโภติ, ",
"snp3.12:15.2":	"สพฺพํ สงฺขารปจฺจยา; ",
"snp3.12:15.3":	"สงฺขารานํ นิโรเธน, ",
"snp3.12:15.4":	"นตฺถิ ทุกฺขสฺส สมฺภโวฯ ",
"snp3.12:16.1":	"เอตมาทีนวํ ญตฺวา, ",
"snp3.12:16.2":	"ทุกฺขํ สงฺขารปจฺจยา; ",
"snp3.12:16.3":	"สพฺพสงฺขารสมถา, ",
"snp3.12:16.4":	"สญฺญานํ อุปโรธนา; ",
"snp3.12:16.5":	"เอวํ ทุกฺขกฺขโย โหติ, ",
"snp3.12:16.6":	"เอตํ ญตฺวา ยถาตถํฯ ",
"snp3.12:17.1":	"สมฺมทฺทสา เวทคุโน, ",
"snp3.12:17.2":	"สมฺมทญฺญาย ปณฺฑิตา; ",
"snp3.12:17.3":	"อภิภุยฺย มารสํโยคํ, ",
"snp3.12:17.4":	"น คจฺฉนฺติ ปุนพฺภวนฺติฯ ",
"snp3.12:18.1":	"‘สิยา อญฺเญนปิ …เป… ",
"snp3.12:18.2":	"กถญฺจ สิยา? ",
"snp3.12:18.3":	"ยํ กิญฺจิ ทุกฺขํ สมฺโภติ สพฺพํ วิญฺญาณปจฺจยาติ, อยเมกานุปสฺสนาฯ ",
"snp3.12:18.4":	"วิญฺญาณสฺส เตฺวว อเสสวิราคนิโรธา นตฺถิ ทุกฺขสฺส สมฺภโวติ, อยํ ทุติยานุปสฺสนาฯ ",
"snp3.12:18.5":	"เอวํ สมฺมา …เป… ",
"snp3.12:18.6":	"อถาปรํ เอตทโวจ สตฺถา",
"snp3.12:19.1":	"“ยํ กิญฺจิ ทุกฺขํ สมฺโภติ, ",
"snp3.12:19.2":	"สพฺพํ วิญฺญาณปจฺจยา; ",
"snp3.12:19.3":	"วิญฺญาณสฺส นิโรเธน, ",
"snp3.12:19.4":	"นตฺถิ ทุกฺขสฺส สมฺภโวฯ ",
"snp3.12:20.1":	"เอตมาทีนวํ ญตฺวา, ",
"snp3.12:20.2":	"ทุกฺขํ วิญฺญาณปจฺจยา; ",
"snp3.12:20.3":	"วิญฺญาณูปสมา ภิกฺขุ, ",
"snp3.12:20.4":	"นิจฺฉาโต ปรินิพฺพุโตติฯ ",
"snp3.12:21.1":	"‘สิยา อญฺเญนปิ …เป… ",
"snp3.12:21.2":	"กถญฺจ สิยา? ",
"snp3.12:21.3":	"ยํ กิญฺจิ ทุกฺขํ สมฺโภติ สพฺพํ ผสฺสปจฺจยาติ, อยเมกานุปสฺสนาฯ ",
"snp3.12:21.4":	"ผสฺสสฺส เตฺวว อเสสวิราคนิโรธา นตฺถิ ทุกฺขสฺส สมฺภโวติ, อยํ ทุติยานุปสฺสนาฯ ",
"snp3.12:21.5":	"เอวํ สมฺมา …เป… ",
"snp3.12:21.6":	"อถาปรํ เอตทโวจ สตฺถา",
"snp3.12:22.1":	"“เตสํ ผสฺสปเรตานํ, ",
"snp3.12:22.2":	"ภวโสตานุสารินํ; ",
"snp3.12:22.3":	"กุมฺมคฺคปฏิปนฺนานํ, ",
"snp3.12:22.4":	"อารา สํโยชนกฺขโยฯ ",
"snp3.12:23.1":	"เย จ ผสฺสํ ปริญฺญาย, ",
"snp3.12:23.2":	"อญฺญายุปสเม รตา; ",
"snp3.12:23.3":	"เต เว ผสฺสาภิสมยา, ",
"snp3.12:23.4":	"นิจฺฉาตา ปรินิพฺพุตาติฯ ",
"snp3.12:24.1":	"‘สิยา อญฺเญนปิ …เป… ",
"snp3.12:24.2":	"กถญฺจ สิยา? ",
"snp3.12:24.3":	"ยํ กิญฺจิ ทุกฺขํ สมฺโภติ สพฺพํ เวทนาปจฺจยาติ, อยเมกานุปสฺสนาฯ ",
"snp3.12:24.4":	"เวทนานํ เตฺวว อเสสวิราคนิโรธา นตฺถิ ทุกฺขสฺส สมฺภโวติ, อยํ ทุติยานุปสฺสนาฯ ",
"snp3.12:24.5":	"เอวํ สมฺมา …เป… ",
"snp3.12:24.6":	"อถาปรํ เอตทโวจ สตฺถา",
"snp3.12:25.1":	"“สุขํ วา ยทิ วา ทุกฺขํ, ",
"snp3.12:25.2":	"อทุกฺขมสุขํ สห; ",
"snp3.12:25.3":	"อชฺฌตฺตญฺจ พหิทฺธา จ, ",
"snp3.12:25.4":	"ยํ กิญฺจิ อตฺถิ เวทิตํฯ ",
"snp3.12:26.1":	"เอตํ ทุกฺขนฺติ ญตฺวาน, ",
"snp3.12:26.2":	"โมสธมฺมํ ปโลกินํ; ",
"snp3.12:26.3":	"ผุสฺส ผุสฺส วยํ ปสฺสํ, ",
"snp3.12:26.4":	"เอวํ ตตฺถ วิชานติ; ",
"snp3.12:26.5":	"เวทนานํ ขยา ภิกฺขุ, ",
"snp3.12:26.6":	"นิจฺฉาโต ปรินิพฺพุโตติฯ ",
"snp3.12:27.1":	"‘สิยา อญฺเญนปิ …เป… ",
"snp3.12:27.2":	"กถญฺจ สิยา? ",
"snp3.12:27.3":	"ยํ กิญฺจิ ทุกฺขํ สมฺโภติ สพฺพํ ตณฺหาปจฺจยาติ, อยเมกานุปสฺสนาฯ ",
"snp3.12:27.4":	"ตณฺหาย เตฺวว อเสสวิราคนิโรธา นตฺถิ ทุกฺขสฺส สมฺภโวติ, อยํ ทุติยานุปสฺสนาฯ ",
"snp3.12:27.5":	"เอวํ สมฺมา …เป… ",
"snp3.12:27.6":	"อถาปรํ เอตทโวจ สตฺถา",
"snp3.12:28.1":	"“ตณฺหาทุติโย ปุริโส, ",
"snp3.12:28.2":	"ทีฆมทฺธาน สํสรํ; ",
"snp3.12:28.3":	"อิตฺถภาวญฺญถาภาวํ, ",
"snp3.12:28.4":	"สํสารํ นาติวตฺตติฯ ",
"snp3.12:29.1":	"เอตมาทีนวํ ญตฺวา, ",
"snp3.12:29.2":	"ตณฺหํ ทุกฺขสฺส สมฺภวํ; ",
"snp3.12:29.3":	"วีตตโณฺห อนาทาโน, ",
"snp3.12:29.4":	"สโต ภิกฺขุ ปริพฺพเชติฯ ",
"snp3.12:30.1":	"‘สิยา อญฺเญนปิ …เป… ",
"snp3.12:30.2":	"กถญฺจ สิยา? ",
"snp3.12:30.3":	"ยํ กิญฺจิ ทุกฺขํ สมฺโภติ สพฺพํ อุปาทานปจฺจยาติ, อยเมกานุปสฺสนาฯ ",
"snp3.12:30.4":	"อุปาทานานํ เตฺวว อเสสวิราคนิโรธา นตฺถิ ทุกฺขสฺส สมฺภโวติ, อยํ ทุติยานุปสฺสนาฯ ",
"snp3.12:30.5":	"เอวํ สมฺมา …เป… ",
"snp3.12:30.6":	"อถาปรํ เอตทโวจ สตฺถา",
"snp3.12:31.1":	"“อุปาทานปจฺจยา ภโว, ",
"snp3.12:31.2":	"ภูโต ทุกฺขํ นิคจฺฉติ; ",
"snp3.12:31.3":	"ชาตสฺส มรณํ โหติ, ",
"snp3.12:31.4":	"เอโส ทุกฺขสฺส สมฺภโวฯ ",
"snp3.12:32.1":	"ตสฺมา อุปาทานกฺขยา, ",
"snp3.12:32.2":	"สมฺมทญฺญาย ปณฺฑิตา; ",
"snp3.12:32.3":	"ชาติกฺขยํ อภิญฺญาย, ",
"snp3.12:32.4":	"น คจฺฉนฺติ ปุนพฺภวนฺติฯ ",
"snp3.12:33.1":	"‘สิยา อญฺเญนปิ …เป… ",
"snp3.12:33.2":	"กถญฺจ สิยา? ",
"snp3.12:33.3":	"ยํ กิญฺจิ ทุกฺขํ สมฺโภติ สพฺพํ อารมฺภปจฺจยาติ, อยเมกานุปสฺสนาฯ ",
"snp3.12:33.4":	"อารมฺภานํ เตฺวว อเสสวิราคนิโรธา นตฺถิ ทุกฺขสฺส สมฺภโวติ, อยํ ทุติยานุปสฺสนาฯ ",
"snp3.12:33.5":	"เอวํ สมฺมา …เป… ",
"snp3.12:33.6":	"อถาปรํ เอตทโวจ สตฺถา",
"snp3.12:34.1":	"“ยํ กิญฺจิ ทุกฺขํ สมฺโภติ, ",
"snp3.12:34.2":	"สพฺพํ อารมฺภปจฺจยา; ",
"snp3.12:34.3":	"อารมฺภานํ นิโรเธน, ",
"snp3.12:34.4":	"นตฺถิ ทุกฺขสฺส สมฺภโวฯ ",
"snp3.12:35.1":	"เอตมาทีนวํ ญตฺวา, ",
"snp3.12:35.2":	"ทุกฺขํ อารมฺภปจฺจยา; ",
"snp3.12:35.3":	"สพฺพารมฺภํ ปฏินิสฺสชฺช, ",
"snp3.12:35.4":	"อนารมฺเภ วิมุตฺติโนฯ ",
"snp3.12:36.1":	"อุจฺฉินฺนภวตณฺหสฺส, ",
"snp3.12:36.2":	"สนฺตจิตฺตสฺส ภิกฺขุโน; ",
"snp3.12:36.3":	"วิกฺขีโณ ชาติสํสาโร, ",
"snp3.12:36.4":	"นตฺถิ ตสฺส ปุนพฺภโวติฯ ",
"snp3.12:37.1":	"‘สิยา อญฺเญนปิ …เป… ",
"snp3.12:37.2":	"กถญฺจ สิยา? ",
"snp3.12:37.3":	"ยํ กิญฺจิ ทุกฺขํ สมฺโภติ สพฺพํ อาหารปจฺจยาติ, อยเมกานุปสฺสนาฯ ",
"snp3.12:37.4":	"อาหารานํ เตฺวว อเสสวิราคนิโรธา นตฺถิ ทุกฺขสฺส สมฺภโวติ, อยํ ทุติยานุปสฺสนาฯ ",
"snp3.12:37.5":	"เอวํ สมฺมา …เป… ",
"snp3.12:37.6":	"อถาปรํ เอตทโวจ สตฺถา",
"snp3.12:38.1":	"“ยํ กิญฺจิ ทุกฺขํ สมฺโภติ, ",
"snp3.12:38.2":	"สพฺพํ อาหารปจฺจยา; ",
"snp3.12:38.3":	"อาหารานํ นิโรเธน, ",
"snp3.12:38.4":	"นตฺถิ ทุกฺขสฺส สมฺภโวฯ ",
"snp3.12:39.1":	"เอตมาทีนวํ ญตฺวา, ",
"snp3.12:39.2":	"ทุกฺขํ อาหารปจฺจยา; ",
"snp3.12:39.3":	"สพฺพาหารํ ปริญฺญาย, ",
"snp3.12:39.4":	"สพฺพาหารมนิสฺสิโตฯ ",
"snp3.12:40.1":	"อาโรคฺยํ สมฺมทญฺญาย, ",
"snp3.12:40.2":	"อาสวานํ ปริกฺขยา; ",
"snp3.12:40.3":	"สงฺขาย เสวี ธมฺมฏฺโฐ, ",
"snp3.12:40.4":	"สงฺขฺยํ โนเปติ เวทคูติฯ ",
"snp3.12:41.1":	"‘สิยา อญฺเญนปิ …เป… ",
"snp3.12:41.2":	"กถญฺจ สิยา? ",
"snp3.12:41.3":	"ยํ กิญฺจิ ทุกฺขํ สมฺโภติ สพฺพํ อิญฺชิตปจฺจยาติ, อยเมกานุปสฺสนาฯ ",
"snp3.12:41.4":	"อิญฺชิตานํ เตฺวว อเสสวิราคนิโรธา นตฺถิ ทุกฺขสฺส สมฺภโวติ, อยํ ทุติยานุปสฺสนาฯ ",
"snp3.12:41.5":	"เอวํ สมฺมา …เป… ",
"snp3.12:41.6":	"อถาปรํ เอตทโวจ สตฺถา",
"snp3.12:42.1":	"“ยํ กิญฺจิ ทุกฺขํ สมฺโภติ, ",
"snp3.12:42.2":	"สพฺพํ อิญฺชิตปจฺจยา; ",
"snp3.12:42.3":	"อิญฺชิตานํ นิโรเธน, ",
"snp3.12:42.4":	"นตฺถิ ทุกฺขสฺส สมฺภโวฯ ",
"snp3.12:43.1":	"เอตมาทีนวํ ญตฺวา, ",
"snp3.12:43.2":	"ทุกฺขํ อิญฺชิตปจฺจยา; ",
"snp3.12:43.3":	"ตสฺมา หิ เอชํ โวสฺสชฺช, ",
"snp3.12:43.4":	"สงฺขาเร อุปรุนฺธิย; ",
"snp3.12:43.5":	"อเนโช อนุปาทาโน, ",
"snp3.12:43.6":	"สโต ภิกฺขุ ปริพฺพเชติฯ ",
"snp3.12:44.1":	"‘สิยา อญฺเญนปิ …เป… ",
"snp3.12:44.2":	"กถญฺจ สิยา? ",
"snp3.12:44.3":	"นิสฺสิตสฺส จลิตํ โหตีติ, อยเมกานุปสฺสนาฯ ",
"snp3.12:44.4":	"อนิสฺสิโต น จลตีติ, อยํ ทุติยานุปสฺสนาฯ ",
"snp3.12:44.5":	"เอวํ สมฺมา …เป… ",
"snp3.12:44.6":	"อถาปรํ เอตทโวจ สตฺถา",
"snp3.12:45.1":	"“อนิสฺสิโต น จลติ, ",
"snp3.12:45.2":	"นิสฺสิโต จ อุปาทิยํ; ",
"snp3.12:45.3":	"อิตฺถภาวญฺญถาภาวํ, ",
"snp3.12:45.4":	"สํสารํ นาติวตฺตติฯ ",
"snp3.12:46.1":	"เอตมาทีนวํ ญตฺวา, ",
"snp3.12:46.2":	"นิสฺสเยสุ มหพฺภยํ; ",
"snp3.12:46.3":	"อนิสฺสิโต อนุปาทาโน, ",
"snp3.12:46.4":	"สโต ภิกฺขุ ปริพฺพเชติฯ ",
"snp3.12:47.1":	"‘สิยา อญฺเญนปิ …เป… ",
"snp3.12:47.2":	"กถญฺจ สิยา? ",
"snp3.12:47.3":	"รูเปหิ, ภิกฺขเว, อรูปา สนฺตตราติ, อยเมกานุปสฺสนาฯ ",
"snp3.12:47.4":	"อรูเปหิ นิโรโธ สนฺตตโรติ, อยํ ทุติยานุปสฺสนาฯ ",
"snp3.12:47.5":	"เอวํ สมฺมา …เป… ",
"snp3.12:47.6":	"อถาปรํ เอตทโวจ สตฺถา",
"snp3.12:48.1":	"“เย จ รูปูปคา สตฺตา, ",
"snp3.12:48.2":	"เย จ อรูปฏฺฐายิโน; ",
"snp3.12:48.3":	"นิโรธํ อปฺปชานนฺตา, ",
"snp3.12:48.4":	"อาคนฺตาโร ปุนพฺภวํฯ ",
"snp3.12:49.1":	"เย จ รูเป ปริญฺญาย, ",
"snp3.12:49.2":	"อรูเปสุ อสณฺฐิตา; ",
"snp3.12:49.3":	"นิโรเธ เย วิมุจฺจนฺติ, ",
"snp3.12:49.4":	"เต ชนา มจฺจุหายิโนติฯ ",
"snp3.12:50.1":	"‘สิยา อญฺเญนปิ …เป… ",
"snp3.12:50.2":	"กถญฺจ สิยา? ",
"snp3.12:50.3":	"ยํ, ภิกฺขเว, สเทวกสฺส โลกสฺส สมารกสฺส สพฺรหฺมกสฺส สสฺสมณพฺราหฺมณิยา ปชาย สเทวมนุสฺสาย อิทํ สจฺจนฺติ อุปนิชฺฌายิตํ ตทมริยานํ เอตํ มุสาติ ยถาภูตํ สมฺมปฺปญฺญาย สุทิฏฺฐํ, อยเมกานุปสฺสนาฯ ",
"snp3.12:50.4":	"ยํ, ภิกฺขเว, สเทวกสฺส …เป… สเทวมนุสฺสาย อิทํ มุสาติ อุปนิชฺฌายิตํ, ตทมริยานํ เอตํ สจฺจนฺติ ยถาภูตํ สมฺมปฺปญฺญาย สุทิฏฺฐํ, อยํ ทุติยานุปสฺสนาฯ ",
"snp3.12:50.5":	"เอวํ สมฺมา …เป… ",
"snp3.12:50.6":	"อถาปรํ เอตทโวจ สตฺถา",
"snp3.12:51.1":	"“อนตฺตนิ อตฺตมานึ, ",
"snp3.12:51.2":	"ปสฺส โลกํ สเทวกํ; ",
"snp3.12:51.3":	"นิวิฏฺฐํ นามรูปสฺมึ, ",
"snp3.12:51.4":	"อิทํ สจฺจนฺติ มญฺญติฯ ",
"snp3.12:52.1":	"เยน เยน หิ มญฺญนฺติ, ",
"snp3.12:52.2":	"ตโต ตํ โหติ อญฺญถา; ",
"snp3.12:52.3":	"ตญฺหิ ตสฺส มุสา โหติ, ",
"snp3.12:52.4":	"โมสธมฺมญฺหิ อิตฺตรํฯ ",
"snp3.12:53.1":	"อโมสธมฺมํ นิพฺพานํ, ",
"snp3.12:53.2":	"ตทริยา สจฺจโต วิทู; ",
"snp3.12:53.3":	"เต เว สจฺจาภิสมยา, ",
"snp3.12:53.4":	"นิจฺฉาตา ปรินิพฺพุตาติฯ ",
"snp3.12:54.1":	"‘สิยา อญฺเญนปิ ปริยาเยน สมฺมา ทฺวยตานุปสฺสนา’ติ, อิติ เจ, ภิกฺขเว, ปุจฺฉิตาโร อสฺสุ; ",
"snp3.12:54.2":	"‘สิยา’ติสฺสุ วจนียาฯ ",
"snp3.12:54.3":	"กถญฺจ สิยา? ",
"snp3.12:54.4":	"ยํ, ภิกฺขเว, สเทวกสฺส โลกสฺส สมารกสฺส สพฺรหฺมกสฺส สสฺสมณพฺราหฺมณิยา ปชาย สเทวมนุสฺสาย อิทํ สุขนฺติ อุปนิชฺฌายิตํ, ตทมริยานํ เอตํ ทุกฺขนฺติ ยถาภูตํ สมฺมปฺปญฺญาย สุทิฏฺฐํ, อยเมกานุปสฺสนาฯ ",
"snp3.12:54.5":	"ยํ, ภิกฺขเว, สเทวกสฺส …เป… สเทวมนุสฺสาย อิทํ ทุกฺขนฺติ อุปนิชฺฌายิตํ ตทมริยานํ เอตํ สุขนฺติ ยถาภูตํ สมฺมปฺปญฺญาย สุทิฏฺฐํ, อยํ ทุติยานุปสฺสนาฯ ",
"snp3.12:54.6":	"เอวํ สมฺมา ทฺวยตานุปสฺสิโน โข, ภิกฺขเว, ภิกฺขุโน อปฺปมตฺตสฺส อาตาปิโน ปหิตตฺตสฺส วิหรโต ทฺวินฺนํ ผลานํ อญฺญตรํ ผลํ ปาฏิกงฺขํ—",
"snp3.12:54.7":	"ทิฏฺเฐว ธมฺเม อญฺญา, สติ วา อุปาทิเสเส อนาคามิตาติฯ ",
"snp3.12:54.8":	"อิทมโวจ ภควาฯ ",
"snp3.12:54.9":	"อิทํ วตฺวาน สุคโต อถาปรํ เอตทโวจ สตฺถา",
"snp3.12:55.1":	"“รูปา สทฺทา รสา คนฺธา, ",
"snp3.12:55.2":	"ผสฺสา ธมฺมา จ เกวลา; ",
"snp3.12:55.3":	"อิฏฺฐา กนฺตา มนาปา จ, ",
"snp3.12:55.4":	"ยาวตตฺถีติ วุจฺจติฯ ",
"snp3.12:56.1":	"สเทวกสฺส โลกสฺส, ",
"snp3.12:56.2":	"เอเต โว สุขสมฺมตา; ",
"snp3.12:56.3":	"ยตฺถ เจเต นิรุชฺฌนฺติ, ",
"snp3.12:56.4":	"ตํ เนสํ ทุกฺขสมฺมตํฯ ",
"snp3.12:57.1":	"สุขนฺติ ทิฏฺฐมริเยหิ, ",
"snp3.12:57.2":	"สกฺกายสฺสุปโรธนํ; ",
"snp3.12:57.3":	"ปจฺจนีกมิทํ โหติ, ",
"snp3.12:57.4":	"สพฺพโลเกน ปสฺสตํฯ ",
"snp3.12:58.1":	"ยํ ปเร สุขโต อาหุ, ",
"snp3.12:58.2":	"ตทริยา อาหุ ทุกฺขโต; ",
"snp3.12:58.3":	"ยํ ปเร ทุกฺขโต อาหุ, ",
"snp3.12:58.4":	"ตทริยา สุขโต วิทูฯ ",
"snp3.12:59.1":	"ปสฺส ธมฺมํ ทุราชานํ, ",
"snp3.12:59.2":	"สมฺปมูเฬฺหตฺถวิทฺทสุ; ",
"snp3.12:59.3":	"นิวุตานํ ตโม โหติ, ",
"snp3.12:59.4":	"อนฺธกาโร อปสฺสตํฯ ",
"snp3.12:60.1":	"สตญฺจ วิวฏํ โหติ, ",
"snp3.12:60.2":	"อาโลโก ปสฺสตามิว; ",
"snp3.12:60.3":	"สนฺติเก น วิชานนฺติ, ",
"snp3.12:60.4":	"มคา ธมฺมสฺส โกวิทาฯ ",
"snp3.12:61.1":	"ภวราคปเรเตหิ, ",
"snp3.12:61.2":	"ภวโสตานุสาริภิ; ",
"snp3.12:61.3":	"มารเธยฺยานุปนฺเนหิ, ",
"snp3.12:61.4":	"นายํ ธมฺโม สุสมฺพุโธฯ ",
"snp3.12:62.1":	"โก นุ อญฺญตฺร มริเยหิ, ",
"snp3.12:62.2":	"ปทํ สมฺพุทฺธุมรหติ; ",
"snp3.12:62.3":	"ยํ ปทํ สมฺมทญฺญาย, ",
"snp3.12:62.4":	"ปรินิพฺพนฺติ อนาสวา”ติฯ ",
"snp3.12:63.1":	"อิทมโวจ ภควาฯ ",
"snp3.12:63.2":	"อตฺตมนา เต ภิกฺขู ภควโต ภาสิตํ อภินนฺทุนฺติฯ ",
"snp3.12:63.3":	"อิมสฺมิญฺจ ปน เวยฺยากรณสฺมึ ภญฺญมาเน สฏฺฐิมตฺตานํ ภิกฺขูนํ อนุปาทาย อาสเวหิ จิตฺตานิ วิมุจฺจึสูติฯ ",
"snp3.12:63.4":	"ทฺวยตานุปสฺสนาสุตฺตํ ทฺวาทสมํฯ ",
"snp3.12:64.0":	"ตสฺสุทฺทานํ ",
"snp3.12:64.1":	"สจฺจํ อุปธิ อวิชฺชา จ, ",
"snp3.12:64.2":	"สงฺขาเร วิญฺญาณปญฺจมํ; ",
"snp3.12:64.3":	"ผสฺสเวทนิยา ตณฺหา, ",
"snp3.12:64.4":	"อุปาทานารมฺภอาหารา; ",
"snp3.12:64.5":	"อิญฺชิตํ จลิตํ รูปํ, ",
"snp3.12:64.6":	"สจฺจํ ทุกฺเขน โสฬสาติฯ ",
"snp3.12:64.7":	"มหาวคฺโค ตติโยฯ ",
"snp3.12:65.0":	"ตสฺสุทฺทานํ ",
"snp3.12:65.1":	"ปพฺพชฺชา จ ปธานญฺจ, ",
"snp3.12:65.2":	"สุภาสิตญฺจ สุนฺทริ; ",
"snp3.12:65.3":	"มาฆสุตฺตํ สภิโย จ, ",
"snp3.12:65.4":	"เสโล สลฺลญฺจ วุจฺจติฯ ",
"snp3.12:66.1":	"วาเสฏฺโฐ จาปิ โกกาลิ, ",
"snp3.12:66.2":	"นาลโก ทฺวยตานุปสฺสนา; ",
"snp3.12:66.3":	"ทฺวาทเสตานิ สุตฺตานิ, ",
"snp3.12:66.4":	"มหาวคฺโคติ วุจฺจตีติฯ "
}	
