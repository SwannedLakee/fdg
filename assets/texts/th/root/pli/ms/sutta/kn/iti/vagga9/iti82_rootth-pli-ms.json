{	
"iti82:0.1":	"อิติวุตฺตก ๘๒ ",
"iti82:0.2":	"ติกนิปาต ",
"iti82:0.3":	"จตุตฺถวคฺค ",
"iti82:0.4":	"เทวสทฺทสุตฺต ",
"iti82:1.1":	"วุตฺตเญฺหตํ ภควตา วุตฺตมรหตาติ เม สุตํ",
"iti82:2.1":	"“ตโยเม, ภิกฺขเว, เทเวสุ เทวสทฺทา นิจฺฉรนฺติ สมยา สมยํ อุปาทายฯ ",
"iti82:2.2":	"กตเม ตโย? ",
"iti82:2.3":	"ยสฺมึ, ภิกฺขเว, สมเย อริยสาวโก เกสมสฺสุํ โอหาเรตฺวา กาสายานิ วตฺถานิ อจฺฉาเทตฺวา อคารสฺมา อนคาริยํ ปพฺพชฺชาย เจเตติ, ตสฺมึ สมเย เทเวสุ เทวสทฺโท นิจฺฉรติ",
"iti82:2.4":	"‘เอโส อริยสาวโก มาเรน สทฺธึ สงฺคามาย เจเตตี’ติฯ ",
"iti82:2.5":	"อยํ, ภิกฺขเว, ปฐโม เทเวสุ เทวสทฺโท นิจฺฉรติ สมยา สมยํ อุปาทายฯ ",
"iti82:3.1":	"ปุน จปรํ, ภิกฺขเว, ยสฺมึ สมเย อริยสาวโก สตฺตนฺนํ โพธิปกฺขิยานํ ธมฺมานํ ภาวนานุโยคมนุยุตฺโต วิหรติ, ตสฺมึ สมเย เทเวสุ เทวสทฺโท นิจฺฉรติ",
"iti82:3.2":	"‘เอโส อริยสาวโก มาเรน สทฺธึ สงฺคาเมตี’ติฯ ",
"iti82:3.3":	"อยํ, ภิกฺขเว, ทุติโย เทเวสุ เทวสทฺโท นิจฺฉรติ สมยา สมยํ อุปาทายฯ ",
"iti82:4.1":	"ปุน จปรํ, ภิกฺขเว, ยสฺมึ สมเย อริยสาวโก อาสวานํ ขยา อนาสวํ เจโตวิมุตฺตึ ปญฺญาวิมุตฺตึ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหรติ, ตสฺมึ สมเย เทเวสุ เทวสทฺโท นิจฺฉรติ",
"iti82:4.2":	"‘เอโส อริยสาวโก วิชิตสงฺคาโม ตเมว สงฺคามสีสํ อภิวิชิย อชฺฌาวสตี’ติฯ ",
"iti82:4.3":	"อยํ, ภิกฺขเว, ตติโย เทเวสุ เทวสทฺโท นิจฺฉรติ สมยา สมยํ อุปาทายฯ ",
"iti82:4.4":	"อิเม โข, ภิกฺขเว, ตโย เทเวสุ เทวสทฺทา นิจฺฉรนฺติ สมยา สมยํ อุปาทายา”ติฯ ",
"iti82:4.5":	"เอตมตฺถํ ภควา อโวจฯ ",
"iti82:4.6":	"ตตฺเถตํ อิติ วุจฺจติ",
"iti82:5.1":	"“ทิสฺวา วิชิตสงฺคามํ, ",
"iti82:5.2":	"สมฺมาสมฺพุทฺธสาวกํ; ",
"iti82:5.3":	"เทวตาปิ นมสฺสนฺติ, ",
"iti82:5.4":	"มหนฺตํ วีตสารทํฯ ",
"iti82:6.1":	"นโม เต ปุริสาชญฺญ, ",
"iti82:6.2":	"โย ตฺวํ ทุชฺชยมชฺฌภู; ",
"iti82:6.3":	"เชตฺวาน มจฺจุโน เสนํ, ",
"iti82:6.4":	"วิโมกฺเขน อนาวรํฯ ",
"iti82:7.1":	"อิติ เหตํ นมสฺสนฺติ, ",
"iti82:7.2":	"เทวตา ปตฺตมานสํ; ",
"iti82:7.3":	"ตญฺหิ ตสฺส น ปสฺสนฺติ, ",
"iti82:7.4":	"เยน มจฺจุวสํ วเช”ติฯ ",
"iti82:8.1":	"อยมฺปิ อตฺโถ วุตฺโต ภควตา, อิติ เม สุตนฺติฯ ",
"iti82:8.2":	"ตติยํฯ "
}	
