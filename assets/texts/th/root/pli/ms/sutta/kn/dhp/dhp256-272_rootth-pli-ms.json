{	
"dhp256:0.1":	"ขุทฺทกนิกาย ",
"dhp256:0.2":	"ธมฺมปท ",
"dhp256:0.3":	"ธมฺมฏฺฐวคฺค ",
"dhp256:0.4":	"วินิจฺฉยมหามตฺตวตฺถุ ",
"dhp256:1":	"น เตน โหติ ธมฺมฏฺโฐ, ",
"dhp256:2":	"เยนตฺถํ สาหสา นเย; ",
"dhp256:3":	"โย จ อตฺถํ อนตฺถญฺจ, ",
"dhp256:4":	"อุโภ นิจฺเฉยฺย ปณฺฑิโตฯ ",
"dhp257:1":	"อสาหเสน ธมฺเมน, ",
"dhp257:2":	"สเมน นยตี ปเร; ",
"dhp257:3":	"ธมฺมสฺส คุตฺโต เมธาวี, ",
"dhp257:4":	"“ธมฺมฏฺโฐ”ติ ปวุจฺจติฯ ",
"dhp258:0":	"ฉพฺพคฺคิยวตฺถุ ",
"dhp258:1":	"น เตน ปณฺฑิโต โหติ, ",
"dhp258:2":	"ยาวตา พหุ ภาสติ; ",
"dhp258:3":	"เขมี อเวรี อภโย, ",
"dhp258:4":	"“ปณฺฑิโต”ติ ปวุจฺจติฯ ",
"dhp259:0":	"เอกุทานขีณาสววตฺถุ ",
"dhp259:1":	"น ตาวตา ธมฺมธโร, ",
"dhp259:2":	"ยาวตา พหุ ภาสติ; ",
"dhp259:3":	"โย จ อปฺปมฺปิ สุตฺวาน, ",
"dhp259:4":	"ธมฺมํ กาเยน ปสฺสติ; ",
"dhp259:5":	"ส เว ธมฺมธโร โหติ, ",
"dhp259:6":	"โย ธมฺมํ นปฺปมชฺชติฯ ",
"dhp260:0":	"ลกุณฺฑกภทฺทิยตฺเถรวตฺถุ ",
"dhp260:1":	"น เตน เถโร โส โหติ, ",
"dhp260:2":	"เยนสฺส ปลิตํ สิโร; ",
"dhp260:3":	"ปริปกฺโก วโย ตสฺส, ",
"dhp260:4":	"“โมฆชิณฺโณ”ติ วุจฺจติฯ ",
"dhp261:1":	"ยมฺหิ สจฺจญฺจ ธมฺโม จ, ",
"dhp261:2":	"อหึสา สํยโม ทโม; ",
"dhp261:3":	"ส เว วนฺตมโล ธีโร, ",
"dhp261:4":	"“เถโร” อิติ ปวุจฺจติฯ ",
"dhp262:0":	"สมฺพหุลภิกฺขุวตฺถุ ",
"dhp262:1":	"น วากฺกรณมตฺเตน, ",
"dhp262:2":	"วณฺณโปกฺขรตาย วา; ",
"dhp262:3":	"สาธุรูโป นโร โหติ, ",
"dhp262:4":	"อิสฺสุกี มจฺฉรี สโฐฯ ",
"dhp263:1":	"ยสฺส เจตํ สมุจฺฉินฺนํ, ",
"dhp263:2":	"มูลฆจฺจํ สมูหตํ; ",
"dhp263:3":	"ส วนฺตโทโส เมธาวี, ",
"dhp263:4":	"“สาธุรูโป”ติ วุจฺจติฯ ",
"dhp264:0":	"หตฺถกวตฺถุ ",
"dhp264:1":	"น มุณฺฑเกน สมโณ, ",
"dhp264:2":	"อพฺพโต อลิกํ ภณํ; ",
"dhp264:3":	"อิจฺฉาโลภสมาปนฺโน, ",
"dhp264:4":	"สมโณ กึ ภวิสฺสติฯ ",
"dhp265:1":	"โย จ สเมติ ปาปานิ, ",
"dhp265:2":	"อณุํถูลานิ สพฺพโส; ",
"dhp265:3":	"สมิตตฺตา หิ ปาปานํ, ",
"dhp265:4":	"“สมโณ”ติ ปวุจฺจติฯ ",
"dhp266:0":	"อญฺญตรพฺราหฺมณวตฺถุ ",
"dhp266:1":	"น เตน ภิกฺขุ โส โหติ, ",
"dhp266:2":	"ยาวตา ภิกฺขเต ปเร; ",
"dhp266:3":	"วิสฺสํ ธมฺมํ สมาทาย, ",
"dhp266:4":	"ภิกฺขุ โหติ น ตาวตาฯ ",
"dhp267:1":	"โยธ ปุญฺญญฺจ ปาปญฺจ, ",
"dhp267:2":	"พาเหตฺวา พฺรหฺมจริยวา; ",
"dhp267:3":	"สงฺขาย โลเก จรติ, ",
"dhp267:4":	"ส เว “ภิกฺขู”ติ วุจฺจติฯ ",
"dhp268:0":	"ติตฺถิยวตฺถุ ",
"dhp268:1":	"น โมเนน มุนี โหติ, ",
"dhp268:2":	"มูฬฺหรูโป อวิทฺทสุ; ",
"dhp268:3":	"โย จ ตุลํว ปคฺคยฺห, ",
"dhp268:4":	"วรมาทาย ปณฺฑิโตฯ ",
"dhp269:1":	"ปาปานิ ปริวชฺเชติ, ",
"dhp269:2":	"ส มุนี เตน โส มุนิ; ",
"dhp269:3":	"โย มุนาติ อุโภ โลเก, ",
"dhp269:4":	"“มุนิ” เตน ปวุจฺจติฯ ",
"dhp270:0":	"พาลิสิกวตฺถุ ",
"dhp270:1":	"น เตน อริโย โหติ, ",
"dhp270:2":	"เยน ปาณานิ หึสติ; ",
"dhp270:3":	"อหึสา สพฺพปาณานํ, ",
"dhp270:4":	"“อริโย”ติ ปวุจฺจติฯ ",
"dhp271:0":	"สมฺพหุลสีลาทิสมฺปนฺนภิกฺขุวตฺถุ ",
"dhp271:1":	"น สีลพฺพตมตฺเตน, ",
"dhp271:2":	"พาหุสจฺเจน วา ปน; ",
"dhp271:3":	"อถ วา สมาธิลาเภน, ",
"dhp271:4":	"วิวิตฺตสยเนน วาฯ ",
"dhp272:1":	"ผุสามิ เนกฺขมฺมสุขํ, ",
"dhp272:2":	"อปุถุชฺชนเสวิตํ; ",
"dhp272:3":	"ภิกฺขุ วิสฺสาสมาปาทิ, ",
"dhp272:4":	"อปฺปตฺโต อาสวกฺขยํฯ ",
"dhp272:5":	"ธมฺมฏฺฐวคฺโค เอกูนวีสติโมฯ "
}	
