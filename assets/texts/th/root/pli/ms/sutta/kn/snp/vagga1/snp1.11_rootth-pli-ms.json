{	
"snp1.11:0.1":	"สุตฺต นิปาต ๑ฯ๑๑ ",
"snp1.11:0.2":	"วิชยสุตฺต ",
"snp1.11:1.1":	"จรํ วา ยทิ วา ติฏฺฐํ, ",
"snp1.11:1.2":	"นิสินฺโน อุท วา สยํ; ",
"snp1.11:1.3":	"สมิญฺเชติ ปสาเรติ, ",
"snp1.11:1.4":	"เอสา กายสฺส อิญฺชนาฯ ",
"snp1.11:2.1":	"อฏฺฐินหารุสํยุตฺโต, ",
"snp1.11:2.2":	"ตจมํสาวเลปโน; ",
"snp1.11:2.3":	"ฉวิยา กาโย ปฏิจฺฉนฺโน, ",
"snp1.11:2.4":	"ยถาภูตํ น ทิสฺสติฯ ",
"snp1.11:3.1":	"อนฺตปูโร อุทรปูโร, ",
"snp1.11:3.2":	"ยกนเปฬสฺส วตฺถิโน; ",
"snp1.11:3.3":	"หทยสฺส ปปฺผาสสฺส, ",
"snp1.11:3.4":	"วกฺกสฺส ปิหกสฺส จฯ ",
"snp1.11:4.1":	"สิงฺฆาณิกาย เขฬสฺส, ",
"snp1.11:4.2":	"เสทสฺส จ เมทสฺส จ; ",
"snp1.11:4.3":	"โลหิตสฺส ลสิกาย, ",
"snp1.11:4.4":	"ปิตฺตสฺส จ วสาย จฯ ",
"snp1.11:5.1":	"อถสฺส นวหิ โสเตหิ, ",
"snp1.11:5.2":	"อสุจี สวติ สพฺพทา; ",
"snp1.11:5.3":	"อกฺขิมฺหา อกฺขิคูถโก, ",
"snp1.11:5.4":	"กณฺณมฺหา กณฺณคูถโกฯ ",
"snp1.11:6.1":	"สิงฺฆาณิกา จ นาสโต, ",
"snp1.11:6.2":	"มุเขน วมเตกทา; ",
"snp1.11:6.3":	"ปิตฺตํ เสมฺหญฺจ วมติ, ",
"snp1.11:6.4":	"กายมฺหา เสทชลฺลิกาฯ ",
"snp1.11:7.1":	"อถสฺส สุสิรํ สีสํ, ",
"snp1.11:7.2":	"มตฺถลุงฺคสฺส ปูริตํ; ",
"snp1.11:7.3":	"สุภโต นํ มญฺญติ พาโล, ",
"snp1.11:7.4":	"อวิชฺชาย ปุรกฺขโตฯ ",
"snp1.11:8.1":	"ยทา จ โส มโต เสติ, ",
"snp1.11:8.2":	"อุทฺธุมาโต วินีลโก; ",
"snp1.11:8.3":	"อปวิทฺโธ สุสานสฺมึ, ",
"snp1.11:8.4":	"อนเปกฺขา โหนฺติ ญาตโยฯ ",
"snp1.11:9.1":	"ขาทนฺติ นํ สุวานา จ, ",
"snp1.11:9.2":	"สิงฺคาลา จ วกา กิมี; ",
"snp1.11:9.3":	"กากา คิชฺฌา จ ขาทนฺติ, ",
"snp1.11:9.4":	"เย จญฺเญ สนฺติ ปาณิโนฯ ",
"snp1.11:10.1":	"สุตฺวาน พุทฺธวจนํ, ",
"snp1.11:10.2":	"ภิกฺขุ ปญฺญาณวา อิธ; ",
"snp1.11:10.3":	"โส โข นํ ปริชานาติ, ",
"snp1.11:10.4":	"ยถาภูตญฺหิ ปสฺสติฯ ",
"snp1.11:11.1":	"ยถา อิทํ ตถา เอตํ, ",
"snp1.11:11.2":	"ยถา เอตํ ตถา อิทํ; ",
"snp1.11:11.3":	"อชฺฌตฺตญฺจ พหิทฺธา จ, ",
"snp1.11:11.4":	"กาเย ฉนฺทํ วิราชเยฯ ",
"snp1.11:12.1":	"ฉนฺทราควิรตฺโต โส, ",
"snp1.11:12.2":	"ภิกฺขุ ปญฺญาณวา อิธ; ",
"snp1.11:12.3":	"อชฺฌคา อมตํ สนฺตึ, ",
"snp1.11:12.4":	"นิพฺพานํ ปทมจฺจุตํฯ ",
"snp1.11:13.1":	"ทฺวิปาทโกยํ อสุจิ, ",
"snp1.11:13.2":	"ทุคฺคนฺโธ ปริหีรติ; ",
"snp1.11:13.3":	"นานากุณปปริปูโร, ",
"snp1.11:13.4":	"วิสฺสวนฺโต ตโต ตโตฯ ",
"snp1.11:14.1":	"เอตาทิเสน กาเยน, ",
"snp1.11:14.2":	"โย มญฺเญ อุณฺณเมตเว; ",
"snp1.11:14.3":	"ปรํ วา อวชาเนยฺย, ",
"snp1.11:14.4":	"กิมญฺญตฺร อทสฺสนาติฯ ",
"snp1.11:14.5":	"วิชยสุตฺตํ เอกาทสมํฯ "
}	
