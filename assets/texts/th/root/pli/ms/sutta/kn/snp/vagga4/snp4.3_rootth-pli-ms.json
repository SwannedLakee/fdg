{	
"snp4.3:0.1":	"สุตฺต นิปาต ๔ฯ๓ ",
"snp4.3:0.2":	"ทุฏฺฐฏฺฐกสุตฺต ",
"snp4.3:1.1":	"วทนฺติ เว ทุฏฺฐมนาปิ เอเก, ",
"snp4.3:1.2":	"อโถปิ เว สจฺจมนา วทนฺติ; ",
"snp4.3:1.3":	"วาทญฺจ ชาตํ มุนิ โน อุเปติ, ",
"snp4.3:1.4":	"ตสฺมา มุนี นตฺถิ ขิโล กุหิญฺจิฯ ",
"snp4.3:2.1":	"สกญฺหิ ทิฏฺฐึ กถมจฺจเยยฺย, ",
"snp4.3:2.2":	"ฉนฺทานุนีโต รุจิยา นิวิฏฺโฐ; ",
"snp4.3:2.3":	"สยํ สมตฺตานิ ปกุพฺพมาโน, ",
"snp4.3:2.4":	"ยถา หิ ชาเนยฺย ตถา วเทยฺยฯ ",
"snp4.3:3.1":	"โย อตฺตโน สีลวตานิ ชนฺตุ, ",
"snp4.3:3.2":	"อนานุปุฏฺโฐว ปเรส ปาว; ",
"snp4.3:3.3":	"อนริยธมฺมํ กุสลา ตมาหุ, ",
"snp4.3:3.4":	"โย อาตุมานํ สยเมว ปาวฯ ",
"snp4.3:4.1":	"สนฺโต จ ภิกฺขุ อภินิพฺพุตตฺโต, ",
"snp4.3:4.2":	"อิติหนฺติ สีเลสุ อกตฺถมาโน; ",
"snp4.3:4.3":	"ตมริยธมฺมํ กุสลา วทนฺติ, ",
"snp4.3:4.4":	"ยสฺสุสฺสทา นตฺถิ กุหิญฺจิ โลเกฯ ",
"snp4.3:5.1":	"ปกปฺปิตา สงฺขตา ยสฺส ธมฺมา, ",
"snp4.3:5.2":	"ปุรกฺขตา สนฺติ อวีวทาตา; ",
"snp4.3:5.3":	"ยทตฺตนิ ปสฺสติ อานิสํสํ, ",
"snp4.3:5.4":	"ตํ นิสฺสิโต กุปฺปปฏิจฺจสนฺตึฯ ",
"snp4.3:6.1":	"ทิฏฺฐีนิเวสา น หิ สฺวาติวตฺตา, ",
"snp4.3:6.2":	"ธมฺเมสุ นิจฺเฉยฺย สมุคฺคหีตํ; ",
"snp4.3:6.3":	"ตสฺมา นโร เตสุ นิเวสเนสุ, ",
"snp4.3:6.4":	"นิรสฺสตี อาทิยตี จ ธมฺมํฯ ",
"snp4.3:7.1":	"โธนสฺส หิ นตฺถิ กุหิญฺจิ โลเก, ",
"snp4.3:7.2":	"ปกปฺปิตา ทิฏฺฐิ ภวาภเวสุ; ",
"snp4.3:7.3":	"มายญฺจ มานญฺจ ปหาย โธโน, ",
"snp4.3:7.4":	"ส เกน คจฺเฉยฺย อนูปโย โสฯ ",
"snp4.3:8.1":	"อุปโย หิ ธมฺเมสุ อุเปติ วาทํ, ",
"snp4.3:8.2":	"อนูปยํ เกน กถํ วเทยฺย; ",
"snp4.3:8.3":	"อตฺตา นิรตฺตา น หิ ตสฺส อตฺถิ, ",
"snp4.3:8.4":	"อโธสิ โส ทิฏฺฐิมิเธว สพฺพนฺติฯ ",
"snp4.3:8.5":	"ทุฏฺฐฏฺฐกสุตฺตํ ตติยํฯ "
}	
