{	
"iti97:0.1":	"อิติวุตฺตก ๙๗ ",
"iti97:0.2":	"ติกนิปาต ",
"iti97:0.3":	"ปญฺจมวคฺค ",
"iti97:0.4":	"กลฺยาณสีลสุตฺต ",
"iti97:1.1":	"วุตฺตเญฺหตํ ภควตา วุตฺตมรหตาติ เม สุตํ",
"iti97:2.1":	"“กลฺยาณสีโล, ภิกฺขเว, ภิกฺขุ กลฺยาณธมฺโม กลฺยาณปญฺโญ อิมสฺมึ ธมฺมวินเย ‘เกวลี วุสิตวา อุตฺตมปุริโส’ติ วุจฺจติ—",
"iti97:3.1":	"กถญฺจ, ภิกฺขเว, ภิกฺขุ กลฺยาณสีโล โหติ? ",
"iti97:3.2":	"อิธ, ภิกฺขเว, ภิกฺขุ สีลวา โหติ, ปาติโมกฺขสํวรสํวุโต วิหรติ, อาจารโคจรสมฺปนฺโน อณุมตฺเตสุ วชฺเชสุ ภยทสฺสาวี, สมาทาย สิกฺขติ สิกฺขาปเทสุฯ ",
"iti97:3.3":	"เอวํ โข, ภิกฺขเว, ภิกฺขุ กลฺยาณสีโล โหติฯ ",
"iti97:3.4":	"อิติ กลฺยาณสีโลฯ ",
"iti97:4.1":	"กลฺยาณธมฺโม จ กถํ โหติ? ",
"iti97:4.2":	"อิธ, ภิกฺขเว, ภิกฺขุ สตฺตนฺนํ โพธิปกฺขิยานํ ธมฺมานํ ภาวนานุโยคมนุยุตฺโต วิหรติฯ ",
"iti97:4.3":	"เอวํ โข, ภิกฺขเว, ภิกฺขุ กลฺยาณธมฺโม โหติฯ ",
"iti97:4.4":	"อิติ กลฺยาณสีโล, กลฺยาณธมฺโมฯ ",
"iti97:5.1":	"กลฺยาณปญฺโญ จ กถํ โหติ? ",
"iti97:5.2":	"อิธ, ภิกฺขเว, ภิกฺขุ อาสวานํ ขยา อนาสวํ เจโตวิมุตฺตึ ปญฺญาวิมุตฺตึ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหรติฯ ",
"iti97:5.3":	"เอวํ โข, ภิกฺขเว, ภิกฺขุ กลฺยาณปญฺโญ โหติฯ ",
"iti97:6.1":	"อิติ กลฺยาณสีโล กลฺยาณธมฺโม กลฺยาณปญฺโญ อิมสฺมึ ธมฺมวินเย ‘เกวลี วุสิตวา อุตฺตมปุริโส’ติ วุจฺจตี”ติฯ ",
"iti97:6.2":	"เอตมตฺถํ ภควา อโวจฯ ",
"iti97:6.3":	"ตตฺเถตํ อิติ วุจฺจติ",
"iti97:7.1":	"“ยสฺส กาเยน วาจาย, ",
"iti97:7.2":	"มนสา นตฺถิ ทุกฺกฏํ; ",
"iti97:7.3":	"ตํ เว กลฺยาณสีโลติ, ",
"iti97:7.4":	"อาหุ ภิกฺขุํ หิรีมนํฯ ",
"iti97:8.1":	"ยสฺส ธมฺมา สุภาวิตา, ",
"iti97:8.2":	"สตฺต สมฺโพธิคามิโน; ",
"iti97:8.3":	"ตํ เว กลฺยาณธมฺโมติ, ",
"iti97:8.4":	"อาหุ ภิกฺขุํ อนุสฺสทํฯ ",
"iti97:9.1":	"โย ทุกฺขสฺส ปชานาติ, ",
"iti97:9.2":	"อิเธว ขยมตฺตโน; ",
"iti97:9.3":	"ตํ เว กลฺยาณปญฺโญติ, ",
"iti97:9.4":	"อาหุ ภิกฺขุํ อนาสวํฯ ",
"iti97:10.1":	"เตหิ ธมฺเมหิ สมฺปนฺนํ, ",
"iti97:10.2":	"อนีฆํ ฉินฺนสํสยํ; ",
"iti97:10.3":	"อสิตํ สพฺพโลกสฺส, ",
"iti97:10.4":	"อาหุ สพฺพปหายินนฺ”ติฯ ",
"iti97:11.1":	"อยมฺปิ อตฺโถ วุตฺโต ภควตา, อิติ เม สุตนฺติฯ ",
"iti97:11.2":	"อฏฺฐมํฯ "
}	
