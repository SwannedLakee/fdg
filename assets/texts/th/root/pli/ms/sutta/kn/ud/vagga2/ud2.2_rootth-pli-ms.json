{	
"ud2.2:0.1":	"อุทาน ๒ฯ๒ ",
"ud2.2:0.2":	"ราชสุตฺต ",
"ud2.2:1.1":	"เอวํ เม สุตํ—",
"ud2.2:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"ud2.2:1.3":	"เตน โข ปน สมเยน สมฺพหุลานํ ภิกฺขูนํ ปจฺฉาภตฺตํ ปิณฺฑปาตปฏิกฺกนฺตานํ อุปฏฺฐานสาลายํ สนฺนิสินฺนานํ สนฺนิปติตานํ อยมนฺตรากถา อุทปาทิ",
"ud2.2:1.4":	"“โก นุ โข, อาวุโส, อิเมสํ ทฺวินฺนํ ราชูนํ มหทฺธนตโร วา มหาโภคตโร วา มหาโกสตโร วา มหาวิชิตตโร วา มหาวาหนตโร วา มหพฺพลตโร วา มหิทฺธิกตโร วา มหานุภาวตโร วา ราชา วา มาคโธ เสนิโย พิมฺพิสาโร, ราชา วา ปเสนทิ โกสโล”ติ? ",
"ud2.2:1.5":	"อยญฺจรหิ เตสํ ภิกฺขูนํ อนฺตรากถา โหติ วิปฺปกตาฯ ",
"ud2.2:2.1":	"อถ โข ภควา สายนฺหสมยํ ปฏิสลฺลานา วุฏฺฐิโต เยนุปฏฺฐานสาลา เตนุปสงฺกมิ; อุปสงฺกมิตฺวา ปญฺญตฺเต อาสเน นิสีทิฯ ",
"ud2.2:2.2":	"นิสชฺช โข ภควา ภิกฺขู อามนฺเตสิ",
"ud2.2:2.3":	"“กาย นุตฺถ, ภิกฺขเว, เอตรหิ กถาย สนฺนิสินฺนา สนฺนิปติตา, กา จ ปน โว อนฺตรากถา วิปฺปกตา”ติ? ",
"ud2.2:3.1":	"“อิธ, ภนฺเต, อมฺหากํ ปจฺฉาภตฺตํ ปิณฺฑปาตปฏิกฺกนฺตานํ อุปฏฺฐานสาลายํ สนฺนิสินฺนานํ สนฺนิปติตานํ อยมนฺตรากถา อุทปาทิ",
"ud2.2:3.2":	"‘โก นุ โข, อาวุโส, อิเมสํ ทฺวินฺนํ ราชูนํ มหทฺธนตโร วา มหาโภคตโร วา มหาโกสตโร วา มหาวิชิตตโร วา มหาวาหนตโร วา มหพฺพลตโร วา มหิทฺธิกตโร วา มหานุภาวตโร วา ราชา วา มาคโธ เสนิโย พิมฺพิสาโร, ราชา วา ปเสนทิ โกสโล’ติ? ",
"ud2.2:3.3":	"อยํ โข โน, ภนฺเต, อนฺตรากถา วิปฺปกตา, อถ ภควา อนุปฺปตฺโต”ติฯ ",
"ud2.2:4.1":	"“น เขฺวตํ, ภิกฺขเว, ตุมฺหากํ ปติรูปํ กุลปุตฺตานํ สทฺธา อคารสฺมา อนคาริยํ ปพฺพชิตานํ ยํ ตุเมฺห เอวรูปึ กถํ กเถยฺยาถฯ ",
"ud2.2:4.2":	"สนฺนิปติตานํ โว, ภิกฺขเว, ทฺวยํ กรณียํ—",
"ud2.2:4.3":	"ธมฺมี วา กถา อริโย วา ตุณฺหีภาโว”ติฯ ",
"ud2.2:5.1":	"อถ โข ภควา เอตมตฺถํ วิทิตฺวา ตายํ เวลายํ อิมํ อุทานํ อุทาเนสิ",
"ud2.2:6.1":	"“ยญฺจ กามสุขํ โลเก, ",
"ud2.2:6.2":	"ยญฺจิทํ ทิวิยํ สุขํ; ",
"ud2.2:6.3":	"ตณฺหกฺขยสุขเสฺสเต, ",
"ud2.2:6.4":	"กลํ นาคฺฆนฺติ โสฬสินฺ”ติฯ ",
"ud2.2:6.5":	"ทุติยํฯ "
}	
