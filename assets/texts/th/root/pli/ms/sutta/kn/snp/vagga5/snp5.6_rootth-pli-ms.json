{	
"snp5.6:0.1":	"สุตฺต นิปาต ๕ฯ๖ ",
"snp5.6:0.2":	"โธตกมาณวปุจฺฉา ",
"snp5.6:1.1":	"“ปุจฺฉามิ ตํ ภควา พฺรูหิ เมตํ, ",
"snp5.6:1.2":	"(อิจฺจายสฺมา โธตโก) ",
"snp5.6:1.3":	"วาจาภิกงฺขามิ มเหสิ ตุยฺหํ; ",
"snp5.6:1.4":	"ตว สุตฺวาน นิคฺโฆสํ, ",
"snp5.6:1.5":	"สิกฺเข นิพฺพานมตฺตโน”ฯ ",
"snp5.6:2.1":	"“เตนหาตปฺปํ กโรหิ, ",
"snp5.6:2.2":	"(โธตกาติ ภควา) ",
"snp5.6:2.3":	"อิเธว นิปโก สโต; ",
"snp5.6:2.4":	"อิโต สุตฺวาน นิคฺโฆสํ, ",
"snp5.6:2.5":	"สิกฺเข นิพฺพานมตฺตโน”ฯ ",
"snp5.6:3.1":	"“ปสฺสามหํ เทวมนุสฺสโลเก, ",
"snp5.6:3.2":	"อกิญฺจนํ พฺราหฺมณมิริยมานํ; ",
"snp5.6:3.3":	"ตํ ตํ นมสฺสามิ สมนฺตจกฺขุ, ",
"snp5.6:3.4":	"ปมุญฺจ มํ สกฺก กถงฺกถาหิ”ฯ ",
"snp5.6:4.1":	"“นาหํ สหิสฺสามิ ปโมจนาย, ",
"snp5.6:4.2":	"กถงฺกถึ โธตก กญฺจิ โลเก; ",
"snp5.6:4.3":	"ธมฺมญฺจ เสฏฺฐํ อภิชานมาโน, ",
"snp5.6:4.4":	"เอวํ ตุวํ โอฆมิมํ ตเรสิ”ฯ ",
"snp5.6:5.1":	"“อนุสาส พฺรเหฺม กรุณายมาโน, ",
"snp5.6:5.2":	"วิเวกธมฺมํ ยมหํ วิชญฺญํ; ",
"snp5.6:5.3":	"ยถาหํ อากาโสว อพฺยาปชฺชมาโน, ",
"snp5.6:5.4":	"อิเธว สนฺโต อสิโต จเรยฺยํ”ฯ ",
"snp5.6:6.1":	"“กิตฺตยิสฺสามิ เต สนฺตึ, ",
"snp5.6:6.2":	"(โธตกาติ ภควา) ",
"snp5.6:6.3":	"ทิฏฺเฐ ธมฺเม อนีติหํ; ",
"snp5.6:6.4":	"ยํ วิทิตฺวา สโต จรํ, ",
"snp5.6:6.5":	"ตเร โลเก วิสตฺติกํ”ฯ ",
"snp5.6:7.1":	"“ตญฺจาหํ อภินนฺทามิ, ",
"snp5.6:7.2":	"มเหสิ สนฺติมุตฺตมํ; ",
"snp5.6:7.3":	"ยํ วิทิตฺวา สโต จรํ, ",
"snp5.6:7.4":	"ตเร โลเก วิสตฺติกํ”ฯ ",
"snp5.6:8.1":	"“ยํ กิญฺจิ สมฺปชานาสิ, ",
"snp5.6:8.2":	"(โธตกาติ ภควา) ",
"snp5.6:8.3":	"อุทฺธํ อโธ ติริยญฺจาปิ มชฺเฌ; ",
"snp5.6:8.4":	"เอตํ วิทิตฺวา สงฺโคติ โลเก, ",
"snp5.6:8.5":	"ภวาภวาย มากาสิ ตณฺหนฺ”ติฯ ",
"snp5.6:8.6":	"โธตกมาณวปุจฺฉา ปญฺจมีฯ "
}	
