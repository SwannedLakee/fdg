{	
"snp4.4:0.1":	"สุตฺต นิปาต ๔ฯ๔ ",
"snp4.4:0.2":	"สุทฺธฏฺฐกสุตฺต ",
"snp4.4:1.1":	"ปสฺสามิ สุทฺธํ ปรมํ อโรคํ, ",
"snp4.4:1.2":	"ทิฏฺเฐน สํสุทฺธิ นรสฺส โหติ; ",
"snp4.4:1.3":	"เอวาภิชานํ ปรมนฺติ ญตฺวา, ",
"snp4.4:1.4":	"สุทฺธานุปสฺสีติ ปจฺเจติ ญาณํฯ ",
"snp4.4:2.1":	"ทิฏฺเฐน เจ สุทฺธิ นรสฺส โหติ, ",
"snp4.4:2.2":	"ญาเณน วา โส ปชหาติ ทุกฺขํ; ",
"snp4.4:2.3":	"อญฺเญน โส สุชฺฌติ โสปธีโก, ",
"snp4.4:2.4":	"ทิฏฺฐี หิ นํ ปาว ตถา วทานํฯ ",
"snp4.4:3.1":	"น พฺราหฺมโณ อญฺญโต สุทฺธิมาห, ",
"snp4.4:3.2":	"ทิฏฺเฐ สุเต สีลวเต มุเต วา; ",
"snp4.4:3.3":	"ปุญฺเญ จ ปาเป จ อนูปลิตฺโต, ",
"snp4.4:3.4":	"อตฺตญฺชโห นยิธ ปกุพฺพมาโนฯ ",
"snp4.4:4.1":	"ปุริมํ ปหาย อปรํ สิตาเส, ",
"snp4.4:4.2":	"เอชานุคา เต น ตรนฺติ สงฺคํ; ",
"snp4.4:4.3":	"เต อุคฺคหายนฺติ นิรสฺสชนฺติ, ",
"snp4.4:4.4":	"กปีว สาขํ ปมุญฺจํ คหายํฯ ",
"snp4.4:5.1":	"สยํ สมาทาย วตานิ ชนฺตุ, ",
"snp4.4:5.2":	"อุจฺจาวจํ คจฺฉติ สญฺญสตฺโต; ",
"snp4.4:5.3":	"วิทฺวา จ เวเทหิ สเมจฺจ ธมฺมํ, ",
"snp4.4:5.4":	"น อุจฺจาวจํ คจฺฉติ ภูริปญฺโญฯ ",
"snp4.4:6.1":	"ส สพฺพธมฺเมสุ วิเสนิภูโต, ",
"snp4.4:6.2":	"ยํ กิญฺจิ ทิฏฺฐํ ว สุตํ มุตํ วา; ",
"snp4.4:6.3":	"ตเมว ทสฺสึ วิวฏํ จรนฺตํ, ",
"snp4.4:6.4":	"เกนีธ โลกสฺมิ วิกปฺปเยยฺยฯ ",
"snp4.4:7.1":	"น กปฺปยนฺติ น ปุเรกฺขโรนฺติ, ",
"snp4.4:7.2":	"อจฺจนฺตสุทฺธีติ น เต วทนฺติ; ",
"snp4.4:7.3":	"อาทานคนฺถํ คถิตํ วิสชฺช, ",
"snp4.4:7.4":	"อาสํ น กุพฺพนฺติ กุหิญฺจิ โลเกฯ ",
"snp4.4:8.1":	"สีมาติโค พฺราหฺมโณ ตสฺส นตฺถิ, ",
"snp4.4:8.2":	"ญตฺวา ว ทิสฺวา ว สมุคฺคหีตํ; ",
"snp4.4:8.3":	"น ราคราคี น วิราครตฺโต, ",
"snp4.4:8.4":	"ตสฺสีธ นตฺถิ ปรมุคฺคหีตนฺติฯ ",
"snp4.4:8.5":	"สุทฺธฏฺฐกสุตฺตํ จตุตฺถํฯ "
}	
