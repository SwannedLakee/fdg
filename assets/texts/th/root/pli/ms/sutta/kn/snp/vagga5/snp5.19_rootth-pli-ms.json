{	
"snp5.19:0.1":	"สุตฺต นิปาต ๕ฯ๑๙ ",
"snp5.19:0.2":	"ปารายนานุคีติคาถา ",
"snp5.19:1.1":	"“ปารายนมนุคายิสฺสํ, ",
"snp5.19:1.2":	"(อิจฺจายสฺมา ปิงฺคิโย) ",
"snp5.19:1.3":	"ยถาทฺทกฺขิ ตถากฺขาสิ; ",
"snp5.19:1.4":	"วิมโล ภูริเมธโส, ",
"snp5.19:1.5":	"นิกฺกาโม นิพฺพโน นาโค; ",
"snp5.19:1.6":	"กิสฺส เหตุ มุสา ภเณฯ ",
"snp5.19:2.1":	"ปหีนมลโมหสฺส, ",
"snp5.19:2.2":	"มานมกฺขปฺปหายิโน; ",
"snp5.19:2.3":	"หนฺทาหํ กิตฺตยิสฺสามิ, ",
"snp5.19:2.4":	"คิรํ วณฺณูปสญฺหิตํฯ ",
"snp5.19:3.1":	"ตโมนุโท พุทฺโธ สมนฺตจกฺขุ, ",
"snp5.19:3.2":	"โลกนฺตคู สพฺพภวาติวตฺโต; ",
"snp5.19:3.3":	"อนาสโว สพฺพทุกฺขปฺปหีโน, ",
"snp5.19:3.4":	"สจฺจวฺหโย พฺรเหฺม อุปาสิโต เมฯ ",
"snp5.19:4.1":	"ทิโช ยถา กุพฺพนกํ ปหาย, ",
"snp5.19:4.2":	"พหุปฺผลํ กานนมาวเสยฺย; ",
"snp5.19:4.3":	"เอวมฺปหํ อปฺปทเสฺส ปหาย, ",
"snp5.19:4.4":	"มโหทธึ หํโสริว อชฺฌปตฺโตฯ ",
"snp5.19:5.1":	"เย เม ปุพฺเพ วิยากํสุ, ",
"snp5.19:5.2":	"หุรํ โคตมสาสนา; ",
"snp5.19:5.3":	"อิจฺจาสิ อิติ ภวิสฺสติ, ",
"snp5.19:5.4":	"สพฺพํ ตํ อิติหีติหํ; ",
"snp5.19:5.5":	"สพฺพํ ตํ ตกฺกวฑฺฒนํฯ ",
"snp5.19:6.1":	"เอโก ตมนุทาสิโน, ",
"snp5.19:6.2":	"ชุติมา โส ปภงฺกโร; ",
"snp5.19:6.3":	"โคตโม ภูริปญฺญาโณ, ",
"snp5.19:6.4":	"โคตโม ภูริเมธโสฯ ",
"snp5.19:7.1":	"โย เม ธมฺมมเทเสสิ, ",
"snp5.19:7.2":	"สนฺทิฏฺฐิกมกาลิกํ; ",
"snp5.19:7.3":	"ตณฺหกฺขยมนีติกํ, ",
"snp5.19:7.4":	"ยสฺส นตฺถิ อุปมา กฺวจิ”ฯ ",
"snp5.19:8.1":	"“กึ นุ ตมฺหา วิปฺปวสสิ, ",
"snp5.19:8.2":	"มุหุตฺตมปิ ปิงฺคิย; ",
"snp5.19:8.3":	"โคตมา ภูริปญฺญาณา, ",
"snp5.19:8.4":	"โคตมา ภูริเมธสาฯ ",
"snp5.19:9.1":	"โย เต ธมฺมมเทเสสิ, ",
"snp5.19:9.2":	"สนฺทิฏฺฐิกมกาลิกํ; ",
"snp5.19:9.3":	"ตณฺหกฺขยมนีติกํ, ",
"snp5.19:9.4":	"ยสฺส นตฺถิ อุปมา กฺวจิ”ฯ ",
"snp5.19:10.1":	"“นาหํ ตมฺหา วิปฺปวสามิ, ",
"snp5.19:10.2":	"มุหุตฺตมปิ พฺราหฺมณ; ",
"snp5.19:10.3":	"โคตมา ภูริปญฺญาณา, ",
"snp5.19:10.4":	"โคตมา ภูริเมธสาฯ ",
"snp5.19:11.1":	"โย เม ธมฺมมเทเสสิ, ",
"snp5.19:11.2":	"สนฺทิฏฺฐิกมกาลิกํ; ",
"snp5.19:11.3":	"ตณฺหกฺขยมนีติกํ, ",
"snp5.19:11.4":	"ยสฺส นตฺถิ อุปมา กฺวจิฯ ",
"snp5.19:12.1":	"ปสฺสามิ นํ มนสา จกฺขุนาว, ",
"snp5.19:12.2":	"รตฺตินฺทิวํ พฺราหฺมณ อปฺปมตฺโต; ",
"snp5.19:12.3":	"นมสฺสมาโน วิวเสมิ รตฺตึ, ",
"snp5.19:12.4":	"เตเนว มญฺญามิ อวิปฺปวาสํฯ ",
"snp5.19:13.1":	"สทฺธา จ ปีติ จ มโน สติ จ, ",
"snp5.19:13.2":	"นาเปนฺติเม โคตมสาสนมฺหา; ",
"snp5.19:13.3":	"ยํ ยํ ทิสํ วชติ ภูริปญฺโญ, ",
"snp5.19:13.4":	"ส เตน เตเนว นโตหมสฺมิฯ ",
"snp5.19:14.1":	"ชิณฺณสฺส เม ทุพฺพลถามกสฺส, ",
"snp5.19:14.2":	"เตเนว กาโย น ปเลติ ตตฺถ; ",
"snp5.19:14.3":	"สงฺกปฺปยนฺตาย วชามิ นิจฺจํ, ",
"snp5.19:14.4":	"มโน หิ เม พฺราหฺมณ เตน ยุตฺโตฯ ",
"snp5.19:15.1":	"ปงฺเก สยาโน ปริผนฺทมาโน, ",
"snp5.19:15.2":	"ทีปา ทีปํ อุปปฺลวึ; ",
"snp5.19:15.3":	"อถทฺทสาสึ สมฺพุทฺธํ, ",
"snp5.19:15.4":	"โอฆติณฺณมนาสวํ”ฯ ",
"snp5.19:16.1":	"“ยถา อหู วกฺกลิ มุตฺตสทฺโธ, ",
"snp5.19:16.2":	"ภทฺราวุโธ อาฬวิโคตโม จ; ",
"snp5.19:16.3":	"เอวเมวํ ตฺวมฺปิ ปมุญฺจสฺสุ สทฺธํ, ",
"snp5.19:16.4":	"คมิสฺสสิ ตฺวํ ปิงฺคิย มจฺจุเธยฺยสฺส ปารํ”ฯ ",
"snp5.19:17.1":	"“เอส ภิโยฺย ปสีทามิ, ",
"snp5.19:17.2":	"สุตฺวาน มุนิโน วโจ; ",
"snp5.19:17.3":	"วิวฏฺฏจฺฉโท สมฺพุทฺโธ, ",
"snp5.19:17.4":	"อขิโล ปฏิภานวาฯ ",
"snp5.19:18.1":	"อธิเทเว อภิญฺญาย, ",
"snp5.19:18.2":	"สพฺพํ เวทิ วโรวรํ; ",
"snp5.19:18.3":	"ปญฺหานนฺตกโร สตฺถา, ",
"snp5.19:18.4":	"กงฺขีนํ ปฏิชานตํฯ ",
"snp5.19:19.1":	"อสํหีรํ อสงฺกุปฺปํ, ",
"snp5.19:19.2":	"ยสฺส นตฺถิ อุปมา กฺวจิ; ",
"snp5.19:19.3":	"อทฺธา คมิสฺสามิ น เมตฺถ กงฺขา, ",
"snp5.19:19.4":	"เอวํ มํ ธาเรหิ อธิมุตฺตจิตฺตนฺ”ติฯ ",
"snp5.19:19.5":	"ปารายนวคฺโค ปญฺจโมฯ ",
"snp5.19:19.6":	"สุตฺตุทฺทานํ ",
"snp5.19:20.1":	"อุรโค ธนิโยปิ จ, ",
"snp5.19:20.2":	"ขคฺควิสาโณ กสิ จ; ",
"snp5.19:20.3":	"จุนฺโท ภโว ปุนเทว, ",
"snp5.19:20.4":	"วสโล จ กรณียญฺจ; ",
"snp5.19:20.5":	"เหมวโต อถ ยกฺโข, ",
"snp5.19:20.6":	"วิชยสุตฺตํ มุนิสุตฺตวรนฺติฯ ",
"snp5.19:21.1":	"ปฐมกฏฺฐวโร วรวคฺโค, ",
"snp5.19:21.2":	"ทฺวาทสสุตฺตธโร สุวิภตฺโต; ",
"snp5.19:21.3":	"เทสิโต จกฺขุมตา วิมเลน, ",
"snp5.19:21.4":	"สุยฺยติ วคฺควโร อุรโคติฯ ",
"snp5.19:22.1":	"รตนามคนฺโธ หิริมงฺคลนาโม, ",
"snp5.19:22.2":	"สุจิโลมกปิโล จ พฺราหฺมณธมฺโม; ",
"snp5.19:22.3":	"นาวา กึสีเลาฏฺฐหโน จ, ",
"snp5.19:22.4":	"ราหุโล จ ปุนปิ วงฺคีโสฯ ",
"snp5.19:23.1":	"สมฺมาปริพฺพาชนีโยปิ เจตฺถ, ",
"snp5.19:23.2":	"ธมฺมิกสุตฺตวโร สุวิภตฺโต; ",
"snp5.19:23.3":	"จุทฺทสสุตฺตธโร ทุติยมฺหิ, ",
"snp5.19:23.4":	"จูฬกวคฺควโรติ ตมาหุฯ ",
"snp5.19:24.1":	"ปพฺพชฺชปธานสุภาสิตนาโม, ",
"snp5.19:24.2":	"ปูรฬาโส ปุนเทว มาโฆ จ; ",
"snp5.19:24.3":	"สภิยํ เกณิยเมว สลฺลนาโม, ",
"snp5.19:24.4":	"วาเสฏฺฐวโร กาลิโกปิ จฯ ",
"snp5.19:25.1":	"นาลกสุตฺตวโร สุวิภตฺโต, ",
"snp5.19:25.2":	"ตํ อนุปสฺสี ตถา ปุนเทว; ",
"snp5.19:25.3":	"ทฺวาทสสุตฺตธโร ตติยมฺหิ, ",
"snp5.19:25.4":	"สุยฺยติ วคฺควโร มหานาโมฯ ",
"snp5.19:26.1":	"กามคุหฏฺฐกทุฏฺฐกนามา, ",
"snp5.19:26.2":	"สุทฺธวโร ปรมฏฺฐกนาโม; ",
"snp5.19:26.3":	"ชรา เมตฺติยวโร สุวิภตฺโต, ",
"snp5.19:26.4":	"ปสูรมาคณฺฑิยา ปุราเภโทฯ ",
"snp5.19:27.1":	"กลหวิวาโท อุโภ วิยุหา จ, ",
"snp5.19:27.2":	"ตุวฏกอตฺตทณฺฑสาริปุตฺตา; ",
"snp5.19:27.3":	"โสฬสสุตฺตธโร จตุตฺถมฺหิ, ",
"snp5.19:27.4":	"อฏฺฐกวคฺควโรติ ตมาหุฯ ",
"snp5.19:28.1":	"มคเธ ชนปเท รมณีเย, ",
"snp5.19:28.2":	"เทสวเร กตปุญฺญนิเวเส; ",
"snp5.19:28.3":	"ปาสาณกเจติยวเร สุวิภตฺเต, ",
"snp5.19:28.4":	"วสิ ภควา คณเสฏฺโฐฯ ",
"snp5.19:29.1":	"อุภยวาสมาคติยมฺหิ, ",
"snp5.19:29.2":	"ทฺวาทสโยชนิยา ปริสาย; ",
"snp5.19:29.3":	"โสฬสพฺราหฺมณานํ กิร ปุฏฺโฐ, ",
"snp5.19:29.4":	"ปุจฺฉาย โสฬสปญฺหกมฺมิยา; ",
"snp5.19:29.5":	"นิปฺปกาสยิ ธมฺมมทาสิฯ ",
"snp5.19:30.1":	"อตฺถปกาสกพฺยญฺชนปุณฺณํ, ",
"snp5.19:30.2":	"ธมฺมมเทเสสิ ปรเขมชนิยํ; ",
"snp5.19:30.3":	"โลกหิตาย ชิโน ทฺวิปทคฺโค, ",
"snp5.19:30.4":	"สุตฺตวรํ พหุธมฺมวิจิตฺรํ; ",
"snp5.19:30.5":	"สพฺพกิเลสปโมจนเหตุํ, ",
"snp5.19:30.6":	"เทสยิ สุตฺตวรํ ทฺวิปทคฺโคฯ ",
"snp5.19:31.1":	"พฺยญฺชนมตฺถปทํ สมยุตฺตํ, ",
"snp5.19:31.2":	"อกฺขรสญฺญิตโอปมคาฬฺหํ; ",
"snp5.19:31.3":	"โลกวิจารณญาณปภคฺคํ, ",
"snp5.19:31.4":	"เทสยิ สุตฺตวรํ ทฺวิปทคฺโคฯ ",
"snp5.19:32.1":	"ราคมเล อมลํ วิมลคฺคํ, ",
"snp5.19:32.2":	"โทสมเล อมลํ วิมลคฺคํ; ",
"snp5.19:32.3":	"โมหมเล อมลํ วิมลคฺคํ, ",
"snp5.19:32.4":	"โลกวิจารณญาณปภคฺคํ; ",
"snp5.19:32.5":	"เทสยิ สุตฺตวรํ ทฺวิปทคฺโคฯ ",
"snp5.19:33.1":	"เกฺลสมเล อมลํ วิมลคฺคํ, ",
"snp5.19:33.2":	"ทุจฺจริตมเล อมลํ วิมลคฺคํ; ",
"snp5.19:33.3":	"โลกวิจารณญาณปภคฺคํ, ",
"snp5.19:33.4":	"เทสยิ สุตฺตวรํ ทฺวิปทคฺโคฯ ",
"snp5.19:34.1":	"อาสวพนฺธนโยคากิเลสํ, ",
"snp5.19:34.2":	"นีวรณานิ จ ตีณิ มลานิ; ",
"snp5.19:34.3":	"ตสฺส กิเลสปโมจนเหตุํ, ",
"snp5.19:34.4":	"เทสยิ สุตฺตวรํ ทฺวิปทคฺโคฯ ",
"snp5.19:35.1":	"นิมฺมลสพฺพกิเลสปนูทํ, ",
"snp5.19:35.2":	"ราควิราคมเนชมโสกํ; ",
"snp5.19:35.3":	"สนฺตปณีตสุทุทฺทสธมฺมํ, ",
"snp5.19:35.4":	"เทสยิ สุตฺตวรํ ทฺวิปทคฺโคฯ ",
"snp5.19:36.1":	"ราคญฺจ โทสกมภญฺชิตสนฺตํ, ",
"snp5.19:36.2":	"โยนิจตุคฺคติปญฺจวิญฺญาณํ; ",
"snp5.19:36.3":	"ตณฺหารตจฺฉทนตาณลตาปโมกฺขํ, ",
"snp5.19:36.4":	"เทสยิ สุตฺตวรํ ทฺวิปทคฺโคฯ ",
"snp5.19:37.1":	"คมฺภีรทุทฺทสสณฺหนิปุณํ, ",
"snp5.19:37.2":	"ปณฺฑิตเวทนิยํ นิปุณตฺถํ; ",
"snp5.19:37.3":	"โลกวิจารณญาณปภคฺคํ, ",
"snp5.19:37.4":	"เทสยิ สุตฺตวรํ ทฺวิปทคฺโคฯ ",
"snp5.19:38.1":	"นวงฺคกุสุมมาลคีเวยฺยํ, ",
"snp5.19:38.2":	"อินฺทฺริยฌานวิโมกฺขวิภตฺตํ; ",
"snp5.19:38.3":	"อฏฺฐงฺคมคฺคธรํ วรยานํ, ",
"snp5.19:38.4":	"เทสยิ สุตฺตวรํ ทฺวิปทคฺโคฯ ",
"snp5.19:39.1":	"โสมุปมํ วิมลํ ปริสุทฺธํ, ",
"snp5.19:39.2":	"อณฺณวมูปมรตนสุจิตฺตํ; ",
"snp5.19:39.3":	"ปุปฺผสมํ รวิมูปมเตชํ, ",
"snp5.19:39.4":	"เทสยิ สุตฺตวรํ ทฺวิปทคฺโคฯ ",
"snp5.19:40.1":	"เขมสิวํ สุขสีตลสนฺตํ, ",
"snp5.19:40.2":	"มจฺจุตตาณปรํ ปรมตฺถํ; ",
"snp5.19:40.3":	"ตสฺส สุนิพฺพุตทสฺสนเหตุํ, ",
"snp5.19:40.4":	"เทสยิ สุตฺตวรํ ทฺวิปทคฺโคติฯ ",
"snp5.19:40.5":	"สุตฺตนิปาตปาฬิ สมตฺตาฯ "
}	
