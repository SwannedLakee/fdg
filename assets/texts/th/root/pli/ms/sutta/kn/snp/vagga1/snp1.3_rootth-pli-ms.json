{	
"snp1.3:0.1":	"สุตฺต นิปาต ๑ฯ๓ ",
"snp1.3:0.2":	"ขคฺควิสาณสุตฺต ",
"snp1.3:1.1":	"“สพฺเพสุ ภูเตสุ นิธาย ทณฺฑํ, ",
"snp1.3:1.2":	"อวิเหฐยํ อญฺญตรมฺปิ เตสํ; ",
"snp1.3:1.3":	"น ปุตฺตมิจฺเฉยฺย กุโต สหายํ, ",
"snp1.3:1.4":	"เอโก จเร ขคฺควิสาณกปฺโป”ฯ ",
"snp1.3:2.1":	"“สํสคฺคชาตสฺส ภวนฺติ เสฺนหา, ",
"snp1.3:2.2":	"เสฺนหนฺวยํ ทุกฺขมิทํ ปโหติ; ",
"snp1.3:2.3":	"อาทีนวํ เสฺนหชํ เปกฺขมาโน, ",
"snp1.3:2.4":	"เอโก จเร ขคฺควิสาณกปฺโป”ฯ ",
"snp1.3:3.1":	"“มิตฺเต สุหชฺเช อนุกมฺปมาโน, ",
"snp1.3:3.2":	"หาเปติ อตฺถํ ปฏิพทฺธจิตฺโต; ",
"snp1.3:3.3":	"เอตํ ภยํ สนฺถเว เปกฺขมาโน, ",
"snp1.3:3.4":	"เอโก จเร ขคฺควิสาณกปฺโป”ฯ ",
"snp1.3:4.1":	"“วํโส วิสาโลว ยถา วิสตฺโต, ",
"snp1.3:4.2":	"ปุตฺเตสุ ทาเรสุ จ ยา อเปกฺขา; ",
"snp1.3:4.3":	"วํสกฺกฬีโรว อสชฺชมาโน, ",
"snp1.3:4.4":	"เอโก จเร ขคฺควิสาณกปฺโป”ฯ ",
"snp1.3:5.1":	"“มิโค อรญฺญมฺหิ ยถา อพทฺโธ, ",
"snp1.3:5.2":	"เยนิจฺฉกํ คจฺฉติ โคจราย; ",
"snp1.3:5.3":	"วิญฺญู นโร เสริตํ เปกฺขมาโน, ",
"snp1.3:5.4":	"เอโก จเร ขคฺควิสาณกปฺโป”ฯ ",
"snp1.3:6.1":	"“อามนฺตนา โหติ สหายมชฺเฌ, ",
"snp1.3:6.2":	"วาเส ฐาเน คมเน จาริกาย; ",
"snp1.3:6.3":	"อนภิชฺฌิตํ เสริตํ เปกฺขมาโน, ",
"snp1.3:6.4":	"เอโก จเร ขคฺควิสาณกปฺโป”ฯ ",
"snp1.3:7.1":	"“ขิฑฺฑา รตี โหติ สหายมชฺเฌ, ",
"snp1.3:7.2":	"ปุตฺเตสุ จ วิปุลํ โหติ เปมํ; ",
"snp1.3:7.3":	"ปิยวิปฺปโยคํ วิชิคุจฺฉมาโน, ",
"snp1.3:7.4":	"เอโก จเร ขคฺควิสาณกปฺโป”ฯ ",
"snp1.3:8.1":	"“จาตุทฺทิโส อปฺปฏิโฆ จ โหติ, ",
"snp1.3:8.2":	"สนฺตุสฺสมาโน อิตรีตเรน; ",
"snp1.3:8.3":	"ปริสฺสยานํ สหิตา อฉมฺภี, ",
"snp1.3:8.4":	"เอโก จเร ขคฺควิสาณกปฺโป”ฯ ",
"snp1.3:9.1":	"“ทุสฺสงฺคหา ปพฺพชิตาปิ เอเก, ",
"snp1.3:9.2":	"อโถ คหฏฺฐา ฆรมาวสนฺตา; ",
"snp1.3:9.3":	"อปฺโปสฺสุกฺโก ปรปุตฺเตสุ หุตฺวา, ",
"snp1.3:9.4":	"เอโก จเร ขคฺควิสาณกปฺโป”ฯ ",
"snp1.3:10.1":	"“โอโรปยิตฺวา คิหิพฺยญฺชนานิ, ",
"snp1.3:10.2":	"สญฺฉินฺนปตฺโต ยถา โกวิฬาโร; ",
"snp1.3:10.3":	"เฉตฺวาน วีโร คิหิพนฺธนานิ, ",
"snp1.3:10.4":	"เอโก จเร ขคฺควิสาณกปฺโป”ฯ ",
"snp1.3:11.1":	"“สเจ ลเภถ นิปกํ สหายํ, ",
"snp1.3:11.2":	"สทฺธึ จรํ สาธุวิหาริธีรํ; ",
"snp1.3:11.3":	"อภิภุยฺย สพฺพานิ ปริสฺสยานิ, ",
"snp1.3:11.4":	"จเรยฺย เตนตฺตมโน สตีมา”ฯ ",
"snp1.3:12.1":	"“โน เจ ลเภถ นิปกํ สหายํ, ",
"snp1.3:12.2":	"สทฺธึ จรํ สาธุวิหาริธีรํ; ",
"snp1.3:12.3":	"ราชาว รฏฺฐํ วิชิตํ ปหาย, ",
"snp1.3:12.4":	"เอโก จเร มาตงฺครญฺเญว นาโค”ฯ ",
"snp1.3:13.1":	"“อทฺธา ปสํสาม สหายสมฺปทํ, ",
"snp1.3:13.2":	"เสฏฺฐา สมา เสวิตพฺพา สหายา; ",
"snp1.3:13.3":	"เอเต อลทฺธา อนวชฺชโภชี, ",
"snp1.3:13.4":	"เอโก จเร ขคฺควิสาณกปฺโป”ฯ ",
"snp1.3:14.1":	"“ทิสฺวา สุวณฺณสฺส ปภสฺสรานิ, ",
"snp1.3:14.2":	"กมฺมารปุตฺเตน สุนิฏฺฐิตานิ; ",
"snp1.3:14.3":	"สงฺฆฏฺฏมานานิ ทุเว ภุชสฺมึ, ",
"snp1.3:14.4":	"เอโก จเร ขคฺควิสาณกปฺโป”ฯ ",
"snp1.3:15.1":	"“เอวํ ทุตีเยน สหา มมสฺส, ",
"snp1.3:15.2":	"วาจาภิลาโป อภิสชฺชนา วา; ",
"snp1.3:15.3":	"เอตํ ภยํ อายตึ เปกฺขมาโน, ",
"snp1.3:15.4":	"เอโก จเร ขคฺควิสาณกปฺโป”ฯ ",
"snp1.3:16.1":	"“กามา หิ จิตฺรา มธุรา มโนรมา, ",
"snp1.3:16.2":	"วิรูปรูเปน มเถนฺติ จิตฺตํ; ",
"snp1.3:16.3":	"อาทีนวํ กามคุเณสุ ทิสฺวา, ",
"snp1.3:16.4":	"เอโก จเร ขคฺควิสาณกปฺโป”ฯ ",
"snp1.3:17.1":	"“อีตี จ คณฺโฑ จ อุปทฺทโว จ, ",
"snp1.3:17.2":	"โรโค จ สลฺลญฺจ ภยญฺจ เมตํ; ",
"snp1.3:17.3":	"เอตํ ภยํ กามคุเณสุ ทิสฺวา, ",
"snp1.3:17.4":	"เอโก จเร ขคฺควิสาณกปฺโป”ฯ ",
"snp1.3:18.1":	"“สีตญฺจ อุณฺหญฺจ ขุทํ ปิปาสํ, ",
"snp1.3:18.2":	"วาตาตเป ฑํสสรีสเป จ; ",
"snp1.3:18.3":	"สพฺพานิเปตานิ อภิสมฺภวิตฺวา, ",
"snp1.3:18.4":	"เอโก จเร ขคฺควิสาณกปฺโป”ฯ ",
"snp1.3:19.1":	"“นาโคว ยูถานิ วิวชฺชยิตฺวา, ",
"snp1.3:19.2":	"สญฺชาตขนฺโธ ปทุมี อุฬาโร; ",
"snp1.3:19.3":	"ยถาภิรนฺตํ วิหรํ อรญฺเญ, ",
"snp1.3:19.4":	"เอโก จเร ขคฺควิสาณกปฺโป”ฯ ",
"snp1.3:20.1":	"“อฏฺฐานตํ สงฺคณิการตสฺส, ",
"snp1.3:20.2":	"ยํ ผสฺสเย สามยิกํ วิมุตฺตึ; ",
"snp1.3:20.3":	"อาทิจฺจพนฺธุสฺส วโจ นิสมฺม, ",
"snp1.3:20.4":	"เอโก จเร ขคฺควิสาณกปฺโป”ฯ ",
"snp1.3:21.1":	"“ทิฏฺฐีวิสูกานิ อุปาติวตฺโต, ",
"snp1.3:21.2":	"ปตฺโต นิยามํ ปฏิลทฺธมคฺโค; ",
"snp1.3:21.3":	"อุปฺปนฺนญาโณมฺหิ อนญฺญเนโยฺย, ",
"snp1.3:21.4":	"เอโก จเร ขคฺควิสาณกปฺโป”ฯ ",
"snp1.3:22.1":	"“นิโลฺลลุโป นิกฺกุโห นิปฺปิปาโส, ",
"snp1.3:22.2":	"นิมฺมกฺโข นิทฺธนฺตกสาวโมโห; ",
"snp1.3:22.3":	"นิราสโย สพฺพโลเก ภวิตฺวา, ",
"snp1.3:22.4":	"เอโก จเร ขคฺควิสาณกปฺโป”ฯ ",
"snp1.3:23.1":	"“ปาปํ สหายํ ปริวชฺชเยถ, ",
"snp1.3:23.2":	"อนตฺถทสฺสึ วิสเม นิวิฏฺฐํ; ",
"snp1.3:23.3":	"สยํ น เสเว ปสุตํ ปมตฺตํ, ",
"snp1.3:23.4":	"เอโก จเร ขคฺควิสาณกปฺโป”ฯ ",
"snp1.3:24.1":	"“พหุสฺสุตํ ธมฺมธรํ ภเชถ, ",
"snp1.3:24.2":	"มิตฺตํ อุฬารํ ปฏิภานวนฺตํ; ",
"snp1.3:24.3":	"อญฺญาย อตฺถานิ วิเนยฺย กงฺขํ, ",
"snp1.3:24.4":	"เอโก จเร ขคฺควิสาณกปฺโป”ฯ ",
"snp1.3:25.1":	"“ขิฑฺฑํ รตึ กามสุขญฺจ โลเก, ",
"snp1.3:25.2":	"อนลงฺกริตฺวา อนเปกฺขมาโน; ",
"snp1.3:25.3":	"วิภูสนฏฺฐานา วิรโต สจฺจวาที, ",
"snp1.3:25.4":	"เอโก จเร ขคฺควิสาณกปฺโป”ฯ ",
"snp1.3:26.1":	"“ปุตฺตญฺจ ทารํ ปิตรญฺจ มาตรํ, ",
"snp1.3:26.2":	"ธนานิ ธญฺญานิ จ พนฺธวานิ; ",
"snp1.3:26.3":	"หิตฺวาน กามานิ ยโถธิกานิ, ",
"snp1.3:26.4":	"เอโก จเร ขคฺควิสาณกปฺโป”ฯ ",
"snp1.3:27.1":	"“สงฺโค เอโส ปริตฺตเมตฺถ โสขฺยํ, ",
"snp1.3:27.2":	"อปฺปสฺสาโท ทุกฺขเมตฺถ ภิโยฺย; ",
"snp1.3:27.3":	"คโฬ เอโส อิติ ญตฺวา มตีมา, ",
"snp1.3:27.4":	"เอโก จเร ขคฺควิสาณกปฺโป”ฯ ",
"snp1.3:28.1":	"“สนฺทาลยิตฺวาน สํโยชนานิ, ",
"snp1.3:28.2":	"ชาลํว เภตฺวา สลิลมฺพุจารี; ",
"snp1.3:28.3":	"อคฺคีว ทฑฺฒํ อนิวตฺตมาโน, ",
"snp1.3:28.4":	"เอโก จเร ขคฺควิสาณกปฺโป”ฯ ",
"snp1.3:29.1":	"“โอกฺขิตฺตจกฺขุ น จ ปาทโลโล, ",
"snp1.3:29.2":	"คุตฺตินฺทฺริโย รกฺขิตมานสาโน; ",
"snp1.3:29.3":	"อนวสฺสุโต อปริฑยฺหมาโน, ",
"snp1.3:29.4":	"เอโก จเร ขคฺควิสาณกปฺโป”ฯ ",
"snp1.3:30.1":	"“โอหารยิตฺวา คิหิพฺยญฺชนานิ, ",
"snp1.3:30.2":	"สญฺฉนฺนปตฺโต ยถา ปาริฉตฺโต; ",
"snp1.3:30.3":	"กาสายวตฺโถ อภินิกฺขมิตฺวา, ",
"snp1.3:30.4":	"เอโก จเร ขคฺควิสาณกปฺโป”ฯ ",
"snp1.3:31.1":	"“รเสสุ เคธํ อกรํ อโลโล, ",
"snp1.3:31.2":	"อนญฺญโปสี สปทานจารี; ",
"snp1.3:31.3":	"กุเล กุเล อปฺปฏิพทฺธจิตฺโต, ",
"snp1.3:31.4":	"เอโก จเร ขคฺควิสาณกปฺโป”ฯ ",
"snp1.3:32.1":	"“ปหาย ปญฺจาวรณานิ เจตโส, ",
"snp1.3:32.2":	"อุปกฺกิเลเส พฺยปนุชฺช สพฺเพ; ",
"snp1.3:32.3":	"อนิสฺสิโต เฉตฺว สิเนหโทสํ, ",
"snp1.3:32.4":	"เอโก จเร ขคฺควิสาณกปฺโป”ฯ ",
"snp1.3:33.1":	"“วิปิฏฺฐิกตฺวาน สุขํ ทุขญฺจ, ",
"snp1.3:33.2":	"ปุพฺเพว จ โสมนสฺสโทมนสฺสํ; ",
"snp1.3:33.3":	"ลทฺธานุเปกฺขํ สมถํ วิสุทฺธํ, ",
"snp1.3:33.4":	"เอโก จเร ขคฺควิสาณกปฺโป”ฯ ",
"snp1.3:34.1":	"“อารทฺธวิริโย ปรมตฺถปตฺติยา, ",
"snp1.3:34.2":	"อลีนจิตฺโต อกุสีตวุตฺติ; ",
"snp1.3:34.3":	"ทฬฺหนิกฺกโม ถามพลูปปนฺโน, ",
"snp1.3:34.4":	"เอโก จเร ขคฺควิสาณกปฺโป”ฯ ",
"snp1.3:35.1":	"“ปฏิสลฺลานํ ฌานมริญฺจมาโน, ",
"snp1.3:35.2":	"ธมฺเมสุ นิจฺจํ อนุธมฺมจารี; ",
"snp1.3:35.3":	"อาทีนวํ สมฺมสิตา ภเวสุ, ",
"snp1.3:35.4":	"เอโก จเร ขคฺควิสาณกปฺโป”ฯ ",
"snp1.3:36.1":	"“ตณฺหกฺขยํ ปตฺถยมปฺปมตฺโต, ",
"snp1.3:36.2":	"อเนฬมูโค สุตวา สตีมา; ",
"snp1.3:36.3":	"สงฺขาตธมฺโม นิยโต ปธานวา, ",
"snp1.3:36.4":	"เอโก จเร ขคฺควิสาณกปฺโป”ฯ ",
"snp1.3:37.1":	"“สีโหว สทฺเทสุ อสนฺตสนฺโต, ",
"snp1.3:37.2":	"วาโตว ชาลมฺหิ อสชฺชมาโน; ",
"snp1.3:37.3":	"ปทุมํว โตเยน อลิปฺปมาโน, ",
"snp1.3:37.4":	"เอโก จเร ขคฺควิสาณกปฺโป”ฯ ",
"snp1.3:38.1":	"“สีโห ยถา ทาฐพลี ปสยฺห, ",
"snp1.3:38.2":	"ราชา มิคานํ อภิภุยฺย จารี; ",
"snp1.3:38.3":	"เสเวถ ปนฺตานิ เสนาสนานิ, ",
"snp1.3:38.4":	"เอโก จเร ขคฺควิสาณกปฺโป”ฯ ",
"snp1.3:39.1":	"“เมตฺตํ อุเปกฺขํ กรุณํ วิมุตฺตึ, ",
"snp1.3:39.2":	"อาเสวมาโน มุทิตญฺจ กาเล; ",
"snp1.3:39.3":	"สพฺเพน โลเกน อวิรุชฺฌมาโน, ",
"snp1.3:39.4":	"เอโก จเร ขคฺควิสาณกปฺโป”ฯ ",
"snp1.3:40.1":	"“ราคญฺจ โทสญฺจ ปหาย โมหํ, ",
"snp1.3:40.2":	"สนฺทาลยิตฺวาน สํโยชนานิ; ",
"snp1.3:40.3":	"อสนฺตสํ ชีวิตสงฺขยมฺหิ, ",
"snp1.3:40.4":	"เอโก จเร ขคฺควิสาณกปฺโป”ฯ ",
"snp1.3:41.1":	"“ภชนฺติ เสวนฺติ จ การณตฺถา, ",
"snp1.3:41.2":	"นิกฺการณา ทุลฺลภา อชฺช มิตฺตา; ",
"snp1.3:41.3":	"อตฺตฏฺฐปญฺญา อสุจี มนุสฺสา, ",
"snp1.3:41.4":	"เอโก จเร ขคฺควิสาณกปฺโป”ฯ ",
"snp1.3:41.5":	"ขคฺควิสาณสุตฺตํ ตติยํฯ "
}	
