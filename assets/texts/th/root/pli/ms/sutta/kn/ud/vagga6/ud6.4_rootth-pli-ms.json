{	
"ud6.4:0.1":	"อุทาน ๖ฯ๔ ",
"ud6.4:0.2":	"ปฐมนานาติตฺถิยสุตฺต ",
"ud6.4:1.1":	"เอวํ เม สุตํ—",
"ud6.4:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"ud6.4:1.3":	"เตน โข ปน สมเยน สมฺพหุลา นานาติตฺถิยสมณพฺราหฺมณปริพฺพาชกา สาวตฺถิยํ ปฏิวสนฺติ นานาทิฏฺฐิกา นานาขนฺติกา นานารุจิกา นานาทิฏฺฐินิสฺสยนิสฺสิตาฯ ",
"ud6.4:2.1":	"สนฺเตเก สมณพฺราหฺมณา เอวํวาทิโน เอวํทิฏฺฐิโน",
"ud6.4:2.2":	"“สสฺสโต โลโก, อิทเมว สจฺจํ โมฆมญฺญนฺ”ติฯ ",
"ud6.4:3.1":	"สนฺติ ปเนเก สมณพฺราหฺมณา เอวํวาทิโน เอวํทิฏฺฐิโน",
"ud6.4:3.2":	"“อสสฺสโต โลโก, อิทเมว สจฺจํ โมฆมญฺญนฺ”ติฯ ",
"ud6.4:4.1":	"สนฺเตเก สมณพฺราหฺมณา เอวํวาทิโน เอวํทิฏฺฐิโน",
"ud6.4:4.2":	"“อนฺตวา โลโก, อิทเมว สจฺจํ โมฆมญฺญนฺ”ติฯ ",
"ud6.4:5.1":	"สนฺติ ปเนเก สมณพฺราหฺมณา เอวํวาทิโน เอวํทิฏฺฐิโน",
"ud6.4:5.2":	"“อนนฺตวา โลโก, อิทเมว สจฺจํ โมฆมญฺญนฺ”ติฯ ",
"ud6.4:6.1":	"สนฺเตเก สมณพฺราหฺมณา เอวํวาทิโน เอวํทิฏฺฐิโน",
"ud6.4:6.2":	"“ตํ ชีวํ ตํ สรีรํ, อิทเมว สจฺจํ โมฆมญฺญนฺ”ติฯ ",
"ud6.4:7.1":	"สนฺติ ปเนเก สมณพฺราหฺมณา เอวํวาทิโน เอวํทิฏฺฐิโน",
"ud6.4:7.2":	"“อญฺญํ ชีวํ อญฺญํ สรีรํ, อิทเมว สจฺจํ โมฆมญฺญนฺ”ติฯ ",
"ud6.4:8.1":	"สนฺเตเก สมณพฺราหฺมณา เอวํวาทิโน เอวํทิฏฺฐิโน",
"ud6.4:8.2":	"“โหติ ตถาคโต ปรํ มรณา, อิทเมว สจฺจํ โมฆมญฺญนฺ”ติฯ ",
"ud6.4:9.1":	"สนฺติ ปเนเก สมณพฺราหฺมณา เอวํวาทิโน เอวํทิฏฺฐิโน",
"ud6.4:9.2":	"“น โหติ ตถาคโต ปรํ มรณา, อิทเมว สจฺจํ โมฆมญฺญนฺ”ติฯ ",
"ud6.4:10.1":	"สนฺเตเก สมณพฺราหฺมณา เอวํวาทิโน เอวํทิฏฺฐิโน",
"ud6.4:10.2":	"“โหติ จ น จ โหติ ตถาคโต ปรํ มรณา, อิทเมว สจฺจํ โมฆมญฺญนฺ”ติฯ ",
"ud6.4:11.1":	"สนฺติ ปเนเก สมณพฺราหฺมณา เอวํวาทิโน เอวํทิฏฺฐิโน",
"ud6.4:11.2":	"“เนว โหติ น น โหติ ตถาคโต ปรํ มรณา, อิทเมว สจฺจํ โมฆมญฺญนฺ”ติฯ ",
"ud6.4:12.1":	"เต ภณฺฑนชาตา กลหชาตา วิวาทาปนฺนา อญฺญมญฺญํ มุขสตฺตีหิ วิตุทนฺตา วิหรนฺติ",
"ud6.4:12.2":	"“เอทิโส ธมฺโม, เนทิโส ธมฺโม; ",
"ud6.4:12.3":	"เนทิโส ธมฺโม, เอทิโส ธมฺโม”ติฯ ",
"ud6.4:13.1":	"อถ โข สมฺพหุลา ภิกฺขู ปุพฺพณฺหสมยํ นิวาเสตฺวา ปตฺตจีวรมาทาย สาวตฺถึ ปิณฺฑาย ปาวิสึสุฯ ",
"ud6.4:13.2":	"สาวตฺถิยํ ปิณฺฑาย จริตฺวา ปจฺฉาภตฺตํ ปิณฺฑปาตปฏิกฺกนฺตา เยน ภควา เตนุปสงฺกมึสุ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทึสุฯ ",
"ud6.4:13.3":	"เอกมนฺตํ นิสินฺนา โข เต ภิกฺขู ภควนฺตํ เอตทโวจุํ",
"ud6.4:14.1":	"“อิธ, ภนฺเต, สมฺพหุลา นานาติตฺถิยสมณพฺราหฺมณปริพฺพาชกา สาวตฺถิยํ ปฏิวสนฺติ นานาทิฏฺฐิกา นานาขนฺติกา นานารุจิกา นานาทิฏฺฐินิสฺสยนิสฺสิตา—",
"ud6.4:15.1":	"สนฺเตเก สมณพฺราหฺมณา เอวํวาทิโน เอวํทิฏฺฐิโน",
"ud6.4:15.2":	"‘สสฺสโต โลโก, อิทเมว สจฺจํ โมฆมญฺญนฺ’ติ …เป… ",
"ud6.4:15.3":	"เต ภณฺฑนชาตา กลหชาตา วิวาทาปนฺนา อญฺญมญฺญํ มุขสตฺตีหิ วิตุทนฺตา วิหรนฺติ",
"ud6.4:15.4":	"‘เอทิโส ธมฺโม, เนทิโส ธมฺโม; ",
"ud6.4:15.5":	"เนทิโส ธมฺโม, เอทิโส ธมฺโม’”ติฯ ",
"ud6.4:16.1":	"“อญฺญติตฺถิยา, ภิกฺขเว, ปริพฺพาชกา อนฺธา อจกฺขุกา; ",
"ud6.4:16.2":	"อตฺถํ น ชานนฺติ, อนตฺถํ น ชานนฺติ, ธมฺมํ น ชานนฺติ, อธมฺมํ น ชานนฺติฯ ",
"ud6.4:16.3":	"เต อตฺถํ อชานนฺตา อนตฺถํ อชานนฺตา ธมฺมํ อชานนฺตา อธมฺมํ อชานนฺตา ภณฺฑนชาตา กลหชาตา วิวาทาปนฺนา อญฺญมญฺญํ มุขสตฺตีหิ วิตุทนฺตา วิหรนฺติ",
"ud6.4:16.4":	"‘เอทิโส ธมฺโม, เนทิโส ธมฺโม; ",
"ud6.4:16.5":	"เนทิโส ธมฺโม, เอทิโส ธมฺโม’ติฯ ",
"ud6.4:17.1":	"ภูตปุพฺพํ, ภิกฺขเว, อิมิสฺสาเยว สาวตฺถิยา อญฺญตโร ราชา อโหสิฯ ",
"ud6.4:17.2":	"อถ โข, ภิกฺขเว, โส ราชา อญฺญตรํ ปุริสํ อามนฺเตสิ",
"ud6.4:17.3":	"‘เอหิ ตฺวํ, อมฺโภ ปุริส, ยาวตกา สาวตฺถิยา ชจฺจนฺธา เต สพฺเพ เอกชฺฌํ สนฺนิปาเตหี’ติฯ ",
"ud6.4:17.4":	"‘เอวํ, เทวา’ติ โข, ภิกฺขเว, โส ปุริโส ตสฺส รญฺโญ ปฏิสฺสุตฺวา ยาวตกา สาวตฺถิยา ชจฺจนฺธา เต สพฺเพ คเหตฺวา เยน โส ราชา เตนุปสงฺกมิ; อุปสงฺกมิตฺวา ตํ ราชานํ เอตทโวจ",
"ud6.4:17.5":	"‘สนฺนิปาติตา โข เต, เทว, ยาวตกา สาวตฺถิยา ชจฺจนฺธา’ติฯ ",
"ud6.4:17.6":	"‘เตน หิ, ภเณ, ชจฺจนฺธานํ หตฺถึ ทเสฺสหี’ติฯ ",
"ud6.4:17.7":	"‘เอวํ, เทวา’ติ โข, ภิกฺขเว, โส ปุริโส ตสฺส รญฺโญ ปฏิสฺสุตฺวา ชจฺจนฺธานํ หตฺถึ ทเสฺสสิ—",
"ud6.4:18.1":	"เอกจฺจานํ ชจฺจนฺธานํ หตฺถิสฺส สีสํ ทเสฺสสิ",
"ud6.4:18.2":	"‘เอทิโส, ชจฺจนฺธา, หตฺถี’ติฯ ",
"ud6.4:18.3":	"เอกจฺจานํ ชจฺจนฺธานํ หตฺถิสฺส กณฺณํ ทเสฺสสิ",
"ud6.4:18.4":	"‘เอทิโส, ชจฺจนฺธา, หตฺถี’ติฯ ",
"ud6.4:18.5":	"เอกจฺจานํ ชจฺจนฺธานํ หตฺถิสฺส ทนฺตํ ทเสฺสสิ",
"ud6.4:18.6":	"‘เอทิโส, ชจฺจนฺธา, หตฺถี’ติฯ ",
"ud6.4:18.7":	"เอกจฺจานํ ชจฺจนฺธานํ หตฺถิสฺส โสณฺฑํ ทเสฺสสิ",
"ud6.4:18.8":	"‘เอทิโส, ชจฺจนฺธา, หตฺถี’ติฯ ",
"ud6.4:18.9":	"เอกจฺจานํ ชจฺจนฺธานํ หตฺถิสฺส กายํ ทเสฺสสิ",
"ud6.4:18.10":	"‘เอทิโส, ชจฺจนฺธา, หตฺถี’ติฯ ",
"ud6.4:18.11":	"เอกจฺจานํ ชจฺจนฺธานํ หตฺถิสฺส ปาทํ ทเสฺสสิ",
"ud6.4:18.12":	"‘เอทิโส, ชจฺจนฺธา, หตฺถี’ติฯ ",
"ud6.4:18.13":	"เอกจฺจานํ ชจฺจนฺธานํ หตฺถิสฺส สตฺถึ ทเสฺสสิ",
"ud6.4:18.14":	"‘เอทิโส, ชจฺจนฺธา, หตฺถี’ติฯ ",
"ud6.4:18.15":	"เอกจฺจานํ ชจฺจนฺธานํ หตฺถิสฺส นงฺคุฏฺฐํ ทเสฺสสิ",
"ud6.4:18.16":	"‘เอทิโส, ชจฺจนฺธา, หตฺถี’ติฯ ",
"ud6.4:18.17":	"เอกจฺจานํ ชจฺจนฺธานํ หตฺถิสฺส วาลธึ ทเสฺสสิ",
"ud6.4:18.18":	"‘เอทิโส, ชจฺจนฺธา, หตฺถี’ติฯ ",
"ud6.4:19.1":	"อถ โข, ภิกฺขเว, โส ปุริโส ชจฺจนฺธานํ หตฺถึ ทเสฺสตฺวา เยน โส ราชา เตนุปสงฺกมิ; อุปสงฺกมิตฺวา ตํ ราชานํ เอตทโวจ",
"ud6.4:19.2":	"‘ทิฏฺโฐ โข เตหิ, เทว, ชจฺจนฺเธหิ หตฺถี; ",
"ud6.4:19.3":	"ยสฺสทานิ กาลํ มญฺญสี’ติฯ ",
"ud6.4:20.1":	"อถ โข, ภิกฺขเว, โส ราชา เยน เต ชจฺจนฺธา เตนุปสงฺกมิ; อุปสงฺกมิตฺวา เต ชจฺจนฺเธ เอตทโวจ",
"ud6.4:20.2":	"‘ทิฏฺโฐ โว, ชจฺจนฺธา, หตฺถี’ติ? ",
"ud6.4:20.3":	"‘เอวํ, เทว, ทิฏฺโฐ โน หตฺถี’ติฯ ",
"ud6.4:20.4":	"‘วเทถ, ชจฺจนฺธา, กีทิโส หตฺถี’ติ? ",
"ud6.4:21.1":	"เยหิ, ภิกฺขเว, ชจฺจนฺเธหิ หตฺถิสฺส สีสํ ทิฏฺฐํ อโหสิ, เต เอวมาหํสุ",
"ud6.4:21.2":	"‘เอทิโส, เทว, หตฺถี เสยฺยถาปิ กุมฺโภ’ติฯ ",
"ud6.4:22.1":	"เยหิ, ภิกฺขเว, ชจฺจนฺเธหิ หตฺถิสฺส กณฺโณ ทิฏฺโฐ อโหสิ, เต เอวมาหํสุ",
"ud6.4:22.2":	"‘เอทิโส, เทว, หตฺถี เสยฺยถาปิ สุปฺโป’ติฯ ",
"ud6.4:23.1":	"เยหิ, ภิกฺขเว, ชจฺจนฺเธหิ หตฺถิสฺส ทนฺโต ทิฏฺโฐ อโหสิ, เต เอวมาหํสุ",
"ud6.4:23.2":	"‘เอทิโส, เทว, หตฺถี เสยฺยถาปิ ขีโล’ติฯ ",
"ud6.4:24.1":	"เยหิ, ภิกฺขเว, ชจฺจนฺเธหิ หตฺถิสฺส โสณฺโฑ ทิฏฺโฐ อโหสิ, เต เอวมาหํสุ",
"ud6.4:24.2":	"‘เอทิโส, เทว, หตฺถี เสยฺยถาปิ นงฺคลีสา’ติฯ ",
"ud6.4:25.1":	"เยหิ, ภิกฺขเว, ชจฺจนฺเธหิ หตฺถิสฺส กาโย ทิฏฺโฐ อโหสิ, เต เอวมาหํสุ",
"ud6.4:25.2":	"‘เอทิโส, เทว, หตฺถี เสยฺยถาปิ โกฏฺโฐ’ติฯ ",
"ud6.4:26.1":	"เยหิ, ภิกฺขเว, ชจฺจนฺเธหิ หตฺถิสฺส ปาโท ทิฏฺโฐ อโหสิ, เต เอวมาหํสุ",
"ud6.4:26.2":	"‘เอทิโส, เทว, หตฺถี เสยฺยถาปิ ถูโณ’ติฯ ",
"ud6.4:27.1":	"เยหิ, ภิกฺขเว, ชจฺจนฺเธหิ หตฺถิสฺส สตฺถิ ทิฏฺโฐ อโหสิ, เต เอวมาหํสุ",
"ud6.4:27.2":	"‘เอทิโส, เทว, หตฺถี เสยฺยถาปิ อุทุกฺขโล’ติฯ ",
"ud6.4:28.1":	"เยหิ, ภิกฺขเว, ชจฺจนฺเธหิ หตฺถิสฺส นงฺคุฏฺฐํ ทิฏฺฐํ อโหสิ, เต เอวมาหํสุ",
"ud6.4:28.2":	"‘เอทิโส, เทว, หตฺถี เสยฺยถาปิ มุสโล’ติฯ ",
"ud6.4:29.1":	"เยหิ, ภิกฺขเว, ชจฺจนฺเธหิ หตฺถิสฺส วาลธิ ทิฏฺโฐ อโหสิ, เต เอวมาหํสุ",
"ud6.4:29.2":	"‘เอทิโส, เทว, หตฺถี เสยฺยถาปิ สมฺมชฺชนี’ติฯ ",
"ud6.4:30.1":	"เต ‘เอทิโส หตฺถี, เนทิโส หตฺถี; ",
"ud6.4:30.2":	"เนทิโส หตฺถี, เอทิโส หตฺถี’ติ อญฺญมญฺญํ มุฏฺฐีหิ สํสุมฺภึสุฯ ",
"ud6.4:30.3":	"เตน จ ปน, ภิกฺขเว, โส ราชา อตฺตมโน อโหสิฯ ",
"ud6.4:31.1":	"เอวเมวํ โข, ภิกฺขเว, อญฺญติตฺถิยา ปริพฺพาชกา อนฺธา อจกฺขุกาฯ ",
"ud6.4:31.2":	"เต อตฺถํ น ชานนฺติ อนตฺถํ น ชานนฺติ, ธมฺมํ น ชานนฺติ อธมฺมํ น ชานนฺติฯ ",
"ud6.4:31.3":	"เต อตฺถํ อชานนฺตา อนตฺถํ อชานนฺตา, ธมฺมํ อชานนฺตา อธมฺมํ อชานนฺตา ภณฺฑนชาตา กลหชาตา วิวาทาปนฺนา อญฺญมญฺญํ มุขสตฺตีหิ วิตุทนฺตา วิหรนฺติ",
"ud6.4:31.4":	"‘เอทิโส ธมฺโม, เนทิโส ธมฺโม; ",
"ud6.4:31.5":	"เนทิโส ธมฺโม, เอทิโส ธมฺโม’”ติฯ ",
"ud6.4:32.1":	"อถ โข ภควา เอตมตฺถํ วิทิตฺวา ตายํ เวลายํ อิมํ อุทานํ อุทาเนสิ",
"ud6.4:33.1":	"“อิเมสุ กิร สชฺชนฺติ, ",
"ud6.4:33.2":	"เอเก สมณพฺราหฺมณา; ",
"ud6.4:33.3":	"วิคฺคยฺห นํ วิวทนฺติ, ",
"ud6.4:33.4":	"ชนา เอกงฺคทสฺสิโน”ติฯ ",
"ud6.4:33.5":	"จตุตฺถํฯ "
}	
