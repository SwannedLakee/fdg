{	
"snp4.11:0.1":	"สุตฺต นิปาต ๔ฯ๑๑ ",
"snp4.11:0.2":	"กลหวิวาทสุตฺต ",
"snp4.11:1.1":	"“กุโตปหูตา กลหา วิวาทา, ",
"snp4.11:1.2":	"ปริเทวโสกา สหมจฺฉรา จ; ",
"snp4.11:1.3":	"มานาติมานา สหเปสุณา จ, ",
"snp4.11:1.4":	"กุโตปหูตา เต ตทิงฺฆ พฺรูหิ”ฯ ",
"snp4.11:2.1":	"“ปิยปฺปหูตา กลหา วิวาทา, ",
"snp4.11:2.2":	"ปริเทวโสกา สหมจฺฉรา จ; ",
"snp4.11:2.3":	"มานาติมานา สหเปสุณา จ, ",
"snp4.11:2.4":	"มจฺเฉรยุตฺตา กลหา วิวาทา; ",
"snp4.11:2.5":	"วิวาทชาเตสุ จ เปสุณานิ”ฯ ",
"snp4.11:3.1":	"“ปิยา สุ โลกสฺมึ กุโตนิทานา, ",
"snp4.11:3.2":	"เย จาปิ โลภา วิจรนฺติ โลเก; ",
"snp4.11:3.3":	"อาสา จ นิฏฺฐา จ กุโตนิทานา, ",
"snp4.11:3.4":	"เย สมฺปรายาย นรสฺส โหนฺติ”ฯ ",
"snp4.11:4.1":	"“ฉนฺทานิทานานิ ปิยานิ โลเก, ",
"snp4.11:4.2":	"เย จาปิ โลภา วิจรนฺติ โลเก; ",
"snp4.11:4.3":	"อาสา จ นิฏฺฐา จ อิโตนิทานา, ",
"snp4.11:4.4":	"เย สมฺปรายาย นรสฺส โหนฺติ”ฯ ",
"snp4.11:5.1":	"“ฉนฺโท นุ โลกสฺมึ กุโตนิทาโน, ",
"snp4.11:5.2":	"วินิจฺฉยา จาปิ กุโตปหูตา; ",
"snp4.11:5.3":	"โกโธ โมสวชฺชญฺจ กถงฺกถา จ, ",
"snp4.11:5.4":	"เย วาปิ ธมฺมา สมเณน วุตฺตา”ฯ ",
"snp4.11:6.1":	"“สาตํ อสาตนฺติ ยมาหุ โลเก, ",
"snp4.11:6.2":	"ตมูปนิสฺสาย ปโหติ ฉนฺโท; ",
"snp4.11:6.3":	"รูเปสุ ทิสฺวา วิภวํ ภวญฺจ, ",
"snp4.11:6.4":	"วินิจฺฉยํ กุพฺพติ ชนฺตุ โลเกฯ ",
"snp4.11:7.1":	"โกโธ โมสวชฺชญฺจ กถงฺกถา จ, ",
"snp4.11:7.2":	"เอเตปิ ธมฺมา ทฺวยเมว สนฺเต; ",
"snp4.11:7.3":	"กถงฺกถี ญาณปถาย สิกฺเข, ",
"snp4.11:7.4":	"ญตฺวา ปวุตฺตา สมเณน ธมฺมา”ฯ ",
"snp4.11:8.1":	"“สาตํ อสาตญฺจ กุโตนิทานา, ",
"snp4.11:8.2":	"กิสฺมึ อสนฺเต น ภวนฺติ เหเต; ",
"snp4.11:8.3":	"วิภวํ ภวญฺจาปิ ยเมตมตฺถํ, ",
"snp4.11:8.4":	"เอตํ เม ปพฺรูหิ ยโตนิทานํ”ฯ ",
"snp4.11:9.1":	"“ผสฺสนิทานํ สาตํ อสาตํ, ",
"snp4.11:9.2":	"ผเสฺส อสนฺเต น ภวนฺติ เหเต; ",
"snp4.11:9.3":	"วิภวํ ภวญฺจาปิ ยเมตมตฺถํ, ",
"snp4.11:9.4":	"เอตํ เต ปพฺรูมิ อิโตนิทานํ”ฯ ",
"snp4.11:10.1":	"“ผโสฺส นุ โลกสฺมิ กุโตนิทาโน, ",
"snp4.11:10.2":	"ปริคฺคหา จาปิ กุโตปหูตา; ",
"snp4.11:10.3":	"กิสฺมึ อสนฺเต น มมตฺตมตฺถิ, ",
"snp4.11:10.4":	"กิสฺมึ วิภูเต น ผุสนฺติ ผสฺสา”ฯ ",
"snp4.11:11.1":	"“นามญฺจ รูปญฺจ ปฏิจฺจ ผโสฺส, ",
"snp4.11:11.2":	"อิจฺฉานิทานานิ ปริคฺคหานิ; ",
"snp4.11:11.3":	"อิจฺฉายสนฺตฺยา น มมตฺตมตฺถิ, ",
"snp4.11:11.4":	"รูเป วิภูเต น ผุสนฺติ ผสฺสา”ฯ ",
"snp4.11:12.1":	"“กถํ สเมตสฺส วิโภติ รูปํ, ",
"snp4.11:12.2":	"สุขํ ทุขญฺจาปิ กถํ วิโภติ; ",
"snp4.11:12.3":	"เอตํ เม ปพฺรูหิ ยถา วิโภติ, ",
"snp4.11:12.4":	"ตํ ชานิยามาติ เม มโน อหุ”ฯ ",
"snp4.11:13.1":	"“น สญฺญสญฺญี น วิสญฺญสญฺญี, ",
"snp4.11:13.2":	"โนปิ อสญฺญี น วิภูตสญฺญี; ",
"snp4.11:13.3":	"เอวํ สเมตสฺส วิโภติ รูปํ, ",
"snp4.11:13.4":	"สญฺญานิทานา หิ ปปญฺจสงฺขา”ฯ ",
"snp4.11:14.1":	"“ยํ ตํ อปุจฺฉิมฺห อกิตฺตยี โน, ",
"snp4.11:14.2":	"อญฺญํ ตํ ปุจฺฉาม ตทิงฺฆ พฺรูหิ; ",
"snp4.11:14.3":	"เอตฺตาวตคฺคํ นุ วทนฺติ เหเก, ",
"snp4.11:14.4":	"ยกฺขสฺส สุทฺธึ อิธ ปณฺฑิตาเส; ",
"snp4.11:14.5":	"อุทาหุ อญฺญมฺปิ วทนฺติ เอตฺโต”ฯ ",
"snp4.11:15.1":	"“เอตฺตาวตคฺคมฺปิ วทนฺติ เหเก, ",
"snp4.11:15.2":	"ยกฺขสฺส สุทฺธึ อิธ ปณฺฑิตาเส; ",
"snp4.11:15.3":	"เตสํ ปเนเก สมยํ วทนฺติ, ",
"snp4.11:15.4":	"อนุปาทิเสเส กุสลา วทานาฯ ",
"snp4.11:16.1":	"เอเต จ ญตฺวา อุปนิสฺสิตาติ, ",
"snp4.11:16.2":	"ญตฺวา มุนี นิสฺสเย โส วิมํสี; ",
"snp4.11:16.3":	"ญตฺวา วิมุตฺโต น วิวาทเมติ, ",
"snp4.11:16.4":	"ภวาภวาย น สเมติ ธีโร”ติฯ ",
"snp4.11:16.5":	"กลหวิวาทสุตฺตํ เอกาทสมํฯ "
}	
