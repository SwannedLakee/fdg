{	
"snp1.7:0.1":	"สุตฺต นิปาต ๑ฯ๗ ",
"snp1.7:0.2":	"วสลสุตฺต ",
"snp1.7:1.1":	"เอวํ เม สุตํ—",
"snp1.7:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"snp1.7:1.3":	"อถ โข ภควา ปุพฺพณฺหสมยํ นิวาเสตฺวา ปตฺตจีวรมาทาย สาวตฺถึ ปิณฺฑาย ปาวิสิฯ ",
"snp1.7:1.4":	"เตน โข ปน สมเยน อคฺคิกภารทฺวาชสฺส พฺราหฺมณสฺส นิเวสเน อคฺคิ ปชฺชลิโต โหติ อาหุติ ปคฺคหิตาฯ ",
"snp1.7:1.5":	"อถ โข ภควา สาวตฺถิยํ สปทานํ ปิณฺฑาย จรมาโน เยน อคฺคิกภารทฺวาชสฺส พฺราหฺมณสฺส นิเวสนํ เตนุปสงฺกมิฯ ",
"snp1.7:2.1":	"อทฺทสา โข อคฺคิกภารทฺวาโช พฺราหฺมโณ ภควนฺตํ ทูรโตว อาคจฺฉนฺตํฯ ",
"snp1.7:2.2":	"ทิสฺวาน ภควนฺตํ เอตทโวจ",
"snp1.7:2.3":	"“ตเตฺรว, มุณฺฑก; ",
"snp1.7:2.4":	"ตเตฺรว, สมณก; ",
"snp1.7:2.5":	"ตเตฺรว, วสลก, ติฏฺฐาหี”ติฯ ",
"snp1.7:3.1":	"เอวํ วุตฺเต, ภควา อคฺคิกภารทฺวาชํ พฺราหฺมณํ เอตทโวจ",
"snp1.7:3.2":	"“ชานาสิ ปน ตฺวํ, พฺราหฺมณ, วสลํ วา วสลกรเณ วา ธมฺเม”ติ? ",
"snp1.7:3.3":	"“น ขฺวาหํ, โภ โคตม, ชานามิ วสลํ วา วสลกรเณ วา ธมฺเม; ",
"snp1.7:3.4":	"สาธุ เม ภวํ โคตโม ตถา ธมฺมํ เทเสตุ, ยถาหํ ชาเนยฺยํ วสลํ วา วสลกรเณ วา ธมฺเม”ติฯ ",
"snp1.7:3.5":	"“เตน หิ, พฺราหฺมณ, สุณาหิ, สาธุกํ มนสิ กโรหิ; ภาสิสฺสามี”ติฯ ",
"snp1.7:3.6":	"“เอวํ, โภ”ติ โข อคฺคิกภารทฺวาโช พฺราหฺมโณ ภควโต ปจฺจโสฺสสิฯ ",
"snp1.7:3.7":	"ภควา เอตทโวจ",
"snp1.7:4.1":	"“โกธโน อุปนาหี จ, ",
"snp1.7:4.2":	"ปาปมกฺขี จ โย นโร; ",
"snp1.7:4.3":	"วิปนฺนทิฏฺฐิ มายาวี, ",
"snp1.7:4.4":	"ตํ ชญฺญา วสโล อิติฯ ",
"snp1.7:5.1":	"เอกชํ วา ทฺวิชํ วาปิ, ",
"snp1.7:5.2":	"โยธ ปาณํ วิหึสติ; ",
"snp1.7:5.3":	"ยสฺส ปาเณ ทยา นตฺถิ, ",
"snp1.7:5.4":	"ตํ ชญฺญา วสโล อิติฯ ",
"snp1.7:6.1":	"โย หนฺติ ปริรุนฺธติ, ",
"snp1.7:6.2":	"คามานิ นิคมานิ จ; ",
"snp1.7:6.3":	"นิคฺคาหโก สมญฺญาโต, ",
"snp1.7:6.4":	"ตํ ชญฺญา วสโล อิติฯ ",
"snp1.7:7.1":	"คาเม วา ยทิ วา รญฺเญ, ",
"snp1.7:7.2":	"ยํ ปเรสํ มมายิตํ; ",
"snp1.7:7.3":	"เถยฺยา อทินฺนมาเทติ, ",
"snp1.7:7.4":	"ตํ ชญฺญา วสโล อิติฯ ",
"snp1.7:8.1":	"โย หเว อิณมาทาย, ",
"snp1.7:8.2":	"จุชฺชมาโน ปลายติ; ",
"snp1.7:8.3":	"น หิ เต อิณมตฺถีติ, ",
"snp1.7:8.4":	"ตํ ชญฺญา วสโล อิติฯ ",
"snp1.7:9.1":	"โย เว กิญฺจิกฺขกมฺยตา, ",
"snp1.7:9.2":	"ปนฺถสฺมึ วชนฺตํ ชนํ; ",
"snp1.7:9.3":	"หนฺตฺวา กิญฺจิกฺขมาเทติ, ",
"snp1.7:9.4":	"ตํ ชญฺญา วสโล อิติฯ ",
"snp1.7:10.1":	"อตฺตเหตุ ปรเหตุ, ",
"snp1.7:10.2":	"ธนเหตุ จ โย นโร; ",
"snp1.7:10.3":	"สกฺขิปุฏฺโฐ มุสา พฺรูติ, ",
"snp1.7:10.4":	"ตํ ชญฺญา วสโล อิติฯ ",
"snp1.7:11.1":	"โย ญาตีนํ สขีนํ วา, ",
"snp1.7:11.2":	"ทาเรสุ ปฏิทิสฺสติ; ",
"snp1.7:11.3":	"สาหสา สมฺปิเยน วา, ",
"snp1.7:11.4":	"ตํ ชญฺญา วสโล อิติฯ ",
"snp1.7:12.1":	"โย มาตรํ ปิตรํ วา, ",
"snp1.7:12.2":	"ชิณฺณกํ คตโยพฺพนํ; ",
"snp1.7:12.3":	"ปหุ สนฺโต น ภรติ, ",
"snp1.7:12.4":	"ตํ ชญฺญา วสโล อิติฯ ",
"snp1.7:13.1":	"โย มาตรํ ปิตรํ วา, ",
"snp1.7:13.2":	"ภาตรํ ภคินึ สสุํ; ",
"snp1.7:13.3":	"หนฺติ โรเสติ วาจาย, ",
"snp1.7:13.4":	"ตํ ชญฺญา วสโล อิติฯ ",
"snp1.7:14.1":	"โย อตฺถํ ปุจฺฉิโต สนฺโต, ",
"snp1.7:14.2":	"อนตฺถมนุสาสติ; ",
"snp1.7:14.3":	"ปฏิจฺฉนฺเนน มนฺเตติ, ",
"snp1.7:14.4":	"ตํ ชญฺญา วสโล อิติฯ ",
"snp1.7:15.1":	"โย กตฺวา ปาปกํ กมฺมํ, ",
"snp1.7:15.2":	"มา มํ ชญฺญาติ อิจฺฉติ; ",
"snp1.7:15.3":	"โย ปฏิจฺฉนฺนกมฺมนฺโต, ",
"snp1.7:15.4":	"ตํ ชญฺญา วสโล อิติฯ ",
"snp1.7:16.1":	"โย เว ปรกุลํ คนฺตฺวา, ",
"snp1.7:16.2":	"ภุตฺวาน สุจิโภชนํ; ",
"snp1.7:16.3":	"อาคตํ นปฺปฏิปูเชติ, ",
"snp1.7:16.4":	"ตํ ชญฺญา วสโล อิติฯ ",
"snp1.7:17.1":	"โย พฺราหฺมณํ สมณํ วา, ",
"snp1.7:17.2":	"อญฺญํ วาปิ วนิพฺพกํ; ",
"snp1.7:17.3":	"มุสาวาเทน วญฺเจติ, ",
"snp1.7:17.4":	"ตํ ชญฺญา วสโล อิติฯ ",
"snp1.7:18.1":	"โย พฺราหฺมณํ สมณํ วา, ",
"snp1.7:18.2":	"ภตฺตกาเล อุปฏฺฐิเต; ",
"snp1.7:18.3":	"โรเสติ วาจา น จ เทติ, ",
"snp1.7:18.4":	"ตํ ชญฺญา วสโล อิติฯ ",
"snp1.7:19.1":	"อสตํ โยธ ปพฺรูติ, ",
"snp1.7:19.2":	"โมเหน ปลิคุณฺฐิโต; ",
"snp1.7:19.3":	"กิญฺจิกฺขํ นิชิคีสาโน, ",
"snp1.7:19.4":	"ตํ ชญฺญา วสโล อิติฯ ",
"snp1.7:20.1":	"โย จตฺตานํ สมุกฺกํเส, ",
"snp1.7:20.2":	"ปเร จ มวชานาติ; ",
"snp1.7:20.3":	"นิหีโน เสน มาเนน, ",
"snp1.7:20.4":	"ตํ ชญฺญา วสโล อิติฯ ",
"snp1.7:21.1":	"โรสโก กทริโย จ, ",
"snp1.7:21.2":	"ปาปิจฺโฉ มจฺฉรี สโฐ; ",
"snp1.7:21.3":	"อหิริโก อโนตฺตปฺปี, ",
"snp1.7:21.4":	"ตํ ชญฺญา วสโล อิติฯ ",
"snp1.7:22.1":	"โย พุทฺธํ ปริภาสติ, ",
"snp1.7:22.2":	"อถ วา ตสฺส สาวกํ; ",
"snp1.7:22.3":	"ปริพฺพาชํ คหฏฺฐํ วา, ",
"snp1.7:22.4":	"ตํ ชญฺญา วสโล อิติฯ ",
"snp1.7:23.1":	"โย เว อนรหํ สนฺโต, ",
"snp1.7:23.2":	"อรหํ ปฏิชานาติ; ",
"snp1.7:23.3":	"โจโร สพฺรหฺมเก โลเก, ",
"snp1.7:23.4":	"เอโส โข วสลาธโม; ",
"snp1.7:23.5":	"เอเต โข วสลา วุตฺตา, ",
"snp1.7:23.6":	"มยา เยเต ปกาสิตาฯ ",
"snp1.7:24.1":	"น ชจฺจา วสโล โหติ, ",
"snp1.7:24.2":	"น ชจฺจา โหติ พฺราหฺมโณ; ",
"snp1.7:24.3":	"กมฺมุนา วสโล โหติ, ",
"snp1.7:24.4":	"กมฺมุนา โหติ พฺราหฺมโณฯ ",
"snp1.7:25.1":	"ตทมินาปิ ชานาถ, ",
"snp1.7:25.2":	"ยถาเมทํ นิทสฺสนํ; ",
"snp1.7:25.3":	"จณฺฑาลปุตฺโต โสปาโก, ",
"snp1.7:25.4":	"มาตงฺโค อิติ วิสฺสุโตฯ ",
"snp1.7:26.1":	"โส ยสํ ปรมํ ปตฺโต, ",
"snp1.7:26.2":	"มาตงฺโค ยํ สุทุลฺลภํ; ",
"snp1.7:26.3":	"อาคจฺฉุํ ตสฺสุปฏฺฐานํ, ",
"snp1.7:26.4":	"ขตฺติยา พฺราหฺมณา พหูฯ ",
"snp1.7:27.1":	"เทวยานํ อภิรุยฺห, ",
"snp1.7:27.2":	"วิรชํ โส มหาปถํ; ",
"snp1.7:27.3":	"กามราคํ วิราเชตฺวา, ",
"snp1.7:27.4":	"พฺรหฺมโลกูปโค อหุ; ",
"snp1.7:27.5":	"น นํ ชาติ นิวาเรสิ, ",
"snp1.7:27.6":	"พฺรหฺมโลกูปปตฺติยาฯ ",
"snp1.7:28.1":	"อชฺฌายกกุเล ชาตา, ",
"snp1.7:28.2":	"พฺราหฺมณา มนฺตพนฺธวา; ",
"snp1.7:28.3":	"เต จ ปาเปสุ กมฺเมสุ, ",
"snp1.7:28.4":	"อภิณฺหมุปทิสฺสเรฯ ",
"snp1.7:29.1":	"ทิฏฺเฐว ธมฺเม คารยฺหา, ",
"snp1.7:29.2":	"สมฺปราเย จ ทุคฺคติ; ",
"snp1.7:29.3":	"น เน ชาติ นิวาเรติ, ",
"snp1.7:29.4":	"ทุคฺคตฺยา ครหาย วาฯ ",
"snp1.7:30.1":	"น ชจฺจา วสโล โหติ, ",
"snp1.7:30.2":	"น ชจฺจา โหติ พฺราหฺมโณ; ",
"snp1.7:30.3":	"กมฺมุนา วสโล โหติ, ",
"snp1.7:30.4":	"กมฺมุนา โหติ พฺราหฺมโณ”ติฯ ",
"snp1.7:31.1":	"เอวํ วุตฺเต, อคฺคิกภารทฺวาโช พฺราหฺมโณ ภควนฺตํ เอตทโวจ",
"snp1.7:31.2":	"“อภิกฺกนฺตํ, โภ โคตม …เป… ",
"snp1.7:31.3":	"อุปาสกํ มํ ภวํ โคตโม ธาเรตุ อชฺชตคฺเค ปาณุเปตํ สรณํ คตนฺ”ติฯ ",
"snp1.7:31.4":	"วสลสุตฺตํ สตฺตมํฯ "
}	
