{	
"ud6.6:0.1":	"อุทาน ๖ฯ๖ ",
"ud6.6:0.2":	"ตติยนานาติตฺถิยสุตฺต ",
"ud6.6:1.1":	"เอวํ เม สุตํ—",
"ud6.6:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"ud6.6:1.3":	"เตน โข ปน สมเยน สมฺพหุลา นานาติตฺถิยสมณพฺราหฺมณปริพฺพาชกา สาวตฺถิยํ ปฏิวสนฺติ นานาทิฏฺฐิกา นานาขนฺติกา นานารุจิกา นานาทิฏฺฐินิสฺสยนิสฺสิตาฯ ",
"ud6.6:2.1":	"สนฺเตเก สมณพฺราหฺมณา เอวํวาทิโน เอวํทิฏฺฐิโน",
"ud6.6:2.2":	"“สสฺสโต อตฺตา จ โลโก จ, อิทเมว สจฺจํ โมฆมญฺญนฺ”ติฯ ",
"ud6.6:3.1":	"สนฺติ ปเนเก สมณพฺราหฺมณา เอวํวาทิโน เอวํทิฏฺฐิโน",
"ud6.6:3.2":	"“อสสฺสโต อตฺตา จ โลโก จ, อิทเมว สจฺจํ โมฆมญฺญนฺ”ติฯ ",
"ud6.6:4.1":	"สนฺเตเก สมณพฺราหฺมณา เอวํวาทิโน เอวํทิฏฺฐิโน",
"ud6.6:4.2":	"“สสฺสโต จ อสสฺสโต จ อตฺตา จ โลโก จ, อิทเมว สจฺจํ โมฆมญฺญนฺ”ติฯ ",
"ud6.6:5.1":	"สนฺติ ปเนเก สมณพฺราหฺมณา เอวํวาทิโน เอวํทิฏฺฐิโน",
"ud6.6:5.2":	"“เนว สสฺสโต นาสสฺสโต อตฺตา จ โลโก จ, อิทเมว สจฺจํ โมฆมญฺญนฺ”ติฯ ",
"ud6.6:6.1":	"สนฺเตเก สมณพฺราหฺมณา เอวํวาทิโน เอวํทิฏฺฐิโน",
"ud6.6:6.2":	"“สยงฺกโต อตฺตา จ โลโก จ, อิทเมว สจฺจํ โมฆมญฺญนฺ”ติฯ ",
"ud6.6:7.1":	"สนฺติ ปเนเก สมณพฺราหฺมณา เอวํวาทิโน เอวํทิฏฺฐิโน",
"ud6.6:7.2":	"“ปรงฺกโต อตฺตา จ โลโก จ, อิทเมว สจฺจํ โมฆมญฺญนฺ”ติฯ ",
"ud6.6:8.1":	"สนฺเตเก สมณพฺราหฺมณา เอวํวาทิโน เอวํทิฏฺฐิโน",
"ud6.6:8.2":	"“สยงฺกโต จ ปรงฺกโต จ อตฺตา จ โลโก จ, อิทเมว สจฺจํ โมฆมญฺญนฺ”ติฯ ",
"ud6.6:9.1":	"สนฺติ ปเนเก สมณพฺราหฺมณา เอวํวาทิโน เอวํทิฏฺฐิโน",
"ud6.6:9.2":	"“อสยงฺกาโร อปรงฺกาโร อธิจฺจสมุปฺปนฺโน อตฺตา จ โลโก จ, อิทเมว สจฺจํ โมฆมญฺญนฺ”ติฯ ",
"ud6.6:10.1":	"สนฺเตเก สมณพฺราหฺมณา เอวํวาทิโน เอวํทิฏฺฐิโน",
"ud6.6:10.2":	"“สสฺสตํ สุขทุกฺขํ อตฺตา จ โลโก จ, อิทเมว สจฺจํ โมฆมญฺญนฺ”ติฯ ",
"ud6.6:11.1":	"สนฺติ ปเนเก สมณพฺราหฺมณา เอวํวาทิโน เอวํทิฏฺฐิโน",
"ud6.6:11.2":	"“อสสฺสตํ สุขทุกฺขํ อตฺตา จ โลโก จ, อิทเมว สจฺจํ โมฆมญฺญนฺ”ติฯ ",
"ud6.6:12.1":	"สนฺเตเก สมณพฺราหฺมณา เอวํวาทิโน เอวํทิฏฺฐิโน",
"ud6.6:12.2":	"“สสฺสตญฺจ อสสฺสตญฺจ สุขทุกฺขํ อตฺตา จ โลโก จ, อิทเมว สจฺจํ โมฆมญฺญนฺ”ติฯ ",
"ud6.6:13.1":	"สนฺติ ปเนเก สมณพฺราหฺมณา เอวํวาทิโน เอวํทิฏฺฐิโน",
"ud6.6:13.2":	"“เนว สสฺสตํ นาสสฺสตํ สุขทุกฺขํ อตฺตา จ โลโก จ, อิทเมว สจฺจํ โมฆมญฺญนฺ”ติฯ ",
"ud6.6:14.1":	"สนฺเตเก สมณพฺราหฺมณา เอวํวาทิโน เอวํทิฏฺฐิโน",
"ud6.6:14.2":	"“สยงฺกตํ สุขทุกฺขํ อตฺตา จ โลโก จ, อิทเมว สจฺจํ โมฆมญฺญนฺ”ติฯ ",
"ud6.6:15.1":	"สนฺติ ปเนเก สมณพฺราหฺมณา เอวํวาทิโน เอวํทิฏฺฐิโน",
"ud6.6:15.2":	"“ปรงฺกตํ สุขทุกฺขํ อตฺตา จ โลโก จ, อิทเมว สจฺจํ โมฆมญฺญนฺ”ติฯ ",
"ud6.6:16.1":	"สนฺเตเก สมณพฺราหฺมณา เอวํวาทิโน เอวํทิฏฺฐิโน",
"ud6.6:16.2":	"“สยงฺกตญฺจ ปรงฺกตญฺจ สุขทุกฺขํ อตฺตา จ โลโก จ, อิทเมว สจฺจํ โมฆมญฺญนฺ”ติฯ ",
"ud6.6:17.1":	"สนฺติ ปเนเก สมณพฺราหฺมณา เอวํวาทิโน เอวํทิฏฺฐิโน",
"ud6.6:17.2":	"“อสยงฺการํ อปรงฺการํ อธิจฺจสมุปฺปนฺนํ สุขทุกฺขํ อตฺตา จ โลโก จ, อิทเมว สจฺจํ โมฆมญฺญนฺ”ติฯ ",
"ud6.6:18.1":	"เต ภณฺฑนชาตา กลหชาตา วิวาทาปนฺนา อญฺญมญฺญํ มุขสตฺตีหิ วิตุทนฺตา วิหรนฺติ",
"ud6.6:18.2":	"“เอทิโส ธมฺโม, เนทิโส ธมฺโม; ",
"ud6.6:18.3":	"เนทิโส ธมฺโม, เอทิโส ธมฺโม”ติฯ ",
"ud6.6:19.1":	"อถ โข สมฺพหุลา ภิกฺขู ปุพฺพณฺหสมยํ นิวาเสตฺวา ปตฺตจีวรมาทาย สาวตฺถึ ปิณฺฑาย ปาวิสึสุฯ ",
"ud6.6:19.2":	"สาวตฺถิยํ ปิณฺฑาย จริตฺวา ปจฺฉาภตฺตํ ปิณฺฑปาตปฏิกฺกนฺตา เยน ภควา เตนุปสงฺกมึสุ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทึสุฯ ",
"ud6.6:19.3":	"เอกมนฺตํ นิสินฺนา โข เต ภิกฺขู ภควนฺตํ เอตทโวจุํ",
"ud6.6:20.1":	"“อิธ, ภนฺเต, สมฺพหุลา นานาติตฺถิยสมณพฺราหฺมณปริพฺพาชกา สาวตฺถิยํ ปฏิวสนฺติ นานาทิฏฺฐิกา นานาขนฺติกา นานารุจิกา นานาทิฏฺฐินิสฺสยนิสฺสิตาฯ ",
"ud6.6:21.1":	"สนฺเตเก สมณพฺราหฺมณา เอวํวาทิโน เอวํทิฏฺฐิโน",
"ud6.6:21.2":	"‘สสฺสโต อตฺตา จ โลโก จ, อิทเมว สจฺจํ โมฆมญฺญนฺ’ติ …เป… ",
"ud6.6:21.3":	"เต ภณฺฑนชาตา กลหชาตา วิวาทาปนฺนา อญฺญมญฺญํ มุขสตฺตีหิ วิตุทนฺตา วิหรนฺติ",
"ud6.6:21.4":	"‘เอทิโส ธมฺโม, เนทิโส ธมฺโม; ",
"ud6.6:21.5":	"เนทิโส ธมฺโม, เอทิโส ธมฺโม’”ติฯ ",
"ud6.6:22.1":	"“อญฺญติตฺถิยา, ภิกฺขเว, ปริพฺพาชกา อนฺธา อจกฺขุกาฯ ",
"ud6.6:22.2":	"เต อตฺถํ น ชานนฺติ อนตฺถํ น ชานนฺติ, ธมฺมํ น ชานนฺติ อธมฺมํ น ชานนฺติฯ ",
"ud6.6:22.3":	"เต อตฺถํ อชานนฺตา อนตฺถํ อชานนฺตา, ธมฺมํ อชานนฺตา อธมฺมํ อชานนฺตา ภณฺฑนชาตา กลหชาตา วิวาทาปนฺนา อญฺญมญฺญํ มุขสตฺตีหิ วิตุทนฺตา วิหรนฺติ",
"ud6.6:22.4":	"‘เอทิโส ธมฺโม, เนทิโส ธมฺโม; ",
"ud6.6:22.5":	"เนทิโส ธมฺโม, เอทิโส ธมฺโม’”ติฯ ",
"ud6.6:23.1":	"อถ โข ภควา เอตมตฺถํ วิทิตฺวา ตายํ เวลายํ อิมํ อุทานํ อุทาเนสิ",
"ud6.6:24.1":	"“อหงฺการปสุตายํ ปชา, ",
"ud6.6:24.2":	"ปรงฺการูปสํหิตา; ",
"ud6.6:24.3":	"เอตเทเก นาพฺภญฺญํสุ, ",
"ud6.6:24.4":	"น นํ สลฺลนฺติ อทฺทสุํฯ ",
"ud6.6:25.1":	"เอตญฺจ สลฺลํ ปฏิกจฺจ ปสฺสโต, ",
"ud6.6:25.2":	"อหํ กโรมีติ น ตสฺส โหติ; ",
"ud6.6:25.3":	"ปโร กโรตีติ น ตสฺส โหติฯ ",
"ud6.6:26.1":	"มานุเปตา อยํ ปชา, ",
"ud6.6:26.2":	"มานคนฺถา มานวินิพทฺธา; ",
"ud6.6:26.3":	"ทิฏฺฐีสุ สารมฺภกถา, ",
"ud6.6:26.4":	"สํสารํ นาติวตฺตตี”ติฯ ",
"ud6.6:26.5":	"ฉฏฺฐํฯ "
}	
