{	
"iti90:0.1":	"อิติวุตฺตก ๙๐ ",
"iti90:0.2":	"ติกนิปาต ",
"iti90:0.3":	"ปญฺจมวคฺค ",
"iti90:0.4":	"อคฺคปฺปสาทสุตฺต ",
"iti90:1.1":	"วุตฺตเญฺหตํ ภควตา วุตฺตมรหตาติ เม สุตํ",
"iti90:2.1":	"“ตโยเม, ภิกฺขเว, อคฺคปฺปสาทาฯ ",
"iti90:2.2":	"กตเม ตโย? ",
"iti90:2.3":	"ยาวตา, ภิกฺขเว, สตฺตา อปทา วา ทฺวิปทา วา จตุปฺปทา วา พหุปฺปทา วา รูปิโน วา อรูปิโน วา สญฺญิโน วา อสญฺญิโน วา เนวสญฺญินาสญฺญิโน วา, ตถาคโต เตสํ อคฺคมกฺขายติ อรหํ สมฺมาสมฺพุทฺโธฯ ",
"iti90:2.4":	"เย, ภิกฺขเว, พุทฺเธ ปสนฺนา, อคฺเค เต ปสนฺนาฯ ",
"iti90:2.5":	"อคฺเค โข ปน ปสนฺนานํ อคฺโค วิปาโก โหติฯ ",
"iti90:3.1":	"ยาวตา, ภิกฺขเว, ธมฺมา สงฺขตา วา อสงฺขตา วา, วิราโค เตสํ อคฺคมกฺขายติ, ยทิทํ มทนิมฺมทโน ปิปาสวินโย อาลยสมุคฺฆาโต วฏฺฏุปจฺเฉโท ตณฺหกฺขโย วิราโค นิโรโธ นิพฺพานํฯ ",
"iti90:3.2":	"เย, ภิกฺขเว, วิราเค ธมฺเม ปสนฺนา, อคฺเค เต ปสนฺนาฯ ",
"iti90:3.3":	"อคฺเค โข ปน ปสนฺนานํ อคฺโค วิปาโก โหติฯ ",
"iti90:4.1":	"ยาวตา, ภิกฺขเว, สงฺฆา วา คณา วา, ตถาคตสาวกสงฺโฆ เตสํ อคฺคมกฺขายติ, ยทิทํ จตฺตาริ ปุริสยุคานิ อฏฺฐ ปุริสปุคฺคลา เอส ภควโต สาวกสงฺโฆ อาหุเนโยฺย ปาหุเนโยฺย ทกฺขิเณโยฺย อญฺชลิกรณีโย อนุตฺตรํ ปุญฺญกฺเขตฺตํ โลกสฺสฯ ",
"iti90:4.2":	"เย, ภิกฺขเว, สงฺเฆ ปสนฺนา, อคฺเค เต ปสนฺนาฯ ",
"iti90:4.3":	"อคฺเค โข ปน ปสนฺนานํ อคฺโค วิปาโก โหติฯ ",
"iti90:4.4":	"อิเม โข, ภิกฺขเว, ตโย อคฺคปฺปสาทา”ติฯ ",
"iti90:4.5":	"เอตมตฺถํ ภควา อโวจฯ ",
"iti90:4.6":	"ตตฺเถตํ อิติ วุจฺจติ",
"iti90:5.1":	"“อคฺคโต เว ปสนฺนานํ, ",
"iti90:5.2":	"อคฺคํ ธมฺมํ วิชานตํ; ",
"iti90:5.3":	"อคฺเค พุทฺเธ ปสนฺนานํ, ",
"iti90:5.4":	"ทกฺขิเณเยฺย อนุตฺตเรฯ ",
"iti90:6.1":	"อคฺเค ธมฺเม ปสนฺนานํ, ",
"iti90:6.2":	"วิราคูปสเม สุเข; ",
"iti90:6.3":	"อคฺเค สงฺเฆ ปสนฺนานํ, ",
"iti90:6.4":	"ปุญฺญกฺเขตฺเต อนุตฺตเรฯ ",
"iti90:7.1":	"อคฺคสฺมึ ทานํ ททตํ, ",
"iti90:7.2":	"อคฺคํ ปุญฺญํ ปวฑฺฒติ; ",
"iti90:7.3":	"อคฺคํ อายุ จ วณฺโณ จ, ",
"iti90:7.4":	"ยโส กิตฺติ สุขํ พลํฯ ",
"iti90:8.1":	"อคฺคสฺส ทาตา เมธาวี, ",
"iti90:8.2":	"อคฺคธมฺมสมาหิโต; ",
"iti90:8.3":	"เทวภูโต มนุโสฺส วา, ",
"iti90:8.4":	"อคฺคปฺปตฺโต ปโมทตี”ติฯ ",
"iti90:9.1":	"อยมฺปิ อตฺโถ วุตฺโต ภควตา, อิติ เม สุตนฺติฯ ",
"iti90:9.2":	"ปฐมํฯ "
}	
