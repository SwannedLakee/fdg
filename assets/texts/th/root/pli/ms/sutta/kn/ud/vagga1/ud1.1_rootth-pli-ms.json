{	
"ud1.1:0.1":	"อุทาน ๑ฯ๑ ",
"ud1.1:0.2":	"ปฐมโพธิสุตฺต ",
"ud1.1:1.1":	"เอวํ เม สุตํ—",
"ud1.1:1.2":	"เอกํ สมยํ ภควา อุรุเวลายํ วิหรติ นชฺชา เนรญฺชราย ตีเร โพธิรุกฺขมูเล ปฐมาภิสมฺพุทฺโธฯ ",
"ud1.1:1.3":	"เตน โข ปน สมเยน ภควา สตฺตาหํ เอกปลฺลงฺเกน นิสินฺโน โหติ วิมุตฺติสุขปฏิสํเวทีฯ ",
"ud1.1:1.4":	"อถ โข ภควา ตสฺส สตฺตาหสฺส อจฺจเยน ตมฺหา สมาธิมฺหา วุฏฺฐหิตฺวา รตฺติยา ปฐมํ ยามํ ปฏิจฺจสมุปฺปาทํ อนุโลมํ สาธุกํ มนสากาสิ",
"ud1.1:2.1":	"“อิติ อิมสฺมึ สติ อิทํ โหติ, อิมสฺสุปฺปาทา อิทํ อุปฺปชฺชติ, ยทิทํ—",
"ud1.1:2.2":	"อวิชฺชาปจฺจยา สงฺขารา, ",
"ud1.1:2.3":	"สงฺขารปจฺจยา วิญฺญาณํ, ",
"ud1.1:2.4":	"วิญฺญาณปจฺจยา นามรูปํ, ",
"ud1.1:2.5":	"นามรูปปจฺจยา สฬายตนํ, ",
"ud1.1:2.6":	"สฬายตนปจฺจยา ผโสฺส, ",
"ud1.1:2.7":	"ผสฺสปจฺจยา เวทนา, ",
"ud1.1:2.8":	"เวทนาปจฺจยา ตณฺหา, ",
"ud1.1:2.9":	"ตณฺหาปจฺจยา อุปาทานํ, ",
"ud1.1:2.10":	"อุปาทานปจฺจยา ภโว, ",
"ud1.1:2.11":	"ภวปจฺจยา ชาติ, ",
"ud1.1:2.12":	"ชาติปจฺจยา ชรามรณํ โสกปริเทวทุกฺขโทมนสฺสุปายาสา สมฺภวนฺติฯ ",
"ud1.1:2.13":	"เอวเมตสฺส เกวลสฺส ทุกฺขกฺขนฺธสฺส สมุทโย โหตี”ติฯ ",
"ud1.1:3.1":	"อถ โข ภควา เอตมตฺถํ วิทิตฺวา ตายํ เวลายํ อิมํ อุทานํ อุทาเนสิ",
"ud1.1:4.1":	"“ยทา หเว ปาตุภวนฺติ ธมฺมา, ",
"ud1.1:4.2":	"อาตาปิโน ฌายโต พฺราหฺมณสฺส; ",
"ud1.1:4.3":	"อถสฺส กงฺขา วปยนฺติ สพฺพา, ",
"ud1.1:4.4":	"ยโต ปชานาติ สเหตุธมฺมนฺ”ติฯ ",
"ud1.1:4.5":	"ปฐมํฯ "
}	
