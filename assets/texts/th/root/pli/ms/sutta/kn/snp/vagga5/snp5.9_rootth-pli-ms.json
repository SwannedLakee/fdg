{	
"snp5.9:0.1":	"สุตฺต นิปาต ๕ฯ๙ ",
"snp5.9:0.2":	"เหมกมาณวปุจฺฉา ",
"snp5.9:1.1":	"“เย เม ปุพฺเพ วิยากํสุ, ",
"snp5.9:1.2":	"(อิจฺจายสฺมา เหมโก) ",
"snp5.9:1.3":	"หุรํ โคตมสาสนา; ",
"snp5.9:1.4":	"อิจฺจาสิ อิติ ภวิสฺสติ, ",
"snp5.9:1.5":	"สพฺพํ ตํ อิติหีติหํ; ",
"snp5.9:1.6":	"สพฺพํ ตํ ตกฺกวฑฺฒนํ, ",
"snp5.9:1.7":	"นาหํ ตตฺถ อภิรมึฯ ",
"snp5.9:2.1":	"ตฺวญฺจ เม ธมฺมมกฺขาหิ, ",
"snp5.9:2.2":	"ตณฺหานิคฺฆาตนํ มุนิ; ",
"snp5.9:2.3":	"ยํ วิทิตฺวา สโต จรํ, ",
"snp5.9:2.4":	"ตเร โลเก วิสตฺติกํ”ฯ ",
"snp5.9:3.1":	"“อิธ ทิฏฺฐสุตมุตวิญฺญาเตสุ, ",
"snp5.9:3.2":	"ปิยรูเปสุ เหมก; ",
"snp5.9:3.3":	"ฉนฺทราควิโนทนํ, ",
"snp5.9:3.4":	"นิพฺพานปทมจฺจุตํฯ ",
"snp5.9:4.1":	"เอตทญฺญาย เย สตา, ",
"snp5.9:4.2":	"ทิฏฺฐธมฺมาภินิพฺพุตา; ",
"snp5.9:4.3":	"อุปสนฺตา จ เต สทา, ",
"snp5.9:4.4":	"ติณฺณา โลเก วิสตฺติกนฺ”ติฯ ",
"snp5.9:4.5":	"เหมกมาณวปุจฺฉา อฏฺฐมาฯ "
}	
