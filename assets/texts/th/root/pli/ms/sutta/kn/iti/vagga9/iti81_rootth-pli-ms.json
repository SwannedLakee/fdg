{	
"iti81:0.1":	"อิติวุตฺตก ๘๑ ",
"iti81:0.2":	"ติกนิปาต ",
"iti81:0.3":	"จตุตฺถวคฺค ",
"iti81:0.4":	"สกฺการสุตฺต ",
"iti81:1.1":	"วุตฺตเญฺหตํ ภควตา วุตฺตมรหตาติ เม สุตํ",
"iti81:2.1":	"“ทิฏฺฐา มยา, ภิกฺขเว, สตฺตา สกฺกาเรน อภิภูตา, ปริยาทินฺนจิตฺตา, กายสฺส เภทา ปรํ มรณา อปายํ ทุคฺคตึ วินิปาตํ นิรยํ อุปปนฺนาฯ ",
"iti81:3.1":	"ทิฏฺฐา มยา, ภิกฺขเว, สตฺตา อสกฺกาเรน อภิภูตา, ปริยาทินฺนจิตฺตา, กายสฺส เภทา ปรํ มรณา อปายํ ทุคฺคตึ วินิปาตํ นิรยํ อุปปนฺนาฯ ",
"iti81:4.1":	"ทิฏฺฐา มยา, ภิกฺขเว, สตฺตา สกฺกาเรน จ อสกฺกาเรน จ ตทุภเยน อภิภูตา, ปริยาทินฺนจิตฺตา, กายสฺส เภทา ปรํ มรณา อปายํ ทุคฺคตึ วินิปาตํ นิรยํ อุปปนฺนาฯ ",
"iti81:5.1":	"ตํ โข ปนาหํ, ภิกฺขเว, นาญฺญสฺส สมณสฺส วา พฺราหฺมณสฺส วา สุตฺวา วทามิ; ",
"iti81:5.2":	"(…) อปิ จ, ภิกฺขเว, ยเทว เม สามํ ญาตํ สามํ ทิฏฺฐํ สามํ วิทิตํ ตเมวาหํ วทามิฯ ",
"iti81:6.1":	"ทิฏฺฐา มยา, ภิกฺขเว, สตฺตา สกฺกาเรน อภิภูตา, ปริยาทินฺนจิตฺตา, กายสฺส เภทา ปรํ มรณา อปายํ ทุคฺคตึ วินิปาตํ นิรยํ อุปปนฺนาฯ ",
"iti81:7.1":	"ทิฏฺฐา มยา, ภิกฺขเว, สตฺตา อสกฺกาเรน อภิภูตา, ปริยาทินฺนจิตฺตา, กายสฺส เภทา ปรํ มรณา อปายํ ทุคฺคตึ วินิปาตํ นิรยํ อุปปนฺนาฯ ",
"iti81:8.1":	"ทิฏฺฐา มยา, ภิกฺขเว, สตฺตา สกฺกาเรน จ อสกฺกาเรน จ ตทุภเยน อภิภูตา, ปริยาทินฺนจิตฺตา, กายสฺส เภทา ปรํ มรณา อปายํ ทุคฺคตึ วินิปาตํ นิรยํ อุปปนฺนา”ติฯ ",
"iti81:8.2":	"เอตมตฺถํ ภควา อโวจฯ ",
"iti81:8.3":	"ตตฺเถตํ อิติ วุจฺจติ",
"iti81:9.1":	"“ยสฺส สกฺกริยมานสฺส, ",
"iti81:9.2":	"อสกฺกาเรน จูภยํ; ",
"iti81:9.3":	"สมาธิ น วิกมฺปติ, ",
"iti81:9.4":	"อปฺปมาทวิหาริโนฯ ",
"iti81:10.1":	"ตํ ฌายินํ สาตติกํ, ",
"iti81:10.2":	"สุขุมทิฏฺฐิวิปสฺสกํ; ",
"iti81:10.3":	"อุปาทานกฺขยารามํ, ",
"iti81:10.4":	"อาหุ สปฺปุริโส อิตี”ติฯ ",
"iti81:11.1":	"อยมฺปิ อตฺโถ วุตฺโต ภควตา, อิติ เม สุตนฺติฯ ",
"iti81:11.2":	"ทุติยํฯ "
}	
