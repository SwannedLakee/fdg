{	
"snp2.1:0.1":	"สุตฺต นิปาต ๒ฯ๑ ",
"snp2.1:0.2":	"รตนสุตฺต ",
"snp2.1:1.1":	"ยานีธ ภูตานิ สมาคตานิ, ",
"snp2.1:1.2":	"ภุมฺมานิ วา ยานิ ว อนฺตลิกฺเข; ",
"snp2.1:1.3":	"สพฺเพว ภูตา สุมนา ภวนฺตุ, ",
"snp2.1:1.4":	"อโถปิ สกฺกจฺจ สุณนฺตุ ภาสิตํฯ ",
"snp2.1:2.1":	"ตสฺมา หิ ภูตา นิสาเมถ สพฺเพ, ",
"snp2.1:2.2":	"เมตฺตํ กโรถ มานุสิยา ปชาย; ",
"snp2.1:2.3":	"ทิวา จ รตฺโต จ หรนฺติ เย พลึ, ",
"snp2.1:2.4":	"ตสฺมา หิ เน รกฺขถ อปฺปมตฺตาฯ ",
"snp2.1:3.1":	"ยํ กิญฺจิ วิตฺตํ อิธ วา หุรํ วา, ",
"snp2.1:3.2":	"สคฺเคสุ วา ยํ รตนํ ปณีตํ; ",
"snp2.1:3.3":	"น โน สมํ อตฺถิ ตถาคเตน, ",
"snp2.1:3.4":	"อิทมฺปิ พุทฺเธ รตนํ ปณีตํ; ",
"snp2.1:3.5":	"เอเตน สจฺเจน สุวตฺถิ โหตุฯ ",
"snp2.1:4.1":	"ขยํ วิราคํ อมตํ ปณีตํ, ",
"snp2.1:4.2":	"ยทชฺฌคา สกฺยมุนี สมาหิโต; ",
"snp2.1:4.3":	"น เตน ธมฺเมน สมตฺถิ กิญฺจิ, ",
"snp2.1:4.4":	"อิทมฺปิ ธมฺเม รตนํ ปณีตํ; ",
"snp2.1:4.5":	"เอเตน สจฺเจน สุวตฺถิ โหตุฯ ",
"snp2.1:5.1":	"ยํ พุทฺธเสฏฺโฐ ปริวณฺณยี สุจึ, ",
"snp2.1:5.2":	"สมาธิมานนฺตริกญฺญมาหุ; ",
"snp2.1:5.3":	"สมาธินา เตน สโม น วิชฺชติ, ",
"snp2.1:5.4":	"อิทมฺปิ ธมฺเม รตนํ ปณีตํ; ",
"snp2.1:5.5":	"เอเตน สจฺเจน สุวตฺถิ โหตุฯ ",
"snp2.1:6.1":	"เย ปุคฺคลา อฏฺฐ สตํ ปสตฺถา, ",
"snp2.1:6.2":	"จตฺตาริ เอตานิ ยุคานิ โหนฺติ; ",
"snp2.1:6.3":	"เต ทกฺขิเณยฺยา สุคตสฺส สาวกา, ",
"snp2.1:6.4":	"เอเตสุ ทินฺนานิ มหปฺผลานิ; ",
"snp2.1:6.5":	"อิทมฺปิ สงฺเฆ รตนํ ปณีตํ, ",
"snp2.1:6.6":	"เอเตน สจฺเจน สุวตฺถิ โหตุฯ ",
"snp2.1:7.1":	"เย สุปฺปยุตฺตา มนสา ทเฬฺหน, ",
"snp2.1:7.2":	"นิกฺกามิโน โคตมสาสนมฺหิ; ",
"snp2.1:7.3":	"เต ปตฺติปตฺตา อมตํ วิคยฺห, ",
"snp2.1:7.4":	"ลทฺธา มุธา นิพฺพุตึ ภุญฺชมานา; ",
"snp2.1:7.5":	"อิทมฺปิ สงฺเฆ รตนํ ปณีตํ, ",
"snp2.1:7.6":	"เอเตน สจฺเจน สุวตฺถิ โหตุฯ ",
"snp2.1:8.1":	"ยถินฺทขีโล ปถวิสฺสิโต สิยา, ",
"snp2.1:8.2":	"จตุพฺภิ วาเตหิ อสมฺปกมฺปิโย; ",
"snp2.1:8.3":	"ตถูปมํ สปฺปุริสํ วทามิ, ",
"snp2.1:8.4":	"โย อริยสจฺจานิ อเวจฺจ ปสฺสติ; ",
"snp2.1:8.5":	"อิทมฺปิ สงฺเฆ รตนํ ปณีตํ, ",
"snp2.1:8.6":	"เอเตน สจฺเจน สุวตฺถิ โหตุฯ ",
"snp2.1:9.1":	"เย อริยสจฺจานิ วิภาวยนฺติ, ",
"snp2.1:9.2":	"คมฺภีรปญฺเญน สุเทสิตานิ; ",
"snp2.1:9.3":	"กิญฺจาปิ เต โหนฺติ ภุสํ ปมตฺตา, ",
"snp2.1:9.4":	"น เต ภวํ อฏฺฐมมาทิยนฺติ; ",
"snp2.1:9.5":	"อิทมฺปิ สงฺเฆ รตนํ ปณีตํ, ",
"snp2.1:9.6":	"เอเตน สจฺเจน สุวตฺถิ โหตุฯ ",
"snp2.1:10.1":	"สหาวสฺส ทสฺสนสมฺปทาย, ",
"snp2.1:10.2":	"ตยสฺสุ ธมฺมา ชหิตา ภวนฺติ; ",
"snp2.1:10.3":	"สกฺกายทิฏฺฐี วิจิกิจฺฉิตญฺจ, ",
"snp2.1:10.4":	"สีลพฺพตํ วาปิ ยทตฺถิ กิญฺจิฯ ",
"snp2.1:11.1":	"จตูหปาเยหิ จ วิปฺปมุตฺโต, ",
"snp2.1:11.2":	"ฉจฺจาภิฐานานิ อภพฺพ กาตุํ; ",
"snp2.1:11.3":	"อิทมฺปิ สงฺเฆ รตนํ ปณีตํ, ",
"snp2.1:11.4":	"เอเตน สจฺเจน สุวตฺถิ โหตุฯ ",
"snp2.1:12.1":	"กิญฺจาปิ โส กมฺม กโรติ ปาปกํ, ",
"snp2.1:12.2":	"กาเยน วาจา อุท เจตสา วา; ",
"snp2.1:12.3":	"อภพฺพ โส ตสฺส ปฏิจฺฉทาย, ",
"snp2.1:12.4":	"อภพฺพตา ทิฏฺฐปทสฺส วุตฺตา; ",
"snp2.1:12.5":	"อิทมฺปิ สงฺเฆ รตนํ ปณีตํ, ",
"snp2.1:12.6":	"เอเตน สจฺเจน สุวตฺถิ โหตุฯ ",
"snp2.1:13.1":	"วนปฺปคุมฺเพ ยถ ผุสฺสิตคฺเค, ",
"snp2.1:13.2":	"คิมฺหานมาเส ปฐมสฺมึ คิเมฺห; ",
"snp2.1:13.3":	"ตถูปมํ ธมฺมวรํ อเทสยิ, ",
"snp2.1:13.4":	"นิพฺพานคามึ ปรมํ หิตาย; ",
"snp2.1:13.5":	"อิทมฺปิ พุทฺเธ รตนํ ปณีตํ, ",
"snp2.1:13.6":	"เอเตน สจฺเจน สุวตฺถิ โหตุฯ ",
"snp2.1:14.1":	"วโร วรญฺญู วรโท วราหโร, ",
"snp2.1:14.2":	"อนุตฺตโร ธมฺมวรํ อเทสยิ; ",
"snp2.1:14.3":	"อิทมฺปิ พุทฺเธ รตนํ ปณีตํ, ",
"snp2.1:14.4":	"เอเตน สจฺเจน สุวตฺถิ โหตุฯ ",
"snp2.1:15.1":	"ขีณํ ปุราณํ นว นตฺถิ สมฺภวํ, ",
"snp2.1:15.2":	"วิรตฺตจิตฺตายติเก ภวสฺมึ; ",
"snp2.1:15.3":	"เต ขีณพีชา อวิรูฬฺหิฉนฺทา, ",
"snp2.1:15.4":	"นิพฺพนฺติ ธีรา ยถายํ ปทีโป; ",
"snp2.1:15.5":	"อิทมฺปิ สงฺเฆ รตนํ ปณีตํ, ",
"snp2.1:15.6":	"เอเตน สจฺเจน สุวตฺถิ โหตุฯ ",
"snp2.1:16.1":	"ยานีธ ภูตานิ สมาคตานิ, ",
"snp2.1:16.2":	"ภุมฺมานิ วา ยานิ ว อนฺตลิกฺเข; ",
"snp2.1:16.3":	"ตถาคตํ เทวมนุสฺสปูชิตํ, ",
"snp2.1:16.4":	"พุทฺธํ นมสฺสาม สุวตฺถิ โหตุฯ ",
"snp2.1:17.1":	"ยานีธ ภูตานิ สมาคตานิ, ",
"snp2.1:17.2":	"ภุมฺมานิ วา ยานิ ว อนฺตลิกฺเข; ",
"snp2.1:17.3":	"ตถาคตํ เทวมนุสฺสปูชิตํ, ",
"snp2.1:17.4":	"ธมฺมํ นมสฺสาม สุวตฺถิ โหตุฯ ",
"snp2.1:18.1":	"ยานีธ ภูตานิ สมาคตานิ, ",
"snp2.1:18.2":	"ภุมฺมานิ วา ยานิ ว อนฺตลิกฺเข; ",
"snp2.1:18.3":	"ตถาคตํ เทวมนุสฺสปูชิตํ, ",
"snp2.1:18.4":	"สงฺฆํ นมสฺสาม สุวตฺถิ โหตูติฯ ",
"snp2.1:18.5":	"รตนสุตฺตํ ปฐมํฯ "
}	
