{	
"snp1.12:0.1":	"สุตฺต นิปาต ๑ฯ๑๒ ",
"snp1.12:0.2":	"มุนิสุตฺต ",
"snp1.12:1.1":	"สนฺถวาโต ภยํ ชาตํ, ",
"snp1.12:1.2":	"นิเกตา ชายเต รโช; ",
"snp1.12:1.3":	"อนิเกตมสนฺถวํ, ",
"snp1.12:1.4":	"เอตํ เว มุนิทสฺสนํฯ ",
"snp1.12:2.1":	"โย ชาตมุจฺฉิชฺช น โรปเยยฺย, ",
"snp1.12:2.2":	"ชายนฺตมสฺส นานุปฺปเวจฺเฉ; ",
"snp1.12:2.3":	"ตมาหุ เอกํ มุนินํ จรนฺตํ, ",
"snp1.12:2.4":	"อทฺทกฺขิ โส สนฺติปทํ มเหสิฯ ",
"snp1.12:3.1":	"สงฺขาย วตฺถูนิ ปมาย พีชํ, ",
"snp1.12:3.2":	"สิเนหมสฺส นานุปฺปเวจฺเฉ; ",
"snp1.12:3.3":	"ส เว มุนี ชาติขยนฺตทสฺสี, ",
"snp1.12:3.4":	"ตกฺกํ ปหาย น อุเปติ สงฺขํฯ ",
"snp1.12:4.1":	"อญฺญาย สพฺพานิ นิเวสนานิ, ",
"snp1.12:4.2":	"อนิกามยํ อญฺญตรมฺปิ เตสํ; ",
"snp1.12:4.3":	"ส เว มุนี วีตเคโธ อคิทฺโธ, ",
"snp1.12:4.4":	"นายูหตี ปารคโต หิ โหติฯ ",
"snp1.12:5.1":	"สพฺพาภิภุํ สพฺพวิทุํ สุเมธํ, ",
"snp1.12:5.2":	"สพฺเพสุ ธมฺเมสุ อนูปลิตฺตํ; ",
"snp1.12:5.3":	"สพฺพญฺชหํ ตณฺหกฺขเย วิมุตฺตํ, ",
"snp1.12:5.4":	"ตํ วาปิ ธีรา มุนิ เวทยนฺติฯ ",
"snp1.12:6.1":	"ปญฺญาพลํ สีลวตูปปนฺนํ, ",
"snp1.12:6.2":	"สมาหิตํ ฌานรตํ สตีมํ; ",
"snp1.12:6.3":	"สงฺคา ปมุตฺตํ อขิลํ อนาสวํ, ",
"snp1.12:6.4":	"ตํ วาปิ ธีรา มุนิ เวทยนฺติฯ ",
"snp1.12:7.1":	"เอกํ จรนฺตํ มุนิมปฺปมตฺตํ, ",
"snp1.12:7.2":	"นินฺทาปสํสาสุ อเวธมานํ; ",
"snp1.12:7.3":	"สีหํว สทฺเทสุ อสนฺตสนฺตํ, ",
"snp1.12:7.4":	"วาตํว ชาลมฺหิ อสชฺชมานํ; ",
"snp1.12:7.5":	"ปทฺมํว โตเยน อลิปฺปมานํ, ",
"snp1.12:7.6":	"เนตารมญฺเญสมนญฺญเนยฺยํ; ",
"snp1.12:7.7":	"ตํ วาปิ ธีรา มุนิ เวทยนฺติฯ ",
"snp1.12:8.1":	"โย โอคหเณ ถมฺโภริวาภิชายติ, ",
"snp1.12:8.2":	"ยสฺมึ ปเร วาจาปริยนฺตํ วทนฺติ; ",
"snp1.12:8.3":	"ตํ วีตราคํ สุสมาหิตินฺทฺริยํ, ",
"snp1.12:8.4":	"ตํ วาปิ ธีรา มุนิ เวทยนฺติฯ ",
"snp1.12:9.1":	"โย เว ฐิตตฺโต ตสรํว อุชฺชุ, ",
"snp1.12:9.2":	"ชิคุจฺฉติ กมฺเมหิ ปาปเกหิ; ",
"snp1.12:9.3":	"วีมํสมาโน วิสมํ สมญฺจ, ",
"snp1.12:9.4":	"ตํ วาปิ ธีรา มุนิ เวทยนฺติฯ ",
"snp1.12:10.1":	"โย สญฺญตตฺโต น กโรติ ปาปํ, ",
"snp1.12:10.2":	"ทหโร มชฺฌิโม จ มุนิ ยตตฺโต; ",
"snp1.12:10.3":	"อโรสเนโยฺย น โส โรเสติ กญฺจิ, ",
"snp1.12:10.4":	"ตํ วาปิ ธีรา มุนิ เวทยนฺติฯ ",
"snp1.12:11.1":	"ยทคฺคโต มชฺฌโต เสสโต วา, ",
"snp1.12:11.2":	"ปิณฺฑํ ลเภถ ปรทตฺตูปชีวี; ",
"snp1.12:11.3":	"นาลํ ถุตุํ โนปิ นิปจฺจวาที, ",
"snp1.12:11.4":	"ตํ วาปิ ธีรา มุนิ เวทยนฺติฯ ",
"snp1.12:12.1":	"มุนึ จรนฺตํ วิรตํ เมถุนสฺมา, ",
"snp1.12:12.2":	"โย โยพฺพเน โนปนิพชฺฌเต กฺวจิ; ",
"snp1.12:12.3":	"มทปฺปมาทา วิรตํ วิปฺปมุตฺตํ, ",
"snp1.12:12.4":	"ตํ วาปิ ธีรา มุนิ เวทยนฺติฯ ",
"snp1.12:13.1":	"อญฺญาย โลกํ ปรมตฺถทสฺสึ, ",
"snp1.12:13.2":	"โอฆํ สมุทฺทํ อติตริย ตาทึ; ",
"snp1.12:13.3":	"ตํ ฉินฺนคนฺถํ อสิตํ อนาสวํ, ",
"snp1.12:13.4":	"ตํ วาปิ ธีรา มุนิ เวทยนฺติฯ ",
"snp1.12:14.1":	"อสมา อุโภ ทูรวิหารวุตฺติโน, ",
"snp1.12:14.2":	"คิหี ทารโปสี อมโม จ สุพฺพโต; ",
"snp1.12:14.3":	"ปรปาณโรธาย คิหี อสญฺญโต, ",
"snp1.12:14.4":	"นิจฺจํ มุนี รกฺขติ ปาณิเน ยโตฯ ",
"snp1.12:15.1":	"สิขี ยถา นีลคีโว วิหงฺคโม, ",
"snp1.12:15.2":	"หํสสฺส โนเปติ ชวํ กุทาจนํ; ",
"snp1.12:15.3":	"เอวํ คิหี นานุกโรติ ภิกฺขุโน, ",
"snp1.12:15.4":	"มุนิโน วิวิตฺตสฺส วนมฺหิ ฌายโตติฯ ",
"snp1.12:15.5":	"มุนิสุตฺตํ ทฺวาทสมํฯ ",
"snp1.12:15.6":	"อุรควคฺโค ปฐโมฯ ",
"snp1.12:16.0":	"ตสฺสุทฺทานํ ",
"snp1.12:16.1":	"อุรโค ธนิโย เจว, ",
"snp1.12:16.2":	"วิสาณญฺจ ตถา กสิ; ",
"snp1.12:16.3":	"จุนฺโท ปราภโว เจว, ",
"snp1.12:16.4":	"วสโล เมตฺตภาวนาฯ ",
"snp1.12:17.1":	"สาตาคิโร อาฬวโก, ",
"snp1.12:17.2":	"วิชโย จ ตถา มุนิ; ",
"snp1.12:17.3":	"ทฺวาทเสตานิ สุตฺตานิ, ",
"snp1.12:17.4":	"อุรควคฺโคติ วุจฺจตีติฯ "
}	
