{	
"mn149:0.1":	"มชฺฌิม นิกาย ๑๔๙ ",
"mn149:0.2":	"มหาสฬายตนิกสุตฺต ",
"mn149:1.1":	"เอวํ เม สุตํ—",
"mn149:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"mn149:1.3":	"ตตฺร โข ภควา ภิกฺขู อามนฺเตสิ",
"mn149:1.4":	"“ภิกฺขโว”ติฯ ",
"mn149:1.5":	"“ภทนฺเต”ติ เต ภิกฺขู ภควโต ปจฺจโสฺสสุํฯ ",
"mn149:1.6":	"ภควา เอตทโวจ",
"mn149:2.1":	"“มหาสฬายตนิกํ โว, ภิกฺขเว, เทเสสฺสามิฯ ",
"mn149:2.2":	"ตํ สุณาถ, สาธุกํ มนสิ กโรถ, ภาสิสฺสามี”ติฯ ",
"mn149:2.3":	"“เอวํ, ภนฺเต”ติ โข เต ภิกฺขู ภควโต ปจฺจโสฺสสุํฯ ",
"mn149:2.4":	"ภควา เอตทโวจ",
"mn149:3.1":	"“จกฺขุํ, ภิกฺขเว, อชานํ อปสฺสํ ยถาภูตํ, รูเป อชานํ อปสฺสํ ยถาภูตํ, จกฺขุวิญฺญาณํ อชานํ อปสฺสํ ยถาภูตํ, จกฺขุสมฺผสฺสํ อชานํ อปสฺสํ ยถาภูตํ, ยมิทํ จกฺขุสมฺผสฺสปจฺจยา อุปฺปชฺชติ เวทยิตํ สุขํ วา ทุกฺขํ วา อทุกฺขมสุขํ วา ตมฺปิ อชานํ อปสฺสํ ยถาภูตํ, จกฺขุสฺมึ สารชฺชติ, รูเปสุ สารชฺชติ, จกฺขุวิญฺญาเณ สารชฺชติ, จกฺขุสมฺผเสฺส สารชฺชติ, ยมิทํ จกฺขุสมฺผสฺสปจฺจยา อุปฺปชฺชติ เวทยิตํ สุขํ วา ทุกฺขํ วา อทุกฺขมสุขํ วา ตสฺมิมฺปิ สารชฺชติฯ ",
"mn149:3.2":	"ตสฺส สารตฺตสฺส สํยุตฺตสฺส สมฺมูฬฺหสฺส อสฺสาทานุปสฺสิโน วิหรโต อายตึ ปญฺจุปาทานกฺขนฺธา อุปจยํ คจฺฉนฺติฯ ",
"mn149:3.3":	"ตณฺหา จสฺส โปโนพฺภวิกา นนฺทีราคสหคตา ตตฺรตตฺราภินนฺทินี, สา จสฺส ปวฑฺฒติฯ ",
"mn149:3.4":	"ตสฺส กายิกาปิ ทรถา ปวฑฺฒนฺติ, เจตสิกาปิ ทรถา ปวฑฺฒนฺติ; ",
"mn149:3.5":	"กายิกาปิ สนฺตาปา ปวฑฺฒนฺติ, เจตสิกาปิ สนฺตาปา ปวฑฺฒนฺติ; ",
"mn149:3.6":	"กายิกาปิ ปริฬาหา ปวฑฺฒนฺติ, เจตสิกาปิ ปริฬาหา ปวฑฺฒนฺติฯ ",
"mn149:3.7":	"โส กายทุกฺขมฺปิ เจโตทุกฺขมฺปิ ปฏิสํเวเทติฯ ",
"mn149:4-7.1":	"โสตํ, ภิกฺขเว, อชานํ อปสฺสํ ยถาภูตํ …เป… ",
"mn149:4-7.2":	"ฆานํ, ภิกฺขเว, อชานํ อปสฺสํ ยถาภูตํ …เป… ",
"mn149:4-7.3":	"ชิวฺหํ, ภิกฺขเว, อชานํ อปสฺสํ ยถาภูตํ …เป… ",
"mn149:4-7.4":	"กายํ, ภิกฺขเว, อชานํ อปสฺสํ ยถาภูตํ …เป… ",
"mn149:4-7.5":	"มนํ, ภิกฺขเว, อชานํ อปสฺสํ ยถาภูตํ, ธมฺเม, ภิกฺขเว, อชานํ อปสฺสํ ยถาภูตํ, มโนวิญฺญาณํ, ภิกฺขเว, อชานํ อปสฺสํ ยถาภูตํ, มโนสมฺผสฺสํ, ภิกฺขเว, อชานํ อปสฺสํ ยถาภูตํ, ยมิทํ มโนสมฺผสฺสปจฺจยา อุปฺปชฺชติ เวทยิตํ สุขํ วา ทุกฺขํ วา อทุกฺขมสุขํ วา ตมฺปิ อชานํ อปสฺสํ ยถาภูตํ, มนสฺมึ สารชฺชติ, ธมฺเมสุ สารชฺชติ, มโนวิญฺญาเณ สารชฺชติ, มโนสมฺผเสฺส สารชฺชติ, ยมิทํ มโนสมฺผสฺสปจฺจยา อุปฺปชฺชติ เวทยิตํ สุขํ วา ทุกฺขํ วา อทุกฺขมสุขํ วา ตสฺมิมฺปิ สารชฺชติฯ ",
"mn149:8.1":	"ตสฺส สารตฺตสฺส สํยุตฺตสฺส สมฺมูฬฺหสฺส อสฺสาทานุปสฺสิโน วิหรโต อายตึ ปญฺจุปาทานกฺขนฺธา อุปจยํ คจฺฉนฺติฯ ",
"mn149:8.2":	"ตณฺหา จสฺส โปโนพฺภวิกา นนฺทีราคสหคตา ตตฺรตตฺราภินนฺทินี, สา จสฺส ปวฑฺฒติฯ ",
"mn149:8.3":	"ตสฺส กายิกาปิ ทรถา ปวฑฺฒนฺติ, เจตสิกาปิ ทรถา ปวฑฺฒนฺติ; ",
"mn149:8.4":	"กายิกาปิ สนฺตาปา ปวฑฺฒนฺติ, เจตสิกาปิ สนฺตาปา ปวฑฺฒนฺติ; ",
"mn149:8.5":	"กายิกาปิ ปริฬาหา ปวฑฺฒนฺติ, เจตสิกาปิ ปริฬาหา ปวฑฺฒนฺติฯ ",
"mn149:8.6":	"โส กายทุกฺขมฺปิ เจโตทุกฺขมฺปิ ปฏิสํเวเทติฯ ",
"mn149:9.1":	"จกฺขุญฺจ โข, ภิกฺขเว, ชานํ ปสฺสํ ยถาภูตํ, รูเป ชานํ ปสฺสํ ยถาภูตํ, จกฺขุวิญฺญาณํ ชานํ ปสฺสํ ยถาภูตํ, จกฺขุสมฺผสฺสํ ชานํ ปสฺสํ ยถาภูตํ, ยมิทํ จกฺขุสมฺผสฺสปจฺจยา อุปฺปชฺชติ เวทยิตํ สุขํ วา ทุกฺขํ วา อทุกฺขมสุขํ วา ตมฺปิ ชานํ ปสฺสํ ยถาภูตํ, จกฺขุสฺมึ น สารชฺชติ, รูเปสุ น สารชฺชติ, จกฺขุวิญฺญาเณ น สารชฺชติ, จกฺขุสมฺผเสฺส น สารชฺชติ, ยมิทํ จกฺขุสมฺผสฺสปจฺจยา อุปฺปชฺชติ เวทยิตํ สุขํ วา ทุกฺขํ วา อทุกฺขมสุขํ วา ตสฺมิมฺปิ น สารชฺชติฯ ",
"mn149:9.2":	"ตสฺส อสารตฺตสฺส อสํยุตฺตสฺส อสมฺมูฬฺหสฺส อาทีนวานุปสฺสิโน วิหรโต อายตึ ปญฺจุปาทานกฺขนฺธา อปจยํ คจฺฉนฺติฯ ",
"mn149:9.3":	"ตณฺหา จสฺส โปโนพฺภวิกา นนฺทีราคสหคตา ตตฺรตตฺราภินนฺทินี, สา จสฺส ปหียติฯ ",
"mn149:9.4":	"ตสฺส กายิกาปิ ทรถา ปหียนฺติ, เจตสิกาปิ ทรถา ปหียนฺติ; ",
"mn149:9.5":	"กายิกาปิ สนฺตาปา ปหียนฺติ, เจตสิกาปิ สนฺตาปา ปหียนฺติ; ",
"mn149:9.6":	"กายิกาปิ ปริฬาหา ปหียนฺติ, เจตสิกาปิ ปริฬาหา ปหียนฺติฯ ",
"mn149:9.7":	"โส กายสุขมฺปิ เจโตสุขมฺปิ ปฏิสํเวเทติฯ ",
"mn149:10.1":	"ยา ตถาภูตสฺส ทิฏฺฐิ สาสฺส โหติ สมฺมาทิฏฺฐิ; ",
"mn149:10.2":	"โย ตถาภูตสฺส สงฺกปฺโป สฺวาสฺส โหติ สมฺมาสงฺกปฺโป; ",
"mn149:10.3":	"โย ตถาภูตสฺส วายาโม สฺวาสฺส โหติ สมฺมาวายาโม; ",
"mn149:10.4":	"ยา ตถาภูตสฺส สติ สาสฺส โหติ สมฺมาสติ; ",
"mn149:10.5":	"โย ตถาภูตสฺส สมาธิ สฺวาสฺส โหติ สมฺมาสมาธิฯ ",
"mn149:10.6":	"ปุพฺเพว โข ปนสฺส กายกมฺมํ วจีกมฺมํ อาชีโว สุปริสุทฺโธ โหติฯ ",
"mn149:10.7":	"เอวมสฺสายํ อริโย อฏฺฐงฺคิโก มคฺโค ภาวนาปาริปูรึ คจฺฉติฯ ",
"mn149:10.8":	"ตสฺส เอวํ อิมํ อริยํ อฏฺฐงฺคิกํ มคฺคํ ภาวยโต จตฺตาโรปิ สติปฏฺฐานา ภาวนาปาริปูรึ คจฺฉนฺติ, จตฺตาโรปิ สมฺมปฺปธานา ภาวนาปาริปูรึ คจฺฉนฺติ, จตฺตาโรปิ อิทฺธิปาทา ภาวนาปาริปูรึ คจฺฉนฺติ, ปญฺจปิ อินฺทฺริยานิ ภาวนาปาริปูรึ คจฺฉนฺติ, ปญฺจปิ พลานิ ภาวนาปาริปูรึ คจฺฉนฺติ, สตฺตปิ โพชฺฌงฺคา ภาวนาปาริปูรึ คจฺฉนฺติฯ ",
"mn149:10.9":	"ตสฺสิเม เทฺว ธมฺมา ยุคนนฺธา วตฺตนฺติ—",
"mn149:10.10":	"สมโถ จ วิปสฺสนา จฯ ",
"mn149:10.11":	"โส เย ธมฺมา อภิญฺญา ปริญฺเญยฺยา เต ธมฺเม อภิญฺญา ปริชานาติฯ ",
"mn149:10.12":	"เย ธมฺมา อภิญฺญา ปหาตพฺพา เต ธมฺเม อภิญฺญา ปชหติฯ ",
"mn149:10.13":	"เย ธมฺมา อภิญฺญา ภาเวตพฺพา เต ธมฺเม อภิญฺญา ภาเวติฯ ",
"mn149:10.14":	"เย ธมฺมา อภิญฺญา สจฺฉิกาตพฺพา เต ธมฺเม อภิญฺญา สจฺฉิกโรติฯ ",
"mn149:11.1":	"กตเม จ, ภิกฺขเว, ธมฺมา อภิญฺญา ปริญฺเญยฺยา? ",
"mn149:11.2":	"‘ปญฺจุปาทานกฺขนฺธา’ ติสฺส วจนียํ, ",
"mn149:11.3":	"เสยฺยถิทํ—รูปุปาทานกฺขนฺโธ, เวทนุปาทานกฺขนฺโธ, สญฺญุปาทานกฺขนฺโธ, สงฺขารุปาทานกฺขนฺโธ, วิญฺญาณุปาทานกฺขนฺโธฯ ",
"mn149:11.4":	"อิเม ธมฺมา อภิญฺญา ปริญฺเญยฺยาฯ ",
"mn149:11.5":	"กตเม จ, ภิกฺขเว, ธมฺมา อภิญฺญา ปหาตพฺพา? ",
"mn149:11.6":	"อวิชฺชา จ ภวตณฺหา จ—",
"mn149:11.7":	"อิเม ธมฺมา อภิญฺญา ปหาตพฺพาฯ ",
"mn149:11.8":	"กตเม จ, ภิกฺขเว, ธมฺมา อภิญฺญา ภาเวตพฺพา? ",
"mn149:11.9":	"สมโถ จ วิปสฺสนา จ—",
"mn149:11.10":	"อิเม ธมฺมา อภิญฺญา ภาเวตพฺพาฯ ",
"mn149:11.11":	"กตเม จ, ภิกฺขเว, ธมฺมา อภิญฺญา สจฺฉิกาตพฺพา? ",
"mn149:11.12":	"วิชฺชา จ วิมุตฺติ จ—",
"mn149:11.13":	"อิเม ธมฺมา อภิญฺญา สจฺฉิกาตพฺพาฯ ",
"mn149:12-18.1":	"โสตํ, ภิกฺขเว, ชานํ ปสฺสํ ยถาภูตํ …เป… ",
"mn149:12-18.2":	"ฆานํ ภิกฺขเว, ชานํ ปสฺสํ ยถาภูตํ …เป… ",
"mn149:12-18.3":	"ชิวฺหํ, ภิกฺขเว, ชานํ ปสฺสํ ยถาภูตํ …เป… ",
"mn149:12-18.4":	"กายํ, ภิกฺขเว, ชานํ ปสฺสํ ยถาภูตํ …เป… ",
"mn149:12-18.5":	"มนํ, ภิกฺขเว, ชานํ ปสฺสํ ยถาภูตํ, ธมฺเม ชานํ ปสฺสํ ยถาภูตํ, มโนวิญฺญาณํ ชานํ ปสฺสํ ยถาภูตํ, มโนสมฺผสฺสํ ชานํ ปสฺสํ ยถาภูตํ, ยมิทํ มโนสมฺผสฺสปจฺจยา อุปฺปชฺชติ เวทยิตํ สุขํ วา ทุกฺขํ วา อทุกฺขมสุขํ วา ตมฺปิ ชานํ ปสฺสํ ยถาภูตํ, มนสฺมึ น สารชฺชติ, ธมฺเมสุ น สารชฺชติ, มโนวิญฺญาเณ น สารชฺชติ, มโนสมฺผเสฺส น สารชฺชติ, ยมิทํ มโนสมฺผสฺสปจฺจยา อุปฺปชฺชติ เวทยิตํ สุขํ วา ทุกฺขํ วา อทุกฺขมสุขํ วา ตสฺมิมฺปิ น สารชฺชติฯ ",
"mn149:19.1":	"ตสฺส อสารตฺตสฺส อสํยุตฺตสฺส อสมฺมูฬฺหสฺส อาทีนวานุปสฺสิโน วิหรโต อายตึ ปญฺจุปาทานกฺขนฺธา อปจยํ คจฺฉนฺติฯ ",
"mn149:19.2":	"ตณฺหา จสฺส โปโนพฺภวิกา นนฺทีราคสหคตา ตตฺรตตฺราภินนฺทินี, สา จสฺส ปหียติฯ ",
"mn149:19.3":	"ตสฺส กายิกาปิ ทรถา ปหียนฺติ, เจตสิกาปิ ทรถา ปหียนฺติ; ",
"mn149:19.4":	"กายิกาปิ สนฺตาปา ปหียนฺติ, เจตสิกาปิ สนฺตาปา ปหียนฺติ; ",
"mn149:19.5":	"กายิกาปิ ปริฬาหา ปหียนฺติ, เจตสิกาปิ ปริฬาหา ปหียนฺติฯ ",
"mn149:19.6":	"โส กายสุขมฺปิ เจโตสุขมฺปิ ปฏิสํเวเทติฯ ",
"mn149:20.1":	"ยา ตถาภูตสฺส ทิฏฺฐิ สาสฺส โหติ สมฺมาทิฏฺฐิ; ",
"mn149:20.2":	"โย ตถาภูตสฺส สงฺกปฺโป สฺวาสฺส โหติ สมฺมาสงฺกปฺโป; ",
"mn149:20.3":	"โย ตถาภูตสฺส วายาโม สฺวาสฺส โหติ สมฺมาวายาโม; ",
"mn149:20.4":	"ยา ตถาภูตสฺส สติ สาสฺส โหติ สมฺมาสติ; ",
"mn149:20.5":	"โย ตถาภูตสฺส สมาธิ สฺวาสฺส โหติ สมฺมาสมาธิฯ ",
"mn149:20.6":	"ปุพฺเพว โข ปนสฺส กายกมฺมํ วจีกมฺมํ อาชีโว สุปริสุทฺโธ โหติฯ ",
"mn149:20.7":	"เอวมสฺสายํ อริโย อฏฺฐงฺคิโก มคฺโค ภาวนาปาริปูรึ คจฺฉติฯ ",
"mn149:21.1":	"ตสฺส เอวํ อิมํ อริยํ อฏฺฐงฺคิกํ มคฺคํ ภาวยโต จตฺตาโรปิ สติปฏฺฐานา ภาวนาปาริปูรึ คจฺฉนฺติ, จตฺตาโรปิ สมฺมปฺปธานา ภาวนาปาริปูรึ คจฺฉนฺติ, จตฺตาโรปิ อิทฺธิปาทา ภาวนาปาริปูรึ คจฺฉนฺติ, ปญฺจปิ อินฺทฺริยานิ ภาวนาปาริปูรึ คจฺฉนฺติ, ปญฺจปิ พลานิ ภาวนาปาริปูรึ คจฺฉนฺติ, สตฺตปิ โพชฺฌงฺคา ภาวนาปาริปูรึ คจฺฉนฺติฯ ",
"mn149:22.1":	"ตสฺสิเม เทฺว ธมฺมา ยุคนนฺธา วตฺตนฺติ—",
"mn149:22.2":	"สมโถ จ วิปสฺสนา จฯ ",
"mn149:22.3":	"โส เย ธมฺมา อภิญฺญา ปริญฺเญยฺยา เต ธมฺเม อภิญฺญา ปริชานาติฯ ",
"mn149:22.4":	"เย ธมฺมา อภิญฺญา ปหาตพฺพา เต ธมฺเม อภิญฺญา ปชหติฯ ",
"mn149:22.5":	"เย ธมฺมา อภิญฺญา ภาเวตพฺพา เต ธมฺเม อภิญฺญา ภาเวติฯ ",
"mn149:22.6":	"เย ธมฺมา อภิญฺญา สจฺฉิกาตพฺพา เต ธมฺเม อภิญฺญา สจฺฉิกโรติฯ ",
"mn149:23.1":	"กตเม จ, ภิกฺขเว, ธมฺมา อภิญฺญา ปริญฺเญยฺยา? ",
"mn149:23.2":	"‘ปญฺจุปาทานกฺขนฺธา’ ติสฺส วจนียํ, เสยฺยถิทํ—",
"mn149:23.3":	"รูปุปาทานกฺขนฺโธ, เวทนุปาทานกฺขนฺโธ, สญฺญุปาทานกฺขนฺโธ, สงฺขารุปาทานกฺขนฺโธ, วิญฺญาณุปาทานกฺขนฺโธฯ ",
"mn149:23.4":	"อิเม ธมฺมา อภิญฺญา ปริญฺเญยฺยาฯ ",
"mn149:24.1":	"กตเม จ, ภิกฺขเว, ธมฺมา อภิญฺญา ปหาตพฺพา? ",
"mn149:24.2":	"อวิชฺชา จ ภวตณฺหา จ—",
"mn149:24.3":	"อิเม ธมฺมา อภิญฺญา ปหาตพฺพาฯ ",
"mn149:25.1":	"กตเม จ, ภิกฺขเว, ธมฺมา อภิญฺญา ภาเวตพฺพา? ",
"mn149:25.2":	"สมโถ จ วิปสฺสนา จ—",
"mn149:25.3":	"อิเม ธมฺมา อภิญฺญา ภาเวตพฺพาฯ ",
"mn149:26.1":	"กตเม จ, ภิกฺขเว, ธมฺมา อภิญฺญา สจฺฉิกาตพฺพา? ",
"mn149:26.2":	"วิชฺชา จ วิมุตฺติ จ—",
"mn149:26.3":	"อิเม ธมฺมา อภิญฺญา สจฺฉิกาตพฺพา”ติฯ ",
"mn149:26.4":	"อิทมโวจ ภควาฯ ",
"mn149:26.5":	"อตฺตมนา เต ภิกฺขู ภควโต ภาสิตํ อภินนฺทุนฺติฯ ",
"mn149:26.6":	"มหาสฬายตนิกสุตฺตํ นิฏฺฐิตํ สตฺตมํฯ "
}	
