{	
"mn23:0.1":	"มชฺฌิม นิกาย ๒๓ ",
"mn23:0.2":	"วมฺมิกสุตฺต ",
"mn23:1.1":	"เอวํ เม สุตํ—",
"mn23:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"mn23:1.3":	"เตน โข ปน สมเยน อายสฺมา กุมารกสฺสโป อนฺธวเน วิหรติฯ ",
"mn23:1.4":	"อถ โข อญฺญตรา เทวตา อภิกฺกนฺตาย รตฺติยา อภิกฺกนฺตวณฺณา เกวลกปฺปํ อนฺธวนํ โอภาเสตฺวา เยนายสฺมา กุมารกสฺสโป เตนุปสงฺกมิ; อุปสงฺกมิตฺวา เอกมนฺตํ อฏฺฐาสิฯ เอกมนฺตํ ฐิตา โข สา เทวตา อายสฺมนฺตํ กุมารกสฺสปํ เอตทโวจ",
"mn23:2.1":	"“ภิกฺขุ ภิกฺขุ, อยํ วมฺมิโก รตฺตึ ธูมายติ, ทิวา ปชฺชลติฯ ",
"mn23:2.2":	"พฺราหฺมโณ เอวมาห",
"mn23:2.3":	"‘อภิกฺขณ, สุเมธ, สตฺถํ อาทายา’ติฯ ",
"mn23:2.4":	"อภิกฺขณนฺโต สุเมโธ สตฺถํ อาทาย อทฺทส ลงฺคึ ",
"mn23:2.5":	"‘ลงฺคี, ภทนฺเต’ติฯ ",
"mn23:2.6":	"พฺราหฺมโณ เอวมาห",
"mn23:2.7":	"‘อุกฺขิป ลงฺคึ; ",
"mn23:2.8":	"อภิกฺขณ, สุเมธ, สตฺถํ อาทายา’ติฯ ",
"mn23:2.9":	"อภิกฺขณนฺโต สุเมโธ สตฺถํ อาทาย อทฺทส อุทฺธุมายิกํฯ ",
"mn23:2.10":	"‘อุทฺธุมายิกา, ภทนฺเต’ติฯ ",
"mn23:2.11":	"พฺราหฺมโณ เอวมาห",
"mn23:2.12":	"‘อุกฺขิป อุทฺธุมายิกํ; ",
"mn23:2.13":	"อภิกฺขณ, สุเมธ, สตฺถํ อาทายา’ติฯ ",
"mn23:2.14":	"อภิกฺขณนฺโต สุเมโธ สตฺถํ อาทาย อทฺทส ทฺวิธาปถํฯ ",
"mn23:2.15":	"‘ทฺวิธาปโถ, ภทนฺเต’ติฯ ",
"mn23:2.16":	"พฺราหฺมโณ เอวมาห",
"mn23:2.17":	"‘อุกฺขิป ทฺวิธาปถํ; ",
"mn23:2.18":	"อภิกฺขณ, สุเมธ, สตฺถํ อาทายา’ติฯ ",
"mn23:2.19":	"อภิกฺขณนฺโต สุเมโธ สตฺถํ อาทาย อทฺทส จงฺควารํฯ ",
"mn23:2.20":	"‘จงฺควาโร, ภทนฺเต’ติฯ ",
"mn23:2.21":	"พฺราหฺมโณ เอวมาห",
"mn23:2.22":	"‘อุกฺขิป จงฺควารํ; ",
"mn23:2.23":	"อภิกฺขณ, สุเมธ, สตฺถํ อาทายา’ติฯ ",
"mn23:2.24":	"อภิกฺขณนฺโต สุเมโธ สตฺถํ อาทาย อทฺทส กุมฺมํฯ ",
"mn23:2.25":	"‘กุมฺโม, ภทนฺเต’ติฯ ",
"mn23:2.26":	"พฺราหฺมโณ เอวมาห",
"mn23:2.27":	"‘อุกฺขิป กุมฺมํ; ",
"mn23:2.28":	"อภิกฺขณ, สุเมธ, สตฺถํ อาทายา’ติฯ ",
"mn23:2.29":	"อภิกฺขณนฺโต สุเมโธ สตฺถํ อาทาย อทฺทส อสิสูนํฯ ",
"mn23:2.30":	"‘อสิสูนา, ภทนฺเต’ติฯ ",
"mn23:2.31":	"พฺราหฺมโณ เอวมาห",
"mn23:2.32":	"‘อุกฺขิป อสิสูนํ; ",
"mn23:2.33":	"อภิกฺขณ, สุเมธ, สตฺถํ อาทายา’ติฯ ",
"mn23:2.34":	"อภิกฺขณนฺโต สุเมโธ สตฺถํ อาทาย อทฺทส มํสเปสึฯ ",
"mn23:2.35":	"‘มํสเปสิ, ภทนฺเต’ติฯ ",
"mn23:2.36":	"พฺราหฺมโณ เอวมาห",
"mn23:2.37":	"‘อุกฺขิป มํสเปสึ; ",
"mn23:2.38":	"อภิกฺขณ, สุเมธ, สตฺถํ อาทายา’ติฯ ",
"mn23:2.39":	"อภิกฺขณนฺโต สุเมโธ สตฺถํ อาทาย อทฺทส นาคํฯ ",
"mn23:2.40":	"‘นาโค, ภทนฺเต’ติฯ ",
"mn23:2.41":	"พฺราหฺมโณ เอวมาห",
"mn23:2.42":	"‘ติฏฺฐตุ นาโค, มา นาคํ ฆฏฺเฏสิ; นโม กโรหิ นาคสฺสา’ติฯ ",
"mn23:2.43":	"อิเม โข ตฺวํ, ภิกฺขุ, ปเญฺห ภควนฺตํ อุปสงฺกมิตฺวา ปุจฺเฉยฺยาสิ, ยถา จ เต ภควา พฺยากโรติ ตถา นํ ธาเรยฺยาสิฯ ",
"mn23:2.44":	"นาหํ ตํ, ภิกฺขุ, ปสฺสามิ สเทวเก โลเก สมารเก สพฺรหฺมเก สสฺสมณพฺราหฺมณิยา ปชาย สเทวมนุสฺสาย, โย อิเมสํ ปญฺหานํ เวยฺยากรเณน จิตฺตํ อาราเธยฺย อญฺญตฺร ตถาคเตน วา, ตถาคตสาวเกน วา, อิโต วา ปน สุตฺวา”ติ—",
"mn23:2.45":	"อิทมโวจ สา เทวตาฯ ",
"mn23:2.46":	"อิทํ วตฺวา ตตฺเถวนฺตรธายิฯ ",
"mn23:3.1":	"อถ โข อายสฺมา กุมารกสฺสโป ตสฺสา รตฺติยา อจฺจเยน เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺโน โข อายสฺมา กุมารกสฺสโป ภควนฺตํ เอตทโวจ",
"mn23:3.2":	"“อิมํ, ภนฺเต, รตฺตึ อญฺญตรา เทวตา อภิกฺกนฺตาย รตฺติยา อภิกฺกนฺตวณฺณา เกวลกปฺปํ อนฺธวนํ โอภาเสตฺวา เยนาหํ เตนุปสงฺกมิ; อุปสงฺกมิตฺวา เอกมนฺตํ อฏฺฐาสิฯ เอกมนฺตํ ฐิตา โข, ภนฺเต, สา เทวตา มํ เอตทโวจ",
"mn23:3.3":	"‘ภิกฺขุ ภิกฺขุ, อยํ วมฺมิโก รตฺตึ ธูมายติ, ทิวา ปชฺชลติฯ ",
"mn23:3.4":	"พฺราหฺมโณ เอวมาห",
"mn23:3.5":	"“อภิกฺขณ, สุเมธ, สตฺถํ อาทายา”ติฯ ",
"mn23:3.6":	"อภิกฺขณนฺโต สุเมโธ สตฺถํ อาทาย …เป… ",
"mn23:3.7":	"อิโต วา ปน สุตฺวา’ติฯ ",
"mn23:3.8":	"อิทมโวจ, ภนฺเต, สา เทวตาฯ ",
"mn23:3.9":	"อิทํ วตฺวา ตตฺเถวนฺตรธายิฯ ",
"mn23:3.10":	"โก นุ โข, ภนฺเต, วมฺมิโก, กา รตฺตึ ธูมายนา, กา ทิวา ปชฺชลนา, โก พฺราหฺมโณ, โก สุเมโธ, กึ สตฺถํ, กึ อภิกฺขณํ, กา ลงฺคี, กา อุทฺธุมายิกา, โก ทฺวิธาปโถ, กึ จงฺควารํ, โก กุมฺโม, กา อสิสูนา, กา มํสเปสิ, โก นาโค”ติ? ",
"mn23:4.1":	"“‘วมฺมิโก’ติ โข, ภิกฺขุ, อิมเสฺสตํ จาตุมหาภูติกสฺส กายสฺส อธิวจนํ, มาตาเปตฺติกสมฺภวสฺส โอทนกุมฺมาสูปจยสฺส อนิจฺจุจฺฉาทนปริมทฺทนเภทนวิทฺธํสนธมฺมสฺสฯ ",
"mn23:4.2":	"ยํ โข, ภิกฺขุ, ทิวา กมฺมนฺเต อารพฺภ รตฺตึ อนุวิตกฺเกติ อนุวิจาเรติ—",
"mn23:4.3":	"อยํ รตฺตึ ธูมายนาฯ ",
"mn23:4.4":	"ยํ โข, ภิกฺขุ, รตฺตึ อนุวิตกฺเกตฺวา อนุวิจาเรตฺวา ทิวา กมฺมนฺเต ปโยเชติ กาเยน วาจาย มนสา—",
"mn23:4.5":	"อยํ ทิวา ปชฺชลนาฯ ",
"mn23:4.6":	"‘พฺราหฺมโณ’ติ โข, ภิกฺขุ, ตถาคตเสฺสตํ อธิวจนํ อรหโต สมฺมาสมฺพุทฺธสฺสฯ ",
"mn23:4.7":	"‘สุเมโธ’ติ โข, ภิกฺขุ, เสกฺขเสฺสตํ ภิกฺขุโน อธิวจนํฯ ",
"mn23:4.8":	"‘สตฺถนฺ’ติ โข, ภิกฺขุ, อริยาเยตํ ปญฺญาย อธิวจนํฯ ",
"mn23:4.9":	"‘อภิกฺขณนฺ’ติ โข, ภิกฺขุ, วีริยารมฺภเสฺสตํ อธิวจนํฯ ",
"mn23:4.10":	"‘ลงฺคี’ติ โข, ภิกฺขุ, อวิชฺชาเยตํ อธิวจนํฯ ",
"mn23:4.11":	"อุกฺขิป ลงฺคึ, ปชห อวิชฺชํ; ",
"mn23:4.12":	"อภิกฺขณ, สุเมธ, สตฺถํ อาทายาติ อยเมตสฺส อตฺโถฯ ",
"mn23:4.13":	"‘อุทฺธุมายิกา’ติ โข, ภิกฺขุ, โกธูปายาสเสฺสตํ อธิวจนํฯ ",
"mn23:4.14":	"อุกฺขิป อุทฺธุมายิกํ, ปชห โกธูปายาสํ; ",
"mn23:4.15":	"อภิกฺขณ, สุเมธ, สตฺถํ อาทายาติ อยเมตสฺส อตฺโถฯ ",
"mn23:4.16":	"‘ทฺวิธาปโถ’ติ โข, ภิกฺขุ, วิจิกิจฺฉาเยตํ อธิวจนํฯ ",
"mn23:4.17":	"อุกฺขิป ทฺวิธาปถํ, ปชห วิจิกิจฺฉํ; ",
"mn23:4.18":	"อภิกฺขณ, สุเมธ, สตฺถํ อาทายาติ อยเมตสฺส อตฺโถฯ ",
"mn23:4.19":	"‘จงฺควารนฺ’ติ โข, ภิกฺขุ, ปญฺจนฺเนตํ นีวรณานํ อธิวจนํ, เสยฺยถิทํ—",
"mn23:4.20":	"กามจฺฉนฺทนีวรณสฺส, พฺยาปาทนีวรณสฺส, ถินมิทฺธนีวรณสฺส, อุทฺธจฺจกุกฺกุจฺจนีวรณสฺส, วิจิกิจฺฉานีวรณสฺสฯ ",
"mn23:4.21":	"อุกฺขิป จงฺควารํ, ปชห ปญฺจ นีวรเณ; ",
"mn23:4.22":	"อภิกฺขณ, สุเมธ, สตฺถํ อาทายาติ อยเมตสฺส อตฺโถฯ ",
"mn23:4.23":	"‘กุมฺโม’ติ โข, ภิกฺขุ, ปญฺจนฺเนตํ อุปาทานกฺขนฺธานํ อธิวจนํ, เสยฺยถิทํ—",
"mn23:4.24":	"รูปุปาทานกฺขนฺธสฺส, เวทนุปาทานกฺขนฺธสฺส, สญฺญุปาทานกฺขนฺธสฺส, สงฺขารุปาทานกฺขนฺธสฺส, วิญฺญาณุปาทานกฺขนฺธสฺสฯ ",
"mn23:4.25":	"อุกฺขิป กุมฺมํ, ปชห ปญฺจุปาทานกฺขนฺเธ; ",
"mn23:4.26":	"อภิกฺขณ, สุเมธ, สตฺถํ อาทายาติ อยเมตสฺส อตฺโถฯ ",
"mn23:4.27":	"‘อสิสูนา’ติ โข, ภิกฺขุ, ปญฺจนฺเนตํ กามคุณานํ อธิวจนํ—",
"mn23:4.28":	"จกฺขุวิญฺเญยฺยานํ รูปานํ อิฏฺฐานํ กนฺตานํ มนาปานํ ปิยรูปานํ กามูปสํหิตานํ รชนียานํ, ",
"mn23:4.29":	"โสตวิญฺเญยฺยานํ สทฺทานํ …เป… ",
"mn23:4.30":	"ฆานวิญฺเญยฺยานํ คนฺธานํ …เป… ",
"mn23:4.31":	"ชิวฺหาวิญฺเญยฺยานํ รสานํ …เป… ",
"mn23:4.32":	"กายวิญฺเญยฺยานํ โผฏฺฐพฺพานํ อิฏฺฐานํ กนฺตานํ มนาปานํ ปิยรูปานํ กามูปสํหิตานํ รชนียานํฯ ",
"mn23:4.33":	"อุกฺขิป อสิสูนํ, ปชห ปญฺจ กามคุเณ; ",
"mn23:4.34":	"อภิกฺขณ, สุเมธ, สตฺถํ อาทายาติ อยเมตสฺส อตฺโถฯ ",
"mn23:4.35":	"‘มํสเปสี’ติ โข, ภิกฺขุ, นนฺทีราคเสฺสตํ อธิวจนํฯ ",
"mn23:4.36":	"อุกฺขิป มํสเปสึ, ปชห นนฺทีราคํ; ",
"mn23:4.37":	"อภิกฺขณ, สุเมธ, สตฺถํ อาทายาติ อยเมตสฺส อตฺโถฯ ",
"mn23:4.38":	"‘นาโค’ติ โข, ภิกฺขุ, ขีณาสวเสฺสตํ ภิกฺขุโน อธิวจนํฯ ",
"mn23:4.39":	"ติฏฺฐตุ นาโค, มา นาคํ ฆฏฺเฏสิ; นโม กโรหิ นาคสฺสาติ อยเมตสฺส อตฺโถ”ติฯ ",
"mn23:4.40":	"อิทมโวจ ภควาฯ ",
"mn23:4.41":	"อตฺตมโน อายสฺมา กุมารกสฺสโป ภควโต ภาสิตํ อภินนฺทีติฯ ",
"mn23:4.42":	"วมฺมิกสุตฺตํ นิฏฺฐิตํ ตติยํฯ "
}	
