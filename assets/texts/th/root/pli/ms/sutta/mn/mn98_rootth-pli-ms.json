{	
"mn98:0.1":	"มชฺฌิม นิกาย ๙๘ ",
"mn98:0.2":	"วาเสฏฺฐสุตฺต ",
"mn98:1.1":	"เอวํ เม สุตํ—",
"mn98:1.2":	"เอกํ สมยํ ภควา อิจฺฉานงฺคเล วิหรติ อิจฺฉานงฺคลวนสณฺเฑฯ ",
"mn98:2.1":	"เตน โข ปน สมเยน สมฺพหุลา อภิญฺญาตา อภิญฺญาตา พฺราหฺมณมหาสาลา อิจฺฉานงฺคเล ปฏิวสนฺติ, เสยฺยถิทํ—",
"mn98:2.2":	"จงฺกี พฺราหฺมโณ, ตารุกฺโข พฺราหฺมโณ, โปกฺขรสาติ พฺราหฺมโณ, ชาณุโสฺสณิ พฺราหฺมโณ, โตเทโยฺย พฺราหฺมโณ, อญฺเญ จ อภิญฺญาตา อภิญฺญาตา พฺราหฺมณมหาสาลาฯ ",
"mn98:3.1":	"อถ โข วาเสฏฺฐภารทฺวาชานํ มาณวานํ ชงฺฆาวิหารํ อนุจงฺกมนฺตานํ อนุวิจรนฺตานํ อยมนฺตรากถา อุทปาทิ",
"mn98:3.2":	"“กถํ, โภ, พฺราหฺมโณ โหตี”ติ? ",
"mn98:3.3":	"ภารทฺวาโช มาณโว เอวมาห",
"mn98:3.4":	"“ยโต โข, โภ, อุภโต สุชาโต มาติโต จ ปิติโต จ สํสุทฺธคหณิโก ยาว สตฺตมา ปิตามหยุคา อกฺขิตฺโต อนุปกฺกุฏฺโฐ ชาติวาเทน—",
"mn98:3.5":	"เอตฺตาวตา โข, โภ, พฺราหฺมโณ โหตี”ติฯ ",
"mn98:3.6":	"วาเสฏฺโฐ มาณโว เอวมาห",
"mn98:3.7":	"“ยโต โข, โภ, สีลวา จ โหติ วตฺตสมฺปนฺโน จ—",
"mn98:3.8":	"เอตฺตาวตา โข, โภ, พฺราหฺมโณ โหตี”ติฯ ",
"mn98:4.1":	"เนว โข อสกฺขิ ภารทฺวาโช มาณโว วาเสฏฺฐํ มาณวํ สญฺญาเปตุํ, น ปน อสกฺขิ วาเสฏฺโฐ มาณโว ภารทฺวาชํ มาณวํ สญฺญาเปตุํฯ ",
"mn98:5.1":	"อถ โข วาเสฏฺโฐ มาณโว ภารทฺวาชํ มาณวํ อามนฺเตสิ",
"mn98:5.2":	"“อยํ โข, โภ ภารทฺวาช, สมโณ โคตโม สกฺยปุตฺโต สกฺยกุลา ปพฺพชิโต อิจฺฉานงฺคเล วิหรติ อิจฺฉานงฺคลวนสณฺเฑฯ ",
"mn98:5.3":	"ตํ โข ปน ภวนฺตํ โคตมํ เอวํ กลฺยาโณ กิตฺติสทฺโท อพฺภุคฺคโต",
"mn98:5.4":	"‘อิติปิ โส ภควา อรหํ สมฺมาสมฺพุทฺโธ วิชฺชาจรณสมฺปนฺโน สุคโต โลกวิทู อนุตฺตโร ปุริสทมฺมสารถิ สตฺถา เทวมนุสฺสานํ พุทฺโธ ภควา’ติฯ ",
"mn98:5.5":	"อายาม, โภ ภารทฺวาช, เยน สมโณ โคตโม เตนุปสงฺกมิสฺสาม; อุปสงฺกมิตฺวา สมณํ โคตมํ เอตมตฺถํ ปุจฺฉิสฺสามฯ ",
"mn98:5.6":	"ยถา โน สมโณ โคตโม พฺยากริสฺสติ ตถา นํ ธาเรสฺสามา”ติฯ ",
"mn98:5.7":	"“เอวํ, โภ”ติ โข ภารทฺวาโช มาณโว วาเสฏฺฐสฺส มาณวสฺส ปจฺจโสฺสสิฯ ",
"mn98:6.1":	"อถ โข วาเสฏฺฐภารทฺวาชา มาณวา เยน ภควา เตนุปสงฺกมึสุ; อุปสงฺกมิตฺวา ภควตา สทฺธึ สมฺโมทึสุฯ ",
"mn98:6.2":	"สมฺโมทนียํ กถํ สารณียํ วีติสาเรตฺวา เอกมนฺตํ นิสีทึสุฯ ",
"mn98:6.3":	"เอกมนฺตํ นิสินฺโน โข วาเสฏฺโฐ มาณโว ภควนฺตํ คาถาหิ อชฺฌภาสิ",
"mn98:7.1":	"“อนุญฺญาตปฏิญฺญาตา, ",
"mn98:7.2":	"เตวิชฺชา มยมสฺมุโภ; ",
"mn98:7.3":	"อหํ โปกฺขรสาติสฺส, ",
"mn98:7.4":	"ตารุกฺขสฺสายํ มาณโวฯ ",
"mn98:7.5":	"เตวิชฺชานํ ยทกฺขาตํ, ",
"mn98:7.6":	"ตตฺร เกวลิโนสฺมเส; ",
"mn98:7.7":	"ปทกสฺมา เวยฺยากรณา, ",
"mn98:7.8":	"ชปฺเป อาจริยสาทิสา; ",
"mn98:7.9":	"เตสํ โน ชาติวาทสฺมึ, ",
"mn98:7.10":	"วิวาโท อตฺถิ โคตมฯ ",
"mn98:7.11":	"ชาติยา พฺราหฺมโณ โหติ, ",
"mn98:7.12":	"ภารทฺวาโช อิติ ภาสติ; ",
"mn98:7.13":	"อหญฺจ กมฺมุนา พฺรูมิ, ",
"mn98:7.14":	"เอวํ ชานาหิ จกฺขุมฯ ",
"mn98:7.15":	"เต น สกฺโกม ญาเปตุํ, ",
"mn98:7.16":	"อญฺญมญฺญํ มยํ อุโภ; ",
"mn98:7.17":	"ภวนฺตํ ปุฏฺฐุมาคมา, ",
"mn98:7.18":	"สมฺพุทฺธํ อิติ วิสฺสุตํฯ ",
"mn98:7.19":	"จนฺทํ ยถา ขยาตีตํ, ",
"mn98:7.20":	"เปจฺจ ปญฺชลิกา ชนา; ",
"mn98:7.21":	"วนฺทมานา นมสฺสนฺติ, ",
"mn98:7.22":	"โลกสฺมึ โคตมํฯ ",
"mn98:7.23":	"จกฺขุํ โลเก สมุปฺปนฺนํ, ",
"mn98:7.24":	"มยํ ปุจฺฉาม โคตมํ; ",
"mn98:7.25":	"ชาติยา พฺราหฺมโณ โหติ, ",
"mn98:7.26":	"อุทาหุ ภวติ กมฺมุนา; ",
"mn98:7.27":	"อชานตํ โน ปพฺรูหิ, ",
"mn98:7.28":	"ยถา ชาเนมุ พฺราหฺมณนฺ”ติฯ ",
"mn98:8.1":	"“เตสํ โว อหํ พฺยกฺขิสฺสํ, ",
"mn98:8.2":	"(วาเสฏฺฐาติ ภควา) ",
"mn98:8.3":	"อนุปุพฺพํ ยถาตถํ; ",
"mn98:8.4":	"ชาติวิภงฺคํ ปาณานํ, ",
"mn98:8.5":	"อญฺญมญฺญาหิ ชาติโยฯ ",
"mn98:8.6":	"ติณรุกฺเขปิ ชานาถ, ",
"mn98:8.7":	"น จาปิ ปฏิชานเร; ",
"mn98:8.8":	"ลิงฺคํ ชาติมยํ เตสํ, ",
"mn98:8.9":	"อญฺญมญฺญา หิ ชาติโยฯ ",
"mn98:8.10":	"ตโต กีเฏ ปฏงฺเค จ, ",
"mn98:8.11":	"ยาว กุนฺถกิปิลฺลิเก; ",
"mn98:8.12":	"ลิงฺคํ ชาติมยํ เตสํ, ",
"mn98:8.13":	"อญฺญมญฺญา หิ ชาติโยฯ ",
"mn98:8.14":	"จตุปฺปเทปิ ชานาถ, ",
"mn98:8.15":	"ขุทฺทเก จ มหลฺลเก; ",
"mn98:8.16":	"ลิงฺคํ ชาติมยํ เตสํ, ",
"mn98:8.17":	"อญฺญมญฺญา หิ ชาติโยฯ ",
"mn98:8.18":	"ปาทุทเรปิ ชานาถ, ",
"mn98:8.19":	"อุรเค ทีฆปิฏฺฐิเก; ",
"mn98:8.20":	"ลิงฺคํ ชาติมยํ เตสํ, ",
"mn98:8.21":	"อญฺญมญฺญา หิ ชาติโยฯ ",
"mn98:8.22":	"ตโต มจฺเฉปิ ชานาถ, ",
"mn98:8.23":	"อุทเก วาริโคจเร; ",
"mn98:8.24":	"ลิงฺคํ ชาติมยํ เตสํ, ",
"mn98:8.25":	"อญฺญมญฺญา หิ ชาติโยฯ ",
"mn98:8.26":	"ตโต ปกฺขีปิ ชานาถ, ",
"mn98:8.27":	"ปตฺตยาเน วิหงฺคเม; ",
"mn98:8.28":	"ลิงฺคํ ชาติมยํ เตสํ, ",
"mn98:8.29":	"อญฺญมญฺญา หิ ชาติโยฯ ",
"mn98:9.1":	"ยถา เอตาสุ ชาตีสุ, ",
"mn98:9.2":	"ลิงฺคํ ชาติมยํ ปุถุ; ",
"mn98:9.3":	"เอวํ นตฺถิ มนุเสฺสสุ, ",
"mn98:9.4":	"ลิงฺคํ ชาติมยํ ปุถุฯ ",
"mn98:9.5":	"น เกเสหิ น สีเสหิ, ",
"mn98:9.6":	"น กณฺเณหิ น อกฺขีหิ; ",
"mn98:9.7":	"น มุเขน น นาสาย, ",
"mn98:9.8":	"น โอฏฺเฐหิ ภมูหิ วาฯ ",
"mn98:9.9":	"น คีวาย น อํเสหิ, ",
"mn98:9.10":	"น อุทเรน น ปิฏฺฐิยา; ",
"mn98:9.11":	"น โสณิยา น อุรสา, ",
"mn98:9.12":	"น สมฺพาเธ น เมถุเนฯ ",
"mn98:9.13":	"น หตฺเถหิ น ปาเทหิ, ",
"mn98:9.14":	"นงฺคุลีหิ นเขหิ วา; ",
"mn98:9.15":	"น ชงฺฆาหิ น อูรูหิ, ",
"mn98:9.16":	"น วณฺเณน สเรน วา; ",
"mn98:9.17":	"ลิงฺคํ ชาติมยํ เนว, ",
"mn98:9.18":	"ยถา อญฺญาสุ ชาติสุฯ ",
"mn98:9.19":	"ปจฺจตฺตญฺจ สรีเรสุ, ",
"mn98:9.20":	"มนุเสฺสเสฺวตํ น วิชฺชติ; ",
"mn98:9.21":	"โวการญฺจ มนุเสฺสสุ, ",
"mn98:9.22":	"สมญฺญาย ปวุจฺจติฯ ",
"mn98:10.1":	"โย หิ โกจิ มนุเสฺสสุ, ",
"mn98:10.2":	"โครกฺขํ อุปชีวติ; ",
"mn98:10.3":	"เอวํ วาเสฏฺฐ ชานาหิ, ",
"mn98:10.4":	"กสฺสโก โส น พฺราหฺมโณฯ ",
"mn98:10.5":	"โย หิ โกจิ มนุเสฺสสุ, ",
"mn98:10.6":	"ปุถุสิปฺเปน ชีวติ; ",
"mn98:10.7":	"เอวํ วาเสฏฺฐ ชานาหิ, ",
"mn98:10.8":	"สิปฺปิโก โส น พฺราหฺมโณฯ ",
"mn98:10.9":	"โย หิ โกจิ มนุเสฺสสุ, ",
"mn98:10.10":	"โวหารํ อุปชีวติ; ",
"mn98:10.11":	"เอวํ วาเสฏฺฐ ชานาหิ, ",
"mn98:10.12":	"วาณิโช โส น พฺราหฺมโณฯ ",
"mn98:10.13":	"โย หิ โกจิ มนุเสฺสสุ, ",
"mn98:10.14":	"ปรเปเสฺสน ชีวติ; ",
"mn98:10.15":	"เอวํ วาเสฏฺฐ ชานาหิ, ",
"mn98:10.16":	"เปสฺสโก โส น พฺราหฺมโณฯ ",
"mn98:10.17":	"โย หิ โกจิ มนุเสฺสสุ, ",
"mn98:10.18":	"อทินฺนํ อุปชีวติ; ",
"mn98:10.19":	"เอวํ วาเสฏฺฐ ชานาหิ, ",
"mn98:10.20":	"โจโร เอโส น พฺราหฺมโณฯ ",
"mn98:10.21":	"โย หิ โกจิ มนุเสฺสสุ, ",
"mn98:10.22":	"อิสฺสตฺถํ อุปชีวติ; ",
"mn98:10.23":	"เอวํ วาเสฏฺฐ ชานาหิ, ",
"mn98:10.24":	"โยธาชีโว น พฺราหฺมโณฯ ",
"mn98:10.25":	"โย หิ โกจิ มนุเสฺสสุ, ",
"mn98:10.26":	"โปโรหิจฺเจน ชีวติ; ",
"mn98:10.27":	"เอวํ วาเสฏฺฐ ชานาหิ, ",
"mn98:10.28":	"ยาชโก โส น พฺราหฺมโณฯ ",
"mn98:10.29":	"โย หิ โกจิ มนุเสฺสสุ, ",
"mn98:10.30":	"คามํ รฏฺฐญฺจ ภุญฺชติ; ",
"mn98:10.31":	"เอวํ วาเสฏฺฐ ชานาหิ, ",
"mn98:10.32":	"ราชา เอโส น พฺราหฺมโณฯ ",
"mn98:11.1":	"น จาหํ พฺราหฺมณํ พฺรูมิ, ",
"mn98:11.2":	"โยนิชํ มตฺติสมฺภวํ; ",
"mn98:11.3":	"โภวาทิ นาม โส โหติ, ",
"mn98:11.4":	"สเจ โหติ สกิญฺจโน; ",
"mn98:11.5":	"อกิญฺจนํ อนาทานํ, ",
"mn98:11.6":	"ตมหํ พฺรูมิ พฺราหฺมณํฯ ",
"mn98:11.7":	"สพฺพสํโยชนํ เฉตฺวา, ",
"mn98:11.8":	"โย เว น ปริตสฺสติ; ",
"mn98:11.9":	"สงฺคาติคํ วิสํยุตฺตํ, ",
"mn98:11.10":	"ตมหํ พฺรูมิ พฺราหฺมณํฯ ",
"mn98:11.11":	"เฉตฺวา นทฺธึ วรตฺตญฺจ, ",
"mn98:11.12":	"สนฺทานํ สหนุกฺกมํ; ",
"mn98:11.13":	"อุกฺขิตฺตปลิฆํ พุทฺธํ, ",
"mn98:11.14":	"ตมหํ พฺรูมิ พฺราหฺมณํฯ ",
"mn98:11.15":	"อกฺโกสํ วธพนฺธญฺจ, ",
"mn98:11.16":	"อทุฏฺโฐ โย ติติกฺขติ; ",
"mn98:11.17":	"ขนฺตีพลํ พลานีกํ, ",
"mn98:11.18":	"ตมหํ พฺรูมิ พฺราหฺมณํฯ ",
"mn98:11.19":	"อกฺโกธนํ วตวนฺตํ, ",
"mn98:11.20":	"สีลวนฺตํ อนุสฺสทํ; ",
"mn98:11.21":	"ทนฺตํ อนฺติมสารีรํ, ",
"mn98:11.22":	"ตมหํ พฺรูมิ พฺราหฺมณํฯ ",
"mn98:11.23":	"วาริโปกฺขรปตฺเตว, ",
"mn98:11.24":	"อารคฺเคริว สาสโป; ",
"mn98:11.25":	"โย น ลิมฺปติ กาเมสุ, ",
"mn98:11.26":	"ตมหํ พฺรูมิ พฺราหฺมณํฯ ",
"mn98:11.27":	"โย ทุกฺขสฺส ปชานาติ, ",
"mn98:11.28":	"อิเธว ขยมตฺตโน; ",
"mn98:11.29":	"ปนฺนภารํ วิสํยุตฺตํ, ",
"mn98:11.30":	"ตมหํ พฺรูมิ พฺราหฺมณํฯ ",
"mn98:11.31":	"คมฺภีรปญฺญํ เมธาวึ, ",
"mn98:11.32":	"มคฺคามคฺคสฺส โกวิทํ; ",
"mn98:11.33":	"อุตฺตมตฺถมนุปฺปตฺตํ, ",
"mn98:11.34":	"ตมหํ พฺรูมิ พฺราหฺมณํฯ ",
"mn98:11.35":	"อสํสฏฺฐํ คหฏฺเฐหิ, ",
"mn98:11.36":	"อนาคาเรหิ จูภยํ; ",
"mn98:11.37":	"อโนกสาริมปฺปิจฺฉํ, ",
"mn98:11.38":	"ตมหํ พฺรูมิ พฺราหฺมณํฯ ",
"mn98:11.39":	"นิธาย ทณฺฑํ ภูเตสุ, ",
"mn98:11.40":	"ตเสสุ ถาวเรสุ จ; ",
"mn98:11.41":	"โย น หนฺติ น ฆาเตติ, ",
"mn98:11.42":	"ตมหํ พฺรูมิ พฺราหฺมณํฯ ",
"mn98:11.43":	"อวิรุทฺธํ วิรุทฺเธสุ, ",
"mn98:11.44":	"อตฺตทณฺเฑสุ นิพฺพุตํ; ",
"mn98:11.45":	"สาทาเนสุ อนาทานํ, ",
"mn98:11.46":	"ตมหํ พฺรูมิ พฺราหฺมณํฯ ",
"mn98:11.47":	"ยสฺส ราโค จ โทโส จ, ",
"mn98:11.48":	"มาโน มกฺโข จ โอหิโต; ",
"mn98:11.49":	"สาสโปริว อารคฺคา, ",
"mn98:11.50":	"ตมหํ พฺรูมิ พฺราหฺมณํฯ ",
"mn98:11.51":	"อกกฺกสํ วิญฺญาปนึ, ",
"mn98:11.52":	"คิรํ สจฺจํ อุทีรเย; ",
"mn98:11.53":	"ยาย นาภิสชฺเช กิญฺจิ, ",
"mn98:11.54":	"ตมหํ พฺรูมิ พฺราหฺมณํฯ ",
"mn98:11.55":	"โย จ ทีฆํ ว รสฺสํ วา, ",
"mn98:11.56":	"อณุํ ถูลํ สุภาสุภํ; ",
"mn98:11.57":	"โลเก อทินฺนํ นาเทติ, ",
"mn98:11.58":	"ตมหํ พฺรูมิ พฺราหฺมณํฯ ",
"mn98:11.59":	"อาสา ยสฺส น วิชฺชนฺติ, ",
"mn98:11.60":	"อสฺมึ โลเก ปรมฺหิ จ; ",
"mn98:11.61":	"นิราสาสํ วิสํยุตฺตํ, ",
"mn98:11.62":	"ตมหํ พฺรูมิ พฺราหฺมณํฯ ",
"mn98:11.63":	"ยสฺสาลยา น วิชฺชนฺติ, ",
"mn98:11.64":	"อญฺญาย อกถงฺกถึ; ",
"mn98:11.65":	"อมโตคธํ อนุปฺปตฺตํ, ",
"mn98:11.66":	"ตมหํ พฺรูมิ พฺราหฺมณํฯ ",
"mn98:11.67":	"โยธปุญฺญญฺจ ปาปญฺจ, ",
"mn98:11.68":	"อุโภ สงฺคํ อุปจฺจคา; ",
"mn98:11.69":	"อโสกํ วิรชํ สุทฺธํ, ",
"mn98:11.70":	"ตมหํ พฺรูมิ พฺราหฺมณํฯ ",
"mn98:11.71":	"จนฺทํ ว วิมลํ สุทฺธํ, ",
"mn98:11.72":	"วิปฺปสนฺนํ อนาวิลํ; ",
"mn98:11.73":	"นนฺทีภวปริกฺขีณํ, ",
"mn98:11.74":	"ตมหํ พฺรูมิ พฺราหฺมณํฯ ",
"mn98:11.75":	"โย อิมํ ปลิปถํ ทุคฺคํ, ",
"mn98:11.76":	"สํสารํ โมหมจฺจคา; ",
"mn98:11.77":	"ติณฺโณ ปารงฺคโต ฌายี, ",
"mn98:11.78":	"อเนโช อกถงฺกถี; ",
"mn98:11.79":	"อนุปาทาย นิพฺพุโต, ",
"mn98:11.80":	"ตมหํ พฺรูมิ พฺราหฺมณํฯ ",
"mn98:11.81":	"โยธกาเม ปหนฺตฺวาน, ",
"mn98:11.82":	"อนาคาโร ปริพฺพเช; ",
"mn98:11.83":	"กามภวปริกฺขีณํ, ",
"mn98:11.84":	"ตมหํ พฺรูมิ พฺราหฺมณํฯ ",
"mn98:11.85":	"โยธตณฺหํ ปหนฺตฺวาน, ",
"mn98:11.86":	"อนาคาโร ปริพฺพเช; ",
"mn98:11.87":	"ตณฺหาภวปริกฺขีณํ, ",
"mn98:11.88":	"ตมหํ พฺรูมิ พฺราหฺมณํฯ ",
"mn98:11.89":	"หิตฺวา มานุสกํ โยคํ, ",
"mn98:11.90":	"ทิพฺพํ โยคํ อุปจฺจคา; ",
"mn98:11.91":	"สพฺพโยควิสํยุตฺตํ, ",
"mn98:11.92":	"ตมหํ พฺรูมิ พฺราหฺมณํฯ ",
"mn98:11.93":	"หิตฺวา รติญฺจ อรตึ, ",
"mn98:11.94":	"สีตีภูตํ นิรูปธึ; ",
"mn98:11.95":	"สพฺพโลกาภิภุํ วีรํ, ",
"mn98:11.96":	"ตมหํ พฺรูมิ พฺราหฺมณํฯ ",
"mn98:11.97":	"จุตึ โย เวทิ สตฺตานํ, ",
"mn98:11.98":	"อุปปตฺติญฺจ สพฺพโส; ",
"mn98:11.99":	"อสตฺตํ สุคตํ พุทฺธํ, ",
"mn98:11.100":	"ตมหํ พฺรูมิ พฺราหฺมณํฯ ",
"mn98:11.101":	"ยสฺส คตึ น ชานนฺติ, ",
"mn98:11.102":	"เทวา คนฺธพฺพมานุสา; ",
"mn98:11.103":	"ขีณาสวํ อรหนฺตํ, ",
"mn98:11.104":	"ตมหํ พฺรูมิ พฺราหฺมณํฯ ",
"mn98:11.105":	"ยสฺส ปุเร จ ปจฺฉา จ, ",
"mn98:11.106":	"มชฺเฌ จ นตฺถิ กิญฺจนํ; ",
"mn98:11.107":	"อกิญฺจนํ อนาทานํ, ",
"mn98:11.108":	"ตมหํ พฺรูมิ พฺราหฺมณํฯ ",
"mn98:11.109":	"อุสภํ ปวรํ วีรํ, ",
"mn98:11.110":	"มเหสึ วิชิตาวินํ; ",
"mn98:11.111":	"อเนชํ นฺหาตกํ พุทฺธํ, ",
"mn98:11.112":	"ตมหํ พฺรูมิ พฺราหฺมณํฯ ",
"mn98:11.113":	"ปุพฺเพนิวาสํ โย เวทิ, ",
"mn98:11.114":	"สคฺคาปายญฺจ ปสฺสติ; ",
"mn98:11.115":	"อโถ ชาติกฺขยํ ปตฺโต, ",
"mn98:11.116":	"ตมหํ พฺรูมิ พฺราหฺมณํฯ ",
"mn98:12.1":	"สมญฺญา เหสา โลกสฺมึ, ",
"mn98:12.2":	"นามโคตฺตํ ปกปฺปิตํ; ",
"mn98:12.3":	"สมฺมุจฺจา สมุทาคตํ, ",
"mn98:12.4":	"ตตฺถ ตตฺถ ปกปฺปิตํฯ ",
"mn98:12.5":	"ทีฆรตฺตานุสยิตํ, ",
"mn98:12.6":	"ทิฏฺฐิคตมชานตํ; ",
"mn98:12.7":	"อชานนฺตา โน ปพฺรุนฺติ, ",
"mn98:12.8":	"ชาติยา โหติ พฺราหฺมโณฯ ",
"mn98:12.9":	"น ชจฺจา พฺราหฺมโณ โหติ, ",
"mn98:12.10":	"น ชจฺจา โหติ อพฺราหฺมโณ; ",
"mn98:12.11":	"กมฺมุนา พฺราหฺมโณ โหติ, ",
"mn98:12.12":	"กมฺมุนา โหติ อพฺราหฺมโณฯ ",
"mn98:12.13":	"กสฺสโก กมฺมุนา โหติ, ",
"mn98:12.14":	"สิปฺปิโก โหติ กมฺมุนา; ",
"mn98:12.15":	"วาณิโช กมฺมุนา โหติ, ",
"mn98:12.16":	"เปสฺสโก โหติ กมฺมุนาฯ ",
"mn98:12.17":	"โจโรปิ กมฺมุนา โหติ, ",
"mn98:12.18":	"โยธาชีโวปิ กมฺมุนา; ",
"mn98:12.19":	"ยาชโก กมฺมุนา โหติ, ",
"mn98:12.20":	"ราชาปิ โหติ กมฺมุนาฯ ",
"mn98:13.1":	"เอวเมตํ ยถาภูตํ, ",
"mn98:13.2":	"กมฺมํ ปสฺสนฺติ ปณฺฑิตา; ",
"mn98:13.3":	"ปฏิจฺจสมุปฺปาททสฺสา, ",
"mn98:13.4":	"กมฺมวิปากโกวิทาฯ ",
"mn98:13.5":	"กมฺมุนา วตฺตติ โลโก, ",
"mn98:13.6":	"กมฺมุนา วตฺตติ ปชา; ",
"mn98:13.7":	"กมฺมนิพนฺธนา สตฺตา, ",
"mn98:13.8":	"รถสฺสาณีว ยายโตฯ ",
"mn98:13.9":	"ตเปน พฺรหฺมจริเยน, ",
"mn98:13.10":	"สํยเมน ทเมน จ; ",
"mn98:13.11":	"เอเตน พฺราหฺมโณ โหติ, ",
"mn98:13.12":	"เอตํ พฺราหฺมณมุตฺตมํฯ ",
"mn98:13.13":	"ตีหิ วิชฺชาหิ สมฺปนฺโน, ",
"mn98:13.14":	"สนฺโต ขีณปุนพฺภโว; ",
"mn98:13.15":	"เอวํ วาเสฏฺฐ ชานาหิ, ",
"mn98:13.16":	"พฺรหฺมา สกฺโก วิชานตนฺ”ติฯ ",
"mn98:14.1":	"เอวํ วุตฺเต, วาเสฏฺฐภารทฺวาชา มาณวา ภควนฺตํ เอตทโวจุํ",
"mn98:14.2":	"“อภิกฺกนฺตํ, โภ โคตม, อภิกฺกนฺตํ, โภ โคตมฯ ",
"mn98:14.3":	"เสยฺยถาปิ, โภ โคตม, นิกฺกุชฺชิตํ วา อุกฺกุชฺเชยฺย, ปฏิจฺฉนฺนํ วา วิวเรยฺย, มูฬฺหสฺส วา มคฺคํ อาจิกฺเขยฺย, อนฺธกาเร วา เตลปชฺโชตํ ธาเรยฺย ‘จกฺขุมนฺโต รูปานิ ทกฺขนฺตี’ติ; เอวเมวํ โภตา โคตเมน อเนกปริยาเยน ธมฺโม ปกาสิโตฯ ",
"mn98:14.4":	"เอเต มยํ ภวนฺตํ โคตมํ สรณํ คจฺฉาม ธมฺมญฺจ ภิกฺขุสงฺฆญฺจฯ ",
"mn98:14.5":	"อุปาสเก โน ภวํ โคตโม ธาเรตุ อชฺชตคฺเค ปาณุเปตํ สรณํ คเต”ติฯ ",
"mn98:14.6":	"วาเสฏฺฐสุตฺตํ นิฏฺฐิตํ อฏฺฐมํฯ "
}	
