{	
"mn120:0.1":	"มชฺฌิม นิกาย ๑๒๐ ",
"mn120:0.2":	"สงฺขารุปปตฺติสุตฺต ",
"mn120:1.1":	"เอวํ เม สุตํ—",
"mn120:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"mn120:1.3":	"ตตฺร โข ภควา ภิกฺขู อามนฺเตสิ",
"mn120:1.4":	"“ภิกฺขโว”ติฯ ",
"mn120:1.5":	"“ภทนฺเต”ติ เต ภิกฺขู ภควโต ปจฺจโสฺสสุํฯ ",
"mn120:1.6":	"ภควา เอตทโวจ",
"mn120:2.1":	"“สงฺขารุปปตฺตึ โว, ภิกฺขเว, เทเสสฺสามิ, ",
"mn120:2.2":	"ตํ สุณาถ, สาธุกํ มนสิ กโรถ, ภาสิสฺสามี”ติฯ ",
"mn120:2.3":	"“เอวํ, ภนฺเต”ติ โข เต ภิกฺขู ภควโต ปจฺจโสฺสสุํฯ ",
"mn120:2.4":	"ภควา เอตทโวจ",
"mn120:3.1":	"“อิธ, ภิกฺขเว, ภิกฺขุ สทฺธาย สมนฺนาคโต โหติ, สีเลน สมนฺนาคโต โหติ, สุเตน สมนฺนาคโต โหติ, จาเคน สมนฺนาคโต โหติ, ปญฺญาย สมนฺนาคโต โหติฯ ",
"mn120:3.2":	"ตสฺส เอวํ โหติ",
"mn120:3.3":	"‘อโห วตาหํ กายสฺส เภทา ปรํ มรณา ขตฺติยมหาสาลานํ สหพฺยตํ อุปปชฺเชยฺยนฺ’ติฯ ",
"mn120:3.4":	"โส ตํ จิตฺตํ ทหติ, ตํ จิตฺตํ อธิฏฺฐาติ, ตํ จิตฺตํ ภาเวติฯ ",
"mn120:3.5":	"ตสฺส เต สงฺขารา จ วิหารา จ เอวํ ภาวิตา เอวํ พหุลีกตา ตตฺรุปปตฺติยา สํวตฺตนฺติฯ ",
"mn120:3.6":	"อยํ, ภิกฺขเว, มคฺโค อยํ ปฏิปทา ตตฺรุปปตฺติยา สํวตฺตติฯ ",
"mn120:4-5.1":	"ปุน จปรํ, ภิกฺขเว, ภิกฺขุ สทฺธาย สมนฺนาคโต โหติ, สีเลน สมนฺนาคโต โหติ, สุเตน สมนฺนาคโต โหติ, จาเคน สมนฺนาคโต โหติ, ปญฺญาย สมนฺนาคโต โหติฯ ",
"mn120:4-5.2":	"ตสฺส เอวํ โหติ",
"mn120:4-5.3":	"‘อโห วตาหํ กายสฺส เภทา ปรํ มรณา พฺราหฺมณมหาสาลานํ …เป… ",
"mn120:4-5.4":	"คหปติมหาสาลานํ สหพฺยตํ อุปปชฺเชยฺยนฺ’ติฯ ",
"mn120:4-5.5":	"โส ตํ จิตฺตํ ทหติ, ตํ จิตฺตํ อธิฏฺฐาติ, ตํ จิตฺตํ ภาเวติฯ ",
"mn120:4-5.6":	"ตสฺส เต สงฺขารา จ วิหารา จ เอวํ ภาวิตา เอวํ พหุลีกตา ตตฺรุปปตฺติยา สํวตฺตนฺติฯ ",
"mn120:4-5.7":	"อยํ, ภิกฺขเว, มคฺโค อยํ ปฏิปทา ตตฺรุปปตฺติยา สํวตฺตติฯ ",
"mn120:6.1":	"ปุน จปรํ, ภิกฺขเว, ภิกฺขุ สทฺธาย สมนฺนาคโต โหติ, สีเลน สมนฺนาคโต โหติ, สุเตน สมนฺนาคโต โหติ, จาเคน สมนฺนาคโต โหติ, ปญฺญาย สมนฺนาคโต โหติฯ ",
"mn120:6.2":	"ตสฺส สุตํ โหติ",
"mn120:6.3":	"‘จาตุมหาราชิกา เทวา ทีฆายุกา วณฺณวนฺโต สุขพหุลา’ติฯ ",
"mn120:6.4":	"ตสฺส เอวํ โหติ",
"mn120:6.5":	"‘อโห วตาหํ กายสฺส เภทา ปรํ มรณา จาตุมหาราชิกานํ เทวานํ สหพฺยตํ อุปปชฺเชยฺยนฺ’ติฯ ",
"mn120:6.6":	"โส ตํ จิตฺตํ ทหติ, ตํ จิตฺตํ อธิฏฺฐาติ, ตํ จิตฺตํ ภาเวติฯ ",
"mn120:6.7":	"ตสฺส เต สงฺขารา จ วิหารา จ เอวํ ภาวิตา เอวํ พหุลีกตา ตตฺรุปปตฺติยา สํวตฺตนฺติฯ ",
"mn120:6.8":	"อยํ, ภิกฺขเว, มคฺโค อยํ ปฏิปทา ตตฺรุปปตฺติยา สํวตฺตติฯ ",
"mn120:7-11.1":	"ปุน จปรํ, ภิกฺขเว, ภิกฺขุ สทฺธาย สมนฺนาคโต โหติ, สีเลน สมนฺนาคโต โหติ, สุเตน สมนฺนาคโต โหติ, จาเคน สมนฺนาคโต โหติ, ปญฺญาย สมนฺนาคโต โหติฯ ",
"mn120:7-11.2":	"ตสฺส สุตํ โหติ—",
"mn120:7-11.3":	"ตาวตึสา เทวา …เป… ",
"mn120:7-11.4":	"ยามา เทวา … ",
"mn120:7-11.5":	"ตุสิตา เทวา … ",
"mn120:7-11.6":	"นิมฺมานรตี เทวา … ",
"mn120:7-11.7":	"ปรนิมฺมิตวสวตฺตี เทวา ทีฆายุกา วณฺณวนฺโต สุขพหุลาติฯ ",
"mn120:7-11.8":	"ตสฺส เอวํ โหติ",
"mn120:7-11.9":	"‘อโห วตาหํ กายสฺส เภทา ปรํ มรณา ปรนิมฺมิตวสวตฺตีนํ เทวานํ สหพฺยตํ อุปปชฺเชยฺยนฺ’ติฯ ",
"mn120:7-11.10":	"โส ตํ จิตฺตํ ทหติ, ตํ จิตฺตํ อธิฏฺฐาติ, ตํ จิตฺตํ ภาเวติฯ ",
"mn120:7-11.11":	"ตสฺส เต สงฺขารา จ วิหารา จ เอวํ ภาวิตา เอวํ พหุลีกตา ตตฺรุปปตฺติยา สํวตฺตนฺติฯ ",
"mn120:7-11.12":	"อยํ, ภิกฺขเว, มคฺโค อยํ ปฏิปทา ตตฺรุปปตฺติยา สํวตฺตติฯ ",
"mn120:12.1":	"ปุน จปรํ, ภิกฺขเว, ภิกฺขุ สทฺธาย สมนฺนาคโต โหติ, สีเลน สมนฺนาคโต โหติ, สุเตน สมนฺนาคโต โหติ, จาเคน สมนฺนาคโต โหติ, ปญฺญาย สมนฺนาคโต โหติฯ ",
"mn120:12.2":	"ตสฺส สุตํ โหติ",
"mn120:12.3":	"‘สหโสฺส พฺรหฺมา ทีฆายุโก วณฺณวา สุขพหุโล’ติฯ ",
"mn120:12.4":	"สหโสฺส, ภิกฺขเว, พฺรหฺมา สหสฺสิโลกธาตุํ ผริตฺวา อธิมุจฺจิตฺวา วิหรติฯ ",
"mn120:12.5":	"เยปิ ตตฺถ สตฺตา อุปปนฺนา เตปิ ผริตฺวา อธิมุจฺจิตฺวา วิหรติฯ ",
"mn120:12.6":	"เสยฺยถาปิ, ภิกฺขเว, จกฺขุมา ปุริโส เอกํ อามณฺฑํ หตฺเถ กริตฺวา ปจฺจเวกฺเขยฺย; ",
"mn120:12.7":	"เอวเมว โข, ภิกฺขเว, สหโสฺส พฺรหฺมา สหสฺสิโลกธาตุํ ผริตฺวา อธิมุจฺจิตฺวา วิหรติฯ ",
"mn120:12.8":	"เยปิ ตตฺถ สตฺตา อุปปนฺนา เตปิ ผริตฺวา อธิมุจฺจิตฺวา วิหรติฯ ",
"mn120:12.9":	"ตสฺส เอวํ โหติ",
"mn120:12.10":	"‘อโห วตาหํ กายสฺส เภทา ปรํ มรณา สหสฺสสฺส พฺรหฺมุโน สหพฺยตํ อุปปชฺเชยฺยนฺ’ติฯ ",
"mn120:12.11":	"โส ตํ จิตฺตํ ทหติ, ตํ จิตฺตํ อธิฏฺฐาติ, ตํ จิตฺตํ ภาเวติฯ ",
"mn120:12.12":	"ตสฺส เต สงฺขารา จ วิหารา จ เอวํ ภาวิตา เอวํ พหุลีกตา ตตฺรุปปตฺติยา สํวตฺตนฺติฯ ",
"mn120:12.13":	"อยํ, ภิกฺขเว, มคฺโค อยํ ปฏิปทา ตตฺรุปปตฺติยา สํวตฺตติฯ ",
"mn120:13-16.1":	"ปุน จปรํ, ภิกฺขเว, ภิกฺขุ สทฺธาย สมนฺนาคโต โหติ, สีเลน สมนฺนาคโต โหติ, สุเตน … ",
"mn120:13-16.2":	"จาเคน … ",
"mn120:13-16.3":	"ปญฺญาย สมนฺนาคโต โหติฯ ",
"mn120:13-16.4":	"ตสฺส สุตํ โหติ—",
"mn120:13-16.5":	"ทฺวิสหโสฺส พฺรหฺมา …เป… ",
"mn120:13-16.6":	"ติสหโสฺส พฺรหฺมา … ",
"mn120:13-16.7":	"จตุสหโสฺส พฺรหฺมา … ",
"mn120:13-16.8":	"ปญฺจสหโสฺส พฺรหฺมา ทีฆายุโก วณฺณวา สุขพหุโลติฯ ",
"mn120:13-16.9":	"ปญฺจสหโสฺส, ภิกฺขเว, พฺรหฺมา ปญฺจสหสฺสิโลกธาตุํ ผริตฺวา อธิมุจฺจิตฺวา วิหรติฯ ",
"mn120:13-16.10":	"เยปิ ตตฺถ สตฺตา อุปปนฺนา เตปิ ผริตฺวา อธิมุจฺจิตฺวา วิหรติฯ ",
"mn120:13-16.11":	"เสยฺยถาปิ, ภิกฺขเว, จกฺขุมา ปุริโส ปญฺจ อามณฺฑานิ หตฺเถ กริตฺวา ปจฺจเวกฺเขยฺย; ",
"mn120:13-16.12":	"เอวเมว โข, ภิกฺขเว, ปญฺจสหโสฺส พฺรหฺมา ปญฺจสหสฺสิโลกธาตุํ ผริตฺวา อธิมุจฺจิตฺวา วิหรติฯ ",
"mn120:13-16.13":	"เยปิ ตตฺถ สตฺตา อุปปนฺนา เตปิ ผริตฺวา อธิมุจฺจิตฺวา วิหรติฯ ",
"mn120:13-16.14":	"ตสฺส เอวํ โหติ",
"mn120:13-16.15":	"‘อโห วตาหํ กายสฺส เภทา ปรํ มรณา ปญฺจสหสฺสสฺส พฺรหฺมุโน สหพฺยตํ อุปปชฺเชยฺยนฺ’ติฯ ",
"mn120:13-16.16":	"โส ตํ จิตฺตํ ทหติ, ตํ จิตฺตํ อธิฏฺฐาติ, ตํ จิตฺตํ ภาเวติฯ ",
"mn120:13-16.17":	"ตสฺส เต สงฺขารา จ วิหารา จ เอวํ ภาวิตา เอวํ พหุลีกตา ตตฺรุปปตฺติยา สํวตฺตนฺติฯ ",
"mn120:13-16.18":	"อยํ, ภิกฺขเว, มคฺโค อยํ ปฏิปทา ตตฺรุปปตฺติยา สํวตฺตติฯ ",
"mn120:17.1":	"ปุน จปรํ, ภิกฺขเว, ภิกฺขุ สทฺธาย สมนฺนาคโต โหติ, สีเลน สมนฺนาคโต โหติ, สุเตน … ",
"mn120:17.2":	"จาเคน … ",
"mn120:17.3":	"ปญฺญาย สมนฺนาคโต โหติฯ ",
"mn120:17.4":	"ตสฺส สุตํ โหติ",
"mn120:17.5":	"‘ทสสหโสฺส พฺรหฺมา ทีฆายุโก วณฺณวา สุขพหุโล’ติฯ ",
"mn120:17.6":	"ทสสหโสฺส, ภิกฺขเว, พฺรหฺมา ทสสหสฺสิโลกธาตุํ ผริตฺวา อธิมุจฺจิตฺวา วิหรติฯ ",
"mn120:17.7":	"เยปิ ตตฺถ สตฺตา อุปปนฺนา เตปิ ผริตฺวา อธิมุจฺจิตฺวา วิหรติฯ ",
"mn120:17.8":	"เสยฺยถาปิ, ภิกฺขเว, มณิ เวฬุริโย สุโภ ชาติมา อฏฺฐํโส สุปริกมฺมกโต ปณฺฑุกมฺพเล นิกฺขิตฺโต ภาสเต จ ตปเต จ วิโรจติ จ; ",
"mn120:17.9":	"เอวเมว โข, ภิกฺขเว, ทสสหโสฺส พฺรหฺมา ทสสหสฺสิโลกธาตุํ ผริตฺวา อธิมุจฺจิตฺวา วิหรติฯ ",
"mn120:17.10":	"เยปิ ตตฺถ สตฺตา อุปปนฺนา เตปิ ผริตฺวา อธิมุจฺจิตฺวา วิหรติฯ ",
"mn120:17.11":	"ตสฺส เอวํ โหติ",
"mn120:17.12":	"‘อโห วตาหํ กายสฺส เภทา ปรํ มรณา ทสสหสฺสสฺส พฺรหฺมุโน สหพฺยตํ อุปปชฺเชยฺยนฺ’ติฯ ",
"mn120:17.13":	"โส ตํ จิตฺตํ ทหติ, ตํ จิตฺตํ อธิฏฺฐาติ, ตํ จิตฺตํ ภาเวติฯ ",
"mn120:17.14":	"ตสฺส เต สงฺขารา จ วิหารา จ เอวํ ภาวิตา เอวํ พหุลีกตา ตตฺรุปปตฺติยา สํวตฺตนฺติฯ ",
"mn120:17.15":	"อยํ, ภิกฺขเว, มคฺโค อยํ ปฏิปทา ตตฺรุปปตฺติยา สํวตฺตติฯ ",
"mn120:18.1":	"ปุน จปรํ, ภิกฺขเว, ภิกฺขุ สทฺธาย สมนฺนาคโต โหติ, สีเลน … ",
"mn120:18.2":	"สุเตน … ",
"mn120:18.3":	"จาเคน … ",
"mn120:18.4":	"ปญฺญาย สมนฺนาคโต โหติฯ ",
"mn120:18.5":	"ตสฺส สุตํ โหติ",
"mn120:18.6":	"‘สตสหโสฺส พฺรหฺมา ทีฆายุโก วณฺณวา สุขพหุโล’ติฯ ",
"mn120:18.7":	"สตสหโสฺส, ภิกฺขเว, พฺรหฺมา สตสหสฺสิโลกธาตุํ ผริตฺวา อธิมุจฺจิตฺวา วิหรติฯ ",
"mn120:18.8":	"เยปิ ตตฺถ สตฺตา อุปปนฺนา เตปิ ผริตฺวา อธิมุจฺจิตฺวา วิหรติฯ ",
"mn120:18.9":	"เสยฺยถาปิ, ภิกฺขเว, นิกฺขํ ชมฺโพนทํ ทกฺขกมฺมารปุตฺเตากฺกามุขสุกุสลสมฺปหฏฺฐํ ปณฺฑุกมฺพเล นิกฺขิตฺตํ ภาสเต จ ตปเต จ วิโรจติ จ; ",
"mn120:18.10":	"เอวเมว โข, ภิกฺขเว, สตสหโสฺส พฺรหฺมา สตสหสฺสิโลกธาตุํ ผริตฺวา อธิมุจฺจิตฺวา วิหรติฯ ",
"mn120:18.11":	"เยปิ ตตฺถ สตฺตา อุปปนฺนา เตปิ ผริตฺวา อธิมุจฺจิตฺวา วิหรติฯ ",
"mn120:18.12":	"ตสฺส เอวํ โหติ",
"mn120:18.13":	"‘อโห วตาหํ กายสฺส เภทา ปรํ มรณา สตสหสฺสสฺส พฺรหฺมุโน สหพฺยตํ อุปปชฺเชยฺยนฺ’ติฯ ",
"mn120:18.14":	"โส ตํ จิตฺตํ ทหติ, ตํ จิตฺตํ อธิฏฺฐาติ, ตํ จิตฺตํ ภาเวติฯ ",
"mn120:18.15":	"ตสฺส เต สงฺขารา จ วิหารา จ เอวํ ภาวิตา เอวํ พหุลีกตา ตตฺรุปปตฺติยา สํวตฺตนฺติฯ ",
"mn120:18.16":	"อยํ, ภิกฺขเว, มคฺโค อยํ ปฏิปทา ตตฺรุปปตฺติยา สํวตฺตติฯ ",
"mn120:19.1":	"ปุน จปรํ, ภิกฺขเว, ภิกฺขุ สทฺธาย สมนฺนาคโต โหติ, สีเลน … ",
"mn120:19.2":	"สุเตน … ",
"mn120:19.3":	"จาเคน … ",
"mn120:19.4":	"ปญฺญาย สมนฺนาคโต โหติฯ ",
"mn120:19.5":	"ตสฺส สุตํ โหติ—",
"mn120:19.6":	"อาภา เทวา …เป… ",
"mn120:19.7":	"ปริตฺตาภา เทวา … ",
"mn120:19.8":	"อปฺปมาณาภา เทวา … ",
"mn120:19.9":	"อาภสฺสรา เทวา ทีฆายุกา วณฺณวนฺโต สุขพหุลาติฯ ",
"mn120:19.10":	"ตสฺส เอวํ โหติ",
"mn120:19.11":	"‘อโห วตาหํ กายสฺส เภทา ปรํ มรณา อาภสฺสรานํ เทวานํ สหพฺยตํ อุปปชฺเชยฺยนฺ’ติฯ ",
"mn120:19.12":	"โส ตํ จิตฺตํ ทหติ, ตํ จิตฺตํ อธิฏฺฐาติ, ตํ จิตฺตํ ภาเวติฯ ",
"mn120:19.13":	"ตสฺส เต สงฺขารา จ วิหารา จ เอวํ ภาวิตา เอวํ พหุลีกตา ตตฺรุปปตฺติยา สํวตฺตนฺติฯ ",
"mn120:19.14":	"อยํ, ภิกฺขเว, มคฺโค อยํ ปฏิปทา ตตฺรุปปตฺติยา สํวตฺตติฯ ",
"mn120:20.1":	"ปุน จปรํ, ภิกฺขเว, ภิกฺขุ สทฺธาย สมนฺนาคโต โหติ, สีเลน … ",
"mn120:20.2":	"สุเตน … ",
"mn120:20.3":	"จาเคน … ",
"mn120:20.4":	"ปญฺญาย สมนฺนาคโต โหติฯ ",
"mn120:20.5":	"ตสฺส สุตํ โหติ—",
"mn120:20.6":	"ปริตฺตสุภา เทวา …เป… ",
"mn120:20.7":	"อปฺปมาณสุภา เทวา … ",
"mn120:20.8":	"สุภกิณฺหา เทวา ทีฆายุกา วณฺณวนฺโต สุขพหุลาติฯ ",
"mn120:20.9":	"ตสฺส เอวํ โหติ",
"mn120:20.10":	"‘อโห วตาหํ กายสฺส เภทา ปรํ มรณา สุภกิณฺหานํ เทวานํ สหพฺยตํ อุปปชฺเชยฺยนฺ’ติฯ ",
"mn120:20.11":	"โส ตํ จิตฺตํ ทหติ, ตํ จิตฺตํ อธิฏฺฐาติ, ตํ จิตฺตํ ภาเวติฯ ",
"mn120:20.12":	"ตสฺส เต สงฺขารา จ วิหารา จ เอวํ ภาวิตา เอวํ พหุลีกตา ตตฺรุปปตฺติยา สํวตฺตนฺติฯ ",
"mn120:20.13":	"อยํ, ภิกฺขเว, มคฺโค อยํ ปฏิปทา ตตฺรุปปตฺติยา สํวตฺตติฯ ",
"mn120:21-30.1":	"ปุน จปรํ, ภิกฺขเว, ภิกฺขุ สทฺธาย สมนฺนาคโต โหติ, สีเลน … ",
"mn120:21-30.2":	"สุเตน … ",
"mn120:21-30.3":	"จาเคน … ",
"mn120:21-30.4":	"ปญฺญาย สมนฺนาคโต โหติฯ ",
"mn120:21-30.5":	"ตสฺส สุตํ โหติ—",
"mn120:21-30.6":	"เวหปฺผลา เทวา …เป… ",
"mn120:21-30.7":	"อวิหา เทวา … ",
"mn120:21-30.8":	"อตปฺปา เทวา … ",
"mn120:21-30.9":	"สุทสฺสา เทวา … ",
"mn120:21-30.10":	"สุทสฺสี เทวา … ",
"mn120:21-30.11":	"อกนิฏฺฐา เทวา ทีฆายุกา วณฺณวนฺโต สุขพหุลาติฯ ",
"mn120:21-30.12":	"ตสฺส เอวํ โหติ",
"mn120:21-30.13":	"‘อโห วตาหํ กายสฺส เภทา ปรํ มรณา อกนิฏฺฐานํ เทวานํ สหพฺยตํ อุปปชฺเชยฺยนฺ’ติฯ ",
"mn120:21-30.14":	"โส ตํ จิตฺตํ ทหติ, ตํ จิตฺตํ อธิฏฺฐาติ, ตํ จิตฺตํ ภาเวติฯ ",
"mn120:21-30.15":	"ตสฺส เต สงฺขารา จ วิหารา จ เอวํ ภาวิตา เอวํ พหุลีกตา ตตฺรุปปตฺติยา สํวตฺตนฺติฯ ",
"mn120:21-30.16":	"อยํ, ภิกฺขเว, มคฺโค อยํ ปฏิปทา ตตฺรุปปตฺติยา สํวตฺตติฯ ",
"mn120:31.1":	"ปุน จปรํ, ภิกฺขเว, ภิกฺขุ สทฺธาย สมนฺนาคโต โหติ, สีเลน … ",
"mn120:31.2":	"สุเตน … ",
"mn120:31.3":	"จาเคน … ",
"mn120:31.4":	"ปญฺญาย สมนฺนาคโต โหติฯ ",
"mn120:31.5":	"ตสฺส สุตํ โหติ",
"mn120:31.6":	"‘อากาสานญฺจายตนูปคา เทวา ทีฆายุกา จิรฏฺฐิติกา สุขพหุลา’ติฯ ",
"mn120:31.7":	"ตสฺส เอวํ โหติ",
"mn120:31.8":	"‘อโห วตาหํ กายสฺส เภทา ปรํ มรณา อากาสานญฺจายตนูปคานํ เทวานํ สหพฺยตํ อุปปชฺเชยฺยนฺ’ติฯ ",
"mn120:31.9":	"โส ตํ จิตฺตํ ทหติ, ตํ จิตฺตํ อธิฏฺฐาติ, ตํ จิตฺตํ ภาเวติฯ ",
"mn120:31.10":	"ตสฺส เต สงฺขารา จ วิหารา จ เอวํ ภาวิตา เอวํ พหุลีกตา ตตฺรุปปตฺติยา สํวตฺตนฺติฯ ",
"mn120:31.11":	"อยํ, ภิกฺขเว, มคฺโค อยํ ปฏิปทา ตตฺรุปปตฺติยา สํวตฺตติฯ ",
"mn120:32.1":	"ปุน จปรํ, ภิกฺขเว, ภิกฺขุ สทฺธาย สมนฺนาคโต โหติ, สีเลน … ",
"mn120:32.2":	"สุเตน … ",
"mn120:32.3":	"จาเคน … ",
"mn120:32.4":	"ปญฺญาย สมนฺนาคโต โหติฯ ",
"mn120:32.5":	"ตสฺส สุตํ โหติ",
"mn120:32.6":	"‘วิญฺญาณญฺจายตนูปคา เทวา ทีฆายุกา จิรฏฺฐิติกา สุขพหุลา’ติฯ ",
"mn120:32.7":	"ตสฺส เอวํ โหติ",
"mn120:32.8":	"‘อโห วตาหํ กายสฺส เภทา ปรํ มรณา วิญฺญาณญฺจายตนูปคานํ เทวานํ สหพฺยตํ อุปปชฺเชยฺยนฺ’ติฯ ",
"mn120:32.9":	"โส ตํ จิตฺตํ ทหติ, ตํ จิตฺตํ อธิฏฺฐาติ, ตํ จิตฺตํ ภาเวติฯ ",
"mn120:32.10":	"ตสฺส เต สงฺขารา จ วิหารา จ เอวํ ภาวิตา เอวํ พหุลีกตา ตตฺรุปปตฺติยา สํวตฺตนฺติฯ ",
"mn120:32.11":	"อยํ, ภิกฺขเว, มคฺโค อยํ ปฏิปทา ตตฺรุปปตฺติยา สํวตฺตติฯ ",
"mn120:33-36.1":	"ปุน จปรํ, ภิกฺขเว, ภิกฺขุ สทฺธาย สมนฺนาคโต โหติ, สีเลน … ",
"mn120:33-36.2":	"สุเตน … ",
"mn120:33-36.3":	"จาเคน … ",
"mn120:33-36.4":	"ปญฺญาย สมนฺนาคโต โหติฯ ",
"mn120:33-36.5":	"ตสฺส สุตํ โหติ—",
"mn120:33-36.6":	"อากิญฺจญฺญายตนูปคา เทวา …เป… ",
"mn120:33-36.7":	"เนวสญฺญานาสญฺญายตนูปคา เทวา ทีฆายุกา จิรฏฺฐิติกา สุขพหุลาติฯ ",
"mn120:33-36.8":	"ตสฺส เอวํ โหติ",
"mn120:33-36.9":	"‘อโห วตาหํ กายสฺส เภทา ปรํ มรณา เนวสญฺญานาสญฺญายตนูปคานํ เทวานํ สหพฺยตํ อุปปชฺเชยฺยนฺ’ติฯ ",
"mn120:33-36.10":	"โส ตํ จิตฺตํ ทหติ, ตํ จิตฺตํ อธิฏฺฐาติ, ตํ จิตฺตํ ภาเวติฯ ",
"mn120:33-36.11":	"ตสฺส เต สงฺขารา จ วิหารา จ เอวํ ภาวิตา เอวํ พหุลีกตา ตตฺรุปปตฺติยา สํวตฺตนฺติฯ ",
"mn120:33-36.12":	"อยํ, ภิกฺขเว, มคฺโค อยํ ปฏิปทา ตตฺรุปปตฺติยา สํวตฺตติฯ ",
"mn120:37.1":	"ปุน จปรํ, ภิกฺขเว, ภิกฺขุ สทฺธาย สมนฺนาคโต โหติ, สีเลน … ",
"mn120:37.2":	"สุเตน … ",
"mn120:37.3":	"จาเคน … ",
"mn120:37.4":	"ปญฺญาย สมนฺนาคโต โหติฯ ",
"mn120:37.5":	"ตสฺส เอวํ โหติ",
"mn120:37.6":	"‘อโห วตาหํ อาสวานํ ขยา อนาสวํ เจโตวิมุตฺตึ ปญฺญาวิมุตฺตึ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหเรยฺยนฺ’ติฯ ",
"mn120:37.7":	"โส อาสวานํ ขยา อนาสวํ เจโตวิมุตฺตึ ปญฺญาวิมุตฺตึ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหรติฯ ",
"mn120:37.8":	"อยํ, ภิกฺขเว, ภิกฺขุ น กตฺถจิ อุปปชฺชตี”ติฯ ",
"mn120:37.9":	"อิทมโวจ ภควาฯ ",
"mn120:37.10":	"อตฺตมนา เต ภิกฺขู ภควโต ภาสิตํ อภินนฺทุนฺติฯ ",
"mn120:37.11":	"สงฺขารุปปตฺติสุตฺตํ นิฏฺฐิตํ ทสมํฯ ",
"mn120:37.12":	"อนุปทวคฺโค นิฏฺฐิโต ทุติโยฯ ",
"mn120:38.0":	"ตสฺสุทฺทานํ ",
"mn120:38.1":	"อนุปท โสธน โปริสธมฺโม, ",
"mn120:38.2":	"เสวิตพฺพ พหุธาตุ วิภตฺติ; ",
"mn120:38.3":	"พุทฺธสฺส กิตฺตินาม จตฺตารีเสน, ",
"mn120:38.4":	"อานาปาโน กายคโต อุปปตฺติฯ "
}	
