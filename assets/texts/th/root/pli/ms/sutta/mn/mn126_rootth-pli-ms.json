{	
"mn126:0.1":	"มชฺฌิม นิกาย ๑๒๖ ",
"mn126:0.2":	"ภูมิชสุตฺต ",
"mn126:1.1":	"เอวํ เม สุตํ—",
"mn126:1.2":	"เอกํ สมยํ ภควา ราชคเห วิหรติ เวฬุวเน กลนฺทกนิวาเปฯ ",
"mn126:2.1":	"อถ โข อายสฺมา ภูมิโช ปุพฺพณฺหสมยํ นิวาเสตฺวา ปตฺตจีวรมาทาย เยน ชยเสนสฺส ราชกุมารสฺส นิเวสนํ เตนุปสงฺกมิ; อุปสงฺกมิตฺวา ปญฺญตฺเต อาสเน นิสีทิฯ ",
"mn126:3.1":	"อถ โข ชยเสโน ราชกุมาโร เยนายสฺมา ภูมิโช เตนุปสงฺกมิ; อุปสงฺกมิตฺวา อายสฺมตา ภูมิเชน สทฺธึ สมฺโมทิฯ ",
"mn126:3.2":	"สมฺโมทนียํ กถํ สารณียํ วีติสาเรตฺวา เอกมนฺตํ นิสีทิฯ เอกมนฺตํ นิสินฺโน โข ชยเสโน ราชกุมาโร อายสฺมนฺตํ ภูมิชํ เอตทโวจ",
"mn126:3.3":	"“สนฺติ, โภ ภูมิช, เอเก สมณพฺราหฺมณา เอวํวาทิโน เอวํทิฏฺฐิโน",
"mn126:3.4":	"‘อาสญฺเจปิ กริตฺวา พฺรหฺมจริยํ จรนฺติ, อภพฺพา ผลสฺส อธิคมาย; ",
"mn126:3.5":	"อนาสญฺเจปิ กริตฺวา พฺรหฺมจริยํ จรนฺติ, อภพฺพา ผลสฺส อธิคมาย; ",
"mn126:3.6":	"อาสญฺจ อนาสญฺเจปิ กริตฺวา พฺรหฺมจริยํ จรนฺติ, อภพฺพา ผลสฺส อธิคมาย; ",
"mn126:3.7":	"เนวาสํ นานาสญฺเจปิ กริตฺวา พฺรหฺมจริยํ จรนฺติ, อภพฺพา ผลสฺส อธิคมายา’ติฯ ",
"mn126:3.8":	"อิธ โภโต ภูมิชสฺส สตฺถา กึวาที กิมกฺขายี”ติ? ",
"mn126:4.1":	"“น โข เมตํ, ราชกุมาร, ภควโต สมฺมุขา สุตํ, สมฺมุขา ปฏิคฺคหิตํฯ ",
"mn126:4.2":	"ฐานญฺจ โข เอตํ วิชฺชติ ยํ ภควา เอวํ พฺยากเรยฺย",
"mn126:4.3":	"‘อาสญฺเจปิ กริตฺวา อโยนิโส พฺรหฺมจริยํ จรนฺติ, อภพฺพา ผลสฺส อธิคมาย; ",
"mn126:4.4":	"อนาสญฺเจปิ กริตฺวา อโยนิโส พฺรหฺมจริยํ จรนฺติ, อภพฺพา ผลสฺส อธิคมาย; ",
"mn126:4.5":	"อาสญฺจ อนาสญฺเจปิ กริตฺวา อโยนิโส พฺรหฺมจริยํ จรนฺติ, อภพฺพา ผลสฺส อธิคมาย; ",
"mn126:4.6":	"เนวาสํ นานาสญฺเจปิ กริตฺวา อโยนิโส พฺรหฺมจริยํ จรนฺติ, อภพฺพา ผลสฺส อธิคมายฯ ",
"mn126:4.7":	"อาสญฺเจปิ กริตฺวา โยนิโส พฺรหฺมจริยํ จรนฺติ, ภพฺพา ผลสฺส อธิคมาย; ",
"mn126:4.8":	"อนาสญฺเจปิ กริตฺวา โยนิโส พฺรหฺมจริยํ จรนฺติ, ภพฺพา ผลสฺส อธิคมาย; ",
"mn126:4.9":	"อาสญฺจ อนาสญฺเจปิ กริตฺวา โยนิโส พฺรหฺมจริยํ จรนฺติ, ภพฺพา ผลสฺส อธิคมาย; ",
"mn126:4.10":	"เนวาสํ นานาสญฺเจปิ กริตฺวา โยนิโส พฺรหฺมจริยํ จรนฺติ, ภพฺพา ผลสฺส อธิคมายา’ติฯ ",
"mn126:4.11":	"น โข เม ตํ, ราชกุมาร, ภควโต สมฺมุขา สุตํ, สมฺมุขา ปฏิคฺคหิตํฯ ",
"mn126:4.12":	"ฐานญฺจ โข เอตํ วิชฺชติ ยํ ภควา เอวํ พฺยากเรยฺยา”ติฯ ",
"mn126:5.1":	"“สเจ โข โภโต ภูมิชสฺส สตฺถา เอวํวาที เอวมกฺขายี, อทฺธา โภโต ภูมิชสฺส สตฺถา สพฺเพสํเยว ปุถุสมณพฺราหฺมณานํ มุทฺธานํ มญฺเญ อาหจฺจ ติฏฺฐตี”ติฯ ",
"mn126:6.1":	"อถ โข ชยเสโน ราชกุมาโร อายสฺมนฺตํ ภูมิชํ สเกเนว ถาลิปาเกน ปริวิสิฯ ",
"mn126:7.1":	"อถ โข อายสฺมา ภูมิโช ปจฺฉาภตฺตํ ปิณฺฑปาตปฏิกฺกนฺโต เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺโน โข อายสฺมา ภูมิโช ภควนฺตํ เอตทโวจ",
"mn126:7.2":	"“อิธาหํ, ภนฺเต, ปุพฺพณฺหสมยํ นิวาเสตฺวา ปตฺตจีวรมาทาย เยน ชยเสนสฺส ราชกุมารสฺส นิเวสนํ เตนุปสงฺกมึ; อุปสงฺกมิตฺวา ปญฺญตฺเต อาสเน นิสีทึฯ ",
"mn126:7.3":	"อถ โข, ภนฺเต, ชยเสโน ราชกุมาโร เยนาหํ เตนุปสงฺกมิ; อุปสงฺกมิตฺวา มยา สทฺธึ สมฺโมทิฯ ",
"mn126:7.4":	"สมฺโมทนียํ กถํ สารณียํ วีติสาเรตฺวา เอกมนฺตํ นิสีทิฯ เอกมนฺตํ นิสินฺโน โข, ภนฺเต, ชยเสโน ราชกุมาโร มํ เอตทโวจ",
"mn126:7.5":	"‘สนฺติ, โภ ภูมิช, เอเก สมณพฺราหฺมณา เอวํวาทิโน เอวํทิฏฺฐิโน—",
"mn126:7.6":	"อาสญฺเจปิ กริตฺวา พฺรหฺมจริยํ จรนฺติ, อภพฺพา ผลสฺส อธิคมาย; ",
"mn126:7.7":	"อนาสญฺเจปิ กริตฺวา …เป… ",
"mn126:7.8":	"อาสญฺจ อนาสญฺเจปิ กริตฺวา พฺรหฺมจริยํ จรนฺติ, อภพฺพา ผลสฺส อธิคมาย; ",
"mn126:7.9":	"เนวาสํ นานาสญฺเจปิ กริตฺวา พฺรหฺมจริยํ จรนฺติ, อภพฺพา ผลสฺส อธิคมายา’ติฯ ",
"mn126:7.10":	"‘อิธ โภโต ภูมิชสฺส สตฺถา กึวาที กิมกฺขายี’ติ? ",
"mn126:7.11":	"เอวํ วุตฺเต, อหํ, ภนฺเต, ชยเสนํ ราชกุมารํ เอตทโวจํ",
"mn126:7.12":	"‘น โข เม ตํ, ราชกุมาร, ภควโต สมฺมุขา สุตํ, สมฺมุขา ปฏิคฺคหิตํฯ ",
"mn126:7.13":	"ฐานญฺจ โข เอตํ วิชฺชติ ยํ ภควา เอวํ พฺยากเรยฺย—",
"mn126:7.14":	"อาสญฺเจปิ กริตฺวา อโยนิโส พฺรหฺมจริยํ จรนฺติ, อภพฺพา ผลสฺส อธิคมาย; ",
"mn126:7.15":	"อนาสญฺเจปิ กริตฺวา อโยนิโส พฺรหฺมจริยํ จรนฺติ, อภพฺพา ผลสฺส อธิคมาย; ",
"mn126:7.16":	"อาสญฺจ อนาสญฺเจปิ กริตฺวา อโยนิโส พฺรหฺมจริยํ จรนฺติ, อภพฺพา ผลสฺส อธิคมาย; ",
"mn126:7.17":	"เนวาสํ นานาสญฺเจปิ กริตฺวา อโยนิโส พฺรหฺมจริยํ จรนฺติ, อภพฺพา ผลสฺส อธิคมายฯ ",
"mn126:7.18":	"อาสญฺเจปิ กริตฺวา โยนิโส พฺรหฺมจริยํ จรนฺติ, ภพฺพา ผลสฺส อธิคมาย; ",
"mn126:7.19":	"อนาสญฺเจปิ กริตฺวา …เป… ",
"mn126:7.20":	"อาสญฺจ อนาสญฺเจปิ กริตฺวา …เป… ",
"mn126:7.21":	"เนวาสํ นานาสญฺเจปิ กริตฺวา โยนิโส พฺรหฺมจริยํ จรนฺติ, ภพฺพา ผลสฺส อธิคมายาติฯ ",
"mn126:7.22":	"น โข เม ตํ, ราชกุมาร, ภควโต สมฺมุขา สุตํ, สมฺมุขา ปฏิคฺคหิตํฯ ",
"mn126:7.23":	"ฐานญฺจ โข เอตํ วิชฺชติ ยํ ภควา เอวํ พฺยากเรยฺยา’ติฯ ",
"mn126:7.24":	"‘สเจ โภโต ภูมิชสฺส สตฺถา เอวํวาที เอวมกฺขายี, อทฺธา โภโต ภูมิชสฺส สตฺถา สพฺเพสํเยว ปุถุสมณพฺราหฺมณานํ มุทฺธานํ มญฺเญ อาหจฺจ ติฏฺฐตี’ติฯ ",
"mn126:7.25":	"‘กจฺจาหํ, ภนฺเต, เอวํ ปุฏฺโฐ เอวํ พฺยากรมาโน วุตฺตวาที เจว ภควโต โหมิ, น จ ภควนฺตํ อภูเตน อพฺภาจิกฺขามิ, ธมฺมสฺส จานุธมฺมํ พฺยากโรมิ, น จ โกจิ สหธมฺมิโก วาทานุวาโท คารยฺหํ ฐานํ อาคจฺฉตี’”ติ? ",
"mn126:8.1":	"“ตคฺฆ ตฺวํ, ภูมิช, เอวํ ปุฏฺโฐ เอวํ พฺยากรมาโน วุตฺตวาที เจว เม โหสิ, น จ มํ อภูเตน อพฺภาจิกฺขสิ, ธมฺมสฺส จานุธมฺมํ พฺยากโรสิ, น จ โกจิ สหธมฺมิโก วาทานุวาโท คารยฺหํ ฐานํ อาคจฺฉติฯ ",
"mn126:9.1":	"เย หิ เกจิ, ภูมิช, สมณา วา พฺราหฺมณา วา มิจฺฉาทิฏฺฐิโน มิจฺฉาสงฺกปฺปา มิจฺฉาวาจา มิจฺฉากมฺมนฺตา มิจฺฉาอาชีวา มิจฺฉาวายามา มิจฺฉาสตี มิจฺฉาสมาธิโน เต อาสญฺเจปิ กริตฺวา พฺรหฺมจริยํ จรนฺติ, อภพฺพา ผลสฺส อธิคมาย; ",
"mn126:9.2":	"อนาสญฺเจปิ กริตฺวา พฺรหฺมจริยํ จรนฺติ, อภพฺพา ผลสฺส อธิคมาย; ",
"mn126:9.3":	"อาสญฺจ อนาสญฺเจปิ กริตฺวา พฺรหฺมจริยํ จรนฺติ, อภพฺพา ผลสฺส อธิคมาย; ",
"mn126:9.4":	"เนวาสํ นานาสญฺเจปิ กริตฺวา พฺรหฺมจริยํ จรนฺติ, อภพฺพา ผลสฺส อธิคมายฯ ",
"mn126:9.5":	"ตํ กิสฺส เหตุ? ",
"mn126:9.6":	"อโยนิ เหสา, ภูมิช, ผลสฺส อธิคมายฯ ",
"mn126:10.1":	"เสยฺยถาปิ, ภูมิช, ปุริโส เตลตฺถิโก เตลคเวสี เตลปริเยสนํ จรมาโน วาลิกํ โทณิยา อากิริตฺวา อุทเกน ปริปฺโผสกํ ปริปฺโผสกํ ปีเฬยฺยฯ ",
"mn126:10.2":	"อาสญฺเจปิ กริตฺวา วาลิกํ โทณิยา อากิริตฺวา อุทเกน ปริปฺโผสกํ ปริปฺโผสกํ ปีเฬยฺย, อภพฺโพ เตลสฺส อธิคมาย; ",
"mn126:10.3":	"อนาสญฺเจปิ กริตฺวา วาลิกํ โทณิยา อากิริตฺวา อุทเกน ปริปฺโผสกํ ปริปฺโผสกํ ปีเฬยฺย, อภพฺโพ เตลสฺส อธิคมาย; ",
"mn126:10.4":	"อาสญฺจ อนาสญฺเจปิ กริตฺวา วาลิกํ โทณิยา อากิริตฺวา อุทเกน ปริปฺโผสกํ ปริปฺโผสกํ ปีเฬยฺย, อภพฺโพ เตลสฺส อธิคมาย; ",
"mn126:10.5":	"เนวาสํ นานาสญฺเจปิ กริตฺวา วาลิกํ โทณิยา อากิริตฺวา อุทเกน ปริปฺโผสกํ ปริปฺโผสกํ ปีเฬยฺย, อภพฺโพ เตลสฺส อธิคมายฯ ",
"mn126:10.6":	"ตํ กิสฺส เหตุ? ",
"mn126:10.7":	"อโยนิ เหสา, ภูมิช, เตลสฺส อธิคมายฯ ",
"mn126:10.8":	"เอวเมว โข, ภูมิช, เย หิ เกจิ สมณา วา พฺราหฺมณา วา มิจฺฉาทิฏฺฐิโน มิจฺฉาสงฺกปฺปา มิจฺฉาวาจา มิจฺฉากมฺมนฺตา มิจฺฉาอาชีวา มิจฺฉาวายามา มิจฺฉาสตี มิจฺฉาสมาธิโน เต อาสญฺเจปิ กริตฺวา พฺรหฺมจริยํ จรนฺติ, อภพฺพา ผลสฺส อธิคมาย; ",
"mn126:10.9":	"อนาสญฺเจปิ กริตฺวา พฺรหฺมจริยํ จรนฺติ, อภพฺพา ผลสฺส อธิคมาย; ",
"mn126:10.10":	"อาสญฺจ อนาสญฺเจปิ กริตฺวา พฺรหฺมจริยํ จรนฺติ, อภพฺพา ผลสฺส อธิคมาย; ",
"mn126:10.11":	"เนวาสํ นานาสญฺเจปิ กริตฺวา พฺรหฺมจริยํ จรนฺติ, อภพฺพา ผลสฺส อธิคมายฯ ",
"mn126:10.12":	"ตํ กิสฺส เหตุ? ",
"mn126:10.13":	"อโยนิ เหสา, ภูมิช, ผลสฺส อธิคมายฯ ",
"mn126:11.1":	"เสยฺยถาปิ, ภูมิช, ปุริโส ขีรตฺถิโก ขีรคเวสี ขีรปริเยสนํ จรมาโน คาวึ ตรุณวจฺฉํ วิสาณโต อาวิญฺเฉยฺยฯ ",
"mn126:11.2":	"อาสญฺเจปิ กริตฺวา คาวึ ตรุณวจฺฉํ วิสาณโต อาวิญฺเฉยฺย, อภพฺโพ ขีรสฺส อธิคมาย; ",
"mn126:11.3":	"อนาสญฺเจปิ กริตฺวา …เป… ",
"mn126:11.4":	"อาสญฺจ อนาสญฺเจปิ กริตฺวา …เป… ",
"mn126:11.5":	"เนวาสํ นานาสญฺเจปิ กริตฺวา คาวึ ตรุณวจฺฉํ วิสาณโต อาวิญฺเฉยฺย, อภพฺโพ ขีรสฺส อธิคมายฯ ",
"mn126:11.6":	"ตํ กิสฺส เหตุ? ",
"mn126:11.7":	"อโยนิ เหสา, ภูมิช, ขีรสฺส อธิคมายฯ ",
"mn126:11.8":	"เอวเมว โข, ภูมิช, เย หิ เกจิ สมณา วา พฺราหฺมณา วา มิจฺฉาทิฏฺฐิโน …เป… ",
"mn126:11.9":	"มิจฺฉาสมาธิโน เต อาสญฺเจปิ กริตฺวา พฺรหฺมจริยํ จรนฺติ, อภพฺพา ผลสฺส อธิคมาย; ",
"mn126:11.10":	"อนาสญฺเจปิ กริตฺวา …เป… ",
"mn126:11.11":	"อาสญฺจ อนาสญฺเจปิ กริตฺวา …เป… ",
"mn126:11.12":	"เนวาสํ นานาสญฺเจปิ กริตฺวา พฺรหฺมจริยํ จรนฺติ, อภพฺพา ผลสฺส อธิคมายฯ ",
"mn126:11.13":	"ตํ กิสฺส เหตุ? ",
"mn126:11.14":	"อโยนิ เหสา, ภูมิช, ผลสฺส อธิคมายฯ ",
"mn126:12.1":	"เสยฺยถาปิ, ภูมิช, ปุริโส นวนีตตฺถิโก นวนีตคเวสี นวนีตปริเยสนํ จรมาโน อุทกํ กลเส อาสิญฺจิตฺวา มตฺเถน อาวิญฺเฉยฺยฯ ",
"mn126:12.2":	"อาสญฺเจปิ กริตฺวา อุทกํ กลเส อาสิญฺจิตฺวา มตฺเถน อาวิญฺเฉยฺย, อภพฺโพ นวนีตสฺส อธิคมาย; ",
"mn126:12.3":	"อนาสญฺเจปิ กริตฺวา …เป… ",
"mn126:12.4":	"อาสญฺจ อนาสญฺเจปิ กริตฺวา …เป… ",
"mn126:12.5":	"เนวาสํ นานาสญฺเจปิ กริตฺวา อุทกํ กลเส อาสิญฺจิตฺวา มตฺเถน อาวิญฺเฉยฺย, อภพฺโพ นวนีตสฺส อธิคมายฯ ",
"mn126:12.6":	"ตํ กิสฺส เหตุ? ",
"mn126:12.7":	"อโยนิ เหสา, ภูมิช, นวนีตสฺส อธิคมายฯ ",
"mn126:12.8":	"เอวเมว โข, ภูมิช, เย หิ เกจิ สมณา วา พฺราหฺมณา วา มิจฺฉาทิฏฺฐิโน …เป… ",
"mn126:12.9":	"มิจฺฉาสมาธิโน เต อาสญฺเจปิ กริตฺวา พฺรหฺมจริยํ จรนฺติ, อภพฺพา ผลสฺส อธิคมาย; ",
"mn126:12.10":	"อนาสญฺเจปิ กริตฺวา …เป… ",
"mn126:12.11":	"อาสญฺจ อนาสญฺเจปิ กริตฺวา …เป… ",
"mn126:12.12":	"เนวาสํ นานาสญฺเจปิ กริตฺวา พฺรหฺมจริยํ จรนฺติ, อภพฺพา ผลสฺส อธิคมายฯ ",
"mn126:12.13":	"ตํ กิสฺส เหตุ? ",
"mn126:12.14":	"อโยนิ เหสา, ภูมิช, ผลสฺส อธิคมายฯ ",
"mn126:13.1":	"เสยฺยถาปิ, ภูมิช, ปุริโส อคฺคิตฺถิโก อคฺคิคเวสี อคฺคิปริเยสนํ จรมาโน อลฺลํ กฏฺฐํ สเสฺนหํ อุตฺตรารณึ อาทาย อภิมนฺเถยฺยฯ ",
"mn126:13.2":	"อาสญฺเจปิ กริตฺวา อลฺลํ กฏฺฐํ สเสฺนหํ อุตฺตรารณึ อาทาย อภิมนฺเถยฺย, อภพฺโพ อคฺคิสฺส อธิคมาย; ",
"mn126:13.3":	"อนาสญฺเจปิ กริตฺวา …เป… ",
"mn126:13.4":	"อาสญฺจ อนาสญฺเจปิ กริตฺวา …เป… ",
"mn126:13.5":	"เนวาสํ นานาสญฺเจปิ กริตฺวา อลฺลํ กฏฺฐํ สเสฺนหํ อุตฺตรารณึ อาทาย อภิมนฺเถยฺย, อภพฺโพ อคฺคิสฺส อธิคมายฯ ",
"mn126:13.6":	"ตํ กิสฺส เหตุ? ",
"mn126:13.7":	"อโยนิ เหสา, ภูมิช, อคฺคิสฺส อธิคมายฯ ",
"mn126:13.8":	"เอวเมว โข, ภูมิช, เย หิ เกจิ สมณา วา พฺราหฺมณา วา มิจฺฉาทิฏฺฐิโน …เป… ",
"mn126:13.9":	"มิจฺฉาสมาธิโน เต อาสญฺเจปิ กริตฺวา พฺรหฺมจริยํ จรนฺติ, อภพฺพา ผลสฺส อธิคมาย; ",
"mn126:13.10":	"อนาสญฺเจปิ กริตฺวา …เป… ",
"mn126:13.11":	"อาสญฺจ อนาสญฺเจปิ กริตฺวา …เป… ",
"mn126:13.12":	"เนวาสํ นานาสญฺเจปิ กริตฺวา พฺรหฺมจริยํ จรนฺติ, อภพฺพา ผลสฺส อธิคมายฯ ",
"mn126:13.13":	"ตํ กิสฺส เหตุ? ",
"mn126:13.14":	"อโยนิ เหสา, ภูมิช, ผลสฺส อธิคมายฯ ",
"mn126:14.1":	"เย หิ เกจิ, ภูมิช, สมณา วา พฺราหฺมณา วา สมฺมาทิฏฺฐิโน สมฺมาสงฺกปฺปา สมฺมาวาจา สมฺมากมฺมนฺตา สมฺมาอาชีวา สมฺมาวายามา สมฺมาสตี สมฺมาสมาธิโน เต อาสญฺเจปิ กริตฺวา พฺรหฺมจริยํ จรนฺติ, ภพฺพา ผลสฺส อธิคมาย; ",
"mn126:14.2":	"อนาสญฺเจปิ กริตฺวา พฺรหฺมจริยํ จรนฺติ, ภพฺพา ผลสฺส อธิคมาย; ",
"mn126:14.3":	"อาสญฺจ อนาสญฺเจปิ กริตฺวา พฺรหฺมจริยํ จรนฺติ, ภพฺพา ผลสฺส อธิคมาย; ",
"mn126:14.4":	"เนวาสํ นานาสญฺเจปิ กริตฺวา พฺรหฺมจริยํ จรนฺติ, ภพฺพา ผลสฺส อธิคมายฯ ",
"mn126:14.5":	"ตํ กิสฺส เหตุ? ",
"mn126:14.6":	"โยนิ เหสา, ภูมิช, ผลสฺส อธิคมายฯ ",
"mn126:15.1":	"เสยฺยถาปิ, ภูมิช, ปุริโส เตลตฺถิโก เตลคเวสี เตลปริเยสนํ จรมาโน ติลปิฏฺฐํ โทณิยา อากิริตฺวา อุทเกน ปริปฺโผสกํ ปริปฺโผสกํ ปีเฬยฺยฯ ",
"mn126:15.2":	"อาสญฺเจปิ กริตฺวา ติลปิฏฺฐํ โทณิยา อากิริตฺวา อุทเกน ปริปฺโผสกํ ปริปฺโผสกํ ปีเฬยฺย, ภพฺโพ เตลสฺส อธิคมาย; ",
"mn126:15.3":	"อนาสญฺเจปิ กริตฺวา …เป… ",
"mn126:15.4":	"อาสญฺจ อนาสญฺเจปิ กริตฺวา …เป… ",
"mn126:15.5":	"เนวาสํ นานาสญฺเจปิ กริตฺวา ติลปิฏฺฐํ โทณิยา อากิริตฺวา อุทเกน ปริปฺโผสกํ ปริปฺโผสกํ ปีเฬยฺย, ภพฺโพ เตลสฺส อธิคมายฯ ",
"mn126:15.6":	"ตํ กิสฺส เหตุ? ",
"mn126:15.7":	"โยนิ เหสา, ภูมิช, เตลสฺส อธิคมายฯ ",
"mn126:15.8":	"เอวเมว โข, ภูมิช, เย หิ เกจิ สมณา วา พฺราหฺมณา วา สมฺมาทิฏฺฐิโน …เป… ",
"mn126:15.9":	"สมฺมาสมาธิโน เต อาสญฺเจปิ กริตฺวา พฺรหฺมจริยํ จรนฺติ, ภพฺพา ผลสฺส อธิคมาย; ",
"mn126:15.10":	"อนาสญฺเจปิ กริตฺวา …เป… ",
"mn126:15.11":	"อาสญฺจ อนาสญฺเจปิ กริตฺวา …เป… ",
"mn126:15.12":	"เนวาสํ นานาสญฺเจปิ กริตฺวา พฺรหฺมจริยํ จรนฺติ, ภพฺพา ผลสฺส อธิคมายฯ ",
"mn126:15.13":	"ตํ กิสฺส เหตุ? ",
"mn126:15.14":	"โยนิ เหสา, ภูมิช, ผลสฺส อธิคมายฯ ",
"mn126:16.1":	"เสยฺยถาปิ, ภูมิช, ปุริโส ขีรตฺถิโก ขีรคเวสี ขีรปริเยสนํ จรมาโน คาวึ ตรุณวจฺฉํ ถนโต อาวิญฺเฉยฺยฯ ",
"mn126:16.2":	"อาสญฺเจปิ กริตฺวา คาวึ ตรุณวจฺฉํ ถนโต อาวิญฺเฉยฺย, ภพฺโพ ขีรสฺส อธิคมาย; ",
"mn126:16.3":	"อนาสญฺเจปิ กริตฺวา …เป… ",
"mn126:16.4":	"อาสญฺจ อนาสญฺเจปิ กริตฺวา …เป… ",
"mn126:16.5":	"เนวาสํ นานาสญฺเจปิ กริตฺวา คาวึ ตรุณวจฺฉํ ถนโต อาวิญฺเฉยฺย, ภพฺโพ ขีรสฺส อธิคมายฯ ",
"mn126:16.6":	"ตํ กิสฺส เหตุ? ",
"mn126:16.7":	"โยนิ เหสา, ภูมิช, ขีรสฺส อธิคมายฯ ",
"mn126:16.8":	"เอวเมว โข, ภูมิช, เย หิ เกจิ สมณา วา พฺราหฺมณา วา สมฺมาทิฏฺฐิโน …เป… ",
"mn126:16.9":	"สมฺมาสมาธิโน เต อาสญฺเจปิ กริตฺวา …เป… ",
"mn126:16.10":	"อนาสญฺเจปิ กริตฺวา …เป… ",
"mn126:16.11":	"อาสญฺจ อนาสญฺเจปิ กริตฺวา …เป… ",
"mn126:16.12":	"เนวาสํ นานาสญฺเจปิ กริตฺวา พฺรหฺมจริยํ จรนฺติ, ภพฺพา ผลสฺส อธิคมายฯ ",
"mn126:16.13":	"ตํ กิสฺส เหตุ? ",
"mn126:16.14":	"โยนิ เหสา, ภูมิช, ผลสฺส อธิคมายฯ ",
"mn126:17.1":	"เสยฺยถาปิ, ภูมิช, ปุริโส นวนีตตฺถิโก นวนีตคเวสี นวนีตปริเยสนํ จรมาโน ทธึ กลเส อาสิญฺจิตฺวา มตฺเถน อาวิญฺเฉยฺยฯ ",
"mn126:17.2":	"อาสญฺเจปิ กริตฺวา ทธึ กลเส อาสิญฺจิตฺวา มตฺเถน อาวิญฺเฉยฺย, ภพฺโพ นวนีตสฺส อธิคมาย; ",
"mn126:17.3":	"อนาสญฺเจปิ กริตฺวา … ",
"mn126:17.4":	"อาสญฺจ อนาสญฺเจปิ กริตฺวา … ",
"mn126:17.5":	"เนวาสํ นานาสญฺเจปิ กริตฺวา ทธึ กลเส อาสิญฺจิตฺวา มตฺเถน อาวิญฺเฉยฺย, ภพฺโพ นวนีตสฺส อธิคมายฯ ",
"mn126:17.6":	"ตํ กิสฺส เหตุ? ",
"mn126:17.7":	"โยนิ เหสา, ภูมิช, นวนีตสฺส อธิคมายฯ ",
"mn126:17.8":	"เอวเมว โข, ภูมิช, เย หิ เกจิ สมณา วา พฺราหฺมณา วา สมฺมาทิฏฺฐิโน …เป… ",
"mn126:17.9":	"สมฺมาสมาธิโน เต อาสญฺเจปิ กริตฺวา พฺรหฺมจริยํ จรนฺติ, ภพฺพา ผลสฺส อธิคมาย; ",
"mn126:17.10":	"อนาสญฺเจปิ กริตฺวา … ",
"mn126:17.11":	"อาสญฺจ อนาสญฺเจปิ กริตฺวา … ",
"mn126:17.12":	"เนวาสํ นานาสญฺเจปิ กริตฺวา พฺรหฺมจริยํ จรนฺติ, ภพฺพา ผลสฺส อธิคมายฯ ",
"mn126:17.13":	"ตํ กิสฺส เหตุ? ",
"mn126:17.14":	"โยนิ เหสา, ภูมิช, ผลสฺส อธิคมายฯ ",
"mn126:18.1":	"เสยฺยถาปิ, ภูมิช, ปุริโส อคฺคิตฺถิโก อคฺคิคเวสี อคฺคิปริเยสนํ จรมาโน สุกฺขํ กฏฺฐํ โกฬาปํ อุตฺตรารณึ อาทาย อภิมนฺเถยฺย; ",
"mn126:18.2":	"(…) อาสญฺเจปิ กริตฺวา … ",
"mn126:18.3":	"อนาสญฺเจปิ กริตฺวา … ",
"mn126:18.4":	"อาสญฺจ อนาสญฺเจปิ กริตฺวา … ",
"mn126:18.5":	"เนวาสํ นานาสญฺเจปิ กริตฺวา สุกฺขํ กฏฺฐํ โกฬาปํ อุตฺตรารณึ อาทาย อภิมนฺเถยฺย, ภพฺโพ อคฺคิสฺส อธิคมายฯ ",
"mn126:18.6":	"ตํ กิสฺส เหตุ? ",
"mn126:18.7":	"โยนิ เหสา, ภูมิช, อคฺคิสฺส อธิคมายฯ ",
"mn126:18.8":	"เอวเมว โข, ภูมิช, เย หิ เกจิ สมณา วา พฺราหฺมณา วา สมฺมาทิฏฺฐิโน …เป… ",
"mn126:18.9":	"สมฺมาสมาธิโน เต อาสญฺเจปิ กริตฺวา พฺรหฺมจริยํ จรนฺติ, ภพฺพา ผลสฺส อธิคมาย; ",
"mn126:18.10":	"อนาสญฺเจปิ กริตฺวา พฺรหฺมจริยํ จรนฺติ, ภพฺพา ผลสฺส อธิคมาย; ",
"mn126:18.11":	"อาสญฺจ อนาสญฺเจปิ กริตฺวา พฺรหฺมจริยํ จรนฺติ, ภพฺพา ผลสฺส อธิคมาย; ",
"mn126:18.12":	"เนวาสํ นานาสญฺเจปิ กริตฺวา พฺรหฺมจริยํ จรนฺติ, ภพฺพา ผลสฺส อธิคมายฯ ",
"mn126:18.13":	"ตํ กิสฺส เหตุ? ",
"mn126:18.14":	"โยนิ เหสา, ภูมิช, ผลสฺส อธิคมายฯ ",
"mn126:19.1":	"สเจ โข ตํ, ภูมิช, ชยเสนสฺส ราชกุมารสฺส อิมา จตโสฺส อุปมา ปฏิภาเยยฺยุํ อนจฺฉริยํ เต ชยเสโน ราชกุมาโร ปสีเทยฺย, ปสนฺโน จ เต ปสนฺนาการํ กเรยฺยา”ติฯ ",
"mn126:19.2":	"“กุโต ปน มํ, ภนฺเต, ชยเสนสฺส ราชกุมารสฺส อิมา จตโสฺส อุปมา ปฏิภายิสฺสนฺติ อนจฺฉริยา ปุพฺเพ อสฺสุตปุพฺพา, เสยฺยถาปิ ภควนฺตนฺ”ติ? ",
"mn126:19.3":	"อิทมโวจ ภควาฯ ",
"mn126:19.4":	"อตฺตมโน อายสฺมา ภูมิโช ภควโต ภาสิตํ อภินนฺทีติฯ ",
"mn126:19.5":	"ภูมิชสุตฺตํ นิฏฺฐิตํ ฉฏฺฐํฯ "
}	
