{	
"mn147:0.1":	"มชฺฌิม นิกาย ๑๔๗ ",
"mn147:0.2":	"จูฬราหุโลวาทสุตฺต ",
"mn147:1.1":	"เอวํ เม สุตํ—",
"mn147:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"mn147:1.3":	"อถ โข ภควโต รโหคตสฺส ปฏิสลฺลีนสฺส เอวํ เจตโส ปริวิตกฺโก อุทปาทิ",
"mn147:1.4":	"“ปริปกฺกา โข ราหุลสฺส วิมุตฺติปริปาจนียา ธมฺมาฯ ",
"mn147:1.5":	"ยนฺนูนาหํ ราหุลํ อุตฺตรึ อาสวานํ ขเย วิเนยฺยนฺ”ติฯ ",
"mn147:1.6":	"อถ โข ภควา ปุพฺพณฺหสมยํ นิวาเสตฺวา ปตฺตจีวรมาทาย สาวตฺถึ ปิณฺฑาย ปาวิสิฯ ",
"mn147:1.7":	"สาวตฺถิยํ ปิณฺฑาย จริตฺวา ปจฺฉาภตฺตํ ปิณฺฑปาตปฏิกฺกนฺโต อายสฺมนฺตํ ราหุลํ อามนฺเตสิ",
"mn147:1.8":	"“คณฺหาหิ, ราหุล, นิสีทนํ; ",
"mn147:1.9":	"เยน อนฺธวนํ เตนุปสงฺกมิสฺสาม ทิวาวิหารายา”ติฯ ",
"mn147:1.10":	"“เอวํ, ภนฺเต”ติ โข อายสฺมา ราหุโล ภควโต ปฏิสฺสุตฺวา นิสีทนํ อาทาย ภควนฺตํ ปิฏฺฐิโต ปิฏฺฐิโต อนุพนฺธิฯ ",
"mn147:2.1":	"เตน โข ปน สมเยน อเนกานิ เทวตาสหสฺสานิ ภควนฺตํ อนุพนฺธานิ โหนฺติ",
"mn147:2.2":	"“อชฺช ภควา อายสฺมนฺตํ ราหุลํ อุตฺตรึ อาสวานํ ขเย วิเนสฺสตี”ติฯ ",
"mn147:2.3":	"อถ โข ภควา อนฺธวนํ อชฺโฌคาเหตฺวา อญฺญตรสฺมึ รุกฺขมูเล ปญฺญตฺเต อาสเน นิสีทิฯ ",
"mn147:2.4":	"อายสฺมาปิ โข ราหุโล ภควนฺตํ อภิวาเทตฺวา เอกมนฺตํ นิสีทิฯ ",
"mn147:2.5":	"เอกมนฺตํ นิสินฺนํ โข อายสฺมนฺตํ ราหุลํ ภควา เอตทโวจ",
"mn147:2.6":	"“ตํ กึ มญฺญสิ, ราหุล, ",
"mn147:2.7":	"จกฺขุ นิจฺจํ วา อนิจฺจํ วา”ติ? ",
"mn147:2.8":	"“อนิจฺจํ, ภนฺเต”ฯ ",
"mn147:2.9":	"“ยํ ปนานิจฺจํ ทุกฺขํ วา ตํ สุขํ วา”ติ? ",
"mn147:2.10":	"“ทุกฺขํ, ภนฺเต”ฯ ",
"mn147:2.11":	"“ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ",
"mn147:2.12":	"‘เอตํ มม, เอโสหมสฺมิ, เอโส เม อตฺตา’”ติ? ",
"mn147:2.13":	"“โน เหตํ, ภนฺเต”ฯ ",
"mn147:3.1":	"“ตํ กึ มญฺญสิ, ราหุล, ",
"mn147:3.2":	"รูปา นิจฺจา วา อนิจฺจา วา”ติ? ",
"mn147:3.3":	"“อนิจฺจา, ภนฺเต”ฯ ",
"mn147:3.4":	"“ยํ ปนานิจฺจํ ทุกฺขํ วา ตํ สุขํ วา”ติ? ",
"mn147:3.5":	"“ทุกฺขํ, ภนฺเต”ฯ ",
"mn147:3.6":	"“ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ",
"mn147:3.7":	"‘เอตํ มม, เอโสหมสฺมิ, เอโส เม อตฺตา’”ติ? ",
"mn147:3.8":	"“โน เหตํ, ภนฺเต”ฯ ",
"mn147:3.9":	"“ตํ กึ มญฺญสิ, ราหุล, ",
"mn147:3.10":	"จกฺขุวิญฺญาณํ นิจฺจํ วา อนิจฺจํ วา”ติ? ",
"mn147:3.11":	"“อนิจฺจํ, ภนฺเต”ฯ ",
"mn147:3.12":	"“ยํ ปนานิจฺจํ ทุกฺขํ วา ตํ สุขํ วา”ติ? ",
"mn147:3.13":	"“ทุกฺขํ, ภนฺเต”ฯ ",
"mn147:3.14":	"“ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ",
"mn147:3.15":	"‘เอตํ มม, เอโสหมสฺมิ, เอโส เม อตฺตา’”ติ? ",
"mn147:3.16":	"“โน เหตํ, ภนฺเต”ฯ ",
"mn147:3.17":	"“ตํ กึ มญฺญสิ, ราหุล, ",
"mn147:3.18":	"จกฺขุสมฺผโสฺส นิจฺโจ วา อนิจฺโจ วา”ติ? ",
"mn147:3.19":	"“อนิจฺโจ, ภนฺเต”ฯ ",
"mn147:3.20":	"“ยํ ปนานิจฺจํ ทุกฺขํ วา ตํ สุขํ วา”ติ? ",
"mn147:3.21":	"“ทุกฺขํ, ภนฺเต”ฯ ",
"mn147:3.22":	"“ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ",
"mn147:3.23":	"‘เอตํ มม, เอโสหมสฺมิ, เอโส เม อตฺตา’”ติ? ",
"mn147:3.24":	"“โน เหตํ, ภนฺเต”ฯ ",
"mn147:3.25":	"“ตํ กึ มญฺญสิ, ราหุล, ",
"mn147:3.26":	"ยมิทํ จกฺขุสมฺผสฺสปจฺจยา อุปฺปชฺชติ เวทนาคตํ สญฺญาคตํ สงฺขารคตํ วิญฺญาณคตํ ตมฺปิ นิจฺจํ วา อนิจฺจํ วา”ติ? ",
"mn147:3.27":	"“อนิจฺจํ, ภนฺเต”ฯ ",
"mn147:3.28":	"“ยํ ปนานิจฺจํ ทุกฺขํ วา ตํ สุขํ วา”ติ? ",
"mn147:3.29":	"“ทุกฺขํ, ภนฺเต”ฯ ",
"mn147:3.30":	"“ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ",
"mn147:3.31":	"‘เอตํ มม, เอโสหมสฺมิ, เอโส เม อตฺตา’”ติ? ",
"mn147:3.32":	"“โน เหตํ, ภนฺเต”ฯ ",
"mn147:4-8.1":	"“ตํ กึ มญฺญสิ ราหุล, โสตํ นิจฺจํ วา อนิจฺจํ วา”ติ? ",
"mn147:4-8.2":	"“อนิจฺจํ, ภนฺเต …เป… ",
"mn147:4-8.3":	"ฆานํ นิจฺจํ วา อนิจฺจํ วา”ติ? ",
"mn147:4-8.4":	"“อนิจฺจํ, ภนฺเต …เป… ",
"mn147:4-8.5":	"ชิวฺหา นิจฺจา วา อนิจฺจา วา”ติ? ",
"mn147:4-8.6":	"“อนิจฺจา, ภนฺเต … ",
"mn147:4-8.7":	"กาโย นิจฺโจ วา อนิจฺโจ วา”ติ? ",
"mn147:4-8.8":	"“อนิจฺโจ, ภนฺเต … ",
"mn147:4-8.9":	"มโน นิจฺโจ วา อนิจฺโจ วา”ติ? ",
"mn147:4-8.10":	"“อนิจฺโจ, ภนฺเต”ฯ ",
"mn147:4-8.11":	"“ยํ ปนานิจฺจํ ทุกฺขํ วา ตํ สุขํ วา”ติ? ",
"mn147:4-8.12":	"“ทุกฺขํ, ภนฺเต”ฯ ",
"mn147:4-8.13":	"“ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ",
"mn147:4-8.14":	"‘เอตํ มม, เอโสหมสฺมิ, เอโส เม อตฺตา’”ติ? ",
"mn147:4-8.15":	"“โน เหตํ, ภนฺเต”ฯ ",
"mn147:4-8.16":	"“ตํ กึ มญฺญสิ ราหุล, ธมฺมา นิจฺจา วา อนิจฺจา วา”ติ? ",
"mn147:4-8.17":	"“อนิจฺจา, ภนฺเต”ฯ ",
"mn147:4-8.18":	"“ยํ ปนานิจฺจํ ทุกฺขํ วา ตํ สุขํ วา”ติ? ",
"mn147:4-8.19":	"“ทุกฺขํ, ภนฺเต”ฯ ",
"mn147:4-8.20":	"“ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ",
"mn147:4-8.21":	"‘เอตํ มม, เอโสหมสฺมิ, เอโส เม อตฺตา’”ติ? ",
"mn147:4-8.22":	"“โน เหตํ, ภนฺเต”ฯ ",
"mn147:4-8.23":	"“ตํ กึ มญฺญสิ ราหุล, มโนวิญฺญาณํ นิจฺจํ วา อนิจฺจํ วา”ติ? ",
"mn147:4-8.24":	"“อนิจฺจํ, ภนฺเต”ฯ ",
"mn147:4-8.25":	"“ยํ ปนานิจฺจํ ทุกฺขํ วา ตํ สุขํ วา”ติ? ",
"mn147:4-8.26":	"“ทุกฺขํ, ภนฺเต”ฯ ",
"mn147:4-8.27":	"“ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ",
"mn147:4-8.28":	"‘เอตํ มม, เอโสหมสฺมิ, เอโส เม อตฺตา’”ติ? ",
"mn147:4-8.29":	"“โน เหตํ, ภนฺเต”ฯ ",
"mn147:4-8.30":	"“ตํ กึ มญฺญสิ ราหุล, มโนสมฺผโสฺส นิจฺโจ วา อนิจฺโจ วา”ติ? ",
"mn147:4-8.31":	"“อนิจฺโจ, ภนฺเต”ฯ ",
"mn147:4-8.32":	"“ยํ ปนานิจฺจํ ทุกฺขํ วา ตํ สุขํ วา”ติ? ",
"mn147:4-8.33":	"“ทุกฺขํ, ภนฺเต”ฯ ",
"mn147:4-8.34":	"“ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ",
"mn147:4-8.35":	"‘เอตํ มม, เอโสหมสฺมิ, เอโส เม อตฺตา’”ติ? ",
"mn147:4-8.36":	"“โน เหตํ, ภนฺเต”ฯ ",
"mn147:4-8.37":	"“ตํ กึ มญฺญสิ, ราหุล, ",
"mn147:4-8.38":	"ยมิทํ มโนสมฺผสฺสปจฺจยา อุปฺปชฺชติ เวทนาคตํ สญฺญาคตํ สงฺขารคตํ วิญฺญาณคตํ, ตมฺปิ นิจฺจํ วา อนิจฺจํ วา”ติ? ",
"mn147:4-8.39":	"“อนิจฺจํ, ภนฺเต”ฯ ",
"mn147:4-8.40":	"“ยํ ปนานิจฺจํ ทุกฺขํ วา ตํ สุขํ วา”ติ? ",
"mn147:4-8.41":	"“ทุกฺขํ, ภนฺเต”ฯ ",
"mn147:4-8.42":	"“ยํ ปนานิจฺจํ ทุกฺขํ วิปริณามธมฺมํ กลฺลํ นุ ตํ สมนุปสฺสิตุํ",
"mn147:4-8.43":	"‘เอตํ มม, เอโสหมสฺมิ, เอโส เม อตฺตา’”ติ? ",
"mn147:4-8.44":	"“โน เหตํ, ภนฺเต”ฯ ",
"mn147:9.1":	"“เอวํ ปสฺสํ, ราหุล, สุตวา อริยสาวโก จกฺขุสฺมึ นิพฺพินฺทติ, รูเปสุ นิพฺพินฺทติ, จกฺขุวิญฺญาเณ นิพฺพินฺทติ, จกฺขุสมฺผเสฺส นิพฺพินฺทติ, ยมิทํ จกฺขุสมฺผสฺสปจฺจยา อุปฺปชฺชติ เวทนาคตํ สญฺญาคตํ สงฺขารคตํ วิญฺญาณคตํ ตสฺมิมฺปิ นิพฺพินฺทติฯ ",
"mn147:9.2":	"โสตสฺมึ นิพฺพินฺทติ, สทฺเทสุ นิพฺพินฺทติ …เป… ",
"mn147:9.3":	"ฆานสฺมึ นิพฺพินฺทติ, คนฺเธสุ นิพฺพินฺทติ … ",
"mn147:9.4":	"ชิวฺหาย นิพฺพินฺทติ, รเสสุ นิพฺพินฺทติ … ",
"mn147:9.5":	"กายสฺมึ นิพฺพินฺทติ, โผฏฺฐพฺเพสุ นิพฺพินฺทติ … ",
"mn147:9.6":	"มนสฺมึ นิพฺพินฺทติ, ธมฺเมสุ นิพฺพินฺทติ, มโนวิญฺญาเณ นิพฺพินฺทติ, มโนสมฺผเสฺส นิพฺพินฺทติ, ยมิทํ มโนสมฺผสฺสปจฺจยา อุปฺปชฺชติ เวทนาคตํ สญฺญาคตํ สงฺขารคตํ วิญฺญาณคตํ ตสฺมิมฺปิ นิพฺพินฺทติฯ ",
"mn147:9.7":	"นิพฺพินฺทํ วิรชฺชติ, วิราคา วิมุจฺจติฯ วิมุตฺตสฺมึ วิมุตฺตมิติ ญาณํ โหติฯ ",
"mn147:9.8":	"‘ขีณา ชาติ, วุสิตํ พฺรหฺมจริยํ, กตํ กรณียํ, นาปรํ อิตฺถตฺตายา’ติ ปชานาตี”ติฯ ",
"mn147:9.9":	"อิทมโวจ ภควาฯ ",
"mn147:9.10":	"อตฺตมโน อายสฺมา ราหุโล ภควโต ภาสิตํ อภินนฺทีติฯ ",
"mn147:9.11":	"อิมสฺมิญฺจ ปน เวยฺยากรณสฺมึ ภญฺญมาเน อายสฺมโต ราหุลสฺส อนุปาทาย อาสเวหิ จิตฺตํ วิมุจฺจิฯ ",
"mn147:9.12":	"ตาสญฺจ อเนกานํ เทวตาสหสฺสานํ วิรชํ วีตมลํ ธมฺมจกฺขุํ อุทปาทิ",
"mn147:9.13":	"“ยํ กิญฺจิ สมุทยธมฺมํ สพฺพํ ตํ นิโรธธมฺมนฺ”ติฯ ",
"mn147:9.14":	"จูฬราหุโลวาทสุตฺตํ นิฏฺฐิตํ ปญฺจมํฯ "
}	
