{	
"mn106:0.1":	"มชฺฌิม นิกาย ๑๐๖ ",
"mn106:0.2":	"อาเนญฺชสปฺปายสุตฺต ",
"mn106:1.1":	"เอวํ เม สุตํ—",
"mn106:1.2":	"เอกํ สมยํ ภควา กุรูสุ วิหรติ กมฺมาสธมฺมํ นาม กุรูนํ นิคโมฯ ",
"mn106:1.3":	"ตตฺร โข ภควา ภิกฺขู อามนฺเตสิ",
"mn106:1.4":	"“ภิกฺขโว”ติฯ ",
"mn106:1.5":	"“ภทนฺเต”ติ เต ภิกฺขู ภควโต ปจฺจโสฺสสุํฯ ",
"mn106:1.6":	"ภควา เอตทโวจ",
"mn106:2.1":	"“อนิจฺจา, ภิกฺขเว, กามา ตุจฺฉา มุสา โมสธมฺมาฯ ",
"mn106:2.2":	"มายากตเมตํ, ภิกฺขเว, พาลลาปนํฯ ",
"mn106:2.3":	"เย จ ทิฏฺฐธมฺมิกา กามา, เย จ สมฺปรายิกา กามา; ",
"mn106:2.4":	"ยา จ ทิฏฺฐธมฺมิกา กามสญฺญา, ยา จ สมฺปรายิกา กามสญฺญา—",
"mn106:2.5":	"อุภยเมตํ มารเธยฺยํ, มารเสฺสส วิสโย, มารเสฺสส นิวาโป, มารเสฺสส โคจโรฯ ",
"mn106:2.6":	"เอตฺเถเต ปาปกา อกุสลา มานสา อภิชฺฌาปิ พฺยาปาทาปิ สารมฺภาปิ สํวตฺตนฺติฯ ",
"mn106:2.7":	"เตว อริยสาวกสฺส อิธมนุสิกฺขโต อนฺตรายาย สมฺภวนฺติฯ ",
"mn106:3.1":	"ตตฺร, ภิกฺขเว, อริยสาวโก อิติ ปฏิสญฺจิกฺขติ",
"mn106:3.2":	"‘เย จ ทิฏฺฐธมฺมิกา กามา, เย จ สมฺปรายิกา กามา; ",
"mn106:3.3":	"ยา จ ทิฏฺฐธมฺมิกา กามสญฺญา, ยา จ สมฺปรายิกา กามสญฺญา—",
"mn106:3.4":	"อุภยเมตํ มารเธยฺยํ, มารเสฺสส วิสโย, มารเสฺสส นิวาโป, มารเสฺสส โคจโรฯ ",
"mn106:3.5":	"เอตฺเถเต ปาปกา อกุสลา มานสา อภิชฺฌาปิ พฺยาปาทาปิ สารมฺภาปิ สํวตฺตนฺติ, ",
"mn106:3.6":	"เตว อริยสาวกสฺส อิธมนุสิกฺขโต อนฺตรายาย สมฺภวนฺติฯ ",
"mn106:3.7":	"ยนฺนูนาหํ วิปุเลน มหคฺคเตน เจตสา วิหเรยฺยํ อภิภุยฺย โลกํ อธิฏฺฐาย มนสาฯ ",
"mn106:3.8":	"วิปุเลน หิ เม มหคฺคเตน เจตสา วิหรโต อภิภุยฺย โลกํ อธิฏฺฐาย มนสา เย ปาปกา อกุสลา มานสา อภิชฺฌาปิ พฺยาปาทาปิ สารมฺภาปิ เต น ภวิสฺสนฺติฯ ",
"mn106:3.9":	"เตสํ ปหานา อปริตฺตญฺจ เม จิตฺตํ ภวิสฺสติ อปฺปมาณํ สุภาวิตนฺ’ติฯ ",
"mn106:3.10":	"ตสฺส เอวํปฏิปนฺนสฺส ตพฺพหุลวิหาริโน อายตเน จิตฺตํ ปสีทติฯ ",
"mn106:3.11":	"สมฺปสาเท สติ เอตรหิ วา อาเนญฺชํ สมาปชฺชติ ปญฺญาย วา อธิมุจฺจติฯ ",
"mn106:3.12":	"กายสฺส เภทา ปรํ มรณา, ฐานเมตํ วิชฺชติ ยํ ตํสํวตฺตนิกํ วิญฺญาณํ อสฺส อาเนญฺชูปคํฯ ",
"mn106:3.13":	"อยํ, ภิกฺขเว, ปฐมา อาเนญฺชสปฺปายา ปฏิปทา อกฺขายติฯ ",
"mn106:4.1":	"ปุน จปรํ, ภิกฺขเว, อริยสาวโก อิติ ปฏิสญฺจิกฺขติ",
"mn106:4.2":	"‘เย จ ทิฏฺฐธมฺมิกา กามา, เย จ สมฺปรายิกา กามา; ",
"mn106:4.3":	"ยา จ ทิฏฺฐธมฺมิกา กามสญฺญา, ยา จ สมฺปรายิกา กามสญฺญา; ",
"mn106:4.4":	"ยํ กิญฺจิ รูปํ สพฺพํ รูปํ จตฺตาริ จ มหาภูตานิ, จตุนฺนญฺจ มหาภูตานํ อุปาทายรูปนฺ’ติฯ ",
"mn106:4.5":	"ตสฺส เอวํปฏิปนฺนสฺส ตพฺพหุลวิหาริโน อายตเน จิตฺตํ ปสีทติฯ ",
"mn106:4.6":	"สมฺปสาเท สติ เอตรหิ วา อาเนญฺชํ สมาปชฺชติ ปญฺญาย วา อธิมุจฺจติฯ ",
"mn106:4.7":	"กายสฺส เภทา ปรํ มรณา, ฐานเมตํ วิชฺชติ ยํ ตํสํวตฺตนิกํ วิญฺญาณํ อสฺส อาเนญฺชูปคํฯ ",
"mn106:4.8":	"อยํ, ภิกฺขเว, ทุติยา อาเนญฺชสปฺปายา ปฏิปทา อกฺขายติฯ ",
"mn106:5.1":	"ปุน จปรํ, ภิกฺขเว, อริยสาวโก อิติ ปฏิสญฺจิกฺขติ",
"mn106:5.2":	"‘เย จ ทิฏฺฐธมฺมิกา กามา, เย จ สมฺปรายิกา กามา; ",
"mn106:5.3":	"ยา จ ทิฏฺฐธมฺมิกา กามสญฺญา, ยา จ สมฺปรายิกา กามสญฺญา; ",
"mn106:5.4":	"เย จ ทิฏฺฐธมฺมิกา รูปา, เย จ สมฺปรายิกา รูปา; ",
"mn106:5.5":	"ยา จ ทิฏฺฐธมฺมิกา รูปสญฺญา, ยา จ สมฺปรายิกา รูปสญฺญา—",
"mn106:5.6":	"อุภยเมตํ อนิจฺจํฯ ",
"mn106:5.7":	"ยทนิจฺจํ ตํ นาลํ อภินนฺทิตุํ, นาลํ อภิวทิตุํ, นาลํ อชฺโฌสิตุนฺ’ติฯ ",
"mn106:5.8":	"ตสฺส เอวํปฏิปนฺนสฺส ตพฺพหุลวิหาริโน อายตเน จิตฺตํ ปสีทติฯ ",
"mn106:5.9":	"สมฺปสาเท สติ เอตรหิ วา อาเนญฺชํ สมาปชฺชติ ปญฺญาย วา อธิมุจฺจติฯ ",
"mn106:5.10":	"กายสฺส เภทา ปรํ มรณา, ฐานเมตํ วิชฺชติ ยํ ตํสํวตฺตนิกํ วิญฺญาณํ อสฺส อาเนญฺชูปคํฯ ",
"mn106:5.11":	"อยํ, ภิกฺขเว, ตติยา อาเนญฺชสปฺปายา ปฏิปทา อกฺขายติฯ ",
"mn106:6.1":	"ปุน จปรํ, ภิกฺขเว, อริยสาวโก อิติ ปฏิสญฺจิกฺขติ",
"mn106:6.2":	"‘เย จ ทิฏฺฐธมฺมิกา กามา, เย จ สมฺปรายิกา กามา; ",
"mn106:6.3":	"ยา จ ทิฏฺฐธมฺมิกา กามสญฺญา, ยา จ สมฺปรายิกา กามสญฺญา; ",
"mn106:6.4":	"เย จ ทิฏฺฐธมฺมิกา รูปา, เย จ สมฺปรายิกา รูปา; ",
"mn106:6.5":	"ยา จ ทิฏฺฐธมฺมิกา รูปสญฺญา, ยา จ สมฺปรายิกา รูปสญฺญา; ",
"mn106:6.6":	"ยา จ อาเนญฺชสญฺญา—",
"mn106:6.7":	"สพฺพา สญฺญาฯ ",
"mn106:6.8":	"ยตฺเถตา อปริเสสา นิรุชฺฌนฺติ เอตํ สนฺตํ เอตํ ปณีตํ—",
"mn106:6.9":	"ยทิทํ อากิญฺจญฺญายตนนฺ’ติฯ ",
"mn106:6.10":	"ตสฺส เอวํปฏิปนฺนสฺส ตพฺพหุลวิหาริโน อายตเน จิตฺตํ ปสีทติฯ ",
"mn106:6.11":	"สมฺปสาเท สติ เอตรหิ วา อากิญฺจญฺญายตนํ สมาปชฺชติ ปญฺญาย วา อธิมุจฺจติฯ ",
"mn106:6.12":	"กายสฺส เภทา ปรํ มรณา, ฐานเมตํ วิชฺชติ ยํ ตํสํวตฺตนิกํ วิญฺญาณํ อสฺส อากิญฺจญฺญายตนูปคํฯ ",
"mn106:6.13":	"อยํ, ภิกฺขเว, ปฐมา อากิญฺจญฺญายตนสปฺปายา ปฏิปทา อกฺขายติฯ ",
"mn106:7.1":	"ปุน จปรํ, ภิกฺขเว, อริยสาวโก อรญฺญคโต วา รุกฺขมูลคโต วา สุญฺญาคารคโต วา อิติ ปฏิสญฺจิกฺขติ",
"mn106:7.2":	"‘สุญฺญมิทํ อตฺเตน วา อตฺตนิเยน วา’ติฯ ",
"mn106:7.3":	"ตสฺส เอวํปฏิปนฺนสฺส ตพฺพหุลวิหาริโน อายตเน จิตฺตํ ปสีทติฯ ",
"mn106:7.4":	"สมฺปสาเท สติ เอตรหิ วา อากิญฺจญฺญายตนํ สมาปชฺชติ ปญฺญาย วา อธิมุจฺจติฯ ",
"mn106:7.5":	"กายสฺส เภทา ปรํ มรณา, ฐานเมตํ วิชฺชติ ยํ ตํสํวตฺตนิกํ วิญฺญาณํ อสฺส อากิญฺจญฺญายตนูปคํฯ ",
"mn106:7.6":	"อยํ, ภิกฺขเว, ทุติยา อากิญฺจญฺญายตนสปฺปายา ปฏิปทา อกฺขายติฯ ",
"mn106:8.1":	"ปุน จปรํ, ภิกฺขเว, อริยสาวโก อิติ ปฏิสญฺจิกฺขติ",
"mn106:8.2":	"‘นาหํ กฺวจนิ กสฺสจิ กิญฺจนตสฺมึ, น จ มม กฺวจนิ กิสฺมิญฺจิ กิญฺจนํ นตฺถี’ติฯ ",
"mn106:8.3":	"ตสฺส เอวํปฏิปนฺนสฺส ตพฺพหุลวิหาริโน อายตเน จิตฺตํ ปสีทติฯ ",
"mn106:8.4":	"สมฺปสาเท สติ เอตรหิ วา อากิญฺจญฺญายตนํ สมาปชฺชติ ปญฺญาย วา อธิมุจฺจติฯ ",
"mn106:8.5":	"กายสฺส เภทา ปรํ มรณา, ฐานเมตํ วิชฺชติ ยํ ตํสํวตฺตนิกํ วิญฺญาณํ อสฺส อากิญฺจญฺญายตนูปคํฯ ",
"mn106:8.6":	"อยํ, ภิกฺขเว, ตติยา อากิญฺจญฺญายตนสปฺปายา ปฏิปทา อกฺขายติฯ ",
"mn106:9.1":	"ปุน จปรํ, ภิกฺขเว, อริยสาวโก อิติ ปฏิสญฺจิกฺขติ",
"mn106:9.2":	"‘เย จ ทิฏฺฐธมฺมิกา กามา, เย จ สมฺปรายิกา กามา; ",
"mn106:9.3":	"ยา จ ทิฏฺฐธมฺมิกา กามสญฺญา, ยา จ สมฺปรายิกา กามสญฺญา; ",
"mn106:9.4":	"เย จ ทิฏฺฐธมฺมิกา รูปา, เย จ สมฺปรายิกา รูปา; ",
"mn106:9.5":	"ยา จ ทิฏฺฐธมฺมิกา รูปสญฺญา, ยา จ สมฺปรายิกา รูปสญฺญา; ",
"mn106:9.6":	"ยา จ อาเนญฺชสญฺญา, ยา จ อากิญฺจญฺญายตนสญฺญา—",
"mn106:9.7":	"สพฺพา สญฺญาฯ ",
"mn106:9.8":	"ยตฺเถตา อปริเสสา นิรุชฺฌนฺติ เอตํ สนฺตํ เอตํ ปณีตํ—",
"mn106:9.9":	"ยทิทํ เนวสญฺญานาสญฺญายตนนฺ’ติฯ ",
"mn106:9.10":	"ตสฺส เอวํปฏิปนฺนสฺส ตพฺพหุลวิหาริโน อายตเน จิตฺตํ ปสีทติฯ ",
"mn106:9.11":	"สมฺปสาเท สติ เอตรหิ วา เนวสญฺญานาสญฺญายตนํ สมาปชฺชติ ปญฺญาย วา อธิมุจฺจติฯ ",
"mn106:9.12":	"กายสฺส เภทา ปรํ มรณา, ฐานเมตํ วิชฺชติ ยํ ตํสํวตฺตนิกํ วิญฺญาณํ อสฺส เนวสญฺญานาสญฺญายตนูปคํฯ ",
"mn106:9.13":	"อยํ, ภิกฺขเว, เนวสญฺญานาสญฺญายตนสปฺปายา ปฏิปทา อกฺขายตี”ติฯ ",
"mn106:10.1":	"เอวํ วุตฺเต, อายสฺมา อานนฺโท ภควนฺตํ เอตทโวจ",
"mn106:10.2":	"“อิธ, ภนฺเต, ภิกฺขุ เอวํ ปฏิปนฺโน โหติ",
"mn106:10.3":	"‘โน จสฺส, โน จ เม สิยา; น ภวิสฺสติ, น เม ภวิสฺสติ; ยทตฺถิ ยํ, ภูตํ—ตํ ปชหามี’ติฯ ",
"mn106:10.4":	"เอวํ อุเปกฺขํ ปฏิลภติฯ ",
"mn106:10.5":	"ปรินิพฺพาเยยฺย นุ โข โส, ภนฺเต, ภิกฺขุ น วา ปรินิพฺพาเยยฺยา”ติ? ",
"mn106:10.6":	"“อเปตฺเถกจฺโจ, อานนฺท, ภิกฺขุ ปรินิพฺพาเยยฺย, อเปตฺเถกจฺโจ ภิกฺขุ น ปรินิพฺพาเยยฺยา”ติฯ ",
"mn106:10.7":	"“โก นุ โข, ภนฺเต, เหตุ โก ปจฺจโย เยนเปตฺเถกจฺโจ ภิกฺขุ ปรินิพฺพาเยยฺย, อเปตฺเถกจฺโจ ภิกฺขุ น ปรินิพฺพาเยยฺยา”ติ? ",
"mn106:10.8":	"“อิธานนฺท, ภิกฺขุ เอวํ ปฏิปนฺโน โหติ",
"mn106:10.9":	"‘โน จสฺส, โน จ เม สิยา; น ภวิสฺสติ, น เม ภวิสฺสติ; ยทตฺถิ, ยํ ภูตํ—ตํ ปชหามี’ติฯ ",
"mn106:10.10":	"เอวํ อุเปกฺขํ ปฏิลภติฯ ",
"mn106:10.11":	"โส ตํ อุเปกฺขํ อภินนฺทติ, อภิวทติ, อชฺโฌสาย ติฏฺฐติฯ ",
"mn106:10.12":	"ตสฺส ตํ อุเปกฺขํ อภินนฺทโต อภิวทโต อชฺโฌสาย ติฏฺฐโต ตนฺนิสฺสิตํ โหติ วิญฺญาณํ ตทุปาทานํฯ ",
"mn106:10.13":	"เสาปาทาโน, อานนฺท, ภิกฺขุ น ปรินิพฺพายตี”ติฯ ",
"mn106:11.1":	"“กหํ ปน โส, ภนฺเต, ภิกฺขุ อุปาทิยมาโน อุปาทิยตี”ติ? ",
"mn106:11.2":	"“เนวสญฺญานาสญฺญายตนํ, อานนฺทา”ติฯ ",
"mn106:11.3":	"“อุปาทานเสฏฺฐํ กิร โส, ภนฺเต, ภิกฺขุ อุปาทิยมาโน อุปาทิยตี”ติ? ",
"mn106:11.4":	"“อุปาทานเสฏฺฐญฺหิ โส, อานนฺท, ภิกฺขุ อุปาทิยมาโน อุปาทิยติฯ ",
"mn106:11.5":	"อุปาทานเสฏฺฐเญฺหตํ, อานนฺท, ยทิทํ—",
"mn106:11.6":	"เนวสญฺญานาสญฺญายตนํฯ ",
"mn106:12.1":	"อิธานนฺท, ภิกฺขุ เอวํ ปฏิปนฺโน โหติ",
"mn106:12.2":	"‘โน จสฺส, โน จ เม สิยา; น ภวิสฺสติ, น เม ภวิสฺสติ; ยทตฺถิ, ยํ ภูตํ—ตํ ปชหามี’ติฯ ",
"mn106:12.3":	"เอวํ อุเปกฺขํ ปฏิลภติฯ ",
"mn106:12.4":	"โส ตํ อุเปกฺขํ นาภินนฺทติ, นาภิวทติ, น อชฺโฌสาย ติฏฺฐติฯ ",
"mn106:12.5":	"ตสฺส ตํ อุเปกฺขํ อนภินนฺทโต อนภิวทโต อนชฺโฌสาย ติฏฺฐโต น ตนฺนิสฺสิตํ โหติ วิญฺญาณํ น ตทุปาทานํฯ ",
"mn106:12.6":	"อนุปาทาโน, อานนฺท, ภิกฺขุ ปรินิพฺพายตี”ติฯ ",
"mn106:13.1":	"“อจฺฉริยํ, ภนฺเต, อพฺภุตํ, ภนฺเตฯ ",
"mn106:13.2":	"นิสฺสาย นิสฺสาย กิร โน, ภนฺเต, ภควตา โอฆสฺส นิตฺถรณา อกฺขาตาฯ ",
"mn106:13.3":	"กตโม ปน, ภนฺเต, อริโย วิโมกฺโข”ติ? ",
"mn106:13.4":	"“อิธานนฺท, ภิกฺขุ อริยสาวโก อิติ ปฏิสญฺจิกฺขติ",
"mn106:13.5":	"‘เย จ ทิฏฺฐธมฺมิกา กามา, เย จ สมฺปรายิกา กามา; ",
"mn106:13.6":	"ยา จ ทิฏฺฐธมฺมิกา กามสญฺญา, ยา จ สมฺปรายิกา กามสญฺญา; ",
"mn106:13.7":	"เย จ ทิฏฺฐธมฺมิกา รูปา, เย จ สมฺปรายิกา รูปา; ",
"mn106:13.8":	"ยา จ ทิฏฺฐธมฺมิกา รูปสญฺญา, ยา จ สมฺปรายิกา รูปสญฺญา; ",
"mn106:13.9":	"ยา จ อาเนญฺชสญฺญา, ยา จ อากิญฺจญฺญายตนสญฺญา, ยา จ เนวสญฺญานาสญฺญายตนสญฺญา—",
"mn106:13.10":	"เอส สกฺกาโย ยาวตา สกฺกาโยฯ ",
"mn106:13.11":	"เอตํ อมตํ ยทิทํ อนุปาทา จิตฺตสฺส วิโมกฺโขฯ ",
"mn106:14.1":	"อิติ, โข, อานนฺท, เทสิตา มยา อาเนญฺชสปฺปายา ปฏิปทา, เทสิตา อากิญฺจญฺญายตนสปฺปายา ปฏิปทา, เทสิตา เนวสญฺญานาสญฺญายตนสปฺปายา ปฏิปทา, เทสิตา นิสฺสาย นิสฺสาย โอฆสฺส นิตฺถรณา, เทสิโต อริโย วิโมกฺโขฯ ",
"mn106:15.1":	"ยํ โข, อานนฺท, สตฺถารา กรณียํ สาวกานํ หิเตสินา อนุกมฺปเกน อนุกมฺปํ อุปาทาย, กตํ โว ตํ มยาฯ ",
"mn106:15.2":	"เอตานิ, อานนฺท, รุกฺขมูลานิ, เอตานิ สุญฺญาคารานิฯ ฌายถานนฺท, มา ปมาทตฺถ, มา ปจฺฉา วิปฺปฏิสาริโน อหุวตฺถฯ อยํ โว อมฺหากํ อนุสาสนี’”ติฯ ",
"mn106:15.3":	"อิทมโวจ ภควาฯ ",
"mn106:15.4":	"อตฺตมโน อายสฺมา อานนฺโท ภควโต ภาสิตํ อภินนฺทีติฯ ",
"mn106:15.5":	"อาเนญฺชสปฺปายสุตฺตํ นิฏฺฐิตํ ฉฏฺฐํฯ "
}	
