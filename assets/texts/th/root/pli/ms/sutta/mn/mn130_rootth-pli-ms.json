{	
"mn130:0.1":	"มชฺฌิม นิกาย ๑๓๐ ",
"mn130:0.2":	"เทวทูตสุตฺต ",
"mn130:1.1":	"เอวํ เม สุตํ—",
"mn130:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"mn130:1.3":	"ตตฺร โข ภควา ภิกฺขู อามนฺเตสิ",
"mn130:1.4":	"“ภิกฺขโว”ติฯ ",
"mn130:1.5":	"“ภทนฺเต”ติ เต ภิกฺขู ภควโต ปจฺจโสฺสสุํฯ ",
"mn130:1.6":	"ภควา เอตทโวจ",
"mn130:2.1":	"“เสยฺยถาปิ, ภิกฺขเว, เทฺว อคารา สทฺวารา, ตตฺถ จกฺขุมา ปุริโส มชฺเฌ ฐิโต ปเสฺสยฺย มนุเสฺส เคหํ ปวิสนฺเตปิ นิกฺขมนฺเตปิ อนุจงฺกมนฺเตปิ อนุวิจรนฺเตปิ; ",
"mn130:2.2":	"เอวเมว โข อหํ, ภิกฺขเว, ทิพฺเพน จกฺขุนา วิสุทฺเธน อติกฺกนฺตมานุสเกน สตฺเต ปสฺสามิ จวมาเน อุปปชฺชมาเน หีเน ปณีเต สุวณฺเณ ทุพฺพณฺเณ, สุคเต ทุคฺคเต ยถากมฺมูปเค สตฺเต ปชานามิ",
"mn130:3.1":	"ตเมนํ, ภิกฺขเว, นิรยปาลา นานาพาหาสุ คเหตฺวา ยมสฺส รญฺโญ ทเสฺสนฺติ",
"mn130:3.2":	"‘อยํ, เทว, ปุริโส อมตฺเตโยฺย อเปตฺเตโยฺย อสามญฺโญ อพฺราหฺมญฺโญ, น กุเล เชฏฺฐาปจายีฯ ",
"mn130:3.3":	"อิมสฺส เทโว ทณฺฑํ ปเณตู’ติฯ ",
"mn130:3.4":	"ตเมนํ, ภิกฺขเว, ยโม ราชา ปฐมํ เทวทูตํ สมนุยุญฺชติ สมนุคาหติ สมนุภาสติ",
"mn130:3.5":	"‘อมฺโภ ปุริส, น ตฺวํ อทฺทส มนุเสฺสสุ ปฐมํ เทวทูตํ ปาตุภูตนฺ’ติ? ",
"mn130:3.6":	"โส เอวมาห",
"mn130:3.7":	"‘นาทฺทสํ, ภนฺเต’ติฯ ",
"mn130:4.1":	"ตเมนํ, ภิกฺขเว, ยโม ราชา เอวมาห",
"mn130:4.2":	"‘อมฺโภ ปุริส, น ตฺวํ อทฺทส มนุเสฺสสุ ทหรํ กุมารํ มนฺทํ อุตฺตานเสยฺยกํ สเก มุตฺตกรีเส ปลิปนฺนํ เสมานนฺ’ติ? ",
"mn130:4.3":	"โส เอวมาห",
"mn130:4.4":	"‘อทฺทสํ, ภนฺเต’ติฯ ",
"mn130:4.5":	"ตเมนํ, ภิกฺขเว, ยโม ราชา เอวมาห",
"mn130:4.6":	"‘อมฺโภ ปุริส, ตสฺส เต วิญฺญุสฺส สโต มหลฺลกสฺส น เอตทโหสิ—",
"mn130:4.7":	"อหมฺปิ โขมฺหิ ชาติธมฺโม, ชาตึ อนตีโตฯ หนฺทาหํ กลฺยาณํ กโรมิ กาเยน วาจาย มนสา’ติ? ",
"mn130:4.8":	"โส เอวมาห",
"mn130:4.9":	"‘นาสกฺขิสฺสํ, ภนฺเต, ปมาทสฺสํ, ภนฺเต’ติฯ ",
"mn130:4.10":	"ตเมนํ, ภิกฺขเว, ยโม ราชา เอวมาห",
"mn130:4.11":	"‘อมฺโภ ปุริส, ปมาทวตาย น กลฺยาณมกาสิ กาเยน วาจาย มนสาฯ ",
"mn130:4.12":	"ตคฺฆ ตฺวํ, อมฺโภ ปุริส, ตถา กริสฺสนฺติ ยถา ตํ ปมตฺตํฯ ",
"mn130:4.13":	"ตํ โข ปน เต เอตํ ปาปกมฺมํ เนว มาตรา กตํ น ปิตรา กตํ น ภาตรา กตํ น ภคินิยา กตํ น มิตฺตามจฺเจหิ กตํ น ญาติสาโลหิเตหิ กตํ น สมณพฺราหฺมเณหิ กตํ น เทวตาหิ กตํ, ตยาเวตํ ปาปกมฺมํ กตํ, ตฺวญฺเญเวตสฺส วิปากํ ปฏิสํเวทิสฺสสี’ติฯ ",
"mn130:5.1":	"ตเมนํ, ภิกฺขเว, ยโม ราชา ปฐมํ เทวทูตํ สมนุยุญฺชิตฺวา สมนุคาหิตฺวา สมนุภาสิตฺวา ทุติยํ เทวทูตํ สมนุยุญฺชติ สมนุคาหติ สมนุภาสติ",
"mn130:5.2":	"‘อมฺโภ ปุริส, น ตฺวํ อทฺทส มนุเสฺสสุ ทุติยํ เทวทูตํ ปาตุภูตนฺ’ติ? ",
"mn130:5.3":	"โส เอวมาห",
"mn130:5.4":	"‘นาทฺทสํ, ภนฺเต’ติฯ ",
"mn130:5.5":	"ตเมนํ, ภิกฺขเว, ยโม ราชา เอวมาห",
"mn130:5.6":	"‘อมฺโภ ปุริส, น ตฺวํ อทฺทส มนุเสฺสสุ อิตฺถึ วา ปุริสํ วา (…) ชิณฺณํ โคปานสิวงฺกํ โภคฺคํ ทณฺฑปรายนํ ปเวธมานํ คจฺฉนฺตํ อาตุรํ คตโยพฺพนํ ขณฺฑทนฺตํ ปลิตเกสํ วิลูนํ ขลิตสิรํ วลินํ ติลกาหตคตฺตนฺ’ติ? ",
"mn130:5.7":	"โส เอวมาห",
"mn130:5.8":	"‘อทฺทสํ, ภนฺเต’ติฯ ",
"mn130:5.9":	"ตเมนํ, ภิกฺขเว, ยโม ราชา เอวมาห",
"mn130:5.10":	"‘อมฺโภ ปุริส, ตสฺส เต วิญฺญุสฺส สโต มหลฺลกสฺส น เอตทโหสิ—",
"mn130:5.11":	"อหมฺปิ โขมฺหิ ชราธมฺโม, ชรํ อนตีโตฯ หนฺทาหํ กลฺยาณํ กโรมิ กาเยน วาจาย มนสา’ติ? ",
"mn130:5.12":	"โส เอวมาห",
"mn130:5.13":	"‘นาสกฺขิสฺสํ, ภนฺเต, ปมาทสฺสํ, ภนฺเต’ติฯ ",
"mn130:5.14":	"ตเมนํ, ภิกฺขเว, ยโม ราชา เอวมาห",
"mn130:5.15":	"‘อมฺโภ ปุริส, ปมาทวตาย น กลฺยาณมกาสิ กาเยน วาจาย มนสาฯ ",
"mn130:5.16":	"ตคฺฆ ตฺวํ, อมฺโภ ปุริส, ตถา กริสฺสนฺติ ยถา ตํ ปมตฺตํฯ ",
"mn130:5.17":	"ตํ โข ปน เต เอตํ ปาปกมฺมํ เนว มาตรา กตํ น ปิตรา กตํ น ภาตรา กตํ น ภคินิยา กตํ น มิตฺตามจฺเจหิ กตํ น ญาติสาโลหิเตหิ กตํ น สมณพฺราหฺมเณหิ กตํ น เทวตาหิ กตํ, ตยาเวตํ ปาปกมฺมํ กตํ, ตฺวญฺเญเวตสฺส วิปากํ ปฏิสํเวทิสฺสสี’ติฯ ",
"mn130:6.1":	"ตเมนํ, ภิกฺขเว, ยโม ราชา ทุติยํ เทวทูตํ สมนุยุญฺชิตฺวา สมนุคาหิตฺวา สมนุภาสิตฺวา ตติยํ เทวทูตํ สมนุยุญฺชติ สมนุคาหติ สมนุภาสติ",
"mn130:6.2":	"‘อมฺโภ ปุริส, น ตฺวํ อทฺทส มนุเสฺสสุ ตติยํ เทวทูตํ ปาตุภูตนฺ’ติ? ",
"mn130:6.3":	"โส เอวมาห",
"mn130:6.4":	"‘นาทฺทสํ, ภนฺเต’ติฯ ",
"mn130:6.5":	"ตเมนํ, ภิกฺขเว, ยโม ราชา เอวมาห",
"mn130:6.6":	"‘อมฺโภ ปุริส, น ตฺวํ อทฺทส มนุเสฺสสุ อิตฺถึ วา ปุริสํ วา อาพาธิกํ ทุกฺขิตํ พาฬฺหคิลานํ สเก มุตฺตกรีเส ปลิปนฺนํ เสมานํ อญฺเญหิ วุฏฺฐาปิยมานํ อญฺเญหิ สํเวสิยมานนฺ’ติ? ",
"mn130:6.7":	"โส เอวมาห",
"mn130:6.8":	"‘อทฺทสํ, ภนฺเต’ติฯ ",
"mn130:6.9":	"ตเมนํ, ภิกฺขเว, ยโม ราชา เอวมาห",
"mn130:6.10":	"‘อมฺโภ ปุริส, ตสฺส เต วิญฺญุสฺส สโต มหลฺลกสฺส น เอตทโหสิ—",
"mn130:6.11":	"อหมฺปิ โขมฺหิ พฺยาธิธมฺโม, พฺยาธึ อนตีโตฯ ",
"mn130:6.12":	"หนฺทาหํ กลฺยาณํ กโรมิ กาเยน วาจาย มนสา’ติ? โส เอวมาห",
"mn130:6.13":	"‘นาสกฺขิสฺสํ, ภนฺเต, ปมาทสฺสํ, ภนฺเต’ติฯ ",
"mn130:6.14":	"ตเมนํ, ภิกฺขเว, ยโม ราชา เอวมาห",
"mn130:6.15":	"‘อมฺโภ ปุริส, ปมาทวตาย น กลฺยาณมกาสิ กาเยน วาจาย มนสาฯ ",
"mn130:6.16":	"ตคฺฆ ตฺวํ, อมฺโภ ปุริส, ตถา กริสฺสนฺติ ยถา ตํ ปมตฺตํฯ ",
"mn130:6.17":	"ตํ โข ปน เต เอตํ ปาปกมฺมํ เนว มาตรา กตํ น ปิตรา กตํ น ภาตรา กตํ น ภคินิยา กตํ น มิตฺตามจฺเจหิ กตํ น ญาติสาโลหิเตหิ กตํ น สมณพฺราหฺมเณหิ กตํ น เทวตาหิ กตํ, ตยาเวตํ ปาปกมฺมํ กตํ, ตฺวญฺเญเวตสฺส วิปากํ ปฏิสํเวทิสฺสสี’ติฯ ",
"mn130:7.1":	"ตเมนํ, ภิกฺขเว, ยโม ราชา ตติยํ เทวทูตํ สมนุยุญฺชิตฺวา สมนุคาหิตฺวา สมนุภาสิตฺวา จตุตฺถํ เทวทูตํ สมนุยุญฺชติ สมนุคาหติ สมนุภาสติ",
"mn130:7.2":	"‘อมฺโภ ปุริส, น ตฺวํ อทฺทส มนุเสฺสสุ จตุตฺถํ เทวทูตํ ปาตุภูตนฺ’ติ? ",
"mn130:7.3":	"โส เอวมาห",
"mn130:7.4":	"‘นาทฺทสํ, ภนฺเต’ติฯ ",
"mn130:7.5":	"ตเมนํ, ภิกฺขเว, ยโม ราชา เอวมาห",
"mn130:7.6":	"‘อมฺโภ ปุริส, น ตฺวํ อทฺทส มนุเสฺสสุ ราชาโน โจรํ อาคุจารึ คเหตฺวา วิวิธา กมฺมการณา กาเรนฺเต—",
"mn130:7.7":	"กสาหิปิ ตาเฬนฺเต เวตฺเตหิปิ ตาเฬนฺเต อทฺธทณฺฑเกหิปิ ตาเฬนฺเต หตฺถมฺปิ ฉินฺทนฺเต ปาทมฺปิ ฉินฺทนฺเต หตฺถปาทมฺปิ ฉินฺทนฺเต กณฺณมฺปิ ฉินฺทนฺเต นาสมฺปิ ฉินฺทนฺเต กณฺณนาสมฺปิ ฉินฺทนฺเต พิลงฺคถาลิกมฺปิ กโรนฺเต สงฺขมุณฺฑิกมฺปิ กโรนฺเต ราหุมุขมฺปิ กโรนฺเต โชติมาลิกมฺปิ กโรนฺเต หตฺถปชฺโชติกมฺปิ กโรนฺเต เอรกวตฺติกมฺปิ กโรนฺเต จีรกวาสิกมฺปิ กโรนฺเต เอเณยฺยกมฺปิ กโรนฺเต พฬิสมํสิกมฺปิ กโรนฺเต กหาปณิกมฺปิ กโรนฺเต ขาราปตจฺฉิกมฺปิ กโรนฺเต ปลิฆปริวตฺติกมฺปิ กโรนฺเต ปลาลปีฐกมฺปิ กโรนฺเต ตตฺเตนปิ เตเลน โอสิญฺจนฺเต สุนเขหิปิ ขาทาเปนฺเต ชีวนฺตมฺปิ สูเล อุตฺตาเสนฺเต อสินาปิ สีสํ ฉินฺทนฺเต’ติ? ",
"mn130:7.8":	"โส เอวมาห",
"mn130:7.9":	"‘อทฺทสํ, ภนฺเต’ติฯ ",
"mn130:7.10":	"ตเมนํ, ภิกฺขเว, ยโม ราชา เอวมาห",
"mn130:7.11":	"‘อมฺโภ ปุริส, ตสฺส เต วิญฺญุสฺส สโต มหลฺลกสฺส น เอตทโหสิ—",
"mn130:7.12":	"เย กิร, โภ, ปาปกานิ กมฺมานิ กโรนฺติ เต ทิฏฺเฐว ธมฺเม เอวรูปา วิวิธา กมฺมการณา กรียนฺติ, กิมงฺคํ ปน ปรตฺถฯ หนฺทาหํ กลฺยาณํ กโรมิ กาเยน วาจาย มนสา’ติ? ",
"mn130:7.13":	"โส เอวมาห",
"mn130:7.14":	"‘นาสกฺขิสฺสํ, ภนฺเต, ปมาทสฺสํ, ภนฺเต’ติฯ ",
"mn130:7.15":	"ตเมนํ, ภิกฺขเว, ยโม ราชา เอวมาห",
"mn130:7.16":	"‘อมฺโภ ปุริส, ปมาทวตาย น กลฺยาณมกาสิ กาเยน วาจาย มนสาฯ ",
"mn130:7.17":	"ตคฺฆ ตฺวํ, อมฺโภ ปุริส, ตถา กริสฺสนฺติ ยถา ตํ ปมตฺตํฯ ",
"mn130:7.18":	"ตํ โข ปน เต เอตํ ปาปกมฺมํ เนว มาตรา กตํ น ปิตรา กตํ น ภาตรา กตํ น ภคินิยา กตํ น มิตฺตามจฺเจหิ กตํ น ญาติสาโลหิเตหิ กตํ น สมณพฺราหฺมเณหิ กตํ น เทวตาหิ กตํ, ตยาเวตํ ปาปกมฺมํ กตํ, ตฺวญฺเญเวตสฺส วิปากํ ปฏิสํเวทิสฺสสี’ติฯ ",
"mn130:8.1":	"ตเมนํ, ภิกฺขเว, ยโม ราชา จตุตฺถํ เทวทูตํ สมนุยุญฺชิตฺวา สมนุคาหิตฺวา สมนุภาสิตฺวา ปญฺจมํ เทวทูตํ สมนุยุญฺชติ สมนุคาหติ สมนุภาสติ",
"mn130:8.2":	"‘อมฺโภ ปุริส, น ตฺวํ อทฺทส มนุเสฺสสุ ปญฺจมํ เทวทูตํ ปาตุภูตนฺ’ติ? ",
"mn130:8.3":	"โส เอวมาห",
"mn130:8.4":	"‘นาทฺทสํ, ภนฺเต’ติฯ ",
"mn130:8.5":	"ตเมนํ, ภิกฺขเว, ยโม ราชา เอวมาห",
"mn130:8.6":	"‘อมฺโภ ปุริส, น ตฺวํ อทฺทส มนุเสฺสสุ อิตฺถึ วา ปุริสํ วา เอกาหมตํ วา ทฺวีหมตํ วา ตีหมตํ วา อุทฺธุมาตกํ วินีลกํ วิปุพฺพกชาตนฺ’ติ? ",
"mn130:8.7":	"โส เอวมาห",
"mn130:8.8":	"‘อทฺทสํ, ภนฺเต’ติฯ ",
"mn130:8.9":	"ตเมนํ, ภิกฺขเว, ยโม ราชา เอวมาห",
"mn130:8.10":	"‘อมฺโภ ปุริส, ตสฺส เต วิญฺญุสฺส สโต มหลฺลกสฺส น เอตทโหสิ—",
"mn130:8.11":	"อหมฺปิ โขมฺหิ มรณธมฺโม, มรณํ อนตีโตฯ หนฺทาหํ กลฺยาณํ กโรมิ กาเยน วาจาย มนสา’ติ? ",
"mn130:8.12":	"โส เอวมาห",
"mn130:8.13":	"‘นาสกฺขิสฺสํ, ภนฺเต, ปมาทสฺสํ, ภนฺเต’ติฯ ",
"mn130:8.14":	"ตเมนํ, ภิกฺขเว, ยโม ราชา เอวมาห",
"mn130:8.15":	"‘อมฺโภ ปุริส, ปมาทวตาย น กลฺยาณมกาสิ กาเยน วาจาย มนสาฯ ",
"mn130:8.16":	"ตคฺฆ ตฺวํ, อมฺโภ ปุริส, ตถา กริสฺสนฺติ ยถา ตํ ปมตฺตํฯ ",
"mn130:8.17":	"ตํ โข ปน เต เอตํ ปาปกมฺมํ เนว มาตรา กตํ น ปิตรา กตํ น ภาตรา กตํ น ภคินิยา กตํ น มิตฺตามจฺเจหิ กตํ น ญาติสาโลหิเตหิ กตํ น สมณพฺราหฺมเณหิ กตํ น เทวตาหิ กตํ, ตยาเวตํ ปาปกมฺมํ กตํ, ตฺวญฺเญเวตสฺส วิปากํ ปฏิสํเวทิสฺสสี’ติฯ ",
"mn130:9.1":	"ตเมนํ, ภิกฺขเว, ยโม ราชา ปญฺจมํ เทวทูตํ สมนุยุญฺชิตฺวา สมนุคาหิตฺวา สมนุภาสิตฺวา ตุณฺหี โหติฯ ",
"mn130:10.1":	"ตเมนํ, ภิกฺขเว, นิรยปาลา ปญฺจวิธพนฺธนํ นาม กมฺมการณํ กโรนฺติ—",
"mn130:10.2":	"ตตฺตํ อโยขิลํ หตฺเถ คเมนฺติ, ตตฺตํ อโยขิลํ ทุติเย หตฺเถ คเมนฺติ, ตตฺตํ อโยขิลํ ปาเท คเมนฺติ, ตตฺตํ อโยขิลํ ทุติเย ปาเท คเมนฺติ, ตตฺตํ อโยขิลํ มชฺเฌอุรสฺมึ คเมนฺติฯ ",
"mn130:10.3":	"โส ตตฺถ ทุกฺขา ติพฺพา ขรา กฏุกา เวทนา เวเทติ, น จ ตาว กาลํ กโรติ ยาว น ตํ ปาปกมฺมํ พฺยนฺตีโหติฯ ",
"mn130:11.1":	"ตเมนํ, ภิกฺขเว, นิรยปาลา สํเวเสตฺวา กุฐารีหิ ตจฺฉนฺติ …เป… ",
"mn130:12.1":	"ตเมนํ, ภิกฺขเว, นิรยปาลา อุทฺธมฺปาทํ อโธสิรํ คเหตฺวา วาสีหิ ตจฺฉนฺติ …เป… ",
"mn130:13.1":	"ตเมนํ, ภิกฺขเว, นิรยปาลา รเถ โยเชตฺวา อาทิตฺตาย ปถวิยา สมฺปชฺชลิตาย สโชติภูตาย สาเรนฺติปิ, ปจฺจาสาเรนฺติปิ …เป… ",
"mn130:14.1":	"ตเมนํ, ภิกฺขเว, นิรยปาลา มหนฺตํ องฺคารปพฺพตํ อาทิตฺตํ สมฺปชฺชลิตํ สโชติภูตํ อาโรเปนฺติปิ โอโรเปนฺติปิ …เป… ",
"mn130:15.1":	"ตเมนํ, ภิกฺขเว, นิรยปาลา อุทฺธมฺปาทํ อโธสิรํ คเหตฺวา ตตฺตาย โลหกุมฺภิยา ปกฺขิปนฺติ อาทิตฺตาย สมฺปชฺชลิตาย สโชติภูตายฯ ",
"mn130:15.2":	"โส ตตฺถ เผณุทฺเทหกํ ปจฺจติฯ ",
"mn130:15.3":	"โส ตตฺถ เผณุทฺเทหกํ ปจฺจมาโน สกิมฺปิ อุทฺธํ คจฺฉติ, สกิมฺปิ อโธ คจฺฉติ, สกิมฺปิ ติริยํ คจฺฉติฯ ",
"mn130:15.4":	"โส ตตฺถ ทุกฺขา ติพฺพา ขรา กฏุกา เวทนา เวเทติ, น จ ตาว กาลํ กโรติ ยาว น ตํ ปาปกมฺมํ พฺยนฺตีโหติฯ ",
"mn130:16.1":	"ตเมนํ, ภิกฺขเว, นิรยปาลา มหานิรเย ปกฺขิปนฺติฯ ",
"mn130:16.2":	"โส โข ปน, ภิกฺขเว, มหานิรโย—",
"mn130:16.3":	"จตุกฺกณฺโณ จตุทฺวาโร, ",
"mn130:16.4":	"วิภตฺโต ภาคโส มิโต; ",
"mn130:16.5":	"อโยปาการปริยนฺโต, ",
"mn130:16.6":	"อยสา ปฏิกุชฺชิโตฯ ",
"mn130:16.7":	"ตสฺส อโยมยา ภูมิ, ",
"mn130:16.8":	"ชลิตา เตชสายุตา; ",
"mn130:16.9":	"สมนฺตา โยชนสตํ, ",
"mn130:16.10":	"ผริตฺวา ติฏฺฐติ สพฺพทาฯ ",
"mn130:17.1":	"ตสฺส โข ปน, ภิกฺขเว, มหานิรยสฺส ปุรตฺถิมาย ภิตฺติยา อจฺจิ อุฏฺฐหิตฺวา ปจฺฉิมาย ภิตฺติยา ปฏิหญฺญติ, ปจฺฉิมาย ภิตฺติยา อจฺจิ อุฏฺฐหิตฺวา ปุรตฺถิมาย ภิตฺติยา ปฏิหญฺญติ, อุตฺตราย ภิตฺติยา อจฺจิ อุฏฺฐหิตฺวา ทกฺขิณาย ภิตฺติยา ปฏิหญฺญติ, ทกฺขิณาย ภิตฺติยา อจฺจิ อุฏฺฐหิตฺวา อุตฺตราย ภิตฺติยา ปฏิหญฺญติ, เหฏฺฐา อจฺจิ อุฏฺฐหิตฺวา อุปริ ปฏิหญฺญติ, อุปริโต อจฺจิ อุฏฺฐหิตฺวา เหฏฺฐา ปฏิหญฺญติฯ ",
"mn130:17.2":	"โส ตตฺถ ทุกฺขา ติพฺพา ขรา กฏุกา เวทนา เวเทติ, น จ ตาว กาลํ กโรติ ยาว น ตํ ปาปกมฺมํ พฺยนฺตีโหติฯ ",
"mn130:18.1":	"โหติ โข โส, ภิกฺขเว, สมโย ยํ กทาจิ กรหจิ ทีฆสฺส อทฺธุโน อจฺจเยน ตสฺส มหานิรยสฺส ปุรตฺถิมํ ทฺวารํ อปาปุรียติฯ ",
"mn130:18.2":	"โส ตตฺถ สีเฆน ชเวน ธาวติฯ ",
"mn130:18.3":	"ตสฺส สีเฆน ชเวน ธาวโต ฉวิมฺปิ ฑยฺหติ, จมฺมมฺปิ ฑยฺหติ, มํสมฺปิ ฑยฺหติ, นฺหารุมฺปิ ฑยฺหติ, อฏฺฐีนิปิ สมฺปธูปายนฺติ, อุพฺภตํ ตาทิสเมว โหติฯ ",
"mn130:18.4":	"ยโต จ โข โส, ภิกฺขเว, พหุสมฺปตฺโต โหติ, อถ ตํ ทฺวารํ ปิธียติฯ ",
"mn130:18.5":	"โส ตตฺถ ทุกฺขา ติพฺพา ขรา กฏุกา เวทนา เวเทติ, น จ ตาว กาลํ กโรติ ยาว น ตํ ปาปกมฺมํ พฺยนฺตีโหติฯ ",
"mn130:18.6":	"โหติ โข โส, ภิกฺขเว, สมโย ยํ กทาจิ กรหจิ ทีฆสฺส อทฺธุโน อจฺจเยน ตสฺส มหานิรยสฺส ปจฺฉิมํ ทฺวารํ อปาปุรียติ …เป… ",
"mn130:18.7":	"อุตฺตรํ ทฺวารํ อปาปุรียติ …เป… ",
"mn130:18.8":	"ทกฺขิณํ ทฺวารํ อปาปุรียติฯ ",
"mn130:18.9":	"โส ตตฺถ สีเฆน ชเวน ธาวติฯ ",
"mn130:18.10":	"ตสฺส สีเฆน ชเวน ธาวโต ฉวิมฺปิ ฑยฺหติ, จมฺมมฺปิ ฑยฺหติ, มํสมฺปิ ฑยฺหติ, นฺหารุมฺปิ ฑยฺหติ, อฏฺฐีนิปิ สมฺปธูปายนฺติ, อุพฺภตํ ตาทิสเมว โหติฯ ",
"mn130:18.11":	"ยโต จ โข โส, ภิกฺขเว, พหุสมฺปตฺโต โหติ, อถ ตํ ทฺวารํ ปิธียติฯ ",
"mn130:18.12":	"โส ตตฺถ ทุกฺขา ติพฺพา ขรา กฏุกา เวทนา เวเทติ, น จ ตาว กาลํ กโรติ ยาว น ตํ ปาปกมฺมํ พฺยนฺตีโหติฯ ",
"mn130:19.1":	"โหติ โข โส, ภิกฺขเว, สมโย ยํ กทาจิ กรหจิ ทีฆสฺส อทฺธุโน อจฺจเยน ตสฺส มหานิรยสฺส ปุรตฺถิมํ ทฺวารํ อปาปุรียติฯ ",
"mn130:19.2":	"โส ตตฺถ สีเฆน ชเวน ธาวติฯ ",
"mn130:19.3":	"ตสฺส สีเฆน ชเวน ธาวโต ฉวิมฺปิ ฑยฺหติ, จมฺมมฺปิ ฑยฺหติ, มํสมฺปิ ฑยฺหติ, นฺหารุมฺปิ ฑยฺหติ, อฏฺฐีนิปิ สมฺปธูปายนฺติ, อุพฺภตํ ตาทิสเมว โหติฯ ",
"mn130:19.4":	"โส เตน ทฺวาเรน นิกฺขมติฯ ",
"mn130:20.1":	"ตสฺส โข ปน, ภิกฺขเว, มหานิรยสฺส สมนนฺตรา สหิตเมว มหนฺโต คูถนิรโยฯ ",
"mn130:20.2":	"โส ตตฺถ ปตติฯ ",
"mn130:20.3":	"ตสฺมึ โข ปน, ภิกฺขเว, คูถนิรเย สูจิมุขา ปาณา ฉวึ ฉินฺทนฺติ, ฉวึ เฉตฺวา จมฺมํ ฉินฺทนฺติ, จมฺมํ เฉตฺวา มํสํ ฉินฺทนฺติ, มํสํ เฉตฺวา นฺหารุํ ฉินฺทนฺติ, นฺหารุํ เฉตฺวา อฏฺฐึ ฉินฺทนฺติ, อฏฺฐึ เฉตฺวา อฏฺฐิมิญฺชํ ขาทนฺติฯ ",
"mn130:20.4":	"โส ตตฺถ ทุกฺขา ติพฺพา ขรา กฏุกา เวทนา เวเทติ, น จ ตาว กาลํ กโรติ ยาว น ตํ ปาปกมฺมํ พฺยนฺตีโหติฯ ",
"mn130:21.1":	"ตสฺส โข ปน, ภิกฺขเว, คูถนิรยสฺส สมนนฺตรา สหิตเมว มหนฺโต กุกฺกุลนิรโยฯ ",
"mn130:21.2":	"โส ตตฺถ ปตติฯ ",
"mn130:21.3":	"โส ตตฺถ ทุกฺขา ติพฺพา ขรา กฏุกา เวทนา เวเทติ, น จ ตาว กาลํ กโรติ ยาว น ตํ ปาปกมฺมํ พฺยนฺตีโหติฯ ",
"mn130:22.1":	"ตสฺส โข ปน, ภิกฺขเว, กุกฺกุลนิรยสฺส สมนนฺตรา สหิตเมว มหนฺตํ สิมฺพลิวนํ อุทฺธํ โยชนมุคฺคตํ โสฬสงฺคุลกณฺฏกํ อาทิตฺตํ สมฺปชฺชลิตํ สโชติภูตํฯ ",
"mn130:22.2":	"ตตฺถ อาโรเปนฺติปิ โอโรเปนฺติปิฯ ",
"mn130:22.3":	"โส ตตฺถ ทุกฺขา ติพฺพา ขรา กฏุกา เวทนา เวเทติ, น จ ตาว กาลํ กโรติ ยาว น ตํ ปาปกมฺมํ พฺยนฺตีโหติฯ ",
"mn130:23.1":	"ตสฺส โข ปน, ภิกฺขเว, สิมฺพลิวนสฺส สมนนฺตรา สหิตเมว มหนฺตํ อสิปตฺตวนํฯ ",
"mn130:23.2":	"โส ตตฺถ ปวิสติฯ ",
"mn130:23.3":	"ตสฺส วาเตริตานิ ปตฺตานิ ปติตานิ หตฺถมฺปิ ฉินฺทนฺติ, ปาทมฺปิ ฉินฺทนฺติ, หตฺถปาทมฺปิ ฉินฺทนฺติ, กณฺณมฺปิ ฉินฺทนฺติ, นาสมฺปิ ฉินฺทนฺติ, กณฺณนาสมฺปิ ฉินฺทนฺติฯ ",
"mn130:23.4":	"โส ตตฺถ ทุกฺขา ติพฺพา ขรา กฏุกา เวทนา เวเทติ, น จ ตาว กาลํ กโรติ ยาว น ตํ ปาปกมฺมํ พฺยนฺตีโหติฯ ",
"mn130:24.1":	"ตสฺส โข ปน, ภิกฺขเว, อสิปตฺตวนสฺส สมนนฺตรา สหิตเมว มหตี ขาโรทกา นทีฯ ",
"mn130:24.2":	"โส ตตฺถ ปตติฯ ",
"mn130:24.3":	"โส ตตฺถ อนุโสตมฺปิ วุยฺหติ, ปฏิโสตมฺปิ วุยฺหติ, อนุโสตปฏิโสตมฺปิ วุยฺหติฯ ",
"mn130:24.4":	"โส ตตฺถ ทุกฺขา ติพฺพา ขรา กฏุกา เวทนา เวเทติ, น จ ตาว กาลํ กโรติ ยาว น ตํ ปาปกมฺมํ พฺยนฺตีโหติฯ ",
"mn130:25.1":	"ตเมนํ, ภิกฺขเว, นิรยปาลา พลิเสน อุทฺธริตฺวา ถเล ปติฏฺฐาเปตฺวา เอวมาหํสุ",
"mn130:25.2":	"‘อมฺโภ ปุริส, กึ อิจฺฉสี’ติ? ",
"mn130:25.3":	"โส เอวมาห",
"mn130:25.4":	"‘ชิฆจฺฉิโตสฺมิ, ภนฺเต’ติฯ ",
"mn130:25.5":	"ตเมนํ, ภิกฺขเว, นิรยปาลา ตตฺเตน อโยสงฺกุนา มุขํ วิวริตฺวา อาทิตฺเตน สมฺปชฺชลิเตน สโชติภูเตน ตตฺตํ โลหคุฬํ มุเข ปกฺขิปนฺติ อาทิตฺตํ สมฺปชฺชลิตํ สโชติภูตํฯ ",
"mn130:25.6":	"โส ตสฺส โอฏฺฐมฺปิ ทหติ, มุขมฺปิ ทหติ, กณฺฐมฺปิ ทหติ, อุรมฺปิ ทหติ, อนฺตมฺปิ อนฺตคุณมฺปิ อาทาย อโธภาคา นิกฺขมติฯ ",
"mn130:25.7":	"โส ตตฺถ ทุกฺขา ติพฺพา ขรา กฏุกา เวทนา เวเทติ, น จ ตาว กาลํ กโรติ ยาว น ตํ ปาปกมฺมํ พฺยนฺตีโหติฯ ",
"mn130:26.1":	"ตเมนํ, ภิกฺขเว, นิรยปาลา เอวมาหํสุ",
"mn130:26.2":	"‘อมฺโภ ปุริส, กึ อิจฺฉสี’ติ? ",
"mn130:26.3":	"โส เอวมาห",
"mn130:26.4":	"‘ปิปาสิโตสฺมิ, ภนฺเต’ติฯ ",
"mn130:26.5":	"ตเมนํ, ภิกฺขเว, นิรยปาลา ตตฺเตน อโยสงฺกุนา มุขํ วิวริตฺวา อาทิตฺเตน สมฺปชฺชลิเตน สโชติภูเตน ตตฺตํ ตมฺพโลหํ มุเข อาสิญฺจนฺติ อาทิตฺตํ สมฺปชฺชลิตํ สโชติภูตํฯ ",
"mn130:26.6":	"ตํ ตสฺส โอฏฺฐมฺปิ ทหติ, มุขมฺปิ ทหติ, กณฺฐมฺปิ ทหติ, อุรมฺปิ ทหติ, อนฺตมฺปิ อนฺตคุณมฺปิ อาทาย อโธภาคา นิกฺขมติฯ ",
"mn130:26.7":	"โส ตตฺถ ทุกฺขา ติพฺพา ขรา กฏุกา เวทนา เวเทติ, น จ ตาว กาลํ กโรติ, ยาว น ตํ ปาปกมฺมํ พฺยนฺตีโหติฯ ",
"mn130:27.1":	"ตเมนํ, ภิกฺขเว, นิรยปาลา ปุน มหานิรเย ปกฺขิปนฺติฯ ",
"mn130:28.1":	"ภูตปุพฺพํ, ภิกฺขเว, ยมสฺส รญฺโญ เอตทโหสิ",
"mn130:28.2":	"‘เย กิร, โภ, โลเก ปาปกานิ อกุสลานิ กมฺมานิ กโรนฺติ เต เอวรูปา วิวิธา กมฺมการณา กรียนฺติฯ ",
"mn130:28.3":	"อโห วตาหํ มนุสฺสตฺตํ ลเภยฺยํฯ ตถาคโต จ โลเก อุปฺปชฺเชยฺย อรหํ สมฺมาสมฺพุทฺโธฯ ตญฺจาหํ ภควนฺตํ ปยิรุปาเสยฺยํฯ ",
"mn130:28.4":	"โส จ เม ภควา ธมฺมํ เทเสยฺยฯ ตสฺส จาหํ ภควโต ธมฺมํ อาชาเนยฺยนฺ’ติฯ ",
"mn130:29.1":	"ตํ โข ปนาหํ, ภิกฺขเว, นาญฺญสฺส สมณสฺส วา พฺราหฺมณสฺส วา สุตฺวา วทามิ, อปิ จ ยเทว สามํ ญาตํ สามํ ทิฏฺฐํ สามํ วิทิตํ ตเทวาหํ วทามี”ติฯ ",
"mn130:30.1":	"อิทมโวจ ภควาฯ ",
"mn130:30.2":	"อิทํ วตฺวาน สุคโต อถาปรํ เอตทโวจ สตฺถา",
"mn130:30.3":	"“โจทิตา เทวทูเตหิ, ",
"mn130:30.4":	"เย ปมชฺชนฺติ มาณวา; ",
"mn130:30.5":	"เต ทีฆรตฺตํ โสจนฺติ, ",
"mn130:30.6":	"หีนกายูปคา นราฯ ",
"mn130:30.7":	"เย จ โข เทวทูเตหิ, ",
"mn130:30.8":	"สนฺโต สปฺปุริสา อิธ; ",
"mn130:30.9":	"โจทิตา นปฺปมชฺชนฺติ, ",
"mn130:30.10":	"อริยธมฺเม กุทาจนํฯ ",
"mn130:30.11":	"อุปาทาเน ภยํ ทิสฺวา, ",
"mn130:30.12":	"ชาติมรณสมฺภเว; ",
"mn130:30.13":	"อนุปาทา วิมุจฺจนฺติ, ",
"mn130:30.14":	"ชาติมรณสงฺขเยฯ ",
"mn130:30.15":	"เต เขมปฺปตฺตา สุขิโน, ",
"mn130:30.16":	"ทิฏฺฐธมฺมาภินิพฺพุตา; ",
"mn130:30.17":	"สพฺพเวรภยาตีตา, ",
"mn130:30.18":	"สพฺพทุกฺขํ อุปจฺจคุนฺ”ติฯ ",
"mn130:30.19":	"เทวทูตสุตฺตํ นิฏฺฐิตํ ทสมํฯ ",
"mn130:30.20":	"สุญฺญตวคฺโค นิฏฺฐิโต ตติโยฯ ",
"mn130:31.0":	"ตสฺสุทฺทานํ ",
"mn130:31.1":	"ทฺวิธาว สุญฺญตา โหติ, ",
"mn130:31.2":	"อพฺภุตธมฺมพากุลํ; ",
"mn130:31.3":	"อจิรวตภูมิชนาโม, ",
"mn130:31.4":	"อนุรุทฺธุปกฺกิเลสํ; ",
"mn130:31.5":	"พาลปณฺฑิโต เทวทูตญฺจ เต ทสาติฯ "
}	
