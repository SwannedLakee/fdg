{	
"mn146:0.1":	"มชฺฌิม นิกาย ๑๔๖ ",
"mn146:0.2":	"นนฺทโกวาทสุตฺต ",
"mn146:1.1":	"เอวํ เม สุตํ—",
"mn146:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"mn146:2.1":	"อถ โข มหาปชาปติโคตมี ปญฺจมตฺเตหิ ภิกฺขุนิสเตหิ สทฺธึ เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ อฏฺฐาสิฯ เอกมนฺตํ ฐิตา โข มหาปชาปติโคตมี ภควนฺตํ เอตทโวจ",
"mn146:2.2":	"“โอวทตุ, ภนฺเต, ภควา ภิกฺขุนิโย; ",
"mn146:2.3":	"อนุสาสตุ, ภนฺเต, ภควา ภิกฺขุนิโย; ",
"mn146:2.4":	"กโรตุ, ภนฺเต, ภควา ภิกฺขุนีนํ ธมฺมึ กถนฺ”ติฯ ",
"mn146:3.1":	"เตน โข ปน สมเยน เถรา ภิกฺขู ภิกฺขุนิโย โอวทนฺติ ปริยาเยนฯ ",
"mn146:3.2":	"อายสฺมา นนฺทโก น อิจฺฉติ ภิกฺขุนิโย โอวทิตุํ ปริยาเยนฯ ",
"mn146:3.3":	"อถ โข ภควา อายสฺมนฺตํ อานนฺทํ อามนฺเตสิ",
"mn146:3.4":	"“กสฺส นุ โข, อานนฺท, อชฺช ปริยาโย ภิกฺขุนิโย โอวทิตุํ ปริยาเยนา”ติ? ",
"mn146:3.5":	"“สพฺเพเหว, ภนฺเต, กโต ปริยาโย ภิกฺขุนิโย โอวทิตุํ ปริยาเยนฯ ",
"mn146:3.6":	"อยํ, ภนฺเต, อายสฺมา นนฺทโก น อิจฺฉติ ภิกฺขุนิโย โอวทิตุํ ปริยาเยนา”ติฯ ",
"mn146:4.1":	"อถ โข ภควา อายสฺมนฺตํ นนฺทกํ อามนฺเตสิ",
"mn146:4.2":	"“โอวท, นนฺทก, ภิกฺขุนิโย; ",
"mn146:4.3":	"อนุสาส, นนฺทก, ภิกฺขุนิโย; ",
"mn146:4.4":	"กโรหิ ตฺวํ, พฺราหฺมณ, ภิกฺขุนีนํ ธมฺมึ กถนฺ”ติฯ ",
"mn146:4.5":	"“เอวํ, ภนฺเต”ติ โข อายสฺมา นนฺทโก ภควโต ปฏิสฺสุตฺวา ปุพฺพณฺหสมยํ นิวาเสตฺวา ปตฺตจีวรมาทาย สาวตฺถึ ปิณฺฑาย ปาวิสิฯ ",
"mn146:4.6":	"สาวตฺถิยํ ปิณฺฑาย จริตฺวา ปจฺฉาภตฺตํ ปิณฺฑปาตปฏิกฺกนฺโต อตฺตทุติโย เยน ราชการาโม เตนุปสงฺกมิฯ ",
"mn146:4.7":	"อทฺทสํสุ โข ตา ภิกฺขุนิโย อายสฺมนฺตํ นนฺทกํ ทูรโตว อาคจฺฉนฺตํฯ ",
"mn146:4.8":	"ทิสฺวาน อาสนํ ปญฺญาเปสุํ, อุทกญฺจ ปาทานํ อุปฏฺฐเปสุํฯ ",
"mn146:4.9":	"นิสีทิ โข อายสฺมา นนฺทโก ปญฺญตฺเต อาสเนฯ ",
"mn146:4.10":	"นิสชฺช ปาเท ปกฺขาเลสิฯ ",
"mn146:4.11":	"ตาปิ โข ภิกฺขุนิโย อายสฺมนฺตํ นนฺทกํ อภิวาเทตฺวา เอกมนฺตํ นิสีทึสุฯ ",
"mn146:4.12":	"เอกมนฺตํ นิสินฺนา โข ตา ภิกฺขุนิโย อายสฺมา นนฺทโก เอตทโวจ",
"mn146:5.1":	"“ปฏิปุจฺฉกถา โข, ภคินิโย, ภวิสฺสติฯ ",
"mn146:5.2":	"ตตฺถ อาชานนฺตีหิ",
"mn146:5.3":	"ยสฺสา วา ปนสฺส กงฺขา วา วิมติ วา อหเมว ตตฺถ ปฏิปุจฺฉิตพฺโพ",
"mn146:5.4":	"‘อิทํ, ภนฺเต, กถํ; อิมสฺส กฺวตฺโถ’”ติ? ",
"mn146:5.5":	"“เอตฺตเกนปิ มยํ, ภนฺเต, อยฺยสฺส นนฺทกสฺส อตฺตมนา อภิรทฺธา ยํ โน อโยฺย นนฺทโก ปวาเรตี”ติฯ ",
"mn146:6.1":	"“ตํ กึ มญฺญถ, ภคินิโย, ",
"mn146:6.2":	"จกฺขุ นิจฺจํ วา อนิจฺจํ วา”ติ? ",
"mn146:6.3":	"“อนิจฺจํ, ภนฺเต”ฯ ",
"mn146:6.4":	"“ยํ ปนานิจฺจํ ทุกฺขํ วา ตํ สุขํ วา”ติ? ",
"mn146:6.5":	"“ทุกฺขํ, ภนฺเต”ฯ ",
"mn146:6.6":	"“ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ",
"mn146:6.7":	"‘เอตํ มม, เอโสหมสฺมิ, เอโส เม อตฺตา’”ติ? ",
"mn146:6.8":	"“โน เหตํ, ภนฺเต”ฯ ",
"mn146:6.9":	"“ตํ กึ มญฺญถ, ภคินิโย, ",
"mn146:6.10":	"โสตํ นิจฺจํ วา อนิจฺจํ วา”ติ? ",
"mn146:6.11":	"“อนิจฺจํ, ภนฺเต …เป… ",
"mn146:6.12":	"ฆานํ นิจฺจํ วา อนิจฺจํ วา”ติ? ",
"mn146:6.13":	"“อนิจฺจํ, ภนฺเต” … ",
"mn146:6.14":	"“ชิวฺหา นิจฺจา วา อนิจฺจา วา”ติ? ",
"mn146:6.15":	"“อนิจฺจา, ภนฺเต” … ",
"mn146:6.16":	"“กาโย นิจฺโจ วา อนิจฺโจ วา”ติ? ",
"mn146:6.17":	"“อนิจฺโจ, ภนฺเต” … ",
"mn146:6.18":	"“มโน นิจฺโจ วา อนิจฺโจ วา”ติ? ",
"mn146:6.19":	"“อนิจฺโจ, ภนฺเต”ฯ ",
"mn146:6.20":	"“ยํ ปนานิจฺจํ ทุกฺขํ วา ตํ สุขํ วา”ติ? ",
"mn146:6.21":	"“ทุกฺขํ, ภนฺเต”ฯ ",
"mn146:6.22":	"“ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ",
"mn146:6.23":	"‘เอตํ มม, เอโสหมสฺมิ, เอโส เม อตฺตา’”ติ? ",
"mn146:6.24":	"“โน เหตํ, ภนฺเต”ฯ ",
"mn146:6.25":	"“ตํ กิสฺส เหตุ”? ",
"mn146:6.26":	"“ปุพฺเพว โน เอตํ, ภนฺเต, ยถาภูตํ สมฺมปฺปญฺญาย สุทิฏฺฐํ",
"mn146:6.27":	"‘อิติปิเม ฉ อชฺฌตฺติกา อายตนา อนิจฺจา’”ติฯ ",
"mn146:6.28":	"“สาธุ สาธุ, ภคินิโยฯ ",
"mn146:6.29":	"เอวเญฺหตํ, ภคินิโย, โหติ อริยสาวกสฺส ยถาภูตํ สมฺมปฺปญฺญาย ปสฺสโตฯ ",
"mn146:7.1":	"ตํ กึ มญฺญถ, ภคินิโย, ",
"mn146:7.2":	"รูปา นิจฺจา วา อนิจฺจา วา”ติ? ",
"mn146:7.3":	"“อนิจฺจา, ภนฺเต”ฯ ",
"mn146:7.4":	"“ยํ ปนานิจฺจํ ทุกฺขํ วา ตํ สุขํ วา”ติ? ",
"mn146:7.5":	"“ทุกฺขํ, ภนฺเต”ฯ ",
"mn146:7.6":	"“ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ",
"mn146:7.7":	"‘เอตํ มม, เอโสหมสฺมิ, เอโส เม อตฺตา’”ติ? ",
"mn146:7.8":	"“โน เหตํ, ภนฺเต”ฯ ",
"mn146:7.9":	"“ตํ กึ มญฺญถ, ภคินิโย, ",
"mn146:7.10":	"สทฺทา นิจฺจา วา อนิจฺจา วา”ติ? ",
"mn146:7.11":	"“อนิจฺจา, ภนฺเต …เป… ",
"mn146:7.12":	"คนฺธา นิจฺจา วา อนิจฺจา วา”ติ? ",
"mn146:7.13":	"“อนิจฺจา, ภนฺเต” … ",
"mn146:7.14":	"“รสา นิจฺจา วา อนิจฺจา วา”ติ? ",
"mn146:7.15":	"“อนิจฺจา, ภนฺเต” … ",
"mn146:7.16":	"“โผฏฺฐพฺพา นิจฺจา วา อนิจฺจา วา”ติ? ",
"mn146:7.17":	"“อนิจฺจา, ภนฺเต” … ",
"mn146:7.18":	"“ธมฺมา นิจฺจา วา อนิจฺจา วา”ติ? ",
"mn146:7.19":	"“อนิจฺจา, ภนฺเต”ฯ ",
"mn146:7.20":	"“ยํ ปนานิจฺจํ ทุกฺขํ วา ตํ สุขํ วา”ติ? ",
"mn146:7.21":	"“ทุกฺขํ, ภนฺเต”ฯ ",
"mn146:7.22":	"“ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ",
"mn146:7.23":	"‘เอตํ มม, เอโสหมสฺมิ, เอโส เม อตฺตา’”ติ? ",
"mn146:7.24":	"“โน เหตํ, ภนฺเต”ฯ ",
"mn146:7.25":	"“ตํ กิสฺส เหตุ”? ",
"mn146:7.26":	"“ปุพฺเพว โน เอตํ, ภนฺเต, ยถาภูตํ สมฺมปฺปญฺญาย สุทิฏฺฐํ",
"mn146:7.27":	"‘อิติปิเม ฉ พาหิรา อายตนา อนิจฺจา’”ติฯ ",
"mn146:7.28":	"“สาธุ สาธุ, ภคินิโยฯ ",
"mn146:7.29":	"เอวเญฺหตํ, ภคินิโย, โหติ อริยสาวกสฺส ยถาภูตํ สมฺมปฺปญฺญาย ปสฺสโตฯ ",
"mn146:8.1":	"ตํ กึ มญฺญถ, ภคินิโย, ",
"mn146:8.2":	"จกฺขุวิญฺญาณํ นิจฺจํ วา อนิจฺจํ วา”ติ? ",
"mn146:8.3":	"“อนิจฺจํ, ภนฺเต”ฯ ",
"mn146:8.4":	"“ยํ ปนานิจฺจํ ทุกฺขํ วา ตํ สุขํ วา”ติ? ",
"mn146:8.5":	"“ทุกฺขํ, ภนฺเต”ฯ ",
"mn146:8.6":	"“ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ",
"mn146:8.7":	"‘เอตํ มม, เอโสหมสฺมิ, เอโส เม อตฺตา’”ติ? ",
"mn146:8.8":	"“โน เหตํ, ภนฺเต”ฯ ",
"mn146:8.9":	"“ตํ กึ มญฺญถ, ภคินิโย, โสตวิญฺญาณํ นิจฺจํ วา อนิจฺจํ วา”ติ? ",
"mn146:8.10":	"“อนิจฺจํ, ภนฺเต …เป… ",
"mn146:8.11":	"ฆานวิญฺญาณํ นิจฺจํ วา อนิจฺจํ วา”ติ? ",
"mn146:8.12":	"“อนิจฺจํ, ภนฺเต” … ",
"mn146:8.13":	"“ชิวฺหาวิญฺญาณํ นิจฺจํ วา อนิจฺจํ วา”ติ? ",
"mn146:8.14":	"“อนิจฺจํ, ภนฺเต” … ",
"mn146:8.15":	"“กายวิญฺญาณํ นิจฺจํ วา อนิจฺจํ วา”ติ? ",
"mn146:8.16":	"“อนิจฺจํ, ภนฺเต” … ",
"mn146:8.17":	"“มโนวิญฺญาณํ นิจฺจํ วา อนิจฺจํ วา”ติ? ",
"mn146:8.18":	"“อนิจฺจํ, ภนฺเต”ฯ ",
"mn146:8.19":	"“ยํ ปนานิจฺจํ ทุกฺขํ วา ตํ สุขํ วาติ”? ",
"mn146:8.20":	"“ทุกฺขํ, ภนฺเต”ฯ ",
"mn146:8.21":	"“ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ",
"mn146:8.22":	"‘เอตํ มม, เอโสหมสฺมิ, เอโส เม อตฺตา’”ติ? ",
"mn146:8.23":	"“โน เหตํ, ภนฺเต”ฯ ",
"mn146:8.24":	"“ตํ กิสฺส เหตุ”? ",
"mn146:8.25":	"“ปุพฺเพว โน เอตํ, ภนฺเต, ยถาภูตํ สมฺมปฺปญฺญาย สุทิฏฺฐํ",
"mn146:8.26":	"‘อิติปิเม ฉ วิญฺญาณกายา อนิจฺจา’”ติฯ ",
"mn146:8.27":	"“สาธุ สาธุ, ภคินิโยฯ ",
"mn146:8.28":	"เอวเญฺหตํ, ภคินิโย, โหติ อริยสาวกสฺส ยถาภูตํ สมฺมปฺปญฺญาย ปสฺสโตฯ ",
"mn146:9.1":	"เสยฺยถาปิ, ภคินิโย, เตลปฺปทีปสฺส ฌายโต เตลมฺปิ อนิจฺจํ วิปริณามธมฺมํ, วฏฺฏิปิ อนิจฺจา วิปริณามธมฺมา, อจฺจิปิ อนิจฺจา วิปริณามธมฺมา, อาภาปิ อนิจฺจา วิปริณามธมฺมาฯ ",
"mn146:9.2":	"โย นุ โข, ภคินิโย, เอวํ วเทยฺย",
"mn146:9.3":	"‘อมุสฺส เตลปฺปทีปสฺส ฌายโต เตลมฺปิ อนิจฺจํ วิปริณามธมฺมํ, วฏฺฏิปิ อนิจฺจา วิปริณามธมฺมา, อจฺจิปิ อนิจฺจา วิปริณามธมฺมา; ",
"mn146:9.4":	"ยา จ ขฺวาสฺส อาภา สา นิจฺจา ธุวา สสฺสตา อวิปริณามธมฺมา’ติ; ",
"mn146:9.5":	"สมฺมา นุ โข โส, ภคินิโย, วทมาโน วเทยฺยา”ติ? ",
"mn146:9.6":	"“โน เหตํ, ภนฺเต”ฯ ",
"mn146:9.7":	"“ตํ กิสฺส เหตุ”? ",
"mn146:9.8":	"“อมุสฺส หิ, ภนฺเต, เตลปฺปทีปสฺส ฌายโต เตลมฺปิ อนิจฺจํ วิปริณามธมฺมํ, วฏฺฏิปิ อนิจฺจา วิปริณามธมฺมา, อจฺจิปิ อนิจฺจา วิปริณามธมฺมา; ",
"mn146:9.9":	"ปเควสฺส อาภา อนิจฺจา วิปริณามธมฺมา”ติฯ ",
"mn146:9.10":	"“เอวเมว โข, ภคินิโย, โย นุ โข เอวํ วเทยฺย",
"mn146:9.11":	"‘ฉ โขเม อชฺฌตฺติกา อายตนา อนิจฺจา; ",
"mn146:9.12":	"ยญฺจ โข ฉ อชฺฌตฺติเก อายตเน ปฏิจฺจ ปฏิสํเวเทติ สุขํ วา ทุกฺขํ วา อทุกฺขมสุขํ วา ตํ นิจฺจํ ธุวํ สสฺสตํ อวิปริณามธมฺมนฺ’ติ; ",
"mn146:9.13":	"สมฺมา นุ โข โส, ภคินิโย, วทมาโน วเทยฺยา”ติ? ",
"mn146:9.14":	"“โน เหตํ, ภนฺเต”ฯ ",
"mn146:9.15":	"“ตํ กิสฺส เหตุ”? ",
"mn146:9.16":	"“ตชฺชํ ตชฺชํ, ภนฺเต, ปจฺจยํ ปฏิจฺจ ตชฺชา ตชฺชา เวทนา อุปฺปชฺชนฺติฯ ",
"mn146:9.17":	"ตชฺชสฺส ตชฺชสฺส ปจฺจยสฺส นิโรธา ตชฺชา ตชฺชา เวทนา นิรุชฺฌนฺตี”ติฯ ",
"mn146:9.18":	"“สาธุ สาธุ, ภคินิโยฯ ",
"mn146:9.19":	"เอวเญฺหตํ, ภคินิโย, โหติ อริยสาวกสฺส ยถาภูตํ สมฺมปฺปญฺญาย ปสฺสโตฯ ",
"mn146:10.1":	"เสยฺยถาปิ, ภคินิโย, มหโต รุกฺขสฺส ติฏฺฐโต สารวโต มูลมฺปิ อนิจฺจํ วิปริณามธมฺมํ, ขนฺโธปิ อนิจฺโจ วิปริณามธมฺโม, สาขาปลาสมฺปิ อนิจฺจํ วิปริณามธมฺมํ, ฉายาปิ อนิจฺจา วิปริณามธมฺมาฯ ",
"mn146:10.2":	"โย นุ โข, ภคินิโย, เอวํ วเทยฺย",
"mn146:10.3":	"‘อมุสฺส มหโต รุกฺขสฺส ติฏฺฐโต สารวโต มูลมฺปิ อนิจฺจํ วิปริณามธมฺมํ, ขนฺโธปิ อนิจฺโจ วิปริณามธมฺโม, สาขาปลาสมฺปิ อนิจฺจํ วิปริณามธมฺมํ, ยา จ ขฺวาสฺส ฉายา สา นิจฺจา ธุวา สสฺสตา อวิปริณามธมฺมา’ติ; ",
"mn146:10.4":	"สมฺมา นุ โข โส, ภคินิโย, วทมาโน วเทยฺยา”ติ? ",
"mn146:10.5":	"“โน เหตํ, ภนฺเต”ฯ ",
"mn146:10.6":	"“ตํ กิสฺส เหตุ”? ",
"mn146:10.7":	"“อมุสฺส หิ, ภนฺเต, มหโต รุกฺขสฺส ติฏฺฐโต สารวโต มูลมฺปิ อนิจฺจํ วิปริณามธมฺมํ, ขนฺโธปิ อนิจฺโจ วิปริณามธมฺโม, สาขาปลาสมฺปิ อนิจฺจํ วิปริณามธมฺมํ; ",
"mn146:10.8":	"ปเควสฺส ฉายา อนิจฺจา วิปริณามธมฺมา”ติฯ ",
"mn146:10.9":	"“เอวเมว โข, ภคินิโย, โย นุ โข เอวํ วเทยฺย",
"mn146:10.10":	"‘ฉ โขเม พาหิรา อายตนา อนิจฺจาฯ ",
"mn146:10.11":	"ยญฺจ โข ฉ พาหิเร อายตเน ปฏิจฺจ ปฏิสํเวเทติ สุขํ วา ทุกฺขํ วา อทุกฺขมสุขํ วา ตํ นิจฺจํ ธุวํ สสฺสตํ อวิปริณามธมฺมนฺ’ติ; ",
"mn146:10.12":	"สมฺมา นุ โข โส, ภคินิโย, วทมาโน วเทยฺยา”ติ? ",
"mn146:10.13":	"“โน เหตํ, ภนฺเต”ฯ ",
"mn146:10.14":	"“ตํ กิสฺส เหตุ”? ",
"mn146:10.15":	"“ตชฺชํ ตชฺชํ, ภนฺเต, ปจฺจยํ ปฏิจฺจ ตชฺชา ตชฺชา เวทนา อุปฺปชฺชนฺติฯ ",
"mn146:10.16":	"ตชฺชสฺส ตชฺชสฺส ปจฺจยสฺส นิโรธา ตชฺชา ตชฺชา เวทนา นิรุชฺฌนฺตี”ติฯ ",
"mn146:10.17":	"“สาธุ สาธุ, ภคินิโยฯ ",
"mn146:10.18":	"เอวเญฺหตํ, ภคินิโย, โหติ อริยสาวกสฺส ยถาภูตํ สมฺมปฺปญฺญาย ปสฺสโตฯ ",
"mn146:11.1":	"เสยฺยถาปิ, ภคินิโย, ทกฺโข โคฆาตโก วา โคฆาตกนฺเตวาสี วา คาวึ วธิตฺวา ติเณฺหน โควิกนฺตเนน คาวึ สงฺกนฺเตยฺย อนุปหจฺจ อนฺตรํ มํสกายํ อนุปหจฺจ พาหิรํ จมฺมกายํฯ ",
"mn146:11.2":	"ยํ ยเทว ตตฺถ อนฺตรา วิลิมํสํ อนฺตรา นฺหารุ อนฺตรา พนฺธนํ ตํ ตเทว ติเณฺหน โควิกนฺตเนน สญฺฉินฺเทยฺย สงฺกนฺเตยฺย สมฺปกนฺเตยฺย สมฺปริกนฺเตยฺยฯ ",
"mn146:11.3":	"สญฺฉินฺทิตฺวา สงฺกนฺติตฺวา สมฺปกนฺติตฺวา สมฺปริกนฺติตฺวา วิธุนิตฺวา พาหิรํ จมฺมกายํ เตเนว จมฺเมน ตํ คาวึ ปฏิจฺฉาเทตฺวา เอวํ วเทยฺย",
"mn146:11.4":	"‘ตเถวายํ คาวี สํยุตฺตา อิมินาว จมฺเมนา’ติ; ",
"mn146:11.5":	"สมฺมา นุ โข โส, ภคินิโย, วทมาโน วเทยฺยา”ติ? ",
"mn146:11.6":	"“โน เหตํ, ภนฺเต”ฯ ",
"mn146:11.7":	"“ตํ กิสฺส เหตุ”? ",
"mn146:11.8":	"“อมุ หิ, ภนฺเต, ทกฺโข โคฆาตโก วา โคฆาตกนฺเตวาสี วา คาวึ วธิตฺวา ติเณฺหน โควิกนฺตเนน คาวึ สงฺกนฺเตยฺย อนุปหจฺจ อนฺตรํ มํสกายํ อนุปหจฺจ พาหิรํ จมฺมกายํฯ ",
"mn146:11.9":	"ยํ ยเทว ตตฺถ อนฺตรา วิลิมํสํ อนฺตรา นฺหารุ อนฺตรา พนฺธนํ ตํ ตเทว ติเณฺหน โควิกนฺตเนน สญฺฉินฺเทยฺย สงฺกนฺเตยฺย สมฺปกนฺเตยฺย สมฺปริกนฺเตยฺยฯ ",
"mn146:11.10":	"สญฺฉินฺทิตฺวา สงฺกนฺติตฺวา สมฺปกนฺติตฺวา สมฺปริกนฺติตฺวา วิธุนิตฺวา พาหิรํ จมฺมกายํ เตเนว จมฺเมน ตํ คาวึ ปฏิจฺฉาเทตฺวา กิญฺจาปิ โส เอวํ วเทยฺย",
"mn146:11.11":	"‘ตเถวายํ คาวี สํยุตฺตา อิมินาว จมฺเมนา’ติ; ",
"mn146:11.12":	"อถ โข สา คาวี วิสํยุตฺตา เตเนว จมฺเมนา”ติฯ ",
"mn146:12.1":	"“อุปมา โข เม อยํ, ภคินิโย, กตา อตฺถสฺส วิญฺญาปนายฯ ",
"mn146:12.2":	"อยเมเวตฺถ อตฺโถ; ",
"mn146:12.3":	"‘อนฺตรา มํสกาโย’ติ โข, ภคินิโย, ฉนฺเนตํ อชฺฌตฺติกานํ อายตนานํ อธิวจนํ; ",
"mn146:12.4":	"‘พาหิโร จมฺมกาโย’ติ โข, ภคินิโย, ฉนฺเนตํ พาหิรานํ อายตนานํ อธิวจนํ; ",
"mn146:12.5":	"‘อนฺตรา วิลิมํสํ, อนฺตรา นฺหารุ, อนฺตรา พนฺธนนฺ’ติ โข, ภคินิโย, นนฺทีราคเสฺสตํ อธิวจนํ; ",
"mn146:12.6":	"‘ติณฺหํ โควิกนฺตนนฺ’ติ โข, ภคินิโย, อริยาเยตํ ปญฺญาย อธิวจนํ; ",
"mn146:12.7":	"ยายํ อริยา ปญฺญา อนฺตรา กิเลสํ อนฺตรา สํโยชนํ อนฺตรา พนฺธนํ สญฺฉินฺทติ สงฺกนฺตติ สมฺปกนฺตติ สมฺปริกนฺตติฯ ",
"mn146:13.1":	"สตฺต โข ปนิเม, ภคินิโย, โพชฺฌงฺคา, เยสํ ภาวิตตฺตา พหุลีกตตฺตา ภิกฺขุ อาสวานํ ขยา อนาสวํ เจโตวิมุตฺตึ ปญฺญาวิมุตฺตึ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหรติฯ ",
"mn146:13.2":	"กตเม สตฺต? ",
"mn146:13.3":	"อิธ, ภคินิโย, ภิกฺขุ สติสมฺโพชฺฌงฺคํ ภาเวติ วิเวกนิสฺสิตํ วิราคนิสฺสิตํ นิโรธนิสฺสิตํ โวสฺสคฺคปริณามึฯ ",
"mn146:13.4":	"ธมฺมวิจยสมฺโพชฺฌงฺคํ ภาเวติ …เป… ",
"mn146:13.5":	"วีริยสมฺโพชฺฌงฺคํ ภาเวติ … ",
"mn146:13.6":	"ปีติสมฺโพชฺฌงฺคํ ภาเวติ … ",
"mn146:13.7":	"ปสฺสทฺธิสมฺโพชฺฌงฺคํ ภาเวติ … ",
"mn146:13.8":	"สมาธิสมฺโพชฺฌงฺคํ ภาเวติ … ",
"mn146:13.9":	"อุเปกฺขาสมฺโพชฺฌงฺคํ ภาเวติ วิเวกนิสฺสิตํ วิราคนิสฺสิตํ นิโรธนิสฺสิตํ โวสฺสคฺคปริณามึฯ ",
"mn146:13.10":	"อิเม โข, ภคินิโย, สตฺต โพชฺฌงฺคา, เยสํ ภาวิตตฺตา พหุลีกตตฺตา ภิกฺขุ อาสวานํ ขยา อนาสวํ เจโตวิมุตฺตึ ปญฺญาวิมุตฺตึ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหรตี”ติฯ ",
"mn146:14.1":	"อถ โข อายสฺมา นนฺทโก ตา ภิกฺขุนิโย อิมินา โอวาเทน โอวทิตฺวา อุโยฺยเชสิ",
"mn146:14.2":	"“คจฺฉถ, ภคินิโย; กาโล”ติฯ ",
"mn146:14.3":	"อถ โข ตา ภิกฺขุนิโย อายสฺมโต นนฺทกสฺส ภาสิตํ อภินนฺทิตฺวา อนุโมทิตฺวา อุฏฺฐายาสนา อายสฺมนฺตํ นนฺทกํ อภิวาเทตฺวา ปทกฺขิณํ กตฺวา เยน ภควา เตนุปสงฺกมึสุ; อุปสงฺกมิตฺวา ภควนฺตํ อภิวาเทตฺวา เอกมนฺตํ อฏฺฐํสุฯ เอกมนฺตํ ฐิตา โข ตา ภิกฺขุนิโย ภควา เอตทโวจ",
"mn146:14.4":	"“คจฺฉถ, ภิกฺขุนิโย; กาโล”ติฯ ",
"mn146:14.5":	"อถ โข ตา ภิกฺขุนิโย ภควนฺตํ อภิวาเทตฺวา ปทกฺขิณํ กตฺวา ปกฺกมึสุฯ ",
"mn146:15.1":	"อถ โข ภควา อจิรปกฺกนฺตีสุ ตาสุ ภิกฺขุนีสุ ภิกฺขู อามนฺเตสิ",
"mn146:15.2":	"“เสยฺยถาปิ, ภิกฺขเว, ตทหุโปสเถ จาตุทฺทเส น โหติ พหุโน ชนสฺส กงฺขา วา วิมติ วา",
"mn146:15.3":	"‘อูโน นุ โข จนฺโท, ปุณฺโณ นุ โข จนฺโท’ติ, อถ โข อูโน จนฺโท เตฺวว โหติฯ ",
"mn146:15.4":	"เอวเมว โข, ภิกฺขเว, ตา ภิกฺขุนิโย นนฺทกสฺส ธมฺมเทสนาย อตฺตมนา โหนฺติ โน จ โข ปริปุณฺณสงฺกปฺปา”ติฯ ",
"mn146:16.1":	"อถ โข ภควา อายสฺมนฺตํ นนฺทกํ อามนฺเตสิ",
"mn146:16.2":	"“เตน หิ ตฺวํ, นนฺทก, เสฺวปิ ตา ภิกฺขุนิโย เตเนโววาเทน โอวเทยฺยาสี”ติฯ ",
"mn146:16.3":	"“เอวํ, ภนฺเต”ติ โข อายสฺมา นนฺทโก ภควโต ปจฺจโสฺสสิฯ ",
"mn146:16.4":	"อถ โข อายสฺมา นนฺทโก ตสฺสา รตฺติยา อจฺจเยน ปุพฺพณฺหสมยํ นิวาเสตฺวา ปตฺตจีวรมาทาย สาวตฺถึ ปิณฺฑาย ปาวิสิฯ ",
"mn146:16.5":	"สาวตฺถิยํ ปิณฺฑาย จริตฺวา ปจฺฉาภตฺตํ ปิณฺฑปาตปฏิกฺกนฺโต อตฺตทุติโย เยน ราชการาโม เตนุปสงฺกมิฯ ",
"mn146:16.6":	"อทฺทสํสุ โข ตา ภิกฺขุนิโย อายสฺมนฺตํ นนฺทกํ ทูรโตว อาคจฺฉนฺตํฯ ",
"mn146:16.7":	"ทิสฺวาน อาสนํ ปญฺญาเปสุํ, อุทกญฺจ ปาทานํ อุปฏฺฐเปสุํฯ ",
"mn146:16.8":	"นิสีทิ โข อายสฺมา นนฺทโก ปญฺญตฺเต อาสเนฯ ",
"mn146:16.9":	"นิสชฺช ปาเท ปกฺขาเลสิฯ ",
"mn146:16.10":	"ตาปิ โข ภิกฺขุนิโย อายสฺมนฺตํ นนฺทกํ อภิวาเทตฺวา เอกมนฺตํ นิสีทึสุฯ ",
"mn146:16.11":	"เอกมนฺตํ นิสินฺนา โข ตา ภิกฺขุนิโย อายสฺมา นนฺทโก เอตทโวจ",
"mn146:16.12":	"“ปฏิปุจฺฉกถา โข, ภคินิโย, ภวิสฺสติฯ ",
"mn146:16.13":	"ตตฺถ อาชานนฺตีหิ ‘อาชานามา’ ติสฺส วจนียํ, น อาชานนฺตีหิ ‘น อาชานามา’ ติสฺส วจนียํฯ ",
"mn146:16.14":	"ยสฺสา วา ปนสฺส กงฺขา วา วิมติ วา, อหเมว ตตฺถ ปฏิปุจฺฉิตพฺโพ",
"mn146:16.15":	"‘อิทํ, ภนฺเต, กถํ; อิมสฺส กฺวตฺโถ’”ติฯ ",
"mn146:16.16":	"“เอตฺตเกนปิ มยํ, ภนฺเต, อยฺยสฺส นนฺทกสฺส อตฺตมนา อภิรทฺธา ยํ โน อโยฺย นนฺทโก ปวาเรตี”ติฯ ",
"mn146:17-18.1":	"“ตํ กึ มญฺญถ, ภคินิโย, จกฺขุ นิจฺจํ วา อนิจฺจํ วา”ติ? ",
"mn146:17-18.2":	"“อนิจฺจํ, ภนฺเต”ฯ ",
"mn146:17-18.3":	"“ยํ ปนานิจฺจํ ทุกฺขํ วา ตํ สุขํ วา”ติ? ",
"mn146:17-18.4":	"“ทุกฺขํ, ภนฺเต”ฯ ",
"mn146:17-18.5":	"“ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ",
"mn146:17-18.6":	"‘เอตํ มม, เอโสหมสฺมิ, เอโส เม อตฺตา’”ติ? ",
"mn146:17-18.7":	"“โน เหตํ, ภนฺเต”ฯ ",
"mn146:17-18.8":	"“ตํ กึ มญฺญถ, ภคินิโย, โสตํ นิจฺจํ วา อนิจฺจํ วา”ติ? ",
"mn146:17-18.9":	"“อนิจฺจํ, ภนฺเต …เป… ",
"mn146:17-18.10":	"ฆานํ นิจฺจํ วา อนิจฺจํ วา”ติ? ",
"mn146:17-18.11":	"“อนิจฺจํ, ภนฺเต … ",
"mn146:17-18.12":	"ชิวฺหา … ",
"mn146:17-18.13":	"กาโย … ",
"mn146:17-18.14":	"มโน นิจฺโจ วา อนิจฺโจ วา”ติ? ",
"mn146:17-18.15":	"“อนิจฺโจ, ภนฺเต”ฯ ",
"mn146:17-18.16":	"“ยํ ปนานิจฺจํ ทุกฺขํ วา ตํ สุขํ วา”ติ? ",
"mn146:17-18.17":	"“ทุกฺขํ, ภนฺเต”ฯ ",
"mn146:17-18.18":	"“ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ",
"mn146:17-18.19":	"‘เอตํ มม, เอโสหมสฺมิ, เอโส เม อตฺตา’”ติ? ",
"mn146:17-18.20":	"“โน เหตํ, ภนฺเต”ฯ ",
"mn146:17-18.21":	"“ตํ กิสฺส เหตุ”? ",
"mn146:17-18.22":	"“ปุพฺเพว โน เอตํ, ภนฺเต, ยถาภูตํ สมฺมปฺปญฺญาย สุทิฏฺฐํ",
"mn146:17-18.23":	"‘อิติปิเม ฉ อชฺฌตฺติกา อายตนา อนิจฺจา’”ติฯ ",
"mn146:17-18.24":	"“สาธุ สาธุ, ภคินิโยฯ ",
"mn146:17-18.25":	"เอวเญฺหตํ, ภคินิโย, โหติ อริยสาวกสฺส ยถาภูตํ สมฺมปฺปญฺญาย ปสฺสโตฯ ",
"mn146:19-20.1":	"ตํ กึ มญฺญถ, ภคินิโย, รูปา นิจฺจา วา อนิจฺจา วา”ติ? ",
"mn146:19-20.2":	"“อนิจฺจา, ภนฺเต”ฯ ",
"mn146:19-20.3":	"“ยํ ปนานิจฺจํ ทุกฺขํ วา ตํ สุขํ วา”ติ? ",
"mn146:19-20.4":	"“ทุกฺขํ, ภนฺเต”ฯ ",
"mn146:19-20.5":	"“ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ",
"mn146:19-20.6":	"‘เอตํ มม, เอโสหมสฺมิ, เอโส เม อตฺตา’”ติ? ",
"mn146:19-20.7":	"“โน เหตํ, ภนฺเต”ฯ ",
"mn146:19-20.8":	"“ตํ กึ มญฺญถ, ภคินิโย, สทฺทา นิจฺจา วา อนิจฺจา วา”ติ? ",
"mn146:19-20.9":	"“อนิจฺจา, ภนฺเต …เป… ",
"mn146:19-20.10":	"คนฺธา นิจฺจา วา อนิจฺจา วา”ติ? ",
"mn146:19-20.11":	"“อนิจฺจา, ภนฺเต … ",
"mn146:19-20.12":	"รสา นิจฺจา วา อนิจฺจา วา”ติ? ",
"mn146:19-20.13":	"“อนิจฺจา, ภนฺเต … ",
"mn146:19-20.14":	"โผฏฺฐพฺพา นิจฺจา วา อนิจฺจา วา”ติ? ",
"mn146:19-20.15":	"“อนิจฺจา, ภนฺเต … ",
"mn146:19-20.16":	"ธมฺมา นิจฺจา วา อนิจฺจา วา”ติ? ",
"mn146:19-20.17":	"“อนิจฺจา, ภนฺเต”ฯ ",
"mn146:19-20.18":	"“ยํ ปนานิจฺจํ ทุกฺขํ วา ตํ สุขํ วา”ติ? ",
"mn146:19-20.19":	"“ทุกฺขํ, ภนฺเต”ฯ ",
"mn146:19-20.20":	"“ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ",
"mn146:19-20.21":	"‘เอตํ มม, เอโสหมสฺมิ, เอโส เม อตฺตา’”ติ? ",
"mn146:19-20.22":	"“โน เหตํ, ภนฺเต”ฯ ",
"mn146:19-20.23":	"“ตํ กิสฺส เหตุ”? ",
"mn146:19-20.24":	"“ปุพฺเพว โน เอตํ, ภนฺเต, ยถาภูตํ สมฺมปฺปญฺญาย สุทิฏฺฐํ",
"mn146:19-20.25":	"‘อิติปิเม ฉ พาหิรา อายตนา อนิจฺจา’”ติฯ ",
"mn146:19-20.26":	"“สาธุ สาธุ, ภคินิโยฯ ",
"mn146:19-20.27":	"เอวเญฺหตํ, ภคินิโย, โหติ อริยสาวกสฺส ยถาภูตํ สมฺมปฺปญฺญาย ปสฺสโตฯ ",
"mn146:21.1":	"ตํ กึ มญฺญถ, ภคินิโย, จกฺขุวิญฺญาณํ นิจฺจํ วา อนิจฺจํ วา”ติ? ",
"mn146:21.2":	"“อนิจฺจํ, ภนฺเต …เป… ",
"mn146:21.3":	"โสตวิญฺญาณํ นิจฺจํ วา อนิจฺจํ วา”ติ? ",
"mn146:21.4":	"“อนิจฺจํ, ภนฺเต … ",
"mn146:21.5":	"ฆานวิญฺญาณํ นิจฺจํ วา อนิจฺจํ วา”ติ? ",
"mn146:21.6":	"“อนิจฺจํ, ภนฺเต … ",
"mn146:21.7":	"ชิวฺหาวิญฺญาณํ นิจฺจํ วา อนิจฺจํ วา”ติ? ",
"mn146:21.8":	"“อนิจฺจํ, ภนฺเต … ",
"mn146:21.9":	"กายวิญฺญาณํ นิจฺจํ วา อนิจฺจํ วา”ติ? ",
"mn146:21.10":	"“อนิจฺจํ, ภนฺเต … ",
"mn146:21.11":	"มโนวิญฺญาณํ นิจฺจํ วา อนิจฺจํ วา”ติ? ",
"mn146:21.12":	"“อนิจฺจํ, ภนฺเต”ฯ ",
"mn146:21.13":	"“ยํ ปนานิจฺจํ ทุกฺขํ วา ตํ สุขํ วา”ติ? ",
"mn146:21.14":	"“ทุกฺขํ, ภนฺเต”ฯ ",
"mn146:21.15":	"“ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ",
"mn146:21.16":	"‘เอตํ มม, เอโสหมสฺมิ, เอโส เม อตฺตา’”ติ? ",
"mn146:21.17":	"“โน เหตํ, ภนฺเต”ฯ ",
"mn146:21.18":	"“ตํ กิสฺส เหตุ”? ",
"mn146:21.19":	"“ปุพฺเพว โน เอตํ, ภนฺเต, ยถาภูตํ สมฺมปฺปญฺญาย สุทิฏฺฐํ",
"mn146:21.20":	"‘อิติปิเม ฉ วิญฺญาณกายา อนิจฺจา’”ติฯ ",
"mn146:21.21":	"“สาธุ สาธุ, ภคินิโยฯ ",
"mn146:21.22":	"เอวเญฺหตํ, ภคินิโย, โหติ อริยสาวกสฺส ยถาภูตํ สมฺมปฺปญฺญาย ปสฺสโตฯ ",
"mn146:22.1":	"เสยฺยถาปิ, ภคินิโย, เตลปฺปทีปสฺส ฌายโต เตลมฺปิ อนิจฺจํ วิปริณามธมฺมํ, วฏฺฏิปิ อนิจฺจา วิปริณามธมฺมา, อจฺจิปิ อนิจฺจา วิปริณามธมฺมา, อาภาปิ อนิจฺจา วิปริณามธมฺมาฯ ",
"mn146:22.2":	"โย นุ โข, ภคินิโย, เอวํ วเทยฺย",
"mn146:22.3":	"‘อมุสฺส เตลปฺปทีปสฺส ฌายโต เตลมฺปิ อนิจฺจํ วิปริณามธมฺมํ, วฏฺฏิปิ อนิจฺจา วิปริณามธมฺมา, อจฺจิปิ อนิจฺจา วิปริณามธมฺมา; ",
"mn146:22.4":	"ยา จ ขฺวาสฺส อาภา สา นิจฺจา ธุวา สสฺสตา อวิปริณามธมฺมา’ติ; ",
"mn146:22.5":	"สมฺมา นุ โข โส, ภคินิโย, วทมาโน วเทยฺยา”ติ? ",
"mn146:22.6":	"“โน เหตํ, ภนฺเต”ฯ ",
"mn146:22.7":	"“ตํ กิสฺส เหตุ”? ",
"mn146:22.8":	"“อมุสฺส หิ, ภนฺเต, เตลปฺปทีปสฺส ฌายโต เตลมฺปิ อนิจฺจํ วิปริณามธมฺมํ, วฏฺฏิปิ อนิจฺจา วิปริณามธมฺมา, อจฺจิปิ อนิจฺจา วิปริณามธมฺมา; ",
"mn146:22.9":	"ปเควสฺส อาภา อนิจฺจา วิปริณามธมฺมา”ติฯ ",
"mn146:22.10":	"“เอวเมว โข, ภคินิโย, โย นุ โข เอวํ วเทยฺย",
"mn146:22.11":	"‘ฉ โขเม อชฺฌตฺติกา อายตนา อนิจฺจาฯ ",
"mn146:22.12":	"ยญฺจ โข ฉ อชฺฌตฺติเก อายตเน ปฏิจฺจ ปฏิสํเวเทติ สุขํ วา ทุกฺขํ วา อทุกฺขมสุขํ วา ตํ นิจฺจํ ธุวํ สสฺสตํ อวิปริณามธมฺมนฺ’ติ; ",
"mn146:22.13":	"สมฺมา นุ โข โส, ภคินิโย, วทมาโน วเทยฺยา”ติ? ",
"mn146:22.14":	"“โน เหตํ, ภนฺเต”ฯ ",
"mn146:22.15":	"“ตํ กิสฺส เหตุ”? ",
"mn146:22.16":	"“ตชฺชํ ตชฺชํ, ภนฺเต, ปจฺจยํ ปฏิจฺจ ตชฺชา ตชฺชา เวทนา อุปฺปชฺชนฺติฯ ",
"mn146:22.17":	"ตชฺชสฺส ตชฺชสฺส ปจฺจยสฺส นิโรธา ตชฺชา ตชฺชา เวทนา นิรุชฺฌนฺตี”ติฯ ",
"mn146:22.18":	"“สาธุ สาธุ, ภคินิโยฯ ",
"mn146:22.19":	"เอวเญฺหตํ, ภคินิโย, โหติ อริยสาวกสฺส ยถาภูตํ สมฺมปฺปญฺญาย ปสฺสโตฯ ",
"mn146:23.1":	"เสยฺยถาปิ, ภคินิโย, มหโต รุกฺขสฺส ติฏฺฐโต สารวโต มูลมฺปิ อนิจฺจํ วิปริณามธมฺมํ, ขนฺโธปิ อนิจฺโจ วิปริณามธมฺโม, สาขาปลาสมฺปิ อนิจฺจํ วิปริณามธมฺมํ, ฉายาปิ อนิจฺจา วิปริณามธมฺมาฯ ",
"mn146:23.2":	"โย นุ โข, ภคินิโย, เอวํ วเทยฺย",
"mn146:23.3":	"‘อมุสฺส มหโต รุกฺขสฺส ติฏฺฐโต สารวโต มูลมฺปิ อนิจฺจํ วิปริณามธมฺมํ, ขนฺโธปิ อนิจฺโจ วิปริณามธมฺโม, สาขาปลาสมฺปิ อนิจฺจํ วิปริณามธมฺมํ; ",
"mn146:23.4":	"ยา จ ขฺวาสฺส ฉายา สา นิจฺจา ธุวา สสฺสตา อวิปริณามธมฺมา’ติ; ",
"mn146:23.5":	"สมฺมา นุ โข โส ภคินิโย, วทมาโน วเทยฺยา”ติ? ",
"mn146:23.6":	"“โน เหตํ, ภนฺเต”ฯ ",
"mn146:23.7":	"“ตํ กิสฺส เหตุ”? ",
"mn146:23.8":	"“อมุสฺส หิ, ภนฺเต, มหโต รุกฺขสฺส ติฏฺฐโต สารวโต มูลมฺปิ อนิจฺจํ วิปริณามธมฺมํ, ขนฺโธปิ อนิจฺโจ วิปริณามธมฺโม, สาขาปลาสมฺปิ อนิจฺจํ วิปริณามธมฺมํ; ",
"mn146:23.9":	"ปเควสฺส ฉายา อนิจฺจา วิปริณามธมฺมา”ติฯ ",
"mn146:23.10":	"“เอวเมว โข, ภคินิโย, โย นุ โข เอวํ วเทยฺย",
"mn146:23.11":	"‘ฉ โขเม พาหิรา อายตนา อนิจฺจาฯ ",
"mn146:23.12":	"ยญฺจ โข พาหิเร อายตเน ปฏิจฺจ ปฏิสํเวเทติ สุขํ วา ทุกฺขํ วา อทุกฺขมสุขํ วา ตํ นิจฺจํ ธุวํ สสฺสตํ อวิปริณามธมฺมนฺ’ติ; ",
"mn146:23.13":	"สมฺมา นุ โข โส, ภคินิโย, วทมาโน วเทยฺยา”ติ? ",
"mn146:23.14":	"“โน เหตํ, ภนฺเต”ฯ ",
"mn146:23.15":	"“ตํ กิสฺส เหตุ”? ",
"mn146:23.16":	"“ตชฺชํ ตชฺชํ, ภนฺเต, ปจฺจยํ ปฏิจฺจ ตชฺชา ตชฺชา เวทนา อุปฺปชฺชนฺติฯ ",
"mn146:23.17":	"ตชฺชสฺส ตชฺชสฺส ปจฺจยสฺส นิโรธา ตชฺชา ตชฺชา เวทนา นิรุชฺฌนฺตี”ติฯ ",
"mn146:23.18":	"“สาธุ สาธุ, ภคินิโยฯ ",
"mn146:23.19":	"เอวเญฺหตํ, ภคินิโย, โหติ อริยสาวกสฺส ยถาภูตํ สมฺมปฺปญฺญาย ปสฺสโตฯ ",
"mn146:24.1":	"เสยฺยถาปิ, ภคินิโย, ทกฺโข โคฆาตโก วา โคฆาตกนฺเตวาสี วา คาวึ วธิตฺวา ติเณฺหน โควิกนฺตเนน คาวึ สงฺกนฺเตยฺย อนุปหจฺจ อนฺตรํ มํสกายํ อนุปหจฺจ พาหิรํ จมฺมกายํฯ ",
"mn146:24.2":	"ยํ ยเทว ตตฺถ อนฺตรา วิลิมํสํ อนฺตรา นฺหารุ อนฺตรา พนฺธนํ ตํ ตเทว ติเณฺหน โควิกนฺตเนน สญฺฉินฺเทยฺย สงฺกนฺเตยฺย สมฺปกนฺเตยฺย สมฺปริกนฺเตยฺยฯ ",
"mn146:24.3":	"สญฺฉินฺทิตฺวา สงฺกนฺติตฺวา สมฺปกนฺติตฺวา สมฺปริกนฺติตฺวา วิธุนิตฺวา พาหิรํ จมฺมกายํ เตเนว จมฺเมน ตํ คาวึ ปฏิจฺฉาเทตฺวา เอวํ วเทยฺย",
"mn146:24.4":	"‘ตเถวายํ คาวี สํยุตฺตา อิมินาว จมฺเมนา’ติ; ",
"mn146:24.5":	"สมฺมา นุ โข โส, ภคินิโย, วทมาโน วเทยฺยา”ติ? ",
"mn146:24.6":	"“โน เหตํ, ภนฺเต”ฯ ",
"mn146:24.7":	"“ตํ กิสฺส เหตุ”? ",
"mn146:24.8":	"“อมุ หิ, ภนฺเต, ทกฺโข โคฆาตโก วา โคฆาตกนฺเตวาสี วา คาวึ วธิตฺวา ติเณฺหน โควิกนฺตเนน คาวึ สงฺกนฺเตยฺย อนุปหจฺจ อนฺตรํ มํสกายํ อนุปหจฺจ พาหิรํ จมฺมกายํฯ ",
"mn146:24.9":	"ยํ ยเทว ตตฺถ อนฺตรา วิลิมํสํ อนฺตรา นฺหารุ อนฺตรา พนฺธนํ ตํ ตเทว ติเณฺหน โควิกนฺตเนน สญฺฉินฺเทยฺย สงฺกนฺเตยฺย สมฺปกนฺเตยฺย สมฺปริกนฺเตยฺยฯ ",
"mn146:24.10":	"สญฺฉินฺทิตฺวา สงฺกนฺติตฺวา สมฺปกนฺติตฺวา สมฺปริกนฺติตฺวา วิธุนิตฺวา พาหิรํ จมฺมกายํ เตเนว จมฺเมน ตํ คาวึ ปฏิจฺฉาเทตฺวา กิญฺจาปิ โส เอวํ วเทยฺย",
"mn146:24.11":	"‘ตเถวายํ คาวี สํยุตฺตา อิมินาว จมฺเมนา’ติ; ",
"mn146:24.12":	"อถ โข สา คาวี วิสํยุตฺตา เตเนว จมฺเมนา”ติฯ ",
"mn146:25.1":	"“อุปมา โข เม อยํ, ภคินิโย, กตา อตฺถสฺส วิญฺญาปนาย อยเมเวตฺถ อตฺโถฯ ",
"mn146:25.2":	"‘อนฺตรา มํสกาโย’ติ โข, ภคินิโย, ฉนฺเนตํ อชฺฌตฺติกานํ อายตนานํ อธิวจนํ; ",
"mn146:25.3":	"‘พาหิโร จมฺมกาโย’ติ โข, ภคินิโย, ฉนฺเนตํ พาหิรานํ อายตนานํ อธิวจนํ; ",
"mn146:25.4":	"‘อนฺตรา วิลิมํสํ อนฺตรา นฺหารุ อนฺตรา พนฺธนนฺ’ติ โข, ภคินิโย, นนฺทีราคเสฺสตํ อธิวจนํ; ",
"mn146:25.5":	"‘ติณฺหํ โควิกนฺตนนฺ’ติ โข, ภคินิโย, อริยาเยตํ ปญฺญาย อธิวจนํ; ",
"mn146:25.6":	"ยายํ อริยา ปญฺญา อนฺตรา กิเลสํ อนฺตรา สํโยชนํ อนฺตรา พนฺธนํ สญฺฉินฺทติ สงฺกนฺตติ สมฺปกนฺตติ สมฺปริกนฺตติฯ ",
"mn146:26.1":	"สตฺต โข ปนิเม, ภคินิโย, โพชฺฌงฺคา, เยสํ ภาวิตตฺตา พหุลีกตตฺตา ภิกฺขุ อาสวานํ ขยา อนาสวํ เจโตวิมุตฺตึ ปญฺญาวิมุตฺตึ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหรติฯ ",
"mn146:26.2":	"กตเม สตฺต? ",
"mn146:26.3":	"อิธ, ภคินิโย, ภิกฺขุ สติสมฺโพชฺฌงฺคํ ภาเวติ วิเวกนิสฺสิตํ วิราคนิสฺสิตํ นิโรธนิสฺสิตํ โวสฺสคฺคปริณามึฯ ",
"mn146:26.4":	"ธมฺมวิจยสมฺโพชฺฌงฺคํ ภาเวติ …เป… ",
"mn146:26.5":	"วีริยสมฺโพชฺฌงฺคํ ภาเวติ … ",
"mn146:26.6":	"ปีติสมฺโพชฺฌงฺคํ ภาเวติ … ",
"mn146:26.7":	"ปสฺสทฺธิสมฺโพชฺฌงฺคํ ภาเวติ … ",
"mn146:26.8":	"สมาธิสมฺโพชฺฌงฺคํ ภาเวติ … ",
"mn146:26.9":	"อุเปกฺขาสมฺโพชฺฌงฺคํ ภาเวติ วิเวกนิสฺสิตํ วิราคนิสฺสิตํ นิโรธนิสฺสิตํ โวสฺสคฺคปริณามึฯ ",
"mn146:26.10":	"อิเม โข, ภคินิโย, สตฺต โพชฺฌงฺคา เยสํ ภาวิตตฺตา พหุลีกตตฺตา ภิกฺขุ อาสวานํ ขยา อนาสวํ เจโตวิมุตฺตึ ปญฺญาวิมุตฺตึ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหรตี”ติฯ ",
"mn146:26.11":	"อถ โข อายสฺมา นนฺทโก ตา ภิกฺขุนิโย อิมินา โอวาเทน โอวทิตฺวา อุโยฺยเชสิ",
"mn146:26.12":	"“คจฺฉถ, ภคินิโย; กาโล”ติฯ ",
"mn146:26.13":	"อถ โข ตา ภิกฺขุนิโย อายสฺมโต นนฺทกสฺส ภาสิตํ อภินนฺทิตฺวา อนุโมทิตฺวา อุฏฺฐายาสนา อายสฺมนฺตํ นนฺทกํ อภิวาเทตฺวา ปทกฺขิณํ กตฺวา เยน ภควา เตนุปสงฺกมึสุ; อุปสงฺกมิตฺวา ภควนฺตํ อภิวาเทตฺวา เอกมนฺตํ อฏฺฐํสุฯ เอกมนฺตํ ฐิตา โข ตา ภิกฺขุนิโย ภควา เอตทโวจ",
"mn146:26.14":	"“คจฺฉถ, ภิกฺขุนิโย; กาโล”ติฯ ",
"mn146:26.15":	"อถ โข ตา ภิกฺขุนิโย ภควนฺตํ อภิวาเทตฺวา ปทกฺขิณํ กตฺวา ปกฺกมึสุฯ ",
"mn146:27.1":	"อถ โข ภควา อจิรปกฺกนฺตีสุ ตาสุ ภิกฺขุนีสุ ภิกฺขู อามนฺเตสิ",
"mn146:27.2":	"“เสยฺยถาปิ, ภิกฺขเว, ตทหุโปสเถ ปนฺนรเส น โหติ พหุโน ชนสฺส กงฺขา วา วิมติ วา",
"mn146:27.3":	"‘อูโน นุ โข จนฺโท, ปุณฺโณ นุ โข จนฺโท’ติ, อถ โข ปุณฺโณ จนฺโท เตฺวว โหติ; ",
"mn146:27.4":	"เอวเมว โข, ภิกฺขเว, ตา ภิกฺขุนิโย นนฺทกสฺส ธมฺมเทสนาย อตฺตมนา เจว ปริปุณฺณสงฺกปฺปา จฯ ",
"mn146:27.5":	"ตาสํ, ภิกฺขเว, ปญฺจนฺนํ ภิกฺขุนิสตานํ ยา ปจฺฉิมิกา ภิกฺขุนี สา โสตาปนฺนา อวินิปาตธมฺมา นิยตา สมฺโพธิปรายนา”ติฯ ",
"mn146:27.6":	"อิทมโวจ ภควาฯ ",
"mn146:27.7":	"อตฺตมนา เต ภิกฺขู ภควโต ภาสิตํ อภินนฺทุนฺติฯ ",
"mn146:27.8":	"นนฺทโกวาทสุตฺตํ นิฏฺฐิตํ จตุตฺถํฯ "
}	
