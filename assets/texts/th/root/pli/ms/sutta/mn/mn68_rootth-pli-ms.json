{	
"mn68:0.1":	"มชฺฌิม นิกาย ๖๘ ",
"mn68:0.2":	"นฬกปานสุตฺต ",
"mn68:1.1":	"เอวํ เม สุตํ—",
"mn68:1.2":	"เอกํ สมยํ ภควา โกสเลสุ วิหรติ นฬกปาเน ปลาสวเนฯ ",
"mn68:2.1":	"เตน โข ปน สมเยน สมฺพหุลา อภิญฺญาตา อภิญฺญาตา กุลปุตฺตา ภควนฺตํ อุทฺทิสฺส สทฺธา อคารสฺมา อนคาริยํ ปพฺพชิตา โหนฺติ—",
"mn68:2.2":	"อายสฺมา จ อนุรุทฺโธ, อายสฺมา จ ภทฺทิโย, อายสฺมา จ กิมิโล, อายสฺมา จ ภคุ, อายสฺมา จ โกณฺฑญฺโญ, อายสฺมา จ เรวโต, อายสฺมา จ อานนฺโท, อญฺเญ จ อภิญฺญาตา อภิญฺญาตา กุลปุตฺตาฯ ",
"mn68:3.1":	"เตน โข ปน สมเยน ภควา ภิกฺขุสงฺฆปริวุโต อพฺโภกาเส นิสินฺโน โหติฯ ",
"mn68:3.2":	"อถ โข ภควา เต กุลปุตฺเต อารพฺภ ภิกฺขู อามนฺเตสิ",
"mn68:3.3":	"“เย เต, ภิกฺขเว, กุลปุตฺตา มมํ อุทฺทิสฺส สทฺธา อคารสฺมา อนคาริยํ ปพฺพชิตา, กจฺจิ เต, ภิกฺขเว, ภิกฺขู อภิรตา พฺรหฺมจริเย”ติ? ",
"mn68:3.4":	"เอวํ วุตฺเต, เต ภิกฺขู ตุณฺหี อเหสุํฯ ",
"mn68:3.5":	"ทุติยมฺปิ โข ภควา เต กุลปุตฺเต อารพฺภ ภิกฺขู อามนฺเตสิ",
"mn68:3.6":	"“เย เต, ภิกฺขเว, กุลปุตฺตา มมํ อุทฺทิสฺส สทฺธา อคารสฺมา อนคาริยํ ปพฺพชิตา, กจฺจิ เต, ภิกฺขเว, ภิกฺขู อภิรตา พฺรหฺมจริเย”ติ? ",
"mn68:3.7":	"ทุติยมฺปิ โข เต ภิกฺขู ตุณฺหี อเหสุํฯ ",
"mn68:3.8":	"ตติยมฺปิ โข ภควา เต กุลปุตฺเต อารพฺภ ภิกฺขู อามนฺเตสิ",
"mn68:3.9":	"“เย เต, ภิกฺขเว, กุลปุตฺตา มมํ อุทฺทิสฺส สทฺธา อคารสฺมา อนคาริยํ ปพฺพชิตา, กจฺจิ เต, ภิกฺขเว, ภิกฺขู อภิรตา พฺรหฺมจริเย”ติ? ",
"mn68:3.10":	"ตติยมฺปิ โข เต ภิกฺขู ตุณฺหี อเหสุํฯ ",
"mn68:4.1":	"อถ โข ภควโต เอตทโหสิ",
"mn68:4.2":	"“ยนฺนูนาหํ เต กุลปุตฺเต ปุจฺเฉยฺยนฺ”ติฯ ",
"mn68:4.3":	"อถ โข ภควา อายสฺมนฺตํ อนุรุทฺธํ อามนฺเตสิ",
"mn68:4.4":	"“กจฺจิ ตุเมฺห, อนุรุทฺธา, อภิรตา พฺรหฺมจริเย”ติ? ",
"mn68:4.5":	"“ตคฺฆ มยํ, ภนฺเต, อภิรตา พฺรหฺมจริเย”ติฯ ",
"mn68:5.1":	"“สาธุ สาธุ, อนุรุทฺธาฯ ",
"mn68:5.2":	"เอตํ โข, อนุรุทฺธา, ตุมฺหากํ ปติรูปํ กุลปุตฺตานํ สทฺธา อคารสฺมา อนคาริยํ ปพฺพชิตานํ ยํ ตุเมฺห อภิรเมยฺยาถ พฺรหฺมจริเยฯ ",
"mn68:5.3":	"เยน ตุเมฺห, อนุรุทฺธา, ภเทฺรน โยพฺพเนน สมนฺนาคตา ปฐเมน วยสา สุสุกาฬเกสา กาเม ปริภุญฺเชยฺยาถ เตน ตุเมฺห, อนุรุทฺธา, ภเทฺรนปิ โยพฺพเนน สมนฺนาคตา ปฐเมน วยสา สุสุกาฬเกสา อคารสฺมา อนคาริยํ ปพฺพชิตาฯ ",
"mn68:5.4":	"เต จ โข ปน ตุเมฺห, อนุรุทฺธา, เนว ราชาภินีตา อคารสฺมา อนคาริยํ ปพฺพชิตา, น โจราภินีตา อคารสฺมา อนคาริยํ ปพฺพชิตา, น อิณฏฺฏา อคารสฺมา อนคาริยํ ปพฺพชิตา, น ภยฏฺฏา อคารสฺมา อนคาริยํ ปพฺพชิตา, นาชีวิกาปกตา อคารสฺมา อนคาริยํ ปพฺพชิตาฯ ",
"mn68:5.5":	"อปิ จ โขมฺหิ โอติณฺโณ ชาติยา ชราย มรเณน โสเกหิ ปริเทเวหิ ทุกฺเขหิ โทมนเสฺสหิ อุปายาเสหิ, ทุกฺโขติณฺโณ ทุกฺขปเรโต; ",
"mn68:5.6":	"อปฺเปว นาม อิมสฺส เกวลสฺส ทุกฺขกฺขนฺธสฺส อนฺตกิริยา ปญฺญาเยถาติ—",
"mn68:5.7":	"นนุ ตุเมฺห, อนุรุทฺธา, เอวํ สทฺธา อคารสฺมา อนคาริยํ ปพฺพชิตา”ติ? ",
"mn68:5.8":	"“เอวํ, ภนฺเต”ฯ ",
"mn68:6.1":	"“เอวํ ปพฺพชิเตน จ ปน, อนุรุทฺธา, กุลปุตฺเตน กิมสฺส กรณียํ? ",
"mn68:6.2":	"วิเวกํ, อนุรุทฺธา, กาเมหิ วิเวกํ อกุสเลหิ ธมฺเมหิ ปีติสุขํ นาธิคจฺฉติ อญฺญํ วา ตโต สนฺตตรํ, ตสฺส อภิชฺฌาปิ จิตฺตํ ปริยาทาย ติฏฺฐติ, พฺยาปาโทปิ จิตฺตํ ปริยาทาย ติฏฺฐติ, ถินมิทฺธมฺปิ จิตฺตํ ปริยาทาย ติฏฺฐติ อุทฺธจฺจกุกฺกุจฺจมฺปิ จิตฺตํ ปริยาทาย ติฏฺฐติ, วิจิกิจฺฉาปิ จิตฺตํ ปริยาทาย ติฏฺฐติ, อรตีปิ จิตฺตํ ปริยาทาย ติฏฺฐติ, ตนฺทีปิ จิตฺตํ ปริยาทาย ติฏฺฐติฯ ",
"mn68:6.3":	"วิเวกํ, อนุรุทฺธา, กาเมหิ วิเวกํ อกุสเลหิ ธมฺเมหิ ปีติสุขํ นาธิคจฺฉติ อญฺญํ วา ตโต สนฺตตรํฯ ",
"mn68:6.4":	"วิเวกํ, อนุรุทฺธา, กาเมหิ วิเวกํ อกุสเลหิ ธมฺเมหิ ปีติสุขํ อธิคจฺฉติ อญฺญํ วา ตโต สนฺตตรํ, ตสฺส อภิชฺฌาปิ จิตฺตํ น ปริยาทาย ติฏฺฐติ, พฺยาปาโทปิ จิตฺตํ น ปริยาทาย ติฏฺฐติ, ถินมิทฺธมฺปิ จิตฺตํ น ปริยาทาย ติฏฺฐติ, อุทฺธจฺจกุกฺกุจฺจมฺปิ จิตฺตํ น ปริยาทาย ติฏฺฐติ, วิจิกิจฺฉาปิ จิตฺตํ น ปริยาทาย ติฏฺฐติ, อรตีปิ จิตฺตํ น ปริยาทาย ติฏฺฐติ, ตนฺทีปิ จิตฺตํ น ปริยาทาย ติฏฺฐติฯ ",
"mn68:6.5":	"วิเวกํ, อนุรุทฺธา, กาเมหิ วิเวกํ อกุสเลหิ ธมฺเมหิ ปีติสุขํ อธิคจฺฉติ อญฺญํ วา ตโต สนฺตตรํฯ ",
"mn68:7.1":	"กินฺติ โว, อนุรุทฺธา, มยิ โหติ",
"mn68:7.2":	"‘เย อาสวา สงฺกิเลสิกา โปโนพฺภวิกา สทรา ทุกฺขวิปากา อายตึ ชาติชรามรณิยา, อปฺปหีนา เต ตถาคตสฺส; ",
"mn68:7.3":	"ตสฺมา ตถาคโต สงฺขาเยกํ ปฏิเสวติ, สงฺขาเยกํ อธิวาเสติ, สงฺขาเยกํ ปริวชฺเชติ, สงฺขาเยกํ วิโนเทตี’”ติ? ",
"mn68:7.4":	"“น โข โน, ภนฺเต, ภควติ เอวํ โหติ",
"mn68:7.5":	"‘เย อาสวา สงฺกิเลสิกา โปโนพฺภวิกา สทรา ทุกฺขวิปากา อายตึ ชาติชรามรณิยา, อปฺปหีนา เต ตถาคตสฺส; ",
"mn68:7.6":	"ตสฺมา ตถาคโต สงฺขาเยกํ ปฏิเสวติ, สงฺขาเยกํ อธิวาเสติ, สงฺขาเยกํ ปริวชฺเชติ, สงฺขาเยกํ วิโนเทตี’ติฯ ",
"mn68:7.7":	"เอวํ โข โน, ภนฺเต, ภควติ โหติ",
"mn68:7.8":	"‘เย อาสวา สงฺกิเลสิกา โปโนพฺภวิกา สทรา ทุกฺขวิปากา อายตึ ชาติชรามรณิยา, ปหีนา เต ตถาคตสฺส; ",
"mn68:7.9":	"ตสฺมา ตถาคโต สงฺขาเยกํ ปฏิเสวติ, สงฺขาเยกํ อธิวาเสติ, สงฺขาเยกํ ปริวชฺเชติ, สงฺขาเยกํ วิโนเทตี’”ติฯ ",
"mn68:7.10":	"“สาธุ สาธุ, อนุรุทฺธาฯ ",
"mn68:7.11":	"ตถาคตสฺส, อนุรุทฺธา, เย อาสวา สงฺกิเลสิกา โปโนพฺภวิกา สทรา ทุกฺขวิปากา อายตึ ชาติชรามรณิยา, ปหีนา เต อุจฺฉินฺนมูลา ตาลาวตฺถุกตา อนภาวงฺกตา อายตึ อนุปฺปาทธมฺมาฯ ",
"mn68:7.12":	"เสยฺยถาปิ, อนุรุทฺธา, ตาโล มตฺถกจฺฉินฺโน อภพฺโพ ปุนวิรูฬฺหิยา; ",
"mn68:7.13":	"เอวเมว โข, อนุรุทฺธา, ตถาคตสฺส เย อาสวา สงฺกิเลสิกา โปโนพฺภวิกา สทรา ทุกฺขวิปากา อายตึ ชาติชรามรณิยา, ปหีนา เต อุจฺฉินฺนมูลา ตาลาวตฺถุกตา อนภาวงฺกตา อายตึ อนุปฺปาทธมฺมา; ",
"mn68:7.14":	"ตสฺมา ตถาคโต สงฺขาเยกํ ปฏิเสวติ, สงฺขาเยกํ อธิวาเสติ, สงฺขาเยกํ ปริวชฺเชติ, สงฺขาเยกํ วิโนเทติฯ ",
"mn68:8.1":	"ตํ กึ มญฺญสิ, อนุรุทฺธา, ",
"mn68:8.2":	"กํ อตฺถวสํ สมฺปสฺสมาโน ตถาคโต สาวเก อพฺภตีเต กาลงฺกเต อุปปตฺตีสุ พฺยากโรติ",
"mn68:8.3":	"‘อสุ อมุตฺร อุปปนฺโน; อสุ อมุตฺร อุปปนฺโน’”ติ? ",
"mn68:8.4":	"“ภควํมูลกา โน, ภนฺเต, ธมฺมา ภควํเนตฺติกา ภควํปฏิสรณาฯ สาธุ วต, ภนฺเต, ภควนฺตํเยว ปฏิภาตุ เอตสฺส ภาสิตสฺส อตฺโถฯ ภควโต สุตฺวา ภิกฺขู ธาเรสฺสนฺตี”ติฯ ",
"mn68:9.1":	"“น โข, อนุรุทฺธา, ตถาคโต ชนกุหนตฺถํ น ชนลปนตฺถํ น ลาภสกฺการสิโลกานิสํสตฺถํ น ‘อิติ มํ ชโน ชานาตู’ติ สาวเก อพฺภตีเต กาลงฺกเต อุปปตฺตีสุ พฺยากโรติ",
"mn68:9.2":	"‘อสุ อมุตฺร อุปปนฺโน, อสุ อมุตฺร อุปปนฺโน’ติฯ ",
"mn68:9.3":	"สนฺติ จ โข, อนุรุทฺธา, กุลปุตฺตา สทฺธา อุฬารเวทา อุฬารปาโมชฺชาฯ ",
"mn68:9.4":	"เต ตํ สุตฺวา ตทตฺถาย จิตฺตํ อุปสํหรนฺติฯ ",
"mn68:9.5":	"เตสํ ตํ, อนุรุทฺธา, โหติ ทีฆรตฺตํ หิตาย สุขายฯ ",
"mn68:10.1":	"อิธานุรุทฺธา, ภิกฺขุ สุณาติ",
"mn68:10.2":	"‘อิตฺถนฺนาโม ภิกฺขุ กาลงฺกโต; ",
"mn68:10.3":	"โส ภควตา พฺยากโต—",
"mn68:10.4":	"อญฺญาย สณฺฐหี’ติฯ ",
"mn68:10.5":	"โส โข ปนสฺส อายสฺมา สามํ ทิฏฺโฐ วา โหติ อนุสฺสวสฺสุโต วา",
"mn68:10.6":	"‘เอวํสีโล โส อายสฺมา อโหสิ อิติปิ, เอวํธมฺโม โส อายสฺมา อโหสิ อิติปิ, เอวํปญฺโญ โส อายสฺมา อโหสิ อิติปิ, เอวํวิหารี โส อายสฺมา อโหสิ อิติปิ, เอวํวิมุตฺโต โส อายสฺมา อโหสิ อิติปี’ติฯ ",
"mn68:10.7":	"โส ตสฺส สทฺธญฺจ สีลญฺจ สุตญฺจ จาคญฺจ ปญฺญญฺจ อนุสฺสรนฺโต ตทตฺถาย จิตฺตํ อุปสํหรติฯ ",
"mn68:10.8":	"เอวมฺปิ โข, อนุรุทฺธา, ภิกฺขุโน ผาสุวิหาโร โหติฯ ",
"mn68:11.1":	"อิธานุรุทฺธา, ภิกฺขุ สุณาติ",
"mn68:11.2":	"‘อิตฺถนฺนาโม ภิกฺขุ กาลงฺกโต; ",
"mn68:11.3":	"โส ภควตา พฺยากโต—",
"mn68:11.4":	"ปญฺจนฺนํ โอรมฺภาคิยานํ สํโยชนานํ ปริกฺขยา โอปปาติโก ตตฺถ ปรินิพฺพายี อนาวตฺติธมฺโม ตสฺมา โลกา’ติฯ ",
"mn68:11.5":	"โส โข ปนสฺส อายสฺมา สามํ ทิฏฺโฐ วา โหติ อนุสฺสวสฺสุโต วา",
"mn68:11.6":	"‘เอวํสีโล โส อายสฺมา อโหสิ อิติปิ, เอวํธมฺโม …เป… เอวํปญฺโญ … เอวํวิหารี … เอวํวิมุตฺโต โส อายสฺมา อโหสิ อิติปี’ติฯ ",
"mn68:11.7":	"โส ตสฺส สทฺธญฺจ สีลญฺจ สุตญฺจ จาคญฺจ ปญฺญญฺจ อนุสฺสรนฺโต ตทตฺถาย จิตฺตํ อุปสํหรติฯ ",
"mn68:11.8":	"เอวมฺปิ โข, อนุรุทฺธา, ภิกฺขุโน ผาสุวิหาโร โหติฯ ",
"mn68:12.1":	"อิธานุรุทฺธา, ภิกฺขุ สุณาติ",
"mn68:12.2":	"‘อิตฺถนฺนาโม ภิกฺขุ กาลงฺกโต; ",
"mn68:12.3":	"โส ภควตา พฺยากโต—",
"mn68:12.4":	"ติณฺณํ สํโยชนานํ ปริกฺขยา ราคโทสโมหานํ ตนุตฺตา สกทาคามี สกิเทว อิมํ โลกํ อาคนฺตฺวา ทุกฺขสฺสนฺตํ กริสฺสตี’ติฯ ",
"mn68:12.5":	"โส โข ปนสฺส อายสฺมา สามํ ทิฏฺโฐ วา โหติ อนุสฺสวสฺสุโต วา",
"mn68:12.6":	"‘เอวํสีโล โส อายสฺมา อโหสิ อิติปิ, เอวํธมฺโม …เป… เอวํปญฺโญ … เอวํวิหารี … เอวํวิมุตฺโต โส อายสฺมา อโหสิ อิติปี’ติฯ ",
"mn68:12.7":	"โส ตสฺส สทฺธญฺจ สีลญฺจ สุตญฺจ จาคญฺจ ปญฺญญฺจ อนุสฺสรนฺโต ตทตฺถาย จิตฺตํ อุปสํหรติฯ ",
"mn68:12.8":	"เอวมฺปิ โข, อนุรุทฺธา, ภิกฺขุโน ผาสุวิหาโร โหติฯ ",
"mn68:13.1":	"อิธานุรุทฺธา, ภิกฺขุ สุณาติ",
"mn68:13.2":	"‘อิตฺถนฺนาโม ภิกฺขุ กาลงฺกโต; ",
"mn68:13.3":	"โส ภควตา พฺยากโต—",
"mn68:13.4":	"ติณฺณํ สํโยชนานํ ปริกฺขยา โสตาปนฺโน อวินิปาตธมฺโม นิยโต สมฺโพธิปรายโณ’ติฯ ",
"mn68:13.5":	"โส โข ปนสฺส อายสฺมา สามํ ทิฏฺโฐ วา โหติ อนุสฺสวสฺสุโต วา",
"mn68:13.6":	"‘เอวํสีโล โส อายสฺมา อโหสิ อิติปิ, เอวํธมฺโม …เป… เอวํปญฺโญ … เอวํวิหารี … เอวํวิมุตฺโต โส อายสฺมา อโหสิ อิติปี’ติฯ ",
"mn68:13.7":	"โส ตสฺส สทฺธญฺจ สีลญฺจ สุตญฺจ จาคญฺจ ปญฺญญฺจ อนุสฺสรนฺโต ตทตฺถาย จิตฺตํ อุปสํหรติฯ ",
"mn68:13.8":	"เอวมฺปิ โข, อนุรุทฺธา, ภิกฺขุโน ผาสุวิหาโร โหติฯ ",
"mn68:14.1":	"อิธานุรุทฺธา, ภิกฺขุนี สุณาติ",
"mn68:14.2":	"‘อิตฺถนฺนามา ภิกฺขุนี กาลงฺกตา; ",
"mn68:14.3":	"สา ภควตา พฺยากตา—",
"mn68:14.4":	"อญฺญาย สณฺฐหี’ติฯ ",
"mn68:14.5":	"สา โข ปนสฺสา ภคินี สามํ ทิฏฺฐา วา โหติ อนุสฺสวสฺสุตา วา",
"mn68:14.6":	"‘เอวํสีลา สา ภคินี อโหสิ อิติปิ, เอวํธมฺมา สา ภคินี อโหสิ อิติปิ, เอวํปญฺญา สา ภคินี อโหสิ อิติปิ, เอวํวิหารินี สา ภคินี อโหสิ อิติปิ, เอวํวิมุตฺตา สา ภคินี อโหสิ อิติปี’ติฯ ",
"mn68:14.7":	"สา ตสฺสา สทฺธญฺจ สีลญฺจ สุตญฺจ จาคญฺจ ปญฺญญฺจ อนุสฺสรนฺตี ตทตฺถาย จิตฺตํ อุปสํหรติฯ ",
"mn68:14.8":	"เอวมฺปิ โข, อนุรุทฺธา, ภิกฺขุนิยา ผาสุวิหาโร โหติฯ ",
"mn68:15.1":	"อิธานุรุทฺธา, ภิกฺขุนี สุณาติ",
"mn68:15.2":	"‘อิตฺถนฺนามา ภิกฺขุนี กาลงฺกตา; ",
"mn68:15.3":	"สา ภควตา พฺยากตา—",
"mn68:15.4":	"ปญฺจนฺนํ โอรมฺภาคิยานํ สํโยชนานํ ปริกฺขยา โอปปาติกา ตตฺถ ปรินิพฺพายินี อนาวตฺติธมฺมา ตสฺมา โลกา’ติฯ ",
"mn68:15.5":	"สา โข ปนสฺสา ภคินี สามํ ทิฏฺฐา วา โหติ อนุสฺสวสฺสุตา วา",
"mn68:15.6":	"‘เอวํสีลา สา ภคินี อโหสิ อิติปิ, เอวํธมฺมา …เป… เอวํปญฺญา … เอวํวิหารินี … เอวํวิมุตฺตา สา ภคินี อโหสิ อิติปี’ติฯ ",
"mn68:15.7":	"สา ตสฺสา สทฺธญฺจ สีลญฺจ สุตญฺจ จาคญฺจ ปญฺญญฺจ อนุสฺสรนฺตี ตทตฺถาย จิตฺตํ อุปสํหรติฯ ",
"mn68:15.8":	"เอวมฺปิ โข, อนุรุทฺธา, ภิกฺขุนิยา ผาสุวิหาโร โหติฯ ",
"mn68:16.1":	"อิธานุรุทฺธา, ภิกฺขุนี สุณาติ",
"mn68:16.2":	"‘อิตฺถนฺนามา ภิกฺขุนี กาลงฺกตา; ",
"mn68:16.3":	"สา ภควตา พฺยากตา—",
"mn68:16.4":	"ติณฺณํ สํโยชนานํ ปริกฺขยา ราคโทสโมหานํ ตนุตฺตา สกทาคามินี สกิเทว อิมํ โลกํ อาคนฺตฺวา ทุกฺขสฺสนฺตํ กริสฺสตี’ติฯ ",
"mn68:16.5":	"สา โข ปนสฺสา ภคินี สามํ ทิฏฺฐา วา โหติ อนุสฺสวสฺสุตา วา",
"mn68:16.6":	"‘เอวํสีลา สา ภคินี อโหสิ อิติปิ, เอวํธมฺมา …เป… เอวํปญฺญา … เอวํวิหารินี … เอวํวิมุตฺตา สา ภคินี อโหสิ อิติปี’ติฯ ",
"mn68:16.7":	"สา ตสฺสา สทฺธญฺจ สีลญฺจ สุตญฺจ จาคญฺจ ปญฺญญฺจ อนุสฺสรนฺตี ตทตฺถาย จิตฺตํ อุปสํหรติฯ ",
"mn68:16.8":	"เอวมฺปิ โข, อนุรุทฺธา, ภิกฺขุนิยา ผาสุวิหาโร โหติฯ ",
"mn68:17.1":	"อิธานุรุทฺธา, ภิกฺขุนี สุณาติ",
"mn68:17.2":	"‘อิตฺถนฺนามา ภิกฺขุนี กาลงฺกตา; ",
"mn68:17.3":	"สา ภควตา พฺยากตา—",
"mn68:17.4":	"ติณฺณํ สํโยชนานํ ปริกฺขยา โสตาปนฺนา อวินิปาตธมฺมา นิยตา สมฺโพธิปรายณา’ติฯ ",
"mn68:17.5":	"สา โข ปนสฺสา ภคินี สามํ ทิฏฺฐา วา โหติ อนุสฺสวสฺสุตา วา",
"mn68:17.6":	"‘เอวํสีลา สา ภคินี อโหสิ อิติปิ, เอวํธมฺมา … เอวํปญฺญา … เอวํวิหารินี … เอวํวิมุตฺตา สา ภคินี อโหสิ อิติปี’ติฯ ",
"mn68:17.7":	"สา ตสฺสา สทฺธญฺจ สีลญฺจ สุตญฺจ จาคญฺจ ปญฺญญฺจ อนุสฺสรนฺตี ตทตฺถาย จิตฺตํ อุปสํหรติฯ ",
"mn68:17.8":	"เอวมฺปิ โข, อนุรุทฺธา, ภิกฺขุนิยา ผาสุวิหาโร โหติฯ ",
"mn68:18.1":	"อิธานุรุทฺธา, อุปาสโก สุณาติ",
"mn68:18.2":	"‘อิตฺถนฺนาโม อุปาสโก กาลงฺกโต; ",
"mn68:18.3":	"โส ภควตา พฺยากโต—",
"mn68:18.4":	"ปญฺจนฺนํ โอรมฺภาคิยานํ สํโยชนานํ ปริกฺขยา โอปปาติโก ตตฺถ ปรินิพฺพายี อนาวตฺติธมฺโม ตสฺมา โลกา’ติฯ ",
"mn68:18.5":	"โส โข ปนสฺส อายสฺมา สามํ ทิฏฺโฐ วา โหติ อนุสฺสวสฺสุโต วา",
"mn68:18.6":	"‘เอวํสีโล โส อายสฺมา อโหสิ อิติปิ, เอวํธมฺโม โส อายสฺมา อโหสิ อิติปิ, เอวํปญฺโญ โส อายสฺมา อโหสิ อิติปิ, เอวํวิหารี โส อายสฺมา อโหสิ อิติปิ, เอวํวิมุตฺโต โส อายสฺมา อโหสิ อิติปี’ติฯ ",
"mn68:18.7":	"โส ตสฺส สทฺธญฺจ สุตญฺจ จาคญฺจ ปญฺญญฺจ อนุสฺสรนฺโต ตทตฺถาย จิตฺตํ อุปสํหรติฯ ",
"mn68:18.8":	"เอวมฺปิ โข, อนุรุทฺธา, อุปาสกสฺส ผาสุวิหาโร โหติฯ ",
"mn68:19.1":	"อิธานุรุทฺธา, อุปาสโก สุณาติ",
"mn68:19.2":	"‘อิตฺถนฺนาโม อุปาสโก กาลงฺกโต; ",
"mn68:19.3":	"โส ภควตา พฺยากโต—",
"mn68:19.4":	"ติณฺณํ สํโยชนานํ ปริกฺขยา ราคโทสโมหานํ ตนุตฺตา สกทาคามี สกิเทว อิมํ โลกํ อาคนฺตฺวา ทุกฺขสฺสนฺตํ กริสฺสตี’ติฯ ",
"mn68:19.5":	"โส โข ปนสฺส อายสฺมา สามํ ทิฏฺโฐ วา โหติ อนุสฺสวสฺสุโต วา",
"mn68:19.6":	"‘เอวํสีโล โส อายสฺมา อโหสิ อิติปิ, เอวํธมฺโม … เอวํปญฺโญ … เอวํวิหารี … เอวํวิมุตฺโต โส อายสฺมา อโหสิ อิติปี’ติฯ ",
"mn68:19.7":	"โส ตสฺส สทฺธญฺจ สีลญฺจ สุตญฺจ จาคญฺจ ปญฺญญฺจ อนุสฺสรนฺโต ตทตฺถาย จิตฺตํ อุปสํหรติฯ ",
"mn68:19.8":	"เอวมฺปิ โข, อนุรุทฺธา, อุปาสกสฺส ผาสุวิหาโร โหติฯ ",
"mn68:20.1":	"อิธานุรุทฺธา, อุปาสโก สุณาติ",
"mn68:20.2":	"‘อิตฺถนฺนาโม อุปาสโก กาลงฺกโต; ",
"mn68:20.3":	"โส ภควตา พฺยากโต—",
"mn68:20.4":	"ติณฺณํ สํโยชนานํ ปริกฺขยา โสตาปนฺโน อวินิปาตธมฺโม นิยโต สมฺโพธิปรายโณ’ติฯ ",
"mn68:20.5":	"โส โข ปนสฺส อายสฺมา สามํ ทิฏฺโฐ วา โหติ อนุสฺสวสฺสุโต วา",
"mn68:20.6":	"‘เอวํสีโล โส อายสฺมา อโหสิ อิติปิ, เอวํธมฺโม … เอวํปญฺโญ … เอวํวิหารี … เอวํวิมุตฺโต โส อายสฺมา อโหสิ อิติปี’ติฯ ",
"mn68:20.7":	"โส ตสฺส สทฺธญฺจ สีลญฺจ สุตญฺจ จาคญฺจ ปญฺญญฺจ อนุสฺสรนฺโต ตทตฺถาย จิตฺตํ อุปสํหรติฯ ",
"mn68:20.8":	"เอวมฺปิ โข, อนุรุทฺธา อุปาสกสฺส ผาสุวิหาโร โหติฯ ",
"mn68:21.1":	"อิธานุรุทฺธา, อุปาสิกา สุณาติ",
"mn68:21.2":	"‘อิตฺถนฺนามา อุปาสิกา กาลงฺกตา; ",
"mn68:21.3":	"สา ภควตา พฺยากตา—",
"mn68:21.4":	"ปญฺจนฺนํ โอรมฺภาคิยานํ สํโยชนานํ ปริกฺขยา โอปปาติกา ตตฺถ ปรินิพฺพายินี อนาวตฺติธมฺมา ตสฺมา โลกา’ติฯ ",
"mn68:21.5":	"สา โข ปนสฺสา ภคินี สามํ ทิฏฺฐา วา โหติ อนุสฺสวสฺสุตา วา",
"mn68:21.6":	"‘เอวํสีลา สา ภคินี อโหสิ อิติปิ, เอวํธมฺมา … เอวํปญฺญา … เอวํวิหารินี … เอวํวิมุตฺตา สา ภคินี อโหสิ อิติปี’ติฯ ",
"mn68:21.7":	"สา ตสฺสา สทฺธญฺจ สีลญฺจ สุตญฺจ จาคญฺจ ปญฺญญฺจ อนุสฺสรนฺตี ตทตฺถาย จิตฺตํ อุปสํหรติฯ ",
"mn68:21.8":	"เอวมฺปิ โข, อนุรุทฺธา, อุปาสิกาย ผาสุวิหาโร โหติฯ ",
"mn68:22.1":	"อิธานุรุทฺธา, อุปาสิกา สุณาติ",
"mn68:22.2":	"‘อิตฺถนฺนามา อุปาสิกา กาลงฺกตา; ",
"mn68:22.3":	"สา ภควตา พฺยากตา—",
"mn68:22.4":	"ติณฺณํ สํโยชนานํ ปริกฺขยา ราคโทสโมหานํ ตนุตฺตา สกทาคามินี สกิเทว อิมํ โลกํ อาคนฺตฺวา ทุกฺขสฺสนฺตํ กริสฺสตี’ติฯ ",
"mn68:22.5":	"สา โข ปนสฺสา ภคินี สามํ ทิฏฺฐา วา โหติ อนุสฺสวสฺสุตา วา",
"mn68:22.6":	"‘เอวํสีลา สา ภคินี อโหสิ อิติปิ, เอวํธมฺมา … เอวํปญฺญา … เอวํวิหารินี … เอวํวิมุตฺตา สา ภคินี อโหสิ อิติปี’ติฯ ",
"mn68:22.7":	"สา ตสฺสา สทฺธญฺจ สีลญฺจ สุตญฺจ จาคญฺจ ปญฺญญฺจ อนุสฺสรนฺตี ตทตฺถาย จิตฺตํ อุปสํหรติฯ ",
"mn68:22.8":	"เอวมฺปิ โข, อนุรุทฺธา, อุปาสิกาย ผาสุวิหาโร โหติฯ ",
"mn68:23.1":	"อิธานุรุทฺธา, อุปาสิกา สุณาติ",
"mn68:23.2":	"‘อิตฺถนฺนามา อุปาสิกา กาลงฺกตา; ",
"mn68:23.3":	"สา ภควตา พฺยากตา—",
"mn68:23.4":	"ติณฺณํ สํโยชนานํ ปริกฺขยา โสตาปนฺนา อวินิปาตธมฺมา นิยตา สมฺโพธิปรายณา’ติฯ ",
"mn68:23.5":	"สา โข ปนสฺสา ภคินี สามํ ทิฏฺฐา วา โหติ อนุสฺสวสฺสุตา วา",
"mn68:23.6":	"‘เอวํสีลา สา ภคินี อโหสิ อิติปิ, เอวํธมฺมา สา ภคินี อโหสิ อิติปิ, เอวํปญฺญา สา ภคินี อโหสิ อิติปิ, เอวํวิหารินี สา ภคินี อโหสิ อิติปิ, เอวํวิมุตฺตา สา ภคินี อโหสิ อิติปี’ติฯ ",
"mn68:23.7":	"สา ตสฺสา สทฺธญฺจ สีลญฺจ สุตญฺจ จาคญฺจ ปญฺญญฺจ อนุสฺสรนฺตี ตทตฺถาย จิตฺตํ อุปสํหรติฯ ",
"mn68:23.8":	"เอวมฺปิ โข, อนุรุทฺธา, อุปาสิกาย ผาสุวิหาโร โหติฯ ",
"mn68:24.1":	"อิติ โข, อนุรุทฺธา, ตถาคโต น ชนกุหนตฺถํ น ชนลปนตฺถํ น ลาภสกฺการสิโลกานิสํสตฺถํ น ‘อิติ มํ ชโน ชานาตู’ติ สาวเก อพฺภตีเต กาลงฺกเต อุปปตฺตีสุ พฺยากโรติ",
"mn68:24.2":	"‘อสุ อมุตฺร อุปปนฺโน, อสุ อมุตฺร อุปปนฺโน’ติฯ ",
"mn68:24.3":	"สนฺติ จ โข, อนุรุทฺธา, กุลปุตฺตา สทฺธา อุฬารเวทา อุฬารปาโมชฺชาฯ ",
"mn68:24.4":	"เต ตํ สุตฺวา ตทตฺถาย จิตฺตํ อุปสํหรนฺติฯ ",
"mn68:24.5":	"เตสํ ตํ, อนุรุทฺธา, โหติ ทีฆรตฺตํ หิตาย สุขายา”ติฯ ",
"mn68:24.6":	"อิทมโวจ ภควาฯ ",
"mn68:24.7":	"อตฺตมโน อายสฺมา อนุรุทฺโธ ภควโต ภาสิตํ อภินนฺทีติฯ ",
"mn68:24.8":	"นฬกปานสุตฺตํ นิฏฺฐิตํ อฏฺฐมํฯ "
}	
