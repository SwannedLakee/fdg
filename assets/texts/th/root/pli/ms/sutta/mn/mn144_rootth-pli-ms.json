{	
"mn144:0.1":	"มชฺฌิม นิกาย ๑๔๔ ",
"mn144:0.2":	"ฉนฺโนวาทสุตฺต ",
"mn144:1.1":	"เอวํ เม สุตํ—",
"mn144:1.2":	"เอกํ สมยํ ภควา ราชคเห วิหรติ เวฬุวเน กลนฺทกนิวาเปฯ ",
"mn144:2.1":	"เตน โข ปน สมเยน อายสฺมา จ สาริปุตฺโต อายสฺมา จ มหาจุนฺโท อายสฺมา จ ฉนฺโน คิชฺฌกูเฏ ปพฺพเต วิหรนฺติฯ ",
"mn144:3.1":	"เตน โข ปน สมเยน อายสฺมา ฉนฺโน อาพาธิโก โหติ ทุกฺขิโต พาฬฺหคิลาโนฯ ",
"mn144:3.2":	"อถ โข อายสฺมา สาริปุตฺโต สายนฺหสมยํ ปฏิสลฺลานา วุฏฺฐิโต เยนายสฺมา มหาจุนฺโท เตนุปสงฺกมิ; อุปสงฺกมิตฺวา อายสฺมนฺตํ มหาจุนฺทํ เอตทโวจ",
"mn144:3.3":	"“อายามาวุโส จุนฺท, เยนายสฺมา ฉนฺโน เตนุปสงฺกมิสฺสาม คิลานปุจฺฉกา”ติฯ ",
"mn144:3.4":	"“เอวมาวุโส”ติ โข อายสฺมา มหาจุนฺโท อายสฺมโต สาริปุตฺตสฺส ปจฺจโสฺสสิฯ ",
"mn144:4.1":	"อถ โข อายสฺมา จ สาริปุตฺโต อายสฺมา จ มหาจุนฺโท เยนายสฺมา ฉนฺโน เตนุปสงฺกมึสุ; อุปสงฺกมิตฺวา อายสฺมตา ฉนฺเนน สทฺธึ สมฺโมทึสุฯ ",
"mn144:4.2":	"สมฺโมทนียํ กถํ สารณียํ วีติสาเรตฺวา เอกมนฺตํ นิสีทึสุฯ เอกมนฺตํ นิสินฺโน โข อายสฺมา สาริปุตฺโต อายสฺมนฺตํ ฉนฺนํ เอตทโวจ",
"mn144:4.3":	"“กจฺจิ เต, อาวุโส ฉนฺน, ขมนียํ, กจฺจิ ยาปนียํ? กจฺจิ เต ทุกฺขา เวทนา ปฏิกฺกมนฺติ, โน อภิกฺกมนฺติ; ปฏิกฺกโมสานํ ปญฺญายติ, โน อภิกฺกโม”ติ? ",
"mn144:5.1":	"“น เม, อาวุโส สาริปุตฺต, ขมนียํ น ยาปนียํฯ พาฬฺหา เม ทุกฺขา เวทนา อภิกฺกมนฺติ, โน ปฏิกฺกมนฺติ; อภิกฺกโมสานํ ปญฺญายติ, โน ปฏิกฺกโมฯ ",
"mn144:5.2":	"เสยฺยถาปิ, อาวุโส สาริปุตฺต, พลวา ปุริโส ติเณฺหน สิขเรน มุทฺธนิ อภิมตฺเถยฺย; เอวเมว โข เม, อาวุโส สาริปุตฺต, อธิมตฺตา วาตา มุทฺธนิ อูหนนฺติฯ ",
"mn144:5.3":	"น เม, อาวุโส สาริปุตฺต, ขมนียํ น ยาปนียํฯ พาฬฺหา เม ทุกฺขา เวทนา อภิกฺกมนฺติ, โน ปฏิกฺกมนฺติ; อภิกฺกโมสานํ ปญฺญายติ โน ปฏิกฺกโมฯ ",
"mn144:5.4":	"เสยฺยถาปิ, อาวุโส สาริปุตฺต, พลวา ปุริโส ทเฬฺหน วรตฺตกฺขณฺเฑน สีเส สีสเวฐํ ทเทยฺย; เอวเมว โข เม, อาวุโส สาริปุตฺต, อธิมตฺตา สีเส สีสเวทนาฯ ",
"mn144:5.5":	"น เม, อาวุโส สาริปุตฺต, ขมนียํ น ยาปนียํฯ พาฬฺหา เม ทุกฺขา เวทนา อภิกฺกมนฺติ, โน ปฏิกฺกมนฺติ; อภิกฺกโมสานํ ปญฺญายติ, โน ปฏิกฺกโมฯ ",
"mn144:5.6":	"เสยฺยถาปิ, อาวุโส สาริปุตฺต, ทกฺโข โคฆาตโก วา โคฆาตกนฺเตวาสี วา ติเณฺหน โควิกนฺตเนน กุจฺฉึ ปริกนฺเตยฺย; เอวเมว โข เม, อาวุโส สาริปุตฺต, อธิมตฺตา วาตา กุจฺฉึ ปริกนฺตนฺติฯ ",
"mn144:5.7":	"น เม, อาวุโส สาริปุตฺต, ขมนียํ น ยาปนียํฯ พาฬฺหา เม ทุกฺขา เวทนา อภิกฺกมนฺติ, โน ปฏิกฺกมนฺติ; อภิกฺกโมสานํ ปญฺญายติ, โน ปฏิกฺกโมฯ ",
"mn144:5.8":	"เสยฺยถาปิ, อาวุโส สาริปุตฺต, เทฺว พลวนฺโต ปุริสา ทุพฺพลตรํ ปุริสํ นานาพาหาสุ คเหตฺวา องฺคารกาสุยา สนฺตาเปยฺยุํ สมฺปริตาเปยฺยุํ; เอวเมว โข เม, อาวุโส สาริปุตฺต, อธิมตฺโต กายสฺมึ ฑาโหฯ ",
"mn144:5.9":	"น เม, อาวุโส สาริปุตฺต, ขมนียํ น ยาปนียํฯ พาฬฺหา เม ทุกฺขา เวทนา อภิกฺกมนฺติ, โน ปฏิกฺกมนฺติ; อภิกฺกโมสานํ ปญฺญายติ, โน ปฏิกฺกโมฯ ",
"mn144:5.10":	"สตฺถํ, อาวุโส สาริปุตฺต, อาหริสฺสามิ, นาวกงฺขามิ ชีวิตนฺ”ติฯ ",
"mn144:6.1":	"“มายสฺมา ฉนฺโน สตฺถํ อาหเรสิฯ ",
"mn144:6.2":	"ยาเปตายสฺมา ฉนฺโนฯ ยาเปนฺตํ มยํ อายสฺมนฺตํ ฉนฺนํ อิจฺฉามฯ ",
"mn144:6.3":	"สเจ อายสฺมโต ฉนฺนสฺส นตฺถิ สปฺปายานิ โภชนานิ, อหํ อายสฺมโต ฉนฺนสฺส สปฺปายานิ โภชนานิ ปริเยสิสฺสามิฯ ",
"mn144:6.4":	"สเจ อายสฺมโต ฉนฺนสฺส นตฺถิ สปฺปายานิ เภสชฺชานิ, อหํ อายสฺมโต ฉนฺนสฺส สปฺปายานิ เภสชฺชานิ ปริเยสิสฺสามิฯ ",
"mn144:6.5":	"สเจ อายสฺมโต ฉนฺนสฺส นตฺถิ ปติรูปา อุปฏฺฐากา, อหํ อายสฺมนฺตํ ฉนฺนํ อุปฏฺฐหิสฺสามิฯ ",
"mn144:6.6":	"มายสฺมา ฉนฺโน สตฺถํ อาหเรสิฯ ",
"mn144:6.7":	"ยาเปตายสฺมา ฉนฺโนฯ ยาเปนฺตํ มยํ อายสฺมนฺตํ ฉนฺนํ อิจฺฉามา”ติฯ ",
"mn144:7.1":	"“นปิ เม, อาวุโส สาริปุตฺต, นตฺถิ สปฺปายานิ โภชนานิ; ",
"mn144:7.2":	"นปิ เม นตฺถิ สปฺปายานิ เภสชฺชานิ; ",
"mn144:7.3":	"นปิ เม นตฺถิ ปติรูปา อุปฏฺฐากา; ",
"mn144:7.4":	"อปิ จาวุโส สาริปุตฺต, ปริจิณฺโณ เม สตฺถา ทีฆรตฺตํ มนาเปเนว โน อมนาเปนฯ ",
"mn144:7.5":	"เอตญฺหิ, อาวุโส สาริปุตฺต, สาวกสฺส ปติรูปํ ยํ สตฺถารํ ปริจเรยฺย มนาเปเนว โน อมนาเปนฯ ",
"mn144:7.6":	"‘อนุปวชฺชํ ฉนฺโน ภิกฺขุ สตฺถํ อาหริสฺสตี’ติ เอวเมตํ, อาวุโส สาริปุตฺต, ธาเรหี”ติฯ ",
"mn144:8.1":	"“ปุจฺเฉยฺยาม มยํ อายสฺมนฺตํ ฉนฺนํ กญฺจิเทว เทสํ, สเจ อายสฺมา ฉนฺโน โอกาสํ กโรติ ปญฺหสฺส เวยฺยากรณายา”ติฯ ",
"mn144:8.2":	"“ปุจฺฉาวุโส สาริปุตฺต, สุตฺวา เวทิสฺสามี”ติฯ ",
"mn144:9.1":	"“จกฺขุํ, อาวุโส ฉนฺน, จกฺขุวิญฺญาณํ จกฺขุวิญฺญาณวิญฺญาตพฺเพ ธมฺเม ‘เอตํ มม, เอโสหมสฺมิ, เอโส เม อตฺตา’ติ สมนุปสฺสสิ? ",
"mn144:9.2":	"โสตํ, อาวุโส ฉนฺน, โสตวิญฺญาณํ …เป… ",
"mn144:9.3":	"ฆานํ, อาวุโส ฉนฺน, ฆานวิญฺญาณํ … ",
"mn144:9.4":	"ชิวฺหํ, อาวุโส ฉนฺน, ชิวฺหาวิญฺญาณํ … ",
"mn144:9.5":	"กายํ, อาวุโส ฉนฺน, กายวิญฺญาณํ … ",
"mn144:9.6":	"มนํ, อาวุโส ฉนฺน, มโนวิญฺญาณํ มโนวิญฺญาณวิญฺญาตพฺเพ ธมฺเม ‘เอตํ มม, เอโสหมสฺมิ, เอโส เม อตฺตา’ติ สมนุปสฺสสี”ติ? ",
"mn144:9.7":	"“จกฺขุํ, อาวุโส สาริปุตฺต, จกฺขุวิญฺญาณํ จกฺขุวิญฺญาณวิญฺญาตพฺเพ ธมฺเม ‘เนตํ มม, เนโสหมสฺมิ, น เมโส อตฺตา’ติ สมนุปสฺสามิฯ ",
"mn144:9.8":	"โสตํ, อาวุโส สาริปุตฺต …เป… ",
"mn144:9.9":	"ฆานํ, อาวุโส สาริปุตฺต … ",
"mn144:9.10":	"ชิวฺหํ, อาวุโส สาริปุตฺต … ",
"mn144:9.11":	"กายํ, อาวุโส สาริปุตฺต … ",
"mn144:9.12":	"มนํ, อาวุโส สาริปุตฺต, มโนวิญฺญาณํ มโนวิญฺญาณวิญฺญาตพฺเพ ธมฺเม ‘เนตํ มม, เนโสหมสฺมิ, น เมโส อตฺตา’ติ สมนุปสฺสามี”ติฯ ",
"mn144:10.1":	"“จกฺขุสฺมึ, อาวุโส ฉนฺน, จกฺขุวิญฺญาเณ จกฺขุวิญฺญาณวิญฺญาตพฺเพสุ ธมฺเมสุ กึ ทิสฺวา กึ อภิญฺญาย จกฺขุํ จกฺขุวิญฺญาณํ จกฺขุวิญฺญาณวิญฺญาตพฺเพ ธมฺเม ‘เนตํ มม, เนโสหมสฺมิ, น เมโส อตฺตา’ติ สมนุปสฺสสิ? ",
"mn144:10.2":	"โสตสฺมึ, อาวุโส ฉนฺน, โสตวิญฺญาเณ … ",
"mn144:10.3":	"ฆานสฺมึ, อาวุโส ฉนฺน, ฆานวิญฺญาเณ … ",
"mn144:10.4":	"ชิวฺหาย, อาวุโส ฉนฺน, ชิวฺหาวิญฺญาเณ … ",
"mn144:10.5":	"กายสฺมึ, อาวุโส ฉนฺน, กายวิญฺญาเณ … ",
"mn144:10.6":	"มนสฺมึ, อาวุโส ฉนฺน, มโนวิญฺญาเณ มโนวิญฺญาณวิญฺญาตพฺเพสุ ธมฺเมสุ กึ ทิสฺวา กึ อภิญฺญาย มนํ มโนวิญฺญาณํ มโนวิญฺญาณวิญฺญาตพฺเพ ธมฺเม ‘เนตํ มม, เนโสหมสฺมิ, น เมโส อตฺตา’ติ สมนุปสฺสสี”ติ? ",
"mn144:10.7":	"“จกฺขุสฺมึ, อาวุโส สาริปุตฺต, จกฺขุวิญฺญาเณ จกฺขุวิญฺญาณวิญฺญาตพฺเพสุ ธมฺเมสุ นิโรธํ ทิสฺวา นิโรธํ อภิญฺญาย จกฺขุํ จกฺขุวิญฺญาณํ จกฺขุวิญฺญาณวิญฺญาตพฺเพ ธมฺเม ‘เนตํ มม, เนโสหมสฺมิ, น เมโส อตฺตา’ติ สมนุปสฺสามิฯ ",
"mn144:10.8":	"โสตสฺมึ, อาวุโส สาริปุตฺต, โสตวิญฺญาเณ … ",
"mn144:10.9":	"ฆานสฺมึ, อาวุโส สาริปุตฺต, ฆานวิญฺญาเณ … ",
"mn144:10.10":	"ชิวฺหาย, อาวุโส สาริปุตฺต, ชิวฺหาวิญฺญาเณ … ",
"mn144:10.11":	"กายสฺมึ, อาวุโส สาริปุตฺต, กายวิญฺญาเณ … ",
"mn144:10.12":	"มนสฺมึ, อาวุโส สาริปุตฺต, มโนวิญฺญาเณ มโนวิญฺญาณวิญฺญาตพฺเพสุ ธมฺเมสุ นิโรธํ ทิสฺวา นิโรธํ อภิญฺญาย มนํ มโนวิญฺญาณํ มโนวิญฺญาณวิญฺญาตพฺเพ ธมฺเม ‘เนตํ มม, เนโสหมสฺมิ, น เมโส อตฺตา’ติ สมนุปสฺสามี”ติฯ ",
"mn144:11.1":	"เอวํ วุตฺเต, อายสฺมา มหาจุนฺโท อายสฺมนฺตํ ฉนฺนํ เอตทโวจ",
"mn144:11.2":	"“ตสฺมาติห, อาวุโส ฉนฺน, อิทมฺปิ ตสฺส ภควโต สาสนํ, นิจฺจกปฺปํ มนสิ กาตพฺพํ",
"mn144:11.3":	"‘นิสฺสิตสฺส จลิตํ, อนิสฺสิตสฺส จลิตํ นตฺถิฯ ",
"mn144:11.4":	"จลิเต อสติ ปสฺสทฺธิ, ",
"mn144:11.5":	"ปสฺสทฺธิยา สติ นติ น โหติฯ ",
"mn144:11.6":	"นติยา อสติ อาคติคติ น โหติฯ ",
"mn144:11.7":	"อาคติคติยา อสติ จุตูปปาโต น โหติฯ ",
"mn144:11.8":	"จุตูปปาเต อสติ เนวิธ น หุรํ น อุภยมนฺตเรนฯ ",
"mn144:11.9":	"เอเสวนฺโต ทุกฺขสฺสา’”ติฯ ",
"mn144:11.10":	"อถ โข อายสฺมา จ สาริปุตฺโต อายสฺมา จ มหาจุนฺโท อายสฺมนฺตํ ฉนฺนํ อิมินา โอวาเทน โอวทิตฺวา อุฏฺฐายาสนา ปกฺกมึสุฯ ",
"mn144:12.1":	"อถ โข อายสฺมา ฉนฺโน อจิรปกฺกนฺเต อายสฺมนฺเต จ สาริปุตฺเต อายสฺมนฺเต จ มหาจุนฺเท สตฺถํ อาหเรสิฯ ",
"mn144:13.1":	"อถ โข อายสฺมา สาริปุตฺโต เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺโน โข อายสฺมา สาริปุตฺโต ภควนฺตํ เอตทโวจ",
"mn144:13.2":	"“อายสฺมตา, ภนฺเต, ฉนฺเนน สตฺถํ อาหริตํฯ ",
"mn144:13.3":	"ตสฺส กา คติ, โก อภิสมฺปราโย”ติ? ",
"mn144:13.4":	"“นนุ เต, สาริปุตฺต, ฉนฺเนน ภิกฺขุนา สมฺมุขาเยว อนุปวชฺชตา พฺยากตา”ติ? ",
"mn144:13.5":	"“อตฺถิ, ภนฺเต, ปุพฺพชิรํ นาม วชฺชิคาโมฯ ",
"mn144:13.6":	"ตตฺถายสฺมโต ฉนฺนสฺส มิตฺตกุลานิ สุหชฺชกุลานิ อุปวชฺชกุลานี”ติฯ ",
"mn144:13.7":	"“โหนฺติ เหเต, สาริปุตฺต, ฉนฺนสฺส ภิกฺขุโน มิตฺตกุลานิ สุหชฺชกุลานิ อุปวชฺชกุลานิฯ ",
"mn144:13.8":	"นาหํ, สาริปุตฺต, เอตฺตาวตา ‘เสาปวชฺโช’ติ วทามิฯ ",
"mn144:13.9":	"โย โข, สาริปุตฺต, อิมญฺจ กายํ นิกฺขิปติ อญฺญญฺจ กายํ อุปาทิยติ ตมหํ ‘เสาปวชฺโช’ติ วทามิฯ ",
"mn144:13.10":	"ตํ ฉนฺนสฺส ภิกฺขุโน นตฺถิฯ ",
"mn144:13.11":	"‘อนุปวชฺโช ฉนฺโน ภิกฺขุ สตฺถํ อาหเรสี’ติ เอวเมตํ, สาริปุตฺต, ธาเรหี”ติฯ ",
"mn144:13.12":	"อิทมโวจ ภควาฯ ",
"mn144:13.13":	"อตฺตมโน อายสฺมา สาริปุตฺโต ภควโต ภาสิตํ อภินนฺทีติฯ ",
"mn144:13.14":	"ฉนฺโนวาทสุตฺตํ นิฏฺฐิตํ ทุติยํฯ "
}	
