{	
"mn134:0.1":	"มชฺฌิม นิกาย ๑๓๔ ",
"mn134:0.2":	"โลมสกงฺคิยภทฺเทกรตฺตสุตฺต ",
"mn134:1.1":	"เอวํ เม สุตํ—",
"mn134:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"mn134:1.3":	"เตน โข ปน สมเยน อายสฺมา โลมสกงฺคิโย สกฺเกสุ วิหรติ กปิลวตฺถุสฺมึ นิโคฺรธาราเมฯ ",
"mn134:2.1":	"อถ โข จนฺทโน เทวปุตฺโต อภิกฺกนฺตาย รตฺติยา อภิกฺกนฺตวณฺโณ เกวลกปฺปํ นิโคฺรธารามํ โอภาเสตฺวา เยนายสฺมา โลมสกงฺคิโย เตนุปสงฺกมิ; อุปสงฺกมิตฺวา เอกมนฺตํ อฏฺฐาสิฯ เอกมนฺตํ ฐิโต โข จนฺทโน เทวปุตฺโต อายสฺมนฺตํ โลมสกงฺคิยํ เอตทโวจ",
"mn134:2.2":	"“ธาเรสิ ตฺวํ, ภิกฺขุ, ภทฺเทกรตฺตสฺส อุทฺเทสญฺจ วิภงฺคญฺจา”ติ? ",
"mn134:2.3":	"“น โข อหํ, อาวุโส, ธาเรมิ ภทฺเทกรตฺตสฺส อุทฺเทสญฺจ วิภงฺคญฺจฯ ",
"mn134:2.4":	"ตฺวํ ปนาวุโส, ธาเรสิ ภทฺเทกรตฺตสฺส อุทฺเทสญฺจ วิภงฺคญฺจา”ติ? ",
"mn134:2.5":	"“อหมฺปิ โข, ภิกฺขุ, น ธาเรมิ ภทฺเทกรตฺตสฺส อุทฺเทสญฺจ วิภงฺคญฺจฯ ",
"mn134:2.6":	"ธาเรสิ ปน ตฺวํ, ภิกฺขุ, ภทฺเทกรตฺติโย คาถา”ติ? ",
"mn134:2.7":	"“น โข อหํ, อาวุโส, ธาเรมิ ภทฺเทกรตฺติโย คาถาฯ ",
"mn134:2.8":	"ตฺวํ ปนาวุโส, ธาเรสิ ภทฺเทกรตฺติโย คาถา”ติ? ",
"mn134:2.9":	"“ธาเรมิ โข อหํ, ภิกฺขุ, ภทฺเทกรตฺติโย คาถา”ติฯ ",
"mn134:2.10":	"“ยถา กถํ ปน ตฺวํ, อาวุโส, ธาเรสิ ภทฺเทกรตฺติโย คาถา”ติ? ",
"mn134:2.11":	"“เอกมิทํ, ภิกฺขุ, สมยํ ภควา เทเวสุ ตาวตึเสสุ วิหรติ ปาริจฺฉตฺตกมูเล ปณฺฑุกมฺพลสิลายํฯ ",
"mn134:2.12":	"ตตฺร ภควา เทวานํ ตาวตึสานํ ภทฺเทกรตฺตสฺส อุทฺเทสญฺจ วิภงฺคญฺจ อภาสิ",
"mn134:3.1":	"‘อตีตํ นานฺวาคเมยฺย, ",
"mn134:3.2":	"นปฺปฏิกงฺเข อนาคตํ; ",
"mn134:3.3":	"ยทตีตํ ปหีนํ ตํ, ",
"mn134:3.4":	"อปฺปตฺตญฺจ อนาคตํฯ ",
"mn134:3.5":	"ปจฺจุปฺปนฺนญฺจ โย ธมฺมํ, ",
"mn134:3.6":	"ตตฺถ ตตฺถ วิปสฺสติ; ",
"mn134:3.7":	"อสํหีรํ อสงฺกุปฺปํ, ",
"mn134:3.8":	"ตํ วิทฺวา มนุพฺรูหเยฯ ",
"mn134:3.9":	"อชฺเชว กิจฺจมาตปฺปํ, ",
"mn134:3.10":	"โก ชญฺญา มรณํ สุเว; ",
"mn134:3.11":	"น หิ โน สงฺครํ เตน, ",
"mn134:3.12":	"มหาเสเนน มจฺจุนาฯ ",
"mn134:3.13":	"เอวํวิหารึ อาตาปึ, ",
"mn134:3.14":	"อโหรตฺตมตนฺทิตํ; ",
"mn134:3.15":	"ตํ เว ภทฺเทกรตฺโตติ, ",
"mn134:3.16":	"สนฺโต อาจิกฺขเต มุนี’ติฯ ",
"mn134:4.1":	"เอวํ โข อหํ, ภิกฺขุ, ธาเรมิ ภทฺเทกรตฺติโย คาถาฯ ",
"mn134:4.2":	"อุคฺคณฺหาหิ ตฺวํ, ภิกฺขุ, ภทฺเทกรตฺตสฺส อุทฺเทสญฺจ วิภงฺคญฺจ; ",
"mn134:4.3":	"ปริยาปุณาหิ ตฺวํ, ภิกฺขุ, ภทฺเทกรตฺตสฺส อุทฺเทสญฺจ วิภงฺคญฺจ; ",
"mn134:4.4":	"ธาเรหิ ตฺวํ, ภิกฺขุ, ภทฺเทกรตฺตสฺส อุทฺเทสญฺจ วิภงฺคญฺจฯ ",
"mn134:4.5":	"อตฺถสํหิโต, ภิกฺขุ, ภทฺเทกรตฺตสฺส อุทฺเทโส จ วิภงฺโค จ อาทิพฺรหฺมจริยโก”ติฯ ",
"mn134:4.6":	"อิทมโวจ จนฺทโน เทวปุตฺโตฯ ",
"mn134:4.7":	"อิทํ วตฺวา ตตฺเถวนฺตรธายิฯ ",
"mn134:5.1":	"อถ โข อายสฺมา โลมสกงฺคิโย ตสฺสา รตฺติยา อจฺจเยน เสนาสนํ สํสาเมตฺวา ปตฺตจีวรมาทาย เยน สาวตฺถิ เตน จาริกํ ปกฺกามิฯ ",
"mn134:5.2":	"อนุปุพฺเพน จาริกํ จรมาโน เยน สาวตฺถิ เชตวนํ อนาถปิณฺฑิกสฺส อาราโม เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺโน โข อายสฺมา โลมสกงฺคิโย ภควนฺตํ เอตทโวจ",
"mn134:5.3":	"“เอกมิทาหํ, ภนฺเต, สมยํ สกฺเกสุ วิหรามิ กปิลวตฺถุสฺมึ นิโคฺรธาราเมฯ ",
"mn134:5.4":	"อถ โข, ภนฺเต, อญฺญตโร เทวปุตฺโต อภิกฺกนฺตาย รตฺติยา อภิกฺกนฺตวณฺโณ เกวลกปฺปํ นิโคฺรธารามํ โอภาเสตฺวา เยนาหํ เตนุปสงฺกมิ; อุปสงฺกมิตฺวา เอกมนฺตํ อฏฺฐาสิฯ เอกมนฺตํ ฐิโต โข, ภนฺเต, โส เทวปุตฺโต มํ เอตทโวจ",
"mn134:5.5":	"‘ธาเรสิ ตฺวํ, ภิกฺขุ, ภทฺเทกรตฺตสฺส อุทฺเทสญฺจ วิภงฺคญฺจา’ติ? ",
"mn134:5.6":	"เอวํ วุตฺเต, อหํ, ภนฺเต, ตํ เทวปุตฺตํ เอตทโวจํ",
"mn134:5.7":	"‘น โข อหํ, อาวุโส, ธาเรมิ ภทฺเทกรตฺตสฺส อุทฺเทสญฺจ วิภงฺคญฺจฯ ",
"mn134:5.8":	"ตฺวํ ปนาวุโส, ธาเรสิ ภทฺเทกรตฺตสฺส อุทฺเทสญฺจ วิภงฺคญฺจา’ติ? ",
"mn134:5.9":	"‘อหมฺปิ โข, ภิกฺขุ, น ธาเรมิ ภทฺเทกรตฺตสฺส อุทฺเทสญฺจ วิภงฺคญฺจฯ ",
"mn134:5.10":	"ธาเรสิ ปน ตฺวํ, ภิกฺขุ, ภทฺเทกรตฺติโย คาถา’ติ? ",
"mn134:5.11":	"‘น โข อหํ, อาวุโส, ธาเรมิ ภทฺเทกรตฺติโย คาถาฯ ",
"mn134:5.12":	"ตฺวํ ปนาวุโส, ธาเรสิ ภทฺเทกรตฺติโย คาถา’ติ? ",
"mn134:5.13":	"‘ธาเรมิ โข อหํ, ภิกฺขุ, ภทฺเทกรตฺติโย คาถา’ติฯ ",
"mn134:5.14":	"‘ยถา กถํ ปน ตฺวํ, อาวุโส, ธาเรสิ ภทฺเทกรตฺติโย คาถา’ติ? ",
"mn134:5.15":	"‘เอกมิทํ, ภิกฺขุ, สมยํ ภควา เทเวสุ ตาวตึเสสุ วิหรติ ปาริจฺฉตฺตกมูเล ปณฺฑุกมฺพลสิลายํฯ ",
"mn134:5.16":	"ตตฺร โข ภควา เทวานํ ตาวตึสานํ ภทฺเทกรตฺตสฺส อุทฺเทสญฺจ วิภงฺคญฺจ อภาสิ",
"mn134:5.17":	"“อตีตํ นานฺวาคเมยฺย, ",
"mn134:5.18":	"…เป… ",
"mn134:5.19":	"ตํ เว ภทฺเทกรตฺโตติ, ",
"mn134:5.20":	"สนฺโต อาจิกฺขเต มุนี”ติฯ ",
"mn134:5.21":	"เอวํ โข อหํ, ภิกฺขุ, ธาเรมิ ภทฺเทกรตฺติโย คาถาฯ ",
"mn134:5.22":	"อุคฺคณฺหาหิ ตฺวํ, ภิกฺขุ, ภทฺเทกรตฺตสฺส อุทฺเทสญฺจ วิภงฺคญฺจ; ",
"mn134:5.23":	"ปริยาปุณาหิ ตฺวํ, ภิกฺขุ, ภทฺเทกรตฺตสฺส อุทฺเทสญฺจ วิภงฺคญฺจ; ",
"mn134:5.24":	"ธาเรหิ ตฺวํ, ภิกฺขุ, ภทฺเทกรตฺตสฺส อุทฺเทสญฺจ วิภงฺคญฺจฯ ",
"mn134:5.25":	"อตฺถสํหิโต, ภิกฺขุ, ภทฺเทกรตฺตสฺส อุทฺเทโส จ วิภงฺโค จ อาทิพฺรหฺมจริยโก’ติฯ ",
"mn134:5.26":	"อิทมโวจ, ภนฺเต, โส เทวปุตฺโตฯ ",
"mn134:5.27":	"อิทํ วตฺวา ตตฺเถวนฺตรธายิฯ ",
"mn134:5.28":	"สาธุ เม, ภนฺเต, ภควา ภทฺเทกรตฺตสฺส อุทฺเทสญฺจ วิภงฺคญฺจ เทเสตู”ติฯ ",
"mn134:6.1":	"“ชานาสิ ปน ตฺวํ, ภิกฺขุ, ตํ เทวปุตฺตนฺ”ติ? ",
"mn134:6.2":	"“น โข อหํ, ภนฺเต, ชานามิ ตํ เทวปุตฺตนฺ”ติฯ ",
"mn134:6.3":	"“จนฺทโน นาม โส, ภิกฺขุ, เทวปุตฺโตฯ ",
"mn134:6.4":	"จนฺทโน, ภิกฺขุ, เทวปุตฺโต อฏฺฐึ กตฺวา มนสิกตฺวา สพฺพเจตสา สมนฺนาหริตฺวา โอหิตโสโต ธมฺมํ สุณาติฯ ",
"mn134:6.5":	"เตน หิ, ภิกฺขุ, สุณาหิ, สาธุกํ มนสิ กโรหิ; ภาสิสฺสามี”ติฯ ",
"mn134:6.6":	"“เอวํ, ภนฺเต”ติ โข อายสฺมา โลมสกงฺคิโย ภควโต ปจฺจโสฺสสิฯ ",
"mn134:6.7":	"ภควา เอตทโวจ",
"mn134:7.1":	"“อตีตํ นานฺวาคเมยฺย, ",
"mn134:7.2":	"นปฺปฏิกงฺเข อนาคตํ; ",
"mn134:7.3":	"ยทตีตํ ปหีนํ ตํ, ",
"mn134:7.4":	"อปฺปตฺตญฺจ อนาคตํฯ ",
"mn134:7.5":	"ปจฺจุปฺปนฺนญฺจ โย ธมฺมํ, ",
"mn134:7.6":	"ตตฺถ ตตฺถ วิปสฺสติ; ",
"mn134:7.7":	"อสํหีรํ อสงฺกุปฺปํ, ",
"mn134:7.8":	"ตํ วิทฺวา มนุพฺรูหเยฯ ",
"mn134:7.9":	"อชฺเชว กิจฺจมาตปฺปํ, ",
"mn134:7.10":	"โก ชญฺญา มรณํ สุเว; ",
"mn134:7.11":	"น หิ โน สงฺครํ เตน, ",
"mn134:7.12":	"มหาเสเนน มจฺจุนาฯ ",
"mn134:7.13":	"เอวํวิหารึ อาตาปึ, ",
"mn134:7.14":	"อโหรตฺตมตนฺทิตํ; ",
"mn134:7.15":	"ตํ เว ภทฺเทกรตฺโตติ, ",
"mn134:7.16":	"สนฺโต อาจิกฺขเต มุนิฯ ",
"mn134:8-13.1":	"กถญฺจ, ภิกฺขุ, อตีตํ อนฺวาคเมติ …เป… ",
"mn134:8-13.2":	"เอวํ โข, ภิกฺขุ, อตีตํ อนฺวาคเมติฯ ",
"mn134:8-13.3":	"กถญฺจ, ภิกฺขุ, อตีตํ นานฺวาคเมติ …เป… ",
"mn134:8-13.4":	"เอวํ โข, ภิกฺขุ, อตีตํ นานฺวาคเมติฯ ",
"mn134:8-13.5":	"กถญฺจ, ภิกฺขุ, อนาคตํ ปฏิกงฺขติ …เป… ",
"mn134:8-13.6":	"เอวํ โข, ภิกฺขุ, อนาคตํ ปฏิกงฺขติฯ ",
"mn134:8-13.7":	"กถญฺจ, ภิกฺขุ, อนาคตํ นปฺปฏิกงฺขติ …เป… ",
"mn134:8-13.8":	"เอวํ โข, ภิกฺขุ, อนาคตํ นปฺปฏิกงฺขติฯ ",
"mn134:8-13.9":	"กถญฺจ, ภิกฺขุ, ปจฺจุปฺปนฺเนสุ ธมฺเมสุ สํหีรติ …เป… ",
"mn134:8-13.10":	"เอวํ โข, ภิกฺขุ, ปจฺจุปฺปนฺเนสุ ธมฺเมสุ สํหีรติฯ ",
"mn134:8-13.11":	"กถญฺจ, ภิกฺขุ, ปจฺจุปฺปนฺเนสุ ธมฺเมสุ น สํหีรติ …เป… ",
"mn134:8-13.12":	"เอวํ โข, ภิกฺขุ, ปจฺจุปฺปนฺเนสุ ธมฺเมสุ น สํหีรติฯ ",
"mn134:14.1":	"อตีตํ นานฺวาคเมยฺย, ",
"mn134:14.2":	"นปฺปฏิกงฺเข อนาคตํ; ",
"mn134:14.3":	"ยทตีตํ ปหีนํ ตํ, ",
"mn134:14.4":	"อปฺปตฺตญฺจ อนาคตํฯ ",
"mn134:14.5":	"ปจฺจุปฺปนฺนญฺจ โย ธมฺมํ, ",
"mn134:14.6":	"ตตฺถ ตตฺถ วิปสฺสติ; ",
"mn134:14.7":	"อสํหีรํ อสงฺกุปฺปํ, ",
"mn134:14.8":	"ตํ วิทฺวา มนุพฺรูหเยฯ ",
"mn134:14.9":	"อชฺเชว กิจฺจมาตปฺปํ, ",
"mn134:14.10":	"โก ชญฺญา มรณํ สุเว; ",
"mn134:14.11":	"น หิ โน สงฺครํ เตน, ",
"mn134:14.12":	"มหาเสเนน มจฺจุนาฯ ",
"mn134:14.13":	"เอวํวิหารึ อาตาปึ, ",
"mn134:14.14":	"อโหรตฺตมตนฺทิตํ; ",
"mn134:14.15":	"ตํ เว ภทฺเทกรตฺโตติ, ",
"mn134:14.16":	"สนฺโต อาจิกฺขเต มุนี”ติฯ ",
"mn134:14.17":	"อิทมโวจ ภควาฯ ",
"mn134:14.18":	"อตฺตมโน อายสฺมา โลมสกงฺคิโย ภควโต ภาสิตํ อภินนฺทีติฯ ",
"mn134:14.19":	"โลมสกงฺคิยภทฺเทกรตฺตสุตฺตํ นิฏฺฐิตํ จตุตฺถํฯ "
}	
