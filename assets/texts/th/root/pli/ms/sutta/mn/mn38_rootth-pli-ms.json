{	
"mn38:0.1":	"มชฺฌิม นิกาย ๓๘ ",
"mn38:0.2":	"มหาตณฺหาสงฺขยสุตฺต ",
"mn38:1.1":	"เอวํ เม สุตํ—",
"mn38:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"mn38:2.1":	"เตน โข ปน สมเยน สาติสฺส นาม ภิกฺขุโน เกวฏฺฏปุตฺตสฺส เอวรูปํ ปาปกํ ทิฏฺฐิคตํ อุปฺปนฺนํ โหติ",
"mn38:2.2":	"“ตถาหํ ภควตา ธมฺมํ เทสิตํ อาชานามิ ยถา ตเทวิทํ วิญฺญาณํ สนฺธาวติ สํสรติ อนญฺญนฺ”ติฯ ",
"mn38:3.1":	"อโสฺสสุํ โข สมฺพหุลา ภิกฺขู",
"mn38:3.2":	"“สาติสฺส กิร นาม ภิกฺขุโน เกวฏฺฏปุตฺตสฺส เอวรูปํ ปาปกํ ทิฏฺฐิคตํ อุปฺปนฺนํ",
"mn38:3.3":	"‘ตถาหํ ภควตา ธมฺมํ เทสิตํ อาชานามิ ยถา ตเทวิทํ วิญฺญาณํ สนฺธาวติ สํสรติ, อนญฺญนฺ’”ติฯ ",
"mn38:3.4":	"อถ โข เต ภิกฺขู เยน สาติ ภิกฺขุ เกวฏฺฏปุตฺโต เตนุปสงฺกมึสุ; อุปสงฺกมิตฺวา สาตึ ภิกฺขุํ เกวฏฺฏปุตฺตํ เอตทโวจุํ",
"mn38:3.5":	"“สจฺจํ กิร เต, อาวุโส สาติ, เอวรูปํ ปาปกํ ทิฏฺฐิคตํ อุปฺปนฺนํ",
"mn38:3.6":	"‘ตถาหํ ภควตา ธมฺมํ เทสิตํ อาชานามิ ยถา ตเทวิทํ วิญฺญาณํ สนฺธาวติ สํสรติ, อนญฺญนฺ’”ติ? ",
"mn38:3.7":	"“เอวํ พฺยา โข อหํ, อาวุโส, ภควตา ธมฺมํ เทสิตํ อาชานามิ ยถา ตเทวิทํ วิญฺญาณํ สนฺธาวติ สํสรติ, อนญฺญนฺ”ติฯ ",
"mn38:3.8":	"อถ โข เต ภิกฺขู สาตึ ภิกฺขุํ เกวฏฺฏปุตฺตํ เอตสฺมา ปาปกา ทิฏฺฐิคตา วิเวเจตุกามา สมนุยุญฺชนฺติ สมนุคาหนฺติ สมนุภาสนฺติ",
"mn38:3.9":	"“มา เอวํ, อาวุโส สาติ, อวจ, มา ภควนฺตํ อพฺภาจิกฺขิ, น หิ สาธุ ภควโต อพฺภกฺขานํ, น หิ ภควา เอวํ วเทยฺยฯ ",
"mn38:3.10":	"อเนกปริยาเยนาวุโส สาติ, ปฏิจฺจสมุปฺปนฺนํ วิญฺญาณํ วุตฺตํ ภควตา, อญฺญตฺร ปจฺจยา นตฺถิ วิญฺญาณสฺส สมฺภโว”ติฯ ",
"mn38:3.11":	"เอวมฺปิ โข สาติ ภิกฺขุ เกวฏฺฏปุตฺโต เตหิ ภิกฺขูหิ สมนุยุญฺชิยมาโน สมนุคาหิยมาโน สมนุภาสิยมาโน ตเทว ปาปกํ ทิฏฺฐิคตํ ถามสา ปรามาสา อภินิวิสฺส โวหรติ",
"mn38:3.12":	"“เอวํ พฺยา โข อหํ, อาวุโส, ภควตา ธมฺมํ เทสิตํ อาชานามิ ยถา ตเทวิทํ วิญฺญาณํ สนฺธาวติ สํสรติ อนญฺญนฺ”ติฯ ",
"mn38:4.1":	"ยโต โข เต ภิกฺขู นาสกฺขึสุ สาตึ ภิกฺขุํ เกวฏฺฏปุตฺตํ เอตสฺมา ปาปกา ทิฏฺฐิคตา วิเวเจตุํ, อถ โข เต ภิกฺขู เยน ภควา เตนุปสงฺกมึสุ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทึสุฯ เอกมนฺตํ นิสินฺนา โข เต ภิกฺขู ภควนฺตํ เอตทโวจุํ",
"mn38:4.2":	"“สาติสฺส นาม, ภนฺเต, ภิกฺขุโน เกวฏฺฏปุตฺตสฺส เอวรูปํ ปาปกํ ทิฏฺฐิคตํ อุปฺปนฺนํ",
"mn38:4.3":	"‘ตถาหํ ภควตา ธมฺมํ เทสิตํ อาชานามิ ยถา ตเทวิทํ วิญฺญาณํ สนฺธาวติ สํสรติ, อนญฺญนฺ’ติฯ ",
"mn38:4.4":	"อสฺสุมฺห โข มยํ, ภนฺเต, สาติสฺส กิร นาม ภิกฺขุโน เกวฏฺฏปุตฺตสฺส เอวรูปํ ปาปกํ ทิฏฺฐิคตํ อุปฺปนฺนํ",
"mn38:4.5":	"‘ตถาหํ ภควตา ธมฺมํ เทสิตํ อาชานามิ ยถา ตเทวิทํ วิญฺญาณํ สนฺธาวติ สํสรติ, อนญฺญนฺ’ติฯ ",
"mn38:4.6":	"อถ โข มยํ, ภนฺเต, เยน สาติ ภิกฺขุ เกวฏฺฏปุตฺโต เตนุปสงฺกมิมฺห; อุปสงฺกมิตฺวา สาตึ ภิกฺขุํ เกวฏฺฏปุตฺตํ เอตทโวจุมฺห",
"mn38:4.7":	"‘สจฺจํ กิร เต, อาวุโส สาติ, เอวรูปํ ปาปกํ ทิฏฺฐิคตํ อุปฺปนฺนํ",
"mn38:4.8":	"“ตถาหํ ภควตา ธมฺมํ เทสิตํ อาชานามิ ยถา ตเทวิทํ วิญฺญาณํ สนฺธาวติ สํสรติ, อนญฺญนฺ”’ติ? ",
"mn38:4.9":	"เอวํ วุตฺเต, ภนฺเต, สาติ ภิกฺขุ เกวฏฺฏปุตฺโต อเมฺห เอตทโวจ",
"mn38:4.10":	"‘เอวํ พฺยา โข อหํ, อาวุโส, ภควตา ธมฺมํ เทสิตํ อาชานามิ ยถา ตเทวิทํ วิญฺญาณํ สนฺธาวติ สํสรติ, อนญฺญนฺ’ติฯ ",
"mn38:4.11":	"อถ โข มยํ, ภนฺเต, สาตึ ภิกฺขุํ เกวฏฺฏปุตฺตํ เอตสฺมา ปาปกา ทิฏฺฐิคตา วิเวเจตุกามา สมนุยุญฺชิมฺห สมนุคาหิมฺห สมนุภาสิมฺห",
"mn38:4.12":	"‘มา เอวํ, อาวุโส สาติ, อวจ, มา ภควนฺตํ อพฺภาจิกฺขิ, น หิ สาธุ ภควโต อพฺภกฺขานํ, น หิ ภควา เอวํ วเทยฺยฯ ",
"mn38:4.13":	"อเนกปริยาเยนาวุโส สาติ, ปฏิจฺจสมุปฺปนฺนํ วิญฺญาณํ วุตฺตํ ภควตา, อญฺญตฺร ปจฺจยา นตฺถิ วิญฺญาณสฺส สมฺภโว’ติฯ ",
"mn38:4.14":	"เอวมฺปิ โข, ภนฺเต, สาติ ภิกฺขุ เกวฏฺฏปุตฺโต อเมฺหหิ สมนุยุญฺชิยมาโน สมนุคาหิยมาโน สมนุภาสิยมาโน ตเทว ปาปกํ ทิฏฺฐิคตํ ถามสา ปรามสา อภินิวิสฺส โวหรติ",
"mn38:4.15":	"‘เอวํ พฺยา โข อหํ, อาวุโส, ภควตา ธมฺมํ เทสิตํ อาชานามิ ยถา ตเทวิทํ วิญฺญาณํ สนฺธาวติ สํสรติ, อนญฺญนฺ’ติฯ ",
"mn38:4.16":	"ยโต โข มยํ, ภนฺเต, นาสกฺขิมฺห สาตึ ภิกฺขุํ เกวฏฺฏปุตฺตํ เอตสฺมา ปาปกา ทิฏฺฐิคตา วิเวเจตุํ, อถ มยํ เอตมตฺถํ ภควโต อาโรเจมา”ติฯ ",
"mn38:5.1":	"อถ โข ภควา อญฺญตรํ ภิกฺขุํ อามนฺเตสิ",
"mn38:5.2":	"“เอหิ ตฺวํ ภิกฺขุ, มม วจเนน สาตึ ภิกฺขุํ เกวฏฺฏปุตฺตํ อามนฺเตหิ",
"mn38:5.3":	"‘สตฺถา ตํ, อาวุโส สาติ, อามนฺเตตี’”ติฯ ",
"mn38:5.4":	"“เอวํ, ภนฺเต”ติ โข โส ภิกฺขุ ภควโต ปฏิสฺสุตฺวา เยน สาติ ภิกฺขุ เกวฏฺฏปุตฺโต เตนุปสงฺกมิ; อุปสงฺกมิตฺวา สาตึ ภิกฺขุํ เกวฏฺฏปุตฺตํ เอตทโวจ",
"mn38:5.5":	"“สตฺถา ตํ, อาวุโส สาติ, อามนฺเตตี”ติฯ ",
"mn38:5.6":	"“เอวมาวุโส”ติ โข สาติ ภิกฺขุ เกวฏฺฏปุตฺโต ตสฺส ภิกฺขุโน ปฏิสฺสุตฺวา เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺนํ โข สาตึ ภิกฺขุํ เกวฏฺฏปุตฺตํ ภควา เอตทโวจ",
"mn38:5.7":	"“สจฺจํ กิร เต, สาติ, เอวรูปํ ปาปกํ ทิฏฺฐิคตํ อุปฺปนฺนํ",
"mn38:5.8":	"‘ตถาหํ ภควตา ธมฺมํ เทสิตํ อาชานามิ ยถา ตเทวิทํ วิญฺญาณํ สนฺธาวติ สํสรติ, อนญฺญนฺ’”ติ? ",
"mn38:5.9":	"“เอวํ พฺยา โข อหํ, ภนฺเต, ภควตา ธมฺมํ เทสิตํ อาชานามิ ยถา ตเทวิทํ วิญฺญาณํ สนฺธาวติ สํสรติ, อนญฺญนฺ”ติฯ ",
"mn38:5.10":	"“กตมํ ตํ, สาติ, วิญฺญาณนฺ”ติ? ",
"mn38:5.11":	"“ยฺวายํ, ภนฺเต, วโท เวเทโยฺย ตตฺร ตตฺร กลฺยาณปาปกานํ กมฺมานํ วิปากํ ปฏิสํเวเทตี”ติฯ ",
"mn38:5.12":	"“กสฺส นุ โข นาม ตฺวํ, โมฆปุริส, มยา เอวํ ธมฺมํ เทสิตํ อาชานาสิ? ",
"mn38:5.13":	"นนุ มยา, โมฆปุริส, อเนกปริยาเยน ปฏิจฺจสมุปฺปนฺนํ วิญฺญาณํ วุตฺตํ, อญฺญตฺร ปจฺจยา นตฺถิ วิญฺญาณสฺส สมฺภโวติ? ",
"mn38:5.14":	"อถ จ ปน ตฺวํ, โมฆปุริส, อตฺตนา ทุคฺคหิเตน อเมฺห เจว อพฺภาจิกฺขสิ, อตฺตานญฺจ ขณสิ, พหุญฺจ อปุญฺญํ ปสวสิฯ ",
"mn38:5.15":	"ตญฺหิ เต, โมฆปุริส, ภวิสฺสติ ทีฆรตฺตํ อหิตาย ทุกฺขายา”ติฯ ",
"mn38:6.1":	"อถ โข ภควา ภิกฺขู อามนฺเตสิ",
"mn38:6.2":	"“ตํ กึ มญฺญถ, ภิกฺขเว, ",
"mn38:6.3":	"อปิ นายํ สาติ ภิกฺขุ เกวฏฺฏปุตฺโต อุสฺมีกโตปิ อิมสฺมึ ธมฺมวินเย”ติ? ",
"mn38:6.4":	"“กิญฺหิ สิยา, ภนฺเต? ",
"mn38:6.5":	"โน เหตํ, ภนฺเต”ติฯ ",
"mn38:6.6":	"เอวํ วุตฺเต, สาติ ภิกฺขุ เกวฏฺฏปุตฺโต ตุณฺหีภูโต มงฺกุภูโต ปตฺตกฺขนฺโธ อโธมุโข ปชฺฌายนฺโต อปฺปฏิภาโน นิสีทิฯ ",
"mn38:6.7":	"อถ โข ภควา สาตึ ภิกฺขุํ เกวฏฺฏปุตฺตํ ตุณฺหีภูตํ มงฺกุภูตํ ปตฺตกฺขนฺธํ อโธมุขํ ปชฺฌายนฺตํ อปฺปฏิภานํ วิทิตฺวา สาตึ ภิกฺขุํ เกวฏฺฏปุตฺตํ เอตทโวจ",
"mn38:6.8":	"“ปญฺญายิสฺสสิ โข ตฺวํ, โมฆปุริส, เอเตน สเกน ปาปเกน ทิฏฺฐิคเตนฯ ",
"mn38:6.9":	"อิธาหํ ภิกฺขู ปฏิปุจฺฉิสฺสามี”ติฯ ",
"mn38:7.1":	"อถ โข ภควา ภิกฺขู อามนฺเตสิ",
"mn38:7.2":	"“ตุเมฺหปิ เม, ภิกฺขเว, เอวํ ธมฺมํ เทสิตํ อาชานาถ ยถายํ สาติ ภิกฺขุ เกวฏฺฏปุตฺโต อตฺตนา ทุคฺคหิเตน อเมฺห เจว อพฺภาจิกฺขติ, อตฺตานญฺจ ขณติ, พหุญฺจ อปุญฺญํ ปสวตี”ติ? ",
"mn38:7.3":	"“โน เหตํ, ภนฺเตฯ ",
"mn38:7.4":	"อเนกปริยาเยน หิ โน, ภนฺเต, ปฏิจฺจสมุปฺปนฺนํ วิญฺญาณํ วุตฺตํ ภควตา, อญฺญตฺร ปจฺจยา นตฺถิ วิญฺญาณสฺส สมฺภโว”ติฯ ",
"mn38:7.5":	"“สาธุ สาธุ, ภิกฺขเวฯ ",
"mn38:7.6":	"สาธุ โข เม ตุเมฺห, ภิกฺขเว, เอวํ ธมฺมํ เทสิตํ อาชานาถฯ ",
"mn38:7.7":	"อเนกปริยาเยน หิ โว, ภิกฺขเว, ปฏิจฺจสมุปฺปนฺนํ วิญฺญาณํ วุตฺตํ มยา, อญฺญตฺร ปจฺจยา นตฺถิ วิญฺญาณสฺส สมฺภโว”ติฯ ",
"mn38:7.8":	"อถ จ ปนายํ สาติ ภิกฺขุ เกวฏฺฏปุตฺโต อตฺตนา ทุคฺคหิเตน อเมฺห เจว อพฺภาจิกฺขติ, อตฺตานญฺจ ขณติ, พหุญฺจ อปุญฺญํ ปสวติฯ ",
"mn38:7.9":	"ตญฺหิ ตสฺส โมฆปุริสสฺส ภวิสฺสติ ทีฆรตฺตํ อหิตาย ทุกฺขายฯ ",
"mn38:8.1":	"“ยํ ยเทว, ภิกฺขเว, ปจฺจยํ ปฏิจฺจ อุปฺปชฺชติ วิญฺญาณํ, เตน เตเนว วิญฺญาณนฺเตฺวว สงฺขฺยํ คจฺฉติฯ ",
"mn38:8.2":	"จกฺขุญฺจ ปฏิจฺจ รูเป จ อุปฺปชฺชติ วิญฺญาณํ, จกฺขุวิญฺญาณนฺเตฺวว สงฺขฺยํ คจฺฉติ; ",
"mn38:8.3":	"โสตญฺจ ปฏิจฺจ สทฺเท จ อุปฺปชฺชติ วิญฺญาณํ, โสตวิญฺญาณนฺเตฺวว สงฺขฺยํ คจฺฉติ; ",
"mn38:8.4":	"ฆานญฺจ ปฏิจฺจ คนฺเธ จ อุปฺปชฺชติ วิญฺญาณํ, ฆานวิญฺญาณนฺเตฺวว สงฺขฺยํ คจฺฉติ; ",
"mn38:8.5":	"ชิวฺหญฺจ ปฏิจฺจ รเส จ อุปฺปชฺชติ วิญฺญาณํ, ชิวฺหาวิญฺญาณนฺเตฺวว สงฺขฺยํ คจฺฉติ; ",
"mn38:8.6":	"กายญฺจ ปฏิจฺจ โผฏฺฐพฺเพ จ อุปฺปชฺชติ วิญฺญาณํ, กายวิญฺญาณนฺเตฺวว สงฺขฺยํ คจฺฉติ; ",
"mn38:8.7":	"มนญฺจ ปฏิจฺจ ธมฺเม จ อุปฺปชฺชติ วิญฺญาณํ, มโนวิญฺญาณนฺเตฺวว สงฺขฺยํ คจฺฉติฯ ",
"mn38:8.8":	"เสยฺยถาปิ, ภิกฺขเว, ยํ ยเทว ปจฺจยํ ปฏิจฺจ อคฺคิ ชลติ เตน เตเนว สงฺขฺยํ คจฺฉติฯ ",
"mn38:8.9":	"กฏฺฐญฺจ ปฏิจฺจ อคฺคิ ชลติ, กฏฺฐคฺคิเตฺวว สงฺขฺยํ คจฺฉติ; ",
"mn38:8.10":	"สกลิกญฺจ ปฏิจฺจ อคฺคิ ชลติ, สกลิกคฺคิเตฺวว สงฺขฺยํ คจฺฉติ; ",
"mn38:8.11":	"ติณญฺจ ปฏิจฺจ อคฺคิ ชลติ, ติณคฺคิเตฺวว สงฺขฺยํ คจฺฉติ; ",
"mn38:8.12":	"โคมยญฺจ ปฏิจฺจ อคฺคิ ชลติ, โคมยคฺคิเตฺวว สงฺขฺยํ คจฺฉติ; ",
"mn38:8.13":	"ถุสญฺจ ปฏิจฺจ อคฺคิ ชลติ, ถุสคฺคิเตฺวว สงฺขฺยํ คจฺฉติ; ",
"mn38:8.14":	"สงฺการญฺจ ปฏิจฺจ อคฺคิ ชลติ, สงฺการคฺคิเตฺวว สงฺขฺยํ คจฺฉติฯ ",
"mn38:8.15":	"เอวเมว โข, ภิกฺขเว, ยํ ยเทว ปจฺจยํ ปฏิจฺจ อุปฺปชฺชติ วิญฺญาณํ, เตน เตเนว สงฺขฺยํ คจฺฉติฯ ",
"mn38:8.16":	"จกฺขุญฺจ ปฏิจฺจ รูเป จ อุปฺปชฺชติ วิญฺญาณํ, จกฺขุวิญฺญาณนฺเตฺวว สงฺขฺยํ คจฺฉติ; ",
"mn38:8.17":	"โสตญฺจ ปฏิจฺจ สทฺเท จ อุปฺปชฺชติ วิญฺญาณํ, โสตวิญฺญาณนฺเตฺวว สงฺขฺยํ คจฺฉติ, ",
"mn38:8.18":	"ฆานญฺจ ปฏิจฺจ คนฺเธ จ อุปฺปชฺชติ วิญฺญาณํ, ฆานวิญฺญาณนฺเตฺวว สงฺขฺยํ คจฺฉติ, ",
"mn38:8.19":	"ชิวฺหญฺจ ปฏิจฺจ รเส จ อุปฺปชฺชติ วิญฺญาณํ, ชิวฺหาวิญฺญาณนฺเตฺวว สงฺขฺยํ คจฺฉติฯ ",
"mn38:8.20":	"กายญฺจ ปฏิจฺจ โผฏฺฐพฺเพ จ อุปฺปชฺชติ วิญฺญาณํ, กายวิญฺญาณนฺเตฺวว สงฺขฺยํ คจฺฉติฯ ",
"mn38:8.21":	"มนญฺจ ปฏิจฺจ ธมฺเม จ อุปฺปชฺชติ วิญฺญาณํ, มโนวิญฺญาณนฺเตฺวว สงฺขฺยํ คจฺฉติฯ ",
"mn38:9.1":	"ภูตมิทนฺติ, ภิกฺขเว, ปสฺสถา”ติ? ",
"mn38:9.2":	"“เอวํ, ภนฺเต”ฯ ",
"mn38:9.3":	"“ตทาหารสมฺภวนฺติ, ภิกฺขเว, ปสฺสถา”ติ? ",
"mn38:9.4":	"“เอวํ, ภนฺเต”ฯ ",
"mn38:9.5":	"“ตทาหารนิโรธา ยํ ภูตํ, ตํ นิโรธธมฺมนฺติ, ภิกฺขเว, ปสฺสถา”ติ? ",
"mn38:9.6":	"“เอวํ, ภนฺเต”ฯ ",
"mn38:10.1":	"“ภูตมิทํ โนสฺสูติ, ภิกฺขเว, กงฺขโต อุปฺปชฺชติ วิจิกิจฺฉา”ติ? ",
"mn38:10.2":	"“เอวํ, ภนฺเต”ฯ ",
"mn38:10.3":	"“ตทาหารสมฺภวํ โนสฺสูติ, ภิกฺขเว, กงฺขโต อุปฺปชฺชติ วิจิกิจฺฉา”ติ? ",
"mn38:10.4":	"“เอวํ, ภนฺเต”ฯ ",
"mn38:10.5":	"“ตทาหารนิโรธา ยํ ภูตํ, ตํ นิโรธธมฺมํ โนสฺสูติ, ภิกฺขเว, กงฺขโต อุปฺปชฺชติ วิจิกิจฺฉา”ติ? ",
"mn38:10.6":	"“เอวํ, ภนฺเต”ฯ ",
"mn38:11.1":	"“ภูตมิทนฺติ, ภิกฺขเว, ยถาภูตํ สมฺมปฺปญฺญาย ปสฺสโต ยา วิจิกิจฺฉา สา ปหียตี”ติ? ",
"mn38:11.2":	"“เอวํ, ภนฺเต”ฯ ",
"mn38:11.3":	"“ตทาหารสมฺภวนฺติ, ภิกฺขเว, ยถาภูตํ สมฺมปฺปญฺญาย ปสฺสโต ยา วิจิกิจฺฉา สา ปหียตี”ติ? ",
"mn38:11.4":	"“เอวํ, ภนฺเต”ฯ ",
"mn38:11.5":	"“ตทาหารนิโรธา ยํ ภูตํ, ตํ นิโรธธมฺมนฺติ, ภิกฺขเว, ยถาภูตํ สมฺมปฺปญฺญาย ปสฺสโต ยา วิจิกิจฺฉา สา ปหียตี”ติ? ",
"mn38:11.6":	"“เอวํ, ภนฺเต”ฯ ",
"mn38:12.1":	"“ภูตมิทนฺติ, ภิกฺขเว, อิติปิ โว เอตฺถ นิพฺพิจิกิจฺฉา”ติ? ",
"mn38:12.2":	"“เอวํ, ภนฺเต”ฯ ",
"mn38:12.3":	"“ตทาหารสมฺภวนฺติ, ภิกฺขเว, อิติปิ โว เอตฺถ นิพฺพิจิกิจฺฉา”ติ? ",
"mn38:12.4":	"“เอวํ, ภนฺเต”ฯ ",
"mn38:12.5":	"“ตทาหารนิโรธา ยํ ภูตํ ตํ นิโรธธมฺมนฺติ, ภิกฺขเว, อิติปิ โว เอตฺถ นิพฺพิจิกิจฺฉา”ติ? ",
"mn38:12.6":	"“เอวํ, ภนฺเต”ฯ ",
"mn38:13.1":	"“ภูตมิทนฺติ, ภิกฺขเว, ยถาภูตํ สมฺมปฺปญฺญาย สุทิฏฺฐนฺ”ติ? ",
"mn38:13.2":	"“เอวํ, ภนฺเต”ฯ ",
"mn38:13.3":	"“ตทาหารสมฺภวนฺติ, ภิกฺขเว, ยถาภูตํ สมฺมปฺปญฺญาย สุทิฏฺฐนฺ”ติ? ",
"mn38:13.4":	"“เอวํ, ภนฺเต”ฯ ",
"mn38:13.5":	"“ตทาหารนิโรธา ยํ ภูตํ ตํ นิโรธธมฺมนฺติ, ภิกฺขเว, ยถาภูตํ สมฺมปฺปญฺญาย สุทิฏฺฐนฺ”ติ? ",
"mn38:13.6":	"“เอวํ, ภนฺเต”ฯ ",
"mn38:14.1":	"“อิมญฺเจ ตุเมฺห, ภิกฺขเว, ทิฏฺฐึ เอวํ ปริสุทฺธํ เอวํ ปริโยทาตํ อลฺลีเยถ เกลาเยถ ธนาเยถ มมาเยถ, อปิ นุ เม ตุเมฺห, ภิกฺขเว, กุลฺลูปมํ ธมฺมํ เทสิตํ อาชาเนยฺยาถ นิตฺถรณตฺถาย โน คหณตฺถายา”ติ? ",
"mn38:14.2":	"“โน เหตํ, ภนฺเต”ฯ ",
"mn38:14.3":	"“อิมญฺเจ ตุเมฺห, ภิกฺขเว, ทิฏฺฐึ เอวํ ปริสุทฺธํ เอวํ ปริโยทาตํ น อลฺลีเยถ น เกลาเยถ น ธนาเยถ น มมาเยถ, อปิ นุ เม ตุเมฺห, ภิกฺขเว, กุลฺลูปมํ ธมฺมํ เทสิตํ อาชาเนยฺยาถ นิตฺถรณตฺถาย โน คหณตฺถายา”ติ? ",
"mn38:14.4":	"“เอวํ, ภนฺเต”ฯ ",
"mn38:15.1":	"“จตฺตาโรเม, ภิกฺขเว, อาหารา ภูตานํ วา สตฺตานํ ฐิติยา, สมฺภเวสีนํ วา อนุคฺคหายฯ ",
"mn38:15.2":	"กตเม จตฺตาโร? ",
"mn38:15.3":	"กพฬีกาโร อาหาโร โอฬาริโก วา สุขุโม วา, ผโสฺส ทุติโย, มโนสญฺเจตนา ตติยา, วิญฺญาณํ จตุตฺถํฯ ",
"mn38:16.1":	"อิเม จ, ภิกฺขเว, จตฺตาโร อาหารา กึนิทานา กึสมุทยา กึชาติกา กึปภวา? ",
"mn38:16.2":	"อิเม จตฺตาโร อาหารา ตณฺหานิทานา ตณฺหาสมุทยา ตณฺหาชาติกา ตณฺหาปภวาฯ ",
"mn38:16.3":	"ตณฺหา จายํ, ภิกฺขเว, กึนิทานา กึสมุทยา กึชาติกา กึปภวา? ",
"mn38:16.4":	"ตณฺหา เวทนานิทานา เวทนาสมุทยา เวทนาชาติกา เวทนาปภวาฯ ",
"mn38:16.5":	"เวทนา จายํ, ภิกฺขเว, กึนิทานา กึสมุทยา กึชาติกา กึปภวา? ",
"mn38:16.6":	"เวทนา ผสฺสนิทานา ผสฺสสมุทยา ผสฺสชาติกา ผสฺสปภวาฯ ",
"mn38:16.7":	"ผโสฺส จายํ, ภิกฺขเว, กึนิทาโน กึสมุทโย กึชาติโก กึปภโว? ",
"mn38:16.8":	"ผโสฺส สฬายตนนิทาโน สฬายตนสมุทโย สฬายตนชาติโก สฬายตนปภโวฯ ",
"mn38:16.9":	"สฬายตนญฺจิทํ, ภิกฺขเว, กึนิทานํ กึสมุทยํ กึชาติกํ กึปภวํ? ",
"mn38:16.10":	"สฬายตนํ นามรูปนิทานํ นามรูปสมุทยํ นามรูปชาติกํ นามรูปปภวํฯ ",
"mn38:16.11":	"นามรูปญฺจิทํ, ภิกฺขเว, กึนิทานํ กึสมุทยํ กึชาติกํ กึปภวํ? ",
"mn38:16.12":	"นามรูปํ วิญฺญาณนิทานํ วิญฺญาณสมุทยํ วิญฺญาณชาติกํ วิญฺญาณปภวํฯ ",
"mn38:16.13":	"วิญฺญาณญฺจิทํ, ภิกฺขเว, กึนิทานํ กึสมุทยํ กึชาติกํ กึปภวํ? ",
"mn38:16.14":	"วิญฺญาณํ สงฺขารนิทานํ สงฺขารสมุทยํ สงฺขารชาติกํ สงฺขารปภวํฯ ",
"mn38:16.15":	"สงฺขารา จิเม, ภิกฺขเว, กึนิทานา กึสมุทยา กึชาติกา กึปภวา? ",
"mn38:16.16":	"สงฺขารา อวิชฺชานิทานา อวิชฺชาสมุทยา อวิชฺชาชาติกา อวิชฺชาปภวาฯ ",
"mn38:17.1":	"อิติ โข, ภิกฺขเว, อวิชฺชาปจฺจยา สงฺขารา, ",
"mn38:17.2":	"สงฺขารปจฺจยา วิญฺญาณํ, ",
"mn38:17.3":	"วิญฺญาณปจฺจยา นามรูปํ, ",
"mn38:17.4":	"นามรูปปจฺจยา สฬายตนํ, ",
"mn38:17.5":	"สฬายตนปจฺจยา ผโสฺส, ",
"mn38:17.6":	"ผสฺสปจฺจยา เวทนา, ",
"mn38:17.7":	"เวทนาปจฺจยา ตณฺหา, ",
"mn38:17.8":	"ตณฺหาปจฺจยา อุปาทานํ, ",
"mn38:17.9":	"อุปาทานปจฺจยา ภโว, ",
"mn38:17.10":	"ภวปจฺจยา ชาติ, ",
"mn38:17.11":	"ชาติปจฺจยา ชรามรณํ โสกปริเทวทุกฺขโทมนสฺสุปายาสา สมฺภวนฺติฯ ",
"mn38:17.12":	"เอวเมตสฺส เกวลสฺส ทุกฺขกฺขนฺธสฺส สมุทโย โหติฯ ",
"mn38:18.1":	"ชาติปจฺจยา ชรามรณนฺติ อิติ โข ปเนตํ วุตฺตํ; ",
"mn38:18.2":	"ชาติปจฺจยา นุ โข, ภิกฺขเว, ชรามรณํ, โน วา, กถํ วา เอตฺถ โหตี”ติ? ",
"mn38:18.3":	"“ชาติปจฺจยา, ภนฺเต, ชรามรณํ; ",
"mn38:18.4":	"เอวํ โน เอตฺถ โหติ—",
"mn38:18.5":	"ชาติปจฺจยา ชรามรณนฺ”ติฯ ",
"mn38:18.6":	"“ภวปจฺจยา ชาตีติ อิติ โข ปเนตํ วุตฺตํ; ",
"mn38:18.7":	"ภวปจฺจยา นุ โข, ภิกฺขเว, ชาติ, โน วา, กถํ วา เอตฺถ โหตี”ติ? ",
"mn38:18.8":	"“ภวปจฺจยา, ภนฺเต, ชาติ; ",
"mn38:18.9":	"เอวํ โน เอตฺถ โหติ—",
"mn38:18.10":	"ภวปจฺจยา ชาตี”ติฯ ",
"mn38:18.11":	"“อุปาทานปจฺจยา ภโวติ อิติ โข ปเนตํ วุตฺตํ; ",
"mn38:18.12":	"อุปาทานปจฺจยา นุ โข, ภิกฺขเว, ภโว, โน วา, กถํ วา เอตฺถ โหตี”ติ? ",
"mn38:18.13":	"“อุปาทานปจฺจยา, ภนฺเต, ภโว; ",
"mn38:18.14":	"เอวํ โน เอตฺถ โหติ—",
"mn38:18.15":	"อุปาทานปจฺจยา ภโว”ติฯ ",
"mn38:18.16":	"“ตณฺหาปจฺจยา อุปาทานนฺติ อิติ โข ปเนตํ วุตฺตํ, ตณฺหาปจฺจยา นุ โข, ภิกฺขเว, อุปาทานํ, โน วา, กถํ วา เอตฺถ โหตี”ติ? ",
"mn38:18.17":	"“ตณฺหาปจฺจยา, ภนฺเต, อุปาทานํ; ",
"mn38:18.18":	"เอวํ โน เอตฺถ โหติ—",
"mn38:18.19":	"ตณฺหาปจฺจยา อุปาทานนฺ”ติฯ ",
"mn38:18.20":	"“เวทนาปจฺจยา ตณฺหาติ อิติ โข ปเนตํ วุตฺตํ; ",
"mn38:18.21":	"เวทนาปจฺจยา นุ โข, ภิกฺขเว, ตณฺหา, โน วา, กถํ วา เอตฺถ โหตี”ติ? ",
"mn38:18.22":	"“เวทนาปจฺจยา, ภนฺเต, ตณฺหา; ",
"mn38:18.23":	"เอวํ โน เอตฺถ โหติ—",
"mn38:18.24":	"เวทนาปจฺจยา ตณฺหา”ติฯ ",
"mn38:18.25":	"“ผสฺสปจฺจยา เวทนาติ อิติ โข ปเนตํ วุตฺตํ; ",
"mn38:18.26":	"ผสฺสปจฺจยา นุ โข, ภิกฺขเว, เวทนา, โน วา, กถํ วา เอตฺถ โหตี”ติ? ",
"mn38:18.27":	"“ผสฺสปจฺจยา, ภนฺเต, เวทนา; ",
"mn38:18.28":	"เอวํ โน เอตฺถ โหติ—",
"mn38:18.29":	"ผสฺสปจฺจยา เวทนา”ติฯ ",
"mn38:18.30":	"“สฬายตนปจฺจยา ผโสฺสติ อิติ โข ปเนตํ วุตฺตํ; ",
"mn38:18.31":	"สฬายตนปจฺจยา นุ โข, ภิกฺขเว, ผโสฺส, โน วา, กถํ วา เอตฺถ โหตี”ติ? ",
"mn38:18.32":	"“สฬายตนปจฺจยา, ภนฺเต, ผโสฺส; ",
"mn38:18.33":	"เอวํ โน เอตฺถ โหติ—",
"mn38:18.34":	"สฬายตนปจฺจยา ผโสฺส”ติฯ ",
"mn38:18.35":	"“นามรูปปจฺจยา สฬายตนนฺติ อิติ โข ปเนตํ วุตฺตํ; ",
"mn38:18.36":	"นามรูปปจฺจยา นุ โข, ภิกฺขเว, สฬายตนํ, โน วา, กถํ วา เอตฺถ โหตี”ติ? ",
"mn38:18.37":	"“นามรูปปจฺจยา, ภนฺเต, สฬายตนํ; ",
"mn38:18.38":	"เอวํ โน เอตฺถ โหติ—",
"mn38:18.39":	"นามรูปปจฺจยา สฬายตนนฺ”ติฯ ",
"mn38:18.40":	"“วิญฺญาณปจฺจยา นามรูปนฺติ อิติ โข ปเนตํ วุตฺตํ; ",
"mn38:18.41":	"วิญฺญาณปจฺจยา นุ โข, ภิกฺขเว, นามรูปํ, โน วา, กถํ วา เอตฺถ โหตี”ติ? ",
"mn38:18.42":	"“วิญฺญาณปจฺจยา, ภนฺเต, นามรูปํ; ",
"mn38:18.43":	"เอวํ โน เอตฺถ โหติ—",
"mn38:18.44":	"วิญฺญาณปจฺจยา นามรูปนฺ”ติฯ ",
"mn38:18.45":	"“สงฺขารปจฺจยา วิญฺญาณนฺติ อิติ โข ปเนตํ วุตฺตํ; ",
"mn38:18.46":	"สงฺขารปจฺจยา นุ โข, ภิกฺขเว, วิญฺญาณํ, โน วา, กถํ วา เอตฺถ โหตี”ติ? ",
"mn38:18.47":	"“สงฺขารปจฺจยา, ภนฺเต, วิญฺญาณํ; ",
"mn38:18.48":	"เอวํ โน เอตฺถ โหติ—",
"mn38:18.49":	"สงฺขารปจฺจยา วิญฺญาณนฺ”ติฯ ",
"mn38:18.50":	"“อวิชฺชาปจฺจยา สงฺขาราติ อิติ โข ปเนตํ วุตฺตํ; ",
"mn38:18.51":	"อวิชฺชาปจฺจยา นุ โข, ภิกฺขเว, สงฺขารา, โน วา, กถํ วา เอตฺถ โหตี”ติ? ",
"mn38:18.52":	"“อวิชฺชาปจฺจยา, ภนฺเต, สงฺขารา; ",
"mn38:18.53":	"เอวํ โน เอตฺถ โหติ—",
"mn38:18.54":	"อวิชฺชาปจฺจยา สงฺขารา”ติฯ ",
"mn38:19.1":	"“สาธุ, ภิกฺขเวฯ ",
"mn38:19.2":	"อิติ โข, ภิกฺขเว, ตุเมฺหปิ เอวํ วเทถ, อหมฺปิ เอวํ วทามิ—",
"mn38:19.3":	"อิมสฺมึ สติ อิทํ โหติ, อิมสฺสุปฺปาทา อิทํ อุปฺปชฺชติ, ยทิทํ—",
"mn38:19.4":	"อวิชฺชาปจฺจยา สงฺขารา, ",
"mn38:19.5":	"สงฺขารปจฺจยา วิญฺญาณํ, ",
"mn38:19.6":	"วิญฺญาณปจฺจยา นามรูปํ, ",
"mn38:19.7":	"นามรูปปจฺจยา สฬายตนํ, ",
"mn38:19.8":	"สฬายตนปจฺจยา ผโสฺส, ",
"mn38:19.9":	"ผสฺสปจฺจยา เวทนา, ",
"mn38:19.10":	"เวทนาปจฺจยา ตณฺหา, ",
"mn38:19.11":	"ตณฺหาปจฺจยา อุปาทานํ, ",
"mn38:19.12":	"อุปาทานปจฺจยา ภโว, ",
"mn38:19.13":	"ภวปจฺจยา ชาติ, ",
"mn38:19.14":	"ชาติปจฺจยา ชรามรณํ โสกปริเทวทุกฺขโทมนสฺสุปายาสา สมฺภวนฺติฯ ",
"mn38:19.15":	"เอวเมตสฺส เกวลสฺส ทุกฺขกฺขนฺธสฺส สมุทโย โหติฯ ",
"mn38:20.1":	"อวิชฺชาย เตฺวว อเสสวิราคนิโรธา สงฺขารนิโรโธ, ",
"mn38:20.2":	"สงฺขารนิโรธา วิญฺญาณนิโรโธ, ",
"mn38:20.3":	"วิญฺญาณนิโรธา นามรูปนิโรโธ, ",
"mn38:20.4":	"นามรูปนิโรธา สฬายตนนิโรโธ, ",
"mn38:20.5":	"สฬายตนนิโรธา ผสฺสนิโรโธ, ",
"mn38:20.6":	"ผสฺสนิโรธา เวทนานิโรโธ, ",
"mn38:20.7":	"เวทนานิโรธา ตณฺหานิโรโธ, ",
"mn38:20.8":	"ตณฺหานิโรธา อุปาทานนิโรโธ, ",
"mn38:20.9":	"อุปาทานนิโรธา ภวนิโรโธ, ",
"mn38:20.10":	"ภวนิโรธา ชาตินิโรโธ, ",
"mn38:20.11":	"ชาตินิโรธา ชรามรณํ โสกปริเทวทุกฺขโทมนสฺสุปายาสา นิรุชฺฌนฺติฯ ",
"mn38:20.12":	"เอวเมตสฺส เกวลสฺส ทุกฺขกฺขนฺธสฺส นิโรโธ โหติฯ ",
"mn38:21.1":	"ชาตินิโรธา ชรามรณนิโรโธติ อิติ โข ปเนตํ วุตฺตํ; ",
"mn38:21.2":	"ชาตินิโรธา นุ โข, ภิกฺขเว, ชรามรณนิโรโธ, โน วา, กถํ วา เอตฺถ โหตี”ติ? ",
"mn38:21.3":	"“ชาตินิโรธา, ภนฺเต, ชรามรณนิโรโธ; ",
"mn38:21.4":	"เอวํ โน เอตฺถ โหติ—",
"mn38:21.5":	"ชาตินิโรธา ชรามรณนิโรโธ”ติฯ ",
"mn38:21.6":	"“ภวนิโรธา ชาตินิโรโธติ อิติ โข ปเนตํ วุตฺตํ; ",
"mn38:21.7":	"ภวนิโรธา นุ โข, ภิกฺขเว, ชาตินิโรโธ, โน วา, กถํ วา เอตฺถ โหตี”ติ? ",
"mn38:21.8":	"“ภวนิโรธา, ภนฺเต, ชาตินิโรโธ; ",
"mn38:21.9":	"เอวํ โน เอตฺถ โหติ—",
"mn38:21.10":	"ภวนิโรธา ชาตินิโรโธ”ติฯ ",
"mn38:21.11":	"“อุปาทานนิโรธา ภวนิโรโธติ อิติ โข ปเนตํ วุตฺตํ; ",
"mn38:21.12":	"อุปาทานนิโรธา นุ โข, ภิกฺขเว, ภวนิโรโธ, โน วา, กถํ วา เอตฺถ โหตี”ติ? ",
"mn38:21.13":	"“อุปาทานนิโรธา, ภนฺเต, ภวนิโรโธ; ",
"mn38:21.14":	"เอวํ โน เอตฺถ โหติ—",
"mn38:21.15":	"อุปาทานนิโรธา ภวนิโรโธ”ติฯ ",
"mn38:21.16":	"“ตณฺหานิโรธา อุปาทานนิโรโธติ อิติ โข ปเนตํ วุตฺตํ; ",
"mn38:21.17":	"ตณฺหานิโรธา นุ โข, ภิกฺขเว, อุปาทานนิโรโธ, โน วา, กถํ วา เอตฺถ โหตี”ติ? ",
"mn38:21.18":	"“ตณฺหานิโรธา, ภนฺเต, อุปาทานนิโรโธ; ",
"mn38:21.19":	"เอวํ โน เอตฺถ โหติ—",
"mn38:21.20":	"ตณฺหานิโรธา อุปาทานนิโรโธ”ติฯ ",
"mn38:21.21":	"“เวทนานิโรธา ตณฺหานิโรโธติ อิติ โข ปเนตํ วุตฺตํ; ",
"mn38:21.22":	"เวทนานิโรธา นุ โข, ภิกฺขเว, ตณฺหานิโรโธ, โน วา, กถํ วา เอตฺถ โหตี”ติ? ",
"mn38:21.23":	"“เวทนานิโรธา, ภนฺเต, ตณฺหานิโรโธ; ",
"mn38:21.24":	"เอวํ โน เอตฺถ โหติ—",
"mn38:21.25":	"เวทนานิโรธา ตณฺหานิโรโธ”ติฯ ",
"mn38:21.26":	"“ผสฺสนิโรธา เวทนานิโรโธติ อิติ โข ปเนตํ วุตฺตํ; ",
"mn38:21.27":	"ผสฺสนิโรธา นุ โข, ภิกฺขเว, เวทนานิโรโธ, โน วา, กถํ วา เอตฺถ โหตี”ติ? ",
"mn38:21.28":	"“ผสฺสนิโรธา, ภนฺเต, เวทนานิโรโธ; ",
"mn38:21.29":	"เอวํ โน เอตฺถ โหติ—",
"mn38:21.30":	"ผสฺสนิโรธา เวทนานิโรโธ”ติฯ ",
"mn38:21.31":	"“สฬายตนนิโรธา ผสฺสนิโรโธติ อิติ โข ปเนตํ วุตฺตํ; ",
"mn38:21.32":	"สฬายตนนิโรธา นุ โข, ภิกฺขเว, ผสฺสนิโรโธ, โน วา, กถํ วา เอตฺถ โหตีติ? ",
"mn38:21.33":	"สฬายตนนิโรธา, ภนฺเต, ผสฺสนิโรโธ; ",
"mn38:21.34":	"เอวํ โน เอตฺถ โหติ—",
"mn38:21.35":	"สฬายตนนิโรธา ผสฺสนิโรโธ”ติฯ ",
"mn38:21.36":	"“นามรูปนิโรธา สฬายตนนิโรโธติ อิติ โข ปเนตํ วุตฺตํ; ",
"mn38:21.37":	"นามรูปนิโรธา นุ โข, ภิกฺขเว, สฬายตนนิโรโธ, โน วา, กถํ วา เอตฺถ โหตี”ติ? ",
"mn38:21.38":	"“นามรูปนิโรธา, ภนฺเต, สฬายตนนิโรโธ; ",
"mn38:21.39":	"เอวํ โน เอตฺถ โหติ—",
"mn38:21.40":	"นามรูปนิโรธา สฬายตนนิโรโธ”ติฯ ",
"mn38:21.41":	"“วิญฺญาณนิโรธา นามรูปนิโรโธติ อิติ โข ปเนตํ วุตฺตํ; ",
"mn38:21.42":	"วิญฺญาณนิโรธา นุ โข, ภิกฺขเว, นามรูปนิโรโธ, โน วา, กถํ วา เอตฺถ โหตี”ติ? ",
"mn38:21.43":	"“วิญฺญาณนิโรธา, ภนฺเต, นามรูปนิโรโธ; ",
"mn38:21.44":	"เอวํ โน เอตฺถ โหติ—",
"mn38:21.45":	"วิญฺญาณนิโรธา นามรูปนิโรโธ”ติฯ ",
"mn38:21.46":	"“สงฺขารนิโรธา วิญฺญาณนิโรโธติ อิติ โข ปเนตํ วุตฺตํ; ",
"mn38:21.47":	"สงฺขารนิโรธา นุ โข, ภิกฺขเว, วิญฺญาณนิโรโธ, โน วา, กถํ วา เอตฺถ โหตี”ติ? ",
"mn38:21.48":	"“สงฺขารนิโรธา, ภนฺเต, วิญฺญาณนิโรโธ; ",
"mn38:21.49":	"เอวํ โน เอตฺถ โหติ—",
"mn38:21.50":	"สงฺขารนิโรธา วิญฺญาณนิโรโธ”ติฯ ",
"mn38:21.51":	"“อวิชฺชานิโรธา สงฺขารนิโรโธติ อิติ โข ปเนตํ วุตฺตํ; ",
"mn38:21.52":	"อวิชฺชานิโรธา นุ โข, ภิกฺขเว, สงฺขารนิโรโธ, โน วา, กถํ วา เอตฺถ โหตี”ติ? ",
"mn38:21.53":	"“อวิชฺชานิโรธา, ภนฺเต, สงฺขารนิโรโธ; ",
"mn38:21.54":	"เอวํ โน เอตฺถ โหติ—",
"mn38:21.55":	"อวิชฺชานิโรธา สงฺขารนิโรโธ”ติฯ ",
"mn38:22.1":	"“สาธุ, ภิกฺขเวฯ ",
"mn38:22.2":	"อิติ โข, ภิกฺขเว, ตุเมฺหปิ เอวํ วเทถ, อหมฺปิ เอวํ วทามิ—",
"mn38:22.3":	"อิมสฺมึ อสติ อิทํ น โหติ, อิมสฺส นิโรธา อิทํ นิรุชฺฌติ, ยทิทํ—",
"mn38:22.4":	"อวิชฺชานิโรธา สงฺขารนิโรโธ, ",
"mn38:22.5":	"สงฺขารนิโรธา วิญฺญาณนิโรโธ, ",
"mn38:22.6":	"วิญฺญาณนิโรธา นามรูปนิโรโธ, ",
"mn38:22.7":	"นามรูปนิโรธา สฬายตนนิโรโธ, ",
"mn38:22.8":	"สฬายตนนิโรธา ผสฺสนิโรโธ, ",
"mn38:22.9":	"ผสฺสนิโรธา เวทนานิโรโธ, ",
"mn38:22.10":	"เวทนานิโรธา ตณฺหานิโรโธ, ",
"mn38:22.11":	"ตณฺหานิโรธา อุปาทานนิโรโธ, ",
"mn38:22.12":	"อุปาทานนิโรธา ภวนิโรโธ, ",
"mn38:22.13":	"ภวนิโรธา ชาตินิโรโธ, ",
"mn38:22.14":	"ชาตินิโรธา ชรามรณํ โสกปริเทวทุกฺขโทมนสฺสุปายาสา นิรุชฺฌนฺติฯ ",
"mn38:22.15":	"เอวเมตสฺส เกวลสฺส ทุกฺขกฺขนฺธสฺส นิโรโธ โหติฯ ",
"mn38:23.1":	"อปิ นุ ตุเมฺห, ภิกฺขเว, เอวํ ชานนฺตา เอวํ ปสฺสนฺตา ปุพฺพนฺตํ วา ปฏิธาเวยฺยาถ",
"mn38:23.2":	"‘อเหสุมฺห นุ โข มยํ อตีตมทฺธานํ, นนุ โข อเหสุมฺห อตีตมทฺธานํ, กึ นุ โข อเหสุมฺห อตีตมทฺธานํ, กถํ นุ โข อเหสุมฺห อตีตมทฺธานํ, กึ หุตฺวา กึ อเหสุมฺห นุ โข มยํ อตีตมทฺธานนฺ’”ติ? ",
"mn38:23.3":	"“โน เหตํ, ภนฺเต”ฯ ",
"mn38:23.4":	"“อปิ นุ ตุเมฺห, ภิกฺขเว, เอวํ ชานนฺตา เอวํ ปสฺสนฺตา อปรนฺตํ วา ปฏิธาเวยฺยาถ—",
"mn38:23.5":	"ภวิสฺสาม นุ โข มยํ อนาคตมทฺธานํ, นนุ โข ภวิสฺสาม อนาคตมทฺธานํ, กึ นุ โข ภวิสฺสาม อนาคตมทฺธานํ, กถํ นุ โข ภวิสฺสาม อนาคตมทฺธานํ, กึ หุตฺวา กึ ภวิสฺสาม นุ โข มยํ อนาคตมทฺธานนฺ”ติ? ",
"mn38:23.6":	"“โน เหตํ, ภนฺเต”ฯ ",
"mn38:24.1":	"“อปิ นุ ตุเมฺห, ภิกฺขเว, เอวํ ชานนฺตา เอวํ ปสฺสนฺตา เอตรหิ วา ปจฺจุปฺปนฺนมทฺธานํ อชฺฌตฺตํ กถงฺกถี อสฺสถ—",
"mn38:24.2":	"อหํ นุ โขสฺมิ, โน นุ โขสฺมิ, กึ นุ โขสฺมิ, กถํ นุ โขสฺมิ, อยํ นุ โข สตฺโต กุโต อาคโต, โส กุหึ คามี ภวิสฺสตี”ติ? ",
"mn38:24.3":	"“โน เหตํ, ภนฺเต”ฯ ",
"mn38:24.4":	"“อปิ นุ ตุเมฺห, ภิกฺขเว, เอวํ ชานนฺตา เอวํ ปสฺสนฺตา เอวํ วเทยฺยาถ—",
"mn38:24.5":	"สตฺถา โน ครุ, สตฺถุคารเวน จ มยํ เอวํ วเทมา”ติ? ",
"mn38:24.6":	"“โน เหตํ, ภนฺเต”ฯ ",
"mn38:24.7":	"“อปิ นุ ตุเมฺห, ภิกฺขเว, เอวํ ชานนฺตา เอวํ ปสฺสนฺตา เอวํ วเทยฺยาถ—",
"mn38:24.8":	"สมโณ เอวมาห, สมณา จ นาม มยํ เอวํ วเทมา”ติ? ",
"mn38:24.9":	"“โน เหตํ, ภนฺเต”ฯ ",
"mn38:24.10":	"“อปิ นุ ตุเมฺห, ภิกฺขเว, เอวํ ชานนฺตา เอวํ ปสฺสนฺตา อญฺญํ สตฺถารํ อุทฺทิเสยฺยาถา”ติ? ",
"mn38:24.11":	"“โน เหตํ, ภนฺเต”ฯ ",
"mn38:24.12":	"“อปิ นุ ตุเมฺห, ภิกฺขเว, เอวํ ชานนฺตา เอวํ ปสฺสนฺตา ยานิ ตานิ ปุถุสมณพฺราหฺมณานํ วต โกตูหลมงฺคลานิ ตานิ สารโต ปจฺจาคจฺเฉยฺยาถา”ติ? ",
"mn38:24.13":	"“โน เหตํ, ภนฺเต”ฯ ",
"mn38:24.14":	"“นนุ, ภิกฺขเว, ยเทว ตุมฺหากํ สามํ ญาตํ สามํ ทิฏฺฐํ สามํ วิทิตํ, ตเทว ตุเมฺห วเทถา”ติฯ ",
"mn38:24.15":	"“เอวํ, ภนฺเต”ฯ ",
"mn38:25.1":	"“สาธุ, ภิกฺขเว, อุปนีตา โข เม ตุเมฺห, ภิกฺขเว, อิมินา สนฺทิฏฺฐิเกน ธมฺเมน อกาลิเกน เอหิปสฺสิเกน โอปเนยฺยิเกน ปจฺจตฺตํ เวทิตพฺเพน วิญฺญูหิฯ ",
"mn38:25.2":	"สนฺทิฏฺฐิโก อยํ, ภิกฺขเว, ธมฺโม อกาลิโก เอหิปสฺสิโก โอปเนยฺยิโก ปจฺจตฺตํ เวทิตพฺโพ วิญฺญูหิ—",
"mn38:25.3":	"อิติ ยนฺตํ วุตฺตํ, อิทเมตํ ปฏิจฺจ วุตฺตนฺติฯ ",
"mn38:26.1":	"ติณฺณํ โข ปน, ภิกฺขเว, สนฺนิปาตา คพฺภสฺสาวกฺกนฺติ โหติฯ ",
"mn38:26.2":	"อิธ มาตาปิตโร จ สนฺนิปติตา โหนฺติ, มาตา จ น อุตุนี โหติ, คนฺธพฺโพ จ น ปจฺจุปฏฺฐิโต โหติ, เนว ตาว คพฺภสฺสาวกฺกนฺติ โหติฯ ",
"mn38:26.3":	"อิธ มาตาปิตโร จ สนฺนิปติตา โหนฺติ, มาตา จ อุตุนี โหติ, คนฺธพฺโพ จ น ปจฺจุปฏฺฐิโต โหติ, เนว ตาว คพฺภสฺสาวกฺกนฺติ โหติฯ ",
"mn38:26.4":	"ยโต จ โข, ภิกฺขเว, มาตาปิตโร จ สนฺนิปติตา โหนฺติ, มาตา จ อุตุนี โหติ, คนฺธพฺโพ จ ปจฺจุปฏฺฐิโต โหติ—เอวํ ติณฺณํ สนฺนิปาตา คพฺภสฺสาวกฺกนฺติ โหติฯ ",
"mn38:27.1":	"ตเมนํ, ภิกฺขเว, มาตา นว วา ทส วา มาเส คพฺภํ กุจฺฉินา ปริหรติ มหตา สํสเยน ครุภารํฯ ",
"mn38:27.2":	"ตเมนํ, ภิกฺขเว, มาตา นวนฺนํ วา ทสนฺนํ วา มาสานํ อจฺจเยน วิชายติ มหตา สํสเยน ครุภารํฯ ",
"mn38:27.3":	"ตเมนํ ชาตํ สมานํ สเกน โลหิเตน โปเสติฯ ",
"mn38:27.4":	"โลหิตเญฺหตํ, ภิกฺขเว, อริยสฺส วินเย ยทิทํ มาตุถญฺญํฯ ",
"mn38:28.1":	"ส โข โส, ภิกฺขเว, กุมาโร วุทฺธิมนฺวาย อินฺทฺริยานํ ปริปากมนฺวาย ",
"mn38:28.2":	"ยานิ ตานิ กุมารกานํ กีฬาปนกานิ เตหิ กีฬติ, เสยฺยถิทํ—วงฺกกํ ฆฏิกํ โมกฺขจิกํ จิงฺคุลกํ ปตฺตาฬฺหกํ รถกํ ธนุกํฯ ",
"mn38:29.1":	"ส โข โส, ภิกฺขเว, กุมาโร วุทฺธิมนฺวาย อินฺทฺริยานํ ปริปากมนฺวาย ",
"mn38:29.2":	"ปญฺจหิ กามคุเณหิ สมปฺปิโต สมงฺคีภูโต ปริจาเรติ—",
"mn38:29.3":	"จกฺขุวิญฺเญเยฺยหิ รูเปหิ อิฏฺเฐหิ กนฺเตหิ มนาเปหิ ปิยรูเปหิ กามูปสํหิเตหิ รชนีเยหิ, ",
"mn38:29.4":	"โสตวิญฺเญเยฺยหิ สทฺเทหิ … ",
"mn38:29.5":	"ฆานวิญฺเญเยฺยหิ คนฺเธหิ … ",
"mn38:29.6":	"ชิวฺหาวิญฺเญเยฺยหิ รเสหิ … ",
"mn38:29.7":	"กายวิญฺเญเยฺยหิ โผฏฺฐพฺเพหิ อิฏฺเฐหิ กนฺเตหิ มนาเปหิ ปิยรูเปหิ กามูปสํหิเตหิ รชนีเยหิฯ ",
"mn38:30.1":	"โส จกฺขุนา รูปํ ทิสฺวา ปิยรูเป รูเป สารชฺชติ, อปฺปิยรูเป รูเป พฺยาปชฺชติ, อนุปฏฺฐิตกายสติ จ วิหรติ ปริตฺตเจตโสฯ ",
"mn38:30.2":	"ตญฺจ เจโตวิมุตฺตึ ปญฺญาวิมุตฺตึ ยถาภูตํ นปฺปชานาติ ยตฺถสฺส เต ปาปกา อกุสลา ธมฺมา อปริเสสา นิรุชฺฌนฺติฯ ",
"mn38:30.3":	"โส เอวํ อนุโรธวิโรธํ สมาปนฺโน ยํ กิญฺจิ เวทนํ เวเทติ สุขํ วา ทุกฺขํ วา อทุกฺขมสุขํ วา, โส ตํ เวทนํ อภินนฺทติ อภิวทติ อชฺโฌสาย ติฏฺฐติฯ ",
"mn38:30.4":	"ตสฺส ตํ เวทนํ อภินนฺทโต อภิวทโต อชฺโฌสาย ติฏฺฐโต อุปฺปชฺชติ นนฺทีฯ ",
"mn38:30.5":	"ยา เวทนาสุ นนฺที ตทุปาทานํ, ตสฺสุปาทานปจฺจยา ภโว, ภวปจฺจยา ชาติ, ชาติปจฺจยา ชรามรณํ โสกปริเทวทุกฺขโทมนสฺสุปายาสา สมฺภวนฺติฯ ",
"mn38:30.6":	"เอวเมตสฺส เกวลสฺส ทุกฺขกฺขนฺธสฺส สมุทโย โหติฯ ",
"mn38:30.7":	"โสเตน สทฺทํ สุตฺวา …เป… ",
"mn38:30.8":	"ฆาเนน คนฺธํ ฆายิตฺวา …เป… ",
"mn38:30.9":	"ชิวฺหาย รสํ สายิตฺวา …เป… ",
"mn38:30.10":	"กาเยน โผฏฺฐพฺพํ ผุสิตฺวา …เป… ",
"mn38:30.11":	"มนสา ธมฺมํ วิญฺญาย ปิยรูเป ธมฺเม สารชฺชติ, อปฺปิยรูเป ธมฺเม พฺยาปชฺชติ, อนุปฏฺฐิตกายสติ จ วิหรติ ปริตฺตเจตโสฯ ",
"mn38:30.12":	"ตญฺจ เจโตวิมุตฺตึ ปญฺญาวิมุตฺตึ ยถาภูตํ นปฺปชานาติ ยตฺถสฺส เต ปาปกา อกุสลา ธมฺมา อปริเสสา นิรุชฺฌนฺติฯ ",
"mn38:30.13":	"โส เอวํ อนุโรธวิโรธํ สมาปนฺโน ยํ กิญฺจิ เวทนํ เวเทติ สุขํ วา ทุกฺขํ วา อทุกฺขมสุขํ วา, โส ตํ เวทนํ อภินนฺทติ อภิวทติ อชฺโฌสาย ติฏฺฐติฯ ",
"mn38:30.14":	"ตสฺส ตํ เวทนํ อภินนฺทโต อภิวทโต อชฺโฌสาย ติฏฺฐโต อุปฺปชฺชติ นนฺทีฯ ",
"mn38:30.15":	"ยา เวทนาสุ นนฺที ตทุปาทานํ, ตสฺสุปาทานปจฺจยา ภโว, ภวปจฺจยา ชาติ, ชาติปจฺจยา ชรามรณํ โสกปริเทวทุกฺขโทมนสฺสุปายาสา สมฺภวนฺติฯ ",
"mn38:30.16":	"เอวเมตสฺส เกวลสฺส ทุกฺขกฺขนฺธสฺส สมุทโย โหติฯ ",
"mn38:31.1":	"อิธ, ภิกฺขเว, ตถาคโต โลเก อุปฺปชฺชติ อรหํ สมฺมาสมฺพุทฺโธ วิชฺชาจรณสมฺปนฺโน สุคโต โลกวิทู อนุตฺตโร ปุริสทมฺมสารถิ สตฺถา เทวมนุสฺสานํ พุทฺโธ ภควาฯ ",
"mn38:31.2":	"โส อิมํ โลกํ สเทวกํ สมารกํ สพฺรหฺมกํ สสฺสมณพฺราหฺมณึ ปชํ สเทวมนุสฺสํ สยํ อภิญฺญา สจฺฉิกตฺวา ปเวเทติฯ ",
"mn38:31.3":	"โส ธมฺมํ เทเสติ อาทิกลฺยาณํ มชฺเฌกลฺยาณํ ปริโยสานกลฺยาณํ สาตฺถํ สพฺยญฺชนํ; ",
"mn38:31.4":	"เกวลปริปุณฺณํ ปริสุทฺธํ พฺรหฺมจริยํ ปกาเสติฯ ",
"mn38:32.1":	"ตํ ธมฺมํ สุณาติ คหปติ วา คหปติปุตฺโต วา อญฺญตรสฺมึ วา กุเล ปจฺจาชาโตฯ ",
"mn38:32.2":	"โส ตํ ธมฺมํ สุตฺวา ตถาคเต สทฺธํ ปฏิลภติฯ ",
"mn38:32.3":	"โส เตน สทฺธาปฏิลาเภน สมนฺนาคโต อิติ ปฏิสญฺจิกฺขติ",
"mn38:32.4":	"‘สมฺพาโธ ฆราวาโส รชาปโถ, อพฺโภกาโส ปพฺพชฺชาฯ ",
"mn38:32.5":	"นยิทํ สุกรํ อคารํ อชฺฌาวสตา เอกนฺตปริปุณฺณํ เอกนฺตปริสุทฺธํ สงฺขลิขิตํ พฺรหฺมจริยํ จริตุํฯ ",
"mn38:32.6":	"ยนฺนูนาหํ เกสมสฺสุํ โอหาเรตฺวา, กาสายานิ วตฺถานิ อจฺฉาเทตฺวา, อคารสฺมา อนคาริยํ ปพฺพเชยฺยนฺ’”ติฯ ",
"mn38:32.7":	"โส อปเรน สมเยน อปฺปํ วา โภคกฺขนฺธํ ปหาย, มหนฺตํ วา โภคกฺขนฺธํ ปหาย, อปฺปํ วา ญาติปริวฏฺฏํ ปหาย, มหนฺตํ วา ญาติปริวฏฺฏํ ปหาย, เกสมสฺสุํ โอหาเรตฺวา, กาสายานิ วตฺถานิ อจฺฉาเทตฺวา, อคารสฺมา อนคาริยํ ปพฺพชติฯ ",
"mn38:33.1":	"โส เอวํ ปพฺพชิโต สมาโน ภิกฺขูนํ สิกฺขาสาชีวสมาปนฺโน ปาณาติปาตํ ปหาย ปาณาติปาตา ปฏิวิรโต โหติ, นิหิตทณฺโฑ นิหิตสตฺโถ ลชฺชี ทยาปนฺโน สพฺพปาณภูตหิตานุกมฺปี วิหรติฯ ",
"mn38:33.2":	"อทินฺนาทานํ ปหาย อทินฺนาทานา ปฏิวิรโต โหติ, ทินฺนาทายี ทินฺนปาฏิกงฺขี อเถเนน สุจิภูเตน อตฺตนา วิหรติฯ ",
"mn38:33.3":	"อพฺรหฺมจริยํ ปหาย พฺรหฺมจารี โหติ, อาราจารี วิรโต เมถุนา คามธมฺมาฯ ",
"mn38:33.4":	"มุสาวาทํ ปหาย มุสาวาทา ปฏิวิรโต โหติ, สจฺจวาที สจฺจสนฺโธ เถโต ปจฺจยิโก อวิสํวาทโก โลกสฺสฯ ",
"mn38:33.5":	"ปิสุณํ วาจํ ปหาย ปิสุณาย วาจาย ปฏิวิรโต โหติ—อิโต สุตฺวา น อมุตฺร อกฺขาตา อิเมสํ เภทาย, อมุตฺร วา สุตฺวา น อิเมสํ อกฺขาตา อมูสํ เภทายฯ อิติ ภินฺนานํ วา สนฺธาตา, สหิตานํ วา อนุปฺปทาตา สมคฺคาราโม สมคฺครโต สมคฺคนนฺที, สมคฺคกรณึ วาจํ ภาสิตา โหติฯ ",
"mn38:33.6":	"ผรุสํ วาจํ ปหาย ผรุสาย วาจาย ปฏิวิรโต โหติ—ยา สา วาจา เนลา กณฺณสุขา เปมนียา หทยงฺคมา โปรี พหุชนกนฺตา พหุชนมนาปา ตถารูปึ วาจํ ภาสิตา โหติฯ ",
"mn38:33.7":	"สมฺผปฺปลาปํ ปหาย สมฺผปฺปลาปา ปฏิวิรโต โหติ, กาลวาที ภูตวาที อตฺถวาที ธมฺมวาที วินยวาที, นิธานวตึ วาจํ ภาสิตา กาเลน, สาปเทสํ ปริยนฺตวตึ อตฺถสํหิตํฯ ",
"mn38:33.8":	"โส พีชคามภูตคามสมารมฺภา ปฏิวิรโต โหติ, ",
"mn38:33.9":	"เอกภตฺติโก โหติ รตฺตูปรโต, วิรโต วิกาลโภชนาฯ ",
"mn38:33.10":	"นจฺจคีตวาทิตวิสูกทสฺสนา ปฏิวิรโต โหติ, ",
"mn38:33.11":	"มาลาคนฺธวิเลปนธารณมณฺฑนวิภูสนฏฺฐานา ปฏิวิรโต โหติ, ",
"mn38:33.12":	"อุจฺจาสยนมหาสยนา ปฏิวิรโต โหติ, ",
"mn38:33.13":	"ชาตรูปรชตปฏิคฺคหณา ปฏิวิรโต โหติ, ",
"mn38:33.14":	"อามกธญฺญปฏิคฺคหณา ปฏิวิรโต โหติ, ",
"mn38:33.15":	"อามกมํสปฏิคฺคหณา ปฏิวิรโต โหติ, ",
"mn38:33.16":	"อิตฺถิกุมาริกปฏิคฺคหณา ปฏิวิรโต โหติ, ",
"mn38:33.17":	"ทาสิทาสปฏิคฺคหณา ปฏิวิรโต โหติ, ",
"mn38:33.18":	"อเชฬกปฏิคฺคหณา ปฏิวิรโต โหติ, ",
"mn38:33.19":	"กุกฺกุฏสูกรปฏิคฺคหณา ปฏิวิรโต โหติ, ",
"mn38:33.20":	"หตฺถิควาสฺสวฬวปฏิคฺคหณา ปฏิวิรโต โหติ, ",
"mn38:33.21":	"เขตฺตวตฺถุปฏิคฺคหณา ปฏิวิรโต โหติ, ",
"mn38:33.22":	"ทูเตยฺยปหิณคมนานุโยคา ปฏิวิรโต โหติ, ",
"mn38:33.23":	"กยวิกฺกยา ปฏิวิรโต โหติ, ",
"mn38:33.24":	"ตุลากูฏกํสกูฏมานกูฏา ปฏิวิรโต โหติ, ",
"mn38:33.25":	"อุกฺโกฏนวญฺจนนิกติสาจิโยคา ปฏิวิรโต โหติ, ",
"mn38:33.26":	"เฉทนวธพนฺธนวิปราโมสอาโลปสหสาการา ปฏิวิรโต โหติฯ ",
"mn38:34.1":	"โส สนฺตุฏฺโฐ โหติ กายปริหาริเกน จีวเรน กุจฺฉิปริหาริเกน ปิณฺฑปาเตนฯ โส เยน เยเนว ปกฺกมติ สมาทาเยว ปกฺกมติฯ ",
"mn38:34.2":	"เสยฺยถาปิ นาม ปกฺขี สกุโณ เยน เยเนว เฑติ สปตฺตภาโรว เฑติ; ",
"mn38:34.3":	"เอวเมว ภิกฺขุ สนฺตุฏฺโฐ โหติ กายปริหาริเกน จีวเรน, กุจฺฉิปริหาริเกน ปิณฺฑปาเตนฯ โส เยน เยเนว ปกฺกมติ สมาทาเยว ปกฺกมติฯ ",
"mn38:34.4":	"โส อิมินา อริเยน สีลกฺขนฺเธน สมนฺนาคโต อชฺฌตฺตํ อนวชฺชสุขํ ปฏิสํเวเทติฯ ",
"mn38:35.1":	"โส จกฺขุนา รูปํ ทิสฺวา น นิมิตฺตคฺคาหี โหติ นานุพฺยญฺชนคฺคาหีฯ ",
"mn38:35.2":	"ยตฺวาธิกรณเมนํ จกฺขุนฺทฺริยํ อสํวุตํ วิหรนฺตํ อภิชฺฌาโทมนสฺสา ปาปกา อกุสลา ธมฺมา อนฺวาสฺสเวยฺยุํ ตสฺส สํวราย ปฏิปชฺชติ, รกฺขติ จกฺขุนฺทฺริยํ, จกฺขุนฺทฺริเย สํวรํ อาปชฺชติฯ ",
"mn38:35.3":	"โสเตน สทฺทํ สุตฺวา …เป… ",
"mn38:35.4":	"ฆาเนน คนฺธํ ฆายิตฺวา …เป… ",
"mn38:35.5":	"ชิวฺหาย รสํ สายิตฺวา …เป… ",
"mn38:35.6":	"กาเยน โผฏฺฐพฺพํ ผุสิตฺวา …เป… ",
"mn38:35.7":	"มนสา ธมฺมํ วิญฺญาย น นิมิตฺตคฺคาหี โหติ นานุพฺยญฺชนคฺคาหีฯ ",
"mn38:35.8":	"ยตฺวาธิกรณเมนํ มนินฺทฺริยํ อสํวุตํ วิหรนฺตํ อภิชฺฌาโทมนสฺสา ปาปกา อกุสลา ธมฺมา อนฺวาสฺสเวยฺยุํ ตสฺส สํวราย ปฏิปชฺชติ, รกฺขติ มนินฺทฺริยํ มนินฺทฺริเย สํวรํ อาปชฺชติฯ ",
"mn38:35.9":	"โส อิมินา อริเยน อินฺทฺริยสํวเรน สมนฺนาคโต อชฺฌตฺตํ อพฺยาเสกสุขํ ปฏิสํเวเทติฯ ",
"mn38:36.1":	"โส อภิกฺกนฺเต ปฏิกฺกนฺเต สมฺปชานการี โหติ, อาโลกิเต วิโลกิเต สมฺปชานการี โหติ, สมิญฺชิเต ปสาริเต สมฺปชานการี โหติ, สงฺฆาฏิปตฺตจีวรธารเณ สมฺปชานการี โหติ, อสิเต ปีเต ขายิเต สายิเต สมฺปชานการี โหติ, อุจฺจารปสฺสาวกมฺเม สมฺปชานการี โหติ, คเต ฐิเต นิสินฺเน สุตฺเต ชาคริเต ภาสิเต ตุณฺหีภาเว สมฺปชานการี โหติฯ ",
"mn38:37.1":	"โส อิมินา จ อริเยน สีลกฺขนฺเธน สมนฺนาคโต, อิมาย จ อริยาย สนฺตุฏฺฐิยา สมนฺนาคโต, อิมินา จ อริเยน อินฺทฺริยสํวเรน สมนฺนาคโต, อิมินา จ อริเยน สติสมฺปชญฺเญน สมนฺนาคโต, ",
"mn38:37.2":	"วิวิตฺตํ เสนาสนํ ภชติ—อรญฺญํ รุกฺขมูลํ ปพฺพตํ กนฺทรํ คิริคุหํ สุสานํ วนปตฺถํ อพฺโภกาสํ ปลาลปุญฺชํฯ ",
"mn38:38.1":	"โส ปจฺฉาภตฺตํ ปิณฺฑปาตปฏิกฺกนฺโต นิสีทติ ปลฺลงฺกํ อาภุชิตฺวา, อุชุํ กายํ ปณิธาย, ปริมุขํ สตึ อุปฏฺฐเปตฺวาฯ ",
"mn38:38.2":	"โส อภิชฺฌํ โลเก ปหาย วิคตาภิชฺเฌน เจตสา วิหรติ, อภิชฺฌาย จิตฺตํ ปริโสเธติ; ",
"mn38:38.3":	"พฺยาปาทปโทสํ ปหาย อพฺยาปนฺนจิตฺโต วิหรติ, สพฺพปาณภูตหิตานุกมฺปี, พฺยาปาทปโทสา จิตฺตํ ปริโสเธติ; ",
"mn38:38.4":	"ถินมิทฺธํ ปหาย วิคตถินมิทฺโธ วิหรติ อาโลกสญฺญี, สโต สมฺปชาโน, ถินมิทฺธา จิตฺตํ ปริโสเธติ; ",
"mn38:38.5":	"อุทฺธจฺจกุกฺกุจฺจํ ปหาย อนุทฺธโต วิหรติ อชฺฌตฺตํ วูปสนฺตจิตฺโต, อุทฺธจฺจกุกฺกุจฺจา จิตฺตํ ปริโสเธติ; ",
"mn38:38.6":	"วิจิกิจฺฉํ ปหาย ติณฺณวิจิกิจฺโฉ วิหรติ อกถงฺกถี กุสเลสุ ธมฺเมสุ, วิจิกิจฺฉาย จิตฺตํ ปริโสเธติฯ ",
"mn38:39.1":	"โส อิเม ปญฺจ นีวรเณ ปหาย เจตโส อุปกฺกิเลเส ปญฺญาย ทุพฺพลีกรเณ, ",
"mn38:39.2":	"วิวิจฺเจว กาเมหิ วิวิจฺจ อกุสเลหิ ธมฺเมหิ สวิตกฺกํ สวิจารํ วิเวกชํ ปีติสุขํ ปฐมํ ฌานํ อุปสมฺปชฺช วิหรติฯ ",
"mn38:39.3":	"ปุน จปรํ, ภิกฺขเว, ภิกฺขุ วิตกฺกวิจารานํ วูปสมา อชฺฌตฺตํ สมฺปสาทนํ เจตโส เอโกทิภาวํ อวิตกฺกํ อวิจารํ สมาธิชํ ปีติสุขํ ทุติยํ ฌานํ …เป… ",
"mn38:39.4":	"ตติยํ ฌานํ …เป… ",
"mn38:39.5":	"จตุตฺถํ ฌานํ อุปสมฺปชฺช วิหรติฯ ",
"mn38:40.1":	"โส จกฺขุนา รูปํ ทิสฺวา ปิยรูเป รูเป น สารชฺชติ, อปฺปิยรูเป รูเป น พฺยาปชฺชติ, อุปฏฺฐิตกายสติ จ วิหรติ อปฺปมาณเจตโสฯ ",
"mn38:40.2":	"ตญฺจ เจโตวิมุตฺตึ ปญฺญาวิมุตฺตึ ยถาภูตํ ปชานาติ ยตฺถสฺส เต ปาปกา อกุสลา ธมฺมา อปริเสสา นิรุชฺฌนฺติฯ ",
"mn38:40.3":	"โส เอวํ อนุโรธวิโรธวิปฺปหีโน ยํ กิญฺจิ เวทนํ เวเทติ, สุขํ วา ทุกฺขํ วา อทุกฺขมสุขํ วา, โส ตํ เวทนํ นาภินนฺทติ นาภิวทติ นาชฺโฌสาย ติฏฺฐติฯ ",
"mn38:40.4":	"ตสฺส ตํ เวทนํ อนภินนฺทโต อนภิวทโต อนชฺโฌสาย ติฏฺฐโต ยา เวทนาสุ นนฺที สา นิรุชฺฌติฯ ",
"mn38:40.5":	"ตสฺส นนฺทีนิโรธา อุปาทานนิโรโธ, อุปาทานนิโรธา ภวนิโรโธ, ภวนิโรธา ชาตินิโรโธ, ชาตินิโรธา ชรามรณํ โสกปริเทวทุกฺขโทมนสฺสุปายาสา นิรุชฺฌนฺติฯ ",
"mn38:40.6":	"เอวเมตสฺส เกวลสฺส ทุกฺขกฺขนฺธสฺส นิโรโธ โหติฯ ",
"mn38:41.1":	"โสเตน สทฺทํ สุตฺวา …เป… ",
"mn38:41.2":	"ฆาเนน คนฺธํ ฆายิตฺวา …เป… ",
"mn38:41.3":	"ชิวฺหาย รสํ สายิตฺวา …เป… ",
"mn38:41.4":	"กาเยน โผฏฺฐพฺพํ ผุสิตฺวา …เป… ",
"mn38:41.5":	"มนสา ธมฺมํ วิญฺญาย ปิยรูเป ธมฺเม น สารชฺชติ, อปฺปิยรูเป ธมฺเม น พฺยาปชฺชติ, อุปฏฺฐิตกายสติ จ วิหรติ อปฺปมาณเจตโส, ",
"mn38:41.6":	"ตญฺจ เจโตวิมุตฺตึ ปญฺญาวิมุตฺตึ ยถาภูตํ ปชานาติ ยตฺถสฺส เต ปาปกา อกุสลา ธมฺมา อปริเสสา นิรุชฺฌนฺติฯ ",
"mn38:41.7":	"โส เอวํ อนุโรธวิโรธวิปฺปหีโน ยํ กิญฺจิ เวทนํ เวเทติ, สุขํ วา ทุกฺขํ วา อทุกฺขมสุขํ วา, โส ตํ เวทนํ นาภินนฺทติ นาภิวทติ นาชฺโฌสาย ติฏฺฐติฯ ",
"mn38:41.8":	"ตสฺส ตํ เวทนํ อนภินนฺทโต อนภิวทโต อนชฺโฌสาย ติฏฺฐโต ยา เวทนาสุ นนฺที สา นิรุชฺฌติฯ ",
"mn38:41.9":	"ตสฺส นนฺทีนิโรธา อุปาทานนิโรโธ, อุปาทานนิโรธา ภวนิโรโธ, ภวนิโรธา ชาตินิโรโธ, ชาตินิโรธา ชรามรณํ โสกปริเทวทุกฺขโทมนสฺสุปายาสา นิรุชฺฌนฺติฯ ",
"mn38:41.10":	"เอวเมตสฺส เกวลสฺส ทุกฺขกฺขนฺธสฺส นิโรโธ โหติฯ ",
"mn38:41.11":	"อิมํ โข เม ตุเมฺห, ภิกฺขเว, สงฺขิตฺเตน ตณฺหาสงฺขยวิมุตฺตึ ธาเรถ, สาตึ ปน ภิกฺขุํ เกวฏฺฏปุตฺตํ มหาตณฺหาชาลตณฺหาสงฺฆาฏปฺปฏิมุกฺกนฺ”ติฯ ",
"mn38:41.12":	"อิทมโวจ ภควาฯ ",
"mn38:41.13":	"อตฺตมนา เต ภิกฺขู ภควโต ภาสิตํ อภินนฺทุนฺติฯ ",
"mn38:41.14":	"มหาตณฺหาสงฺขยสุตฺตํ นิฏฺฐิตํ อฏฺฐมํฯ "
}	
