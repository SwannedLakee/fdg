{	
"mn113:0.1":	"มชฺฌิม นิกาย ๑๑๓ ",
"mn113:0.2":	"สปฺปุริสสุตฺต ",
"mn113:1.1":	"เอวํ เม สุตํ—",
"mn113:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"mn113:1.3":	"ตตฺร โข ภควา ภิกฺขู อามนฺเตสิ",
"mn113:1.4":	"“ภิกฺขโว”ติฯ ",
"mn113:1.5":	"“ภทนฺเต”ติ เต ภิกฺขู ภควโต ปจฺจโสฺสสุํฯ ",
"mn113:1.6":	"ภควา เอตทโวจ",
"mn113:2.1":	"“สปฺปุริสธมฺมญฺจ โว, ภิกฺขเว, เทเสสฺสามิ อสปฺปุริสธมฺมญฺจฯ ",
"mn113:2.2":	"ตํ สุณาถ, สาธุกํ มนสิ กโรถ, ภาสิสฺสามี”ติฯ ",
"mn113:2.3":	"“เอวํ, ภนฺเต”ติ โข เต ภิกฺขู ภควโต ปจฺจโสฺสสุํฯ ",
"mn113:2.4":	"ภควา เอตทโวจ",
"mn113:3.1":	"“กตโม จ, ภิกฺขเว, อสปฺปุริสธมฺโม? ",
"mn113:3.2":	"อิธ, ภิกฺขเว, อสปฺปุริโส อุจฺจากุลา ปพฺพชิโต โหติฯ ",
"mn113:3.3":	"โส อิติ ปฏิสญฺจิกฺขติ",
"mn113:3.4":	"‘อหํ โขมฺหิ อุจฺจากุลา ปพฺพชิโต, อิเม ปนญฺเญ ภิกฺขู น อุจฺจากุลา ปพฺพชิตา’ติฯ ",
"mn113:3.5":	"โส ตาย อุจฺจากุลีนตาย อตฺตานุกฺกํเสติ, ปรํ วมฺเภติฯ ",
"mn113:3.6":	"อยํ, ภิกฺขเว, อสปฺปุริสธมฺโมฯ ",
"mn113:3.7":	"สปฺปุริโส จ โข, ภิกฺขเว, อิติ ปฏิสญฺจิกฺขติ",
"mn113:3.8":	"‘น โข อุจฺจากุลีนตาย โลภธมฺมา วา ปริกฺขยํ คจฺฉนฺติ, โทสธมฺมา วา ปริกฺขยํ คจฺฉนฺติ, โมหธมฺมา วา ปริกฺขยํ คจฺฉนฺติฯ ",
"mn113:3.9":	"โน เจปิ อุจฺจากุลา ปพฺพชิโต โหติ; ",
"mn113:3.10":	"โส จ โหติ ธมฺมานุธมฺมปฺปฏิปนฺโน สามีจิปฺปฏิปนฺโน อนุธมฺมจารี, โส ตตฺถ ปุชฺโช, โส ตตฺถ ปาสํโส’ติฯ ",
"mn113:3.11":	"โส ปฏิปทํเยว อนฺตรํ กริตฺวา ตาย อุจฺจากุลีนตาย เนวตฺตานุกฺกํเสติ น ปรํ วมฺเภติฯ ",
"mn113:3.12":	"อยํ, ภิกฺขเว, สปฺปุริสธมฺโมฯ ",
"mn113:4-6.1":	"ปุน จปรํ, ภิกฺขเว, อสปฺปุริโส มหากุลา ปพฺพชิโต โหติ …เป… ",
"mn113:4-6.2":	"มหาโภคกุลา ปพฺพชิโต โหติ …เป… ",
"mn113:4-6.3":	"อุฬารโภคกุลา ปพฺพชิโต โหติฯ ",
"mn113:4-6.4":	"โส อิติ ปฏิสญฺจิกฺขติ",
"mn113:4-6.5":	"‘อหํ โขมฺหิ อุฬารโภคกุลา ปพฺพชิโต, อิเม ปนญฺเญ ภิกฺขู น อุฬารโภคกุลา ปพฺพชิตา’ติฯ ",
"mn113:4-6.6":	"โส ตาย อุฬารโภคตาย อตฺตานุกฺกํเสติ, ปรํ วมฺเภติฯ ",
"mn113:4-6.7":	"อยมฺปิ, ภิกฺขเว, อสปฺปุริสธมฺโมฯ ",
"mn113:4-6.8":	"สปฺปุริโส จ โข, ภิกฺขเว, อิติ ปฏิสญฺจิกฺขติ",
"mn113:4-6.9":	"‘น โข อุฬารโภคตาย โลภธมฺมา วา ปริกฺขยํ คจฺฉนฺติ, โทสธมฺมา วา ปริกฺขยํ คจฺฉนฺติ, โมหธมฺมา วา ปริกฺขยํ คจฺฉนฺติฯ ",
"mn113:4-6.10":	"โน เจปิ อุฬารโภคกุลา ปพฺพชิโต โหติ; ",
"mn113:4-6.11":	"โส จ โหติ ธมฺมานุธมฺมปฺปฏิปนฺโน สามีจิปฺปฏิปนฺโน อนุธมฺมจารี, โส ตตฺถ ปุชฺโช, โส ตตฺถ ปาสํโส’ติฯ ",
"mn113:4-6.12":	"โส ปฏิปทํเยว อนฺตรํ กริตฺวา ตาย อุฬารโภคตาย เนวตฺตานุกฺกํเสติ, น ปรํ วมฺเภติฯ ",
"mn113:4-6.13":	"อยมฺปิ, ภิกฺขเว, สปฺปุริสธมฺโมฯ ",
"mn113:7.1":	"ปุน จปรํ, ภิกฺขเว, อสปฺปุริโส ญาโต โหติ ยสสฺสีฯ ",
"mn113:7.2":	"โส อิติ ปฏิสญฺจิกฺขติ",
"mn113:7.3":	"‘อหํ โขมฺหิ ญาโต ยสสฺสี, อิเม ปนญฺเญ ภิกฺขู อปฺปญฺญาตา อปฺเปสกฺขา’ติฯ ",
"mn113:7.4":	"โส เตน ญตฺเตน อตฺตานุกฺกํเสติ, ปรํ วมฺเภติฯ ",
"mn113:7.5":	"อยมฺปิ, ภิกฺขเว, อสปฺปุริสธมฺโมฯ ",
"mn113:7.6":	"สปฺปุริโส จ โข, ภิกฺขเว, อิติ ปฏิสญฺจิกฺขติ",
"mn113:7.7":	"‘น โข ญตฺเตน โลภธมฺมา วา ปริกฺขยํ คจฺฉนฺติ, โทสธมฺมา วา ปริกฺขยํ คจฺฉนฺติ, โมหธมฺมา วา ปริกฺขยํ คจฺฉนฺติฯ ",
"mn113:7.8":	"โน เจปิ ญาโต โหติ ยสสฺสี; ",
"mn113:7.9":	"โส จ โหติ ธมฺมานุธมฺมปฺปฏิปนฺโน สามีจิปฺปฏิปนฺโน อนุธมฺมจารี, โส ตตฺถ ปุชฺโช, โส ตตฺถ ปาสํโส’ติฯ ",
"mn113:7.10":	"โส ปฏิปทํเยว อนฺตรํ กริตฺวา เตน ญตฺเตน เนวตฺตานุกฺกํเสติ, น ปรํ วมฺเภติฯ ",
"mn113:7.11":	"อยมฺปิ, ภิกฺขเว, สปฺปุริสธมฺโมฯ ",
"mn113:8.1":	"ปุน จปรํ, ภิกฺขเว, อสปฺปุริโส ลาภี โหติ จีวรปิณฺฑปาตเสนาสนคิลานปฺปจฺจยเภสชฺชปริกฺขารานํฯ ",
"mn113:8.2":	"โส อิติ ปฏิสญฺจิกฺขติ",
"mn113:8.3":	"‘อหํ โขมฺหิ ลาภี จีวรปิณฺฑปาตเสนาสนคิลานปฺปจฺจยเภสชฺชปริกฺขารานํ, อิเม ปนญฺเญ ภิกฺขู น ลาภิโน จีวรปิณฺฑปาตเสนาสนคิลานปฺปจฺจยเภสชฺชปริกฺขารานนฺ’ติฯ ",
"mn113:8.4":	"โส เตน ลาเภน อตฺตานุกฺกํเสติ, ปรํ วมฺเภติฯ ",
"mn113:8.5":	"อยมฺปิ, ภิกฺขเว, อสปฺปุริสธมฺโมฯ ",
"mn113:8.6":	"สปฺปุริโส จ โข, ภิกฺขเว, อิติ ปฏิสญฺจิกฺขติ",
"mn113:8.7":	"‘น โข ลาเภน โลภธมฺมา วา ปริกฺขยํ คจฺฉนฺติ, โทสธมฺมา วา ปริกฺขยํ คจฺฉนฺติ, โมหธมฺมา วา ปริกฺขยํ คจฺฉนฺติฯ ",
"mn113:8.8":	"โน เจปิ ลาภี โหติ จีวรปิณฺฑปาตเสนาสนคิลานปฺปจฺจยเภสชฺชปริกฺขารานํ; ",
"mn113:8.9":	"โส จ โหติ ธมฺมานุธมฺมปฺปฏิปนฺโน สามีจิปฺปฏิปนฺโน อนุธมฺมจารี, โส ตตฺถ ปุชฺโช, โส ตตฺถ ปาสํโส’ติฯ ",
"mn113:8.10":	"โส ปฏิปทํเยว อนฺตรํ กริตฺวา เตน ลาเภน เนวตฺตานุกฺกํเสติ, น ปรํ วมฺเภติฯ ",
"mn113:8.11":	"อยมฺปิ, ภิกฺขเว, สปฺปุริสธมฺโมฯ ",
"mn113:9.1":	"ปุน จปรํ, ภิกฺขเว, อสปฺปุริโส พหุสฺสุโต โหติฯ ",
"mn113:9.2":	"โส อิติ ปฏิสญฺจิกฺขติ",
"mn113:9.3":	"‘อหํ โขมฺหิ พหุสฺสุโต, อิเม ปนญฺเญ ภิกฺขู น พหุสฺสุตา’ติฯ ",
"mn113:9.4":	"โส เตน พาหุสจฺเจน อตฺตานุกฺกํเสติ, ปรํ วมฺเภติฯ ",
"mn113:9.5":	"อยมฺปิ, ภิกฺขเว, อสปฺปุริสธมฺโมฯ ",
"mn113:9.6":	"สปฺปุริโส จ โข, ภิกฺขเว, อิติ ปฏิสญฺจิกฺขติ",
"mn113:9.7":	"‘น โข พาหุสจฺเจน โลภธมฺมา วา ปริกฺขยํ คจฺฉนฺติ, โทสธมฺมา วา ปริกฺขยํ คจฺฉนฺติ, โมหธมฺมา วา ปริกฺขยํ คจฺฉนฺติฯ ",
"mn113:9.8":	"โน เจปิ พหุสฺสุโต โหติ; ",
"mn113:9.9":	"โส จ โหติ ธมฺมานุธมฺมปฺปฏิปนฺโน สามีจิปฺปฏิปนฺโน อนุธมฺมจารี, โส ตตฺถ ปุชฺโช, โส ตตฺถ ปาสํโส’ติฯ ",
"mn113:9.10":	"โส ปฏิปทํเยว อนฺตรํ กริตฺวา เตน พาหุสจฺเจน เนวตฺตานุกฺกํเสติ, น ปรํ วมฺเภติฯ ",
"mn113:9.11":	"อยมฺปิ, ภิกฺขเว, สปฺปุริสธมฺโมฯ ",
"mn113:10.1":	"ปุน จปรํ, ภิกฺขเว, อสปฺปุริโส วินยธโร โหติฯ ",
"mn113:10.2":	"โส อิติ ปฏิสญฺจิกฺขติ",
"mn113:10.3":	"‘อหํ โขมฺหิ วินยธโร, อิเม ปนญฺเญ ภิกฺขู น วินยธรา’ติฯ ",
"mn113:10.4":	"โส เตน วินยธรตฺเตน อตฺตานุกฺกํเสติ, ปรํ วมฺเภติฯ ",
"mn113:10.5":	"อยมฺปิ, ภิกฺขเว, อสปฺปุริสธมฺโมฯ ",
"mn113:10.6":	"สปฺปุริโส จ โข, ภิกฺขเว, อิติ ปฏิสญฺจิกฺขติ",
"mn113:10.7":	"‘น โข วินยธรตฺเตน โลภธมฺมา วา ปริกฺขยํ คจฺฉนฺติ, โทสธมฺมา วา ปริกฺขยํ คจฺฉนฺติ, โมหธมฺมา วา ปริกฺขยํ คจฺฉนฺติฯ ",
"mn113:10.8":	"โน เจปิ วินยธโร โหติ; ",
"mn113:10.9":	"โส จ โหติ ธมฺมานุธมฺมปฺปฏิปนฺโน สามีจิปฺปฏิปนฺโน อนุธมฺมจารี, โส ตตฺถ ปุชฺโช, โส ตตฺถ ปาสํโส’ติฯ ",
"mn113:10.10":	"โส ปฏิปทํเยว อนฺตรํ กริตฺวา เตน วินยธรตฺเตน เนวตฺตานุกฺกํเสติ, น ปรํ วมฺเภติฯ ",
"mn113:10.11":	"อยมฺปิ, ภิกฺขเว, สปฺปุริสธมฺโมฯ ",
"mn113:11.1":	"ปุน จปรํ, ภิกฺขเว, อสปฺปุริโส ธมฺมกถิโก โหติฯ ",
"mn113:11.2":	"โส อิติ ปฏิสญฺจิกฺขติ",
"mn113:11.3":	"‘อหํ โขมฺหิ ธมฺมกถิโก, อิเม ปนญฺเญ ภิกฺขู น ธมฺมกถิกา’ติฯ ",
"mn113:11.4":	"โส เตน ธมฺมกถิกตฺเตน อตฺตานุกฺกํเสติ, ปรํ วมฺเภติฯ ",
"mn113:11.5":	"อยมฺปิ, ภิกฺขเว, อสปฺปุริสธมฺโมฯ ",
"mn113:11.6":	"สปฺปุริโส จ โข, ภิกฺขเว, อิติ ปฏิสญฺจิกฺขติ",
"mn113:11.7":	"‘น โข ธมฺมกถิกตฺเตน โลภธมฺมา วา ปริกฺขยํ คจฺฉนฺติ, โทสธมฺมา วา ปริกฺขยํ คจฺฉนฺติ, โมหธมฺมา วา ปริกฺขยํ คจฺฉนฺติฯ ",
"mn113:11.8":	"โน เจปิ ธมฺมกถิโก โหติ; ",
"mn113:11.9":	"โส จ โหติ ธมฺมานุธมฺมปฺปฏิปนฺโน สามีจิปฺปฏิปนฺโน อนุธมฺมจารี, โส ตตฺถ ปุชฺโช, โส ตตฺถ ปาสํโส’ติฯ ",
"mn113:11.10":	"โส ปฏิปทํเยว อนฺตรํ กริตฺวา เตน ธมฺมกถิกตฺเตน เนวตฺตานุกฺกํเสติ, น ปรํ วมฺเภติฯ ",
"mn113:11.11":	"อยมฺปิ, ภิกฺขเว, สปฺปุริสธมฺโมฯ ",
"mn113:12.1":	"ปุน จปรํ, ภิกฺขเว, อสปฺปุริโส อารญฺญิโก โหติฯ ",
"mn113:12.2":	"โส อิติ ปฏิสญฺจิกฺขติ",
"mn113:12.3":	"‘อหํ โขมฺหิ อารญฺญิโก อิเม ปนญฺเญ ภิกฺขู น อารญฺญิกา’ติฯ ",
"mn113:12.4":	"โส เตน อารญฺญิกตฺเตน อตฺตานุกฺกํเสติ, ปรํ วมฺเภติฯ ",
"mn113:12.5":	"อยมฺปิ, ภิกฺขเว, อสปฺปุริสธมฺโมฯ ",
"mn113:12.6":	"สปฺปุริโส จ โข, ภิกฺขเว, อิติ ปฏิสญฺจิกฺขติ",
"mn113:12.7":	"‘น โข อารญฺญิกตฺเตน โลภธมฺมา วา ปริกฺขยํ คจฺฉนฺติ, โทสธมฺมา วา ปริกฺขยํ คจฺฉนฺติ, โมหธมฺมา วา ปริกฺขยํ คจฺฉนฺติฯ ",
"mn113:12.8":	"โน เจปิ อารญฺญิโก โหติ; ",
"mn113:12.9":	"โส จ โหติ ธมฺมานุธมฺมปฺปฏิปนฺโน สามีจิปฺปฏิปนฺโน อนุธมฺมจารี, โส ตตฺถ ปุชฺโช, โส ตตฺถ ปาสํโส’ติฯ ",
"mn113:12.10":	"โส ปฏิปทํเยว อนฺตรํ กริตฺวา เตน อารญฺญิกตฺเตน เนวตฺตานุกฺกํเสติ, น ปรํ วมฺเภติฯ ",
"mn113:12.11":	"อยมฺปิ, ภิกฺขเว, สปฺปุริสธมฺโมฯ ",
"mn113:13.1":	"ปุน จปรํ, ภิกฺขเว, อสปฺปุริโส ปํสุกูลิโก โหติฯ ",
"mn113:13.2":	"โส อิติ ปฏิสญฺจิกฺขติ",
"mn113:13.3":	"‘อหํ โขมฺหิ ปํสุกูลิโก, อิเม ปนญฺเญ ภิกฺขู น ปํสุกูลิกา’ติฯ ",
"mn113:13.4":	"โส เตน ปํสุกูลิกตฺเตน อตฺตานุกฺกํเสติ, ปรํ วมฺเภติฯ ",
"mn113:13.5":	"อยมฺปิ, ภิกฺขเว, อสปฺปุริสธมฺโมฯ ",
"mn113:13.6":	"สปฺปุริโส จ โข, ภิกฺขเว, อิติ ปฏิสญฺจิกฺขติ",
"mn113:13.7":	"‘น โข ปํสุกูลิกตฺเตน โลภธมฺมา วา ปริกฺขยํ คจฺฉนฺติ, โทสธมฺมา วา ปริกฺขยํ คจฺฉนฺติ, โมหธมฺมา วา ปริกฺขยํ คจฺฉนฺติฯ ",
"mn113:13.8":	"โน เจปิ ปํสุกูลิโก โหติ; ",
"mn113:13.9":	"โส จ โหติ ธมฺมานุธมฺมปฺปฏิปนฺโน สามีจิปฺปฏิปนฺโน อนุธมฺมจารี, โส ตตฺถ ปุชฺโช, โส ตตฺถ ปาสํโส’ติฯ ",
"mn113:13.10":	"โส ปฏิปทํเยว อนฺตรํ กริตฺวา เตน ปํสุกูลิกตฺเตน เนวตฺตานุกฺกํเสติ, น ปรํ วมฺเภติฯ ",
"mn113:13.11":	"อยมฺปิ, ภิกฺขเว, สปฺปุริสธมฺโมฯ ",
"mn113:14.1":	"ปุน จปรํ, ภิกฺขเว, อสปฺปุริโส ปิณฺฑปาติโก โหติฯ ",
"mn113:14.2":	"โส อิติ ปฏิสญฺจิกฺขติ",
"mn113:14.3":	"‘อหํ โขมฺหิ ปิณฺฑปาติโก, อิเม ปนญฺเญ ภิกฺขู น ปิณฺฑปาติกา’ติฯ ",
"mn113:14.4":	"โส เตน ปิณฺฑปาติกตฺเตน อตฺตานุกฺกํเสติ, ปรํ วมฺเภติฯ ",
"mn113:14.5":	"อยมฺปิ, ภิกฺขเว, อสปฺปุริสธมฺโมฯ ",
"mn113:14.6":	"สปฺปุริโส จ โข, ภิกฺขเว, อิติ ปฏิสญฺจิกฺขติ",
"mn113:14.7":	"‘น โข ปิณฺฑปาติกตฺเตน โลภธมฺมา วา ปริกฺขยํ คจฺฉนฺติ, โทสธมฺมา วา ปริกฺขยํ คจฺฉนฺติ, โมหธมฺมา วา ปริกฺขยํ คจฺฉนฺติฯ ",
"mn113:14.8":	"โน เจปิ ปิณฺฑปาติโก โหติ; ",
"mn113:14.9":	"โส จ โหติ ธมฺมานุธมฺมปฺปฏิปนฺโน สามีจิปฺปฏิปนฺโน อนุธมฺมจารี, โส ตตฺถ ปุชฺโช, โส ตตฺถ ปาสํโส’ติฯ ",
"mn113:14.10":	"โส ปฏิปทํเยว อนฺตรํ กริตฺวา เตน ปิณฺฑปาติกตฺเตน เนวตฺตานุกฺกํเสติ, น ปรํ วมฺเภติฯ ",
"mn113:14.11":	"อยมฺปิ, ภิกฺขเว, สปฺปุริสธมฺโมฯ ",
"mn113:15.1":	"ปุน จปรํ, ภิกฺขเว, อสปฺปุริโส รุกฺขมูลิโก โหติฯ ",
"mn113:15.2":	"โส อิติ ปฏิสญฺจิกฺขติ",
"mn113:15.3":	"‘อหํ โขมฺหิ รุกฺขมูลิโก, อิเม ปนญฺเญ ภิกฺขู น รุกฺขมูลิกา’ติฯ ",
"mn113:15.4":	"โส เตน รุกฺขมูลิกตฺเตน อตฺตานุกฺกํเสติ, ปรํ วมฺเภติฯ ",
"mn113:15.5":	"อยมฺปิ, ภิกฺขเว, อสปฺปุริสธมฺโมฯ ",
"mn113:15.6":	"สปฺปุริโส จ โข, ภิกฺขเว, อิติ ปฏิสญฺจิกฺขติ",
"mn113:15.7":	"‘น โข รุกฺขมูลิกตฺเตน โลภธมฺมา วา ปริกฺขยํ คจฺฉนฺติ, โทสธมฺมา วา ปริกฺขยํ คจฺฉนฺติ, โมหธมฺมา วา ปริกฺขยํ คจฺฉนฺติฯ ",
"mn113:15.8":	"โน เจปิ รุกฺขมูลิโก โหติ; ",
"mn113:15.9":	"โส จ โหติ ธมฺมานุธมฺมปฺปฏิปนฺโน สามีจิปฺปฏิปนฺโน อนุธมฺมจารี, โส ตตฺถ ปุชฺโช, โส ตตฺถ ปาสํโส’ติฯ ",
"mn113:15.10":	"โส ปฏิปทํเยว อนฺตรํ กริตฺวา เตน รุกฺขมูลิกตฺเตน เนวตฺตานุกฺกํเสติ, น ปรํ วมฺเภติฯ ",
"mn113:15.11":	"อยมฺปิ, ภิกฺขเว, สปฺปุริสธมฺโมฯ ",
"mn113:16-20.1":	"ปุน จปรํ, ภิกฺขเว, อสปฺปุริโส โสสานิโก โหติ …เป… ",
"mn113:16-20.2":	"อพฺโภกาสิโก โหติ … ",
"mn113:16-20.3":	"เนสชฺชิโก โหติ …เป… ",
"mn113:16-20.4":	"ยถาสนฺถติโก โหติ …เป… ",
"mn113:16-20.5":	"เอกาสนิโก โหติฯ ",
"mn113:16-20.6":	"โส อิติ ปฏิสญฺจิกฺขติ",
"mn113:16-20.7":	"‘อหํ โขมฺหิ เอกาสนิโก, อิเม ปนญฺเญ ภิกฺขู น เอกาสนิกา’ติฯ ",
"mn113:16-20.8":	"โส เตน เอกาสนิกตฺเตน อตฺตานุกฺกํเสติ, ปรํ วมฺเภติฯ ",
"mn113:16-20.9":	"อยมฺปิ, ภิกฺขเว, อสปฺปุริสธมฺโมฯ ",
"mn113:16-20.10":	"สปฺปุริโส จ โข, ภิกฺขเว, อิติ ปฏิสญฺจิกฺขติ",
"mn113:16-20.11":	"‘น โข เอกาสนิกตฺเตน โลภธมฺมา วา ปริกฺขยํ คจฺฉนฺติ, โทสธมฺมา วา ปริกฺขยํ คจฺฉนฺติ, โมหธมฺมา วา ปริกฺขยํ คจฺฉนฺติฯ ",
"mn113:16-20.12":	"โน เจปิ เอกาสนิโก โหติ; ",
"mn113:16-20.13":	"โส จ โหติ ธมฺมานุธมฺมปฺปฏิปนฺโน สามีจิปฺปฏิปนฺโน อนุธมฺมจารี, โส ตตฺถ ปุชฺโช, โส ตตฺถ ปาสํโส’ติฯ ",
"mn113:16-20.14":	"โส ปฏิปทํเยว อนฺตรํ กริตฺวา เตน เอกาสนิกตฺเตน เนวตฺตานุกฺกํเสติ, น ปรํ วมฺเภติฯ ",
"mn113:16-20.15":	"อยมฺปิ, ภิกฺขเว, สปฺปุริสธมฺโมฯ ",
"mn113:21.1":	"ปุน จปรํ, ภิกฺขเว, อสปฺปุริโส วิวิจฺเจว กาเมหิ วิวิจฺจ อกุสเลหิ ธมฺเมหิ สวิตกฺกํ สวิจารํ วิเวกชํ ปีติสุขํ ปฐมํ ฌานํ อุปสมฺปชฺช วิหรติฯ ",
"mn113:21.2":	"โส อิติ ปฏิสญฺจิกฺขติ",
"mn113:21.3":	"‘อหํ โขมฺหิ ปฐมชฺฌานสมาปตฺติยา ลาภี, อิเม ปนญฺเญ ภิกฺขู ปฐมชฺฌานสมาปตฺติยา น ลาภิโน’ติฯ ",
"mn113:21.4":	"โส ตาย ปฐมชฺฌานสมาปตฺติยา อตฺตานุกฺกํเสติ, ปรํ วมฺเภติฯ ",
"mn113:21.5":	"อยมฺปิ, ภิกฺขเว, อสปฺปุริสธมฺโมฯ ",
"mn113:21.6":	"สปฺปุริโส จ โข, ภิกฺขเว, อิติ ปฏิสญฺจิกฺขติ",
"mn113:21.7":	"‘ปฐมชฺฌานสมาปตฺติยาปิ โข อตมฺมยตา วุตฺตา ภควตาฯ ",
"mn113:21.8":	"เยน เยน หิ มญฺญนฺติ ตโต ตํ โหติ อญฺญถา’ติฯ ",
"mn113:21.9":	"โส อตมฺมยตญฺเญว อนฺตรํ กริตฺวา ตาย ปฐมชฺฌานสมาปตฺติยา เนวตฺตานุกฺกํเสติ, น ปรํ วมฺเภติฯ ",
"mn113:21.10":	"อยมฺปิ, ภิกฺขเว, สปฺปุริสธมฺโมฯ ",
"mn113:22-24.1":	"ปุน จปรํ, ภิกฺขเว, อสปฺปุริโส วิตกฺกวิจารานํ วูปสมา อชฺฌตฺตํ สมฺปสาทนํ เจตโส เอโกทิภาวํ อวิตกฺกํ อวิจารํ สมาธิชํ ปีติสุขํ ทุติยํ ฌานํ …เป… ",
"mn113:22-24.2":	"ตติยํ ฌานํ … ",
"mn113:22-24.3":	"จตุตฺถํ ฌานํ อุปสมฺปชฺช วิหรติฯ ",
"mn113:22-24.4":	"โส อิติ ปฏิสญฺจิกฺขติ",
"mn113:22-24.5":	"‘อหํ โขมฺหิ จตุตฺถชฺฌานสมาปตฺติยา ลาภี, อิเม ปนญฺเญ ภิกฺขู จตุตฺถชฺฌานสมาปตฺติยา น ลาภิโน’ติฯ ",
"mn113:22-24.6":	"โส ตาย จตุตฺถชฺฌานสมาปตฺติยา อตฺตานุกฺกํเสติ, ปรํ วมฺเภติฯ ",
"mn113:22-24.7":	"อยมฺปิ, ภิกฺขเว, อสปฺปุริสธมฺโมฯ ",
"mn113:22-24.8":	"สปฺปุริโส จ โข, ภิกฺขเว, อิติ ปฏิสญฺจิกฺขติ",
"mn113:22-24.9":	"‘จตุตฺถชฺฌานสมาปตฺติยาปิ โข อตมฺมยตา วุตฺตา ภควตาฯ ",
"mn113:22-24.10":	"เยน เยน หิ มญฺญนฺติ ตโต ตํ โหติ อญฺญถา’ติฯ ",
"mn113:22-24.11":	"โส อตมฺมยตญฺเญว อนฺตรํ กริตฺวา ตาย จตุตฺถชฺฌานสมาปตฺติยา เนวตฺตานุกฺกํเสติ, น ปรํ วมฺเภติฯ ",
"mn113:22-24.12":	"อยมฺปิ, ภิกฺขเว, สปฺปุริสธมฺโมฯ ",
"mn113:25.1":	"ปุน จปรํ, ภิกฺขเว, อสปฺปุริโส สพฺพโส รูปสญฺญานํ สมติกฺกมา ปฏิฆสญฺญานํ อตฺถงฺคมา นานตฺตสญฺญานํ อมนสิการา ‘อนนฺโต อากาโส’ติ อากาสานญฺจายตนํ อุปสมฺปชฺช วิหรติฯ ",
"mn113:25.2":	"โส อิติ ปฏิสญฺจิกฺขติ",
"mn113:25.3":	"‘อหํ โขมฺหิ อากาสานญฺจายตนสมาปตฺติยา ลาภี, อิเม ปนญฺเญ ภิกฺขู อากาสานญฺจายตนสมาปตฺติยา น ลาภิโน’ติฯ ",
"mn113:25.4":	"โส ตาย อากาสานญฺจายตนสมาปตฺติยา อตฺตานุกฺกํเสติ, ปรํ วมฺเภติฯ ",
"mn113:25.5":	"อยมฺปิ, ภิกฺขเว, อสปฺปุริสธมฺโมฯ ",
"mn113:25.6":	"สปฺปุริโส จ โข, ภิกฺขเว, อิติ ปฏิสญฺจิกฺขติ",
"mn113:25.7":	"‘อากาสานญฺจายตนสมาปตฺติยาปิ โข อตมฺมยตา วุตฺตา ภควตาฯ ",
"mn113:25.8":	"เยน เยน หิ มญฺญนฺติ ตโต ตํ โหติ อญฺญถา’ติฯ ",
"mn113:25.9":	"โส อตมฺมยตญฺเญว อนฺตรํ กริตฺวา ตาย อากาสานญฺจายตนสมาปตฺติยา เนวตฺตานุกฺกํเสติ, น ปรํ วมฺเภติฯ ",
"mn113:25.10":	"อยมฺปิ, ภิกฺขเว, สปฺปุริสธมฺโมฯ ",
"mn113:26.1":	"ปุน จปรํ, ภิกฺขเว, อสปฺปุริโส สพฺพโส อากาสานญฺจายตนํ สมติกฺกมฺม ‘อนนฺตํ วิญฺญาณนฺ’ติ วิญฺญาณญฺจายตนํ อุปสมฺปชฺช วิหรติฯ ",
"mn113:26.2":	"โส อิติ ปฏิสญฺจิกฺขติ",
"mn113:26.3":	"‘อหํ โขมฺหิ วิญฺญาณญฺจายตนสมาปตฺติยา ลาภี, อิเม ปนญฺเญ ภิกฺขู วิญฺญาณญฺจายตนสมาปตฺติยา น ลาภิโน’ติฯ ",
"mn113:26.4":	"โส ตาย วิญฺญาณญฺจายตนสมาปตฺติยา อตฺตานุกฺกํเสติ, ปรํ วมฺเภติฯ ",
"mn113:26.5":	"อยมฺปิ, ภิกฺขเว, อสปฺปุริสธมฺโมฯ ",
"mn113:26.6":	"สปฺปุริโส จ โข, ภิกฺขเว, อิติ ปฏิสญฺจิกฺขติ",
"mn113:26.7":	"‘วิญฺญาณญฺจายตนสมาปตฺติยาปิ โข อตมฺมยตา วุตฺตา ภควตาฯ ",
"mn113:26.8":	"เยน เยน หิ มญฺญนฺติ ตโต ตํ โหติ อญฺญถา’ติฯ ",
"mn113:26.9":	"โส อตมฺมยตญฺเญว อนฺตรํ กริตฺวา ตาย วิญฺญาณญฺจายตนสมาปตฺติยา เนวตฺตานุกฺกํเสติ, น ปรํ วมฺเภติฯ ",
"mn113:26.10":	"อยมฺปิ, ภิกฺขเว, สปฺปุริสธมฺโมฯ ",
"mn113:27.1":	"ปุน จปรํ, ภิกฺขเว, อสปฺปุริโส สพฺพโส วิญฺญาณญฺจายตนํ สมติกฺกมฺม ‘นตฺถิ กิญฺจี’ติ อากิญฺจญฺญายตนํ อุปสมฺปชฺช วิหรติฯ ",
"mn113:27.2":	"โส อิติ ปฏิสญฺจิกฺขติ",
"mn113:27.3":	"‘อหํ โขมฺหิ อากิญฺจญฺญายตนสมาปตฺติยา ลาภี, อิเม ปนญฺเญ ภิกฺขู อากิญฺจญฺญายตนสมาปตฺติยา น ลาภิโน’ติฯ ",
"mn113:27.4":	"โส ตาย อากิญฺจญฺญายตนสมาปตฺติยา อตฺตานุกฺกํเสติ, ปรํ วมฺเภติฯ ",
"mn113:27.5":	"อยมฺปิ, ภิกฺขเว, อสปฺปุริสธมฺโมฯ ",
"mn113:27.6":	"สปฺปุริโส จ โข, ภิกฺขเว, อิติ ปฏิสญฺจิกฺขติ",
"mn113:27.7":	"‘อากิญฺจญฺญายตนสมาปตฺติยาปิ โข อตมฺมยตา วุตฺตา ภควตาฯ ",
"mn113:27.8":	"เยน เยน หิ มญฺญนฺติ ตโต ตํ โหติ อญฺญถา’ติฯ ",
"mn113:27.9":	"โส อตมฺมยตญฺเญว อนฺตรํ กริตฺวา ตาย อากิญฺจญฺญายตนสมาปตฺติยา เนวตฺตานุกฺกํเสติ, น ปรํ วมฺเภติฯ ",
"mn113:27.10":	"อยมฺปิ, ภิกฺขเว, สปฺปุริสธมฺโมฯ ",
"mn113:28.1":	"ปุน จปรํ, ภิกฺขเว, อสปฺปุริโส สพฺพโส อากิญฺจญฺญายตนํ สมติกฺกมฺม เนวสญฺญานาสญฺญายตนํ อุปสมฺปชฺช วิหรติฯ ",
"mn113:28.2":	"โส อิติ ปฏิสญฺจิกฺขติ",
"mn113:28.3":	"‘อหํ โขมฺหิ เนวสญฺญานาสญฺญายตนสมาปตฺติยา ลาภี, อิเม ปนญฺเญ ภิกฺขู เนวสญฺญานาสญฺญายตนสมาปตฺติยา น ลาภิโน’ติฯ ",
"mn113:28.4":	"โส ตาย เนวสญฺญานาสญฺญายตนสมาปตฺติยา อตฺตานุกฺกํเสติ, ปรํ วมฺเภติฯ ",
"mn113:28.5":	"อยมฺปิ, ภิกฺขเว, อสปฺปุริสธมฺโมฯ ",
"mn113:28.6":	"สปฺปุริโส จ โข, ภิกฺขเว, อิติ ปฏิสญฺจิกฺขติ",
"mn113:28.7":	"‘เนวสญฺญานาสญฺญายตนสมาปตฺติยาปิ โข อตมฺมยตา วุตฺตา ภควตาฯ ",
"mn113:28.8":	"เยน เยน หิ มญฺญนฺติ ตโต ตํ โหติ อญฺญถา’ติฯ ",
"mn113:28.9":	"โส อตมฺมยตญฺเญว อนฺตรํ กริตฺวา ตาย เนวสญฺญานาสญฺญายตนสมาปตฺติยา เนวตฺตานุกฺกํเสติ, น ปรํ วมฺเภติฯ ",
"mn113:28.10":	"อยมฺปิ, ภิกฺขเว, สปฺปุริสธมฺโมฯ ",
"mn113:29.1":	"ปุน จปรํ, ภิกฺขเว, สปฺปุริโส สพฺพโส เนวสญฺญานาสญฺญายตนํ สมติกฺกมฺม สญฺญาเวทยิตนิโรธํ อุปสมฺปชฺช วิหรติฯ ปญฺญาย จสฺส ทิสฺวา อาสวา ปริกฺขีณา โหนฺติฯ ",
"mn113:29.2":	"อยํ, ภิกฺขเว, ภิกฺขุ น กิญฺจิ มญฺญติ, น กุหิญฺจิ มญฺญติ, น เกนจิ มญฺญตี”ติฯ ",
"mn113:29.3":	"อิทมโวจ ภควาฯ ",
"mn113:29.4":	"อตฺตมนา เต ภิกฺขู ภควโต ภาสิตํ อภินนฺทุนฺติฯ ",
"mn113:29.5":	"สปฺปุริสสุตฺตํ นิฏฺฐิตํ ตติยํฯ "
}	
