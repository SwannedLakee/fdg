{	
"sn45.8:0.1":	"สํยุตฺต นิกาย ๔๕ฯ๘ ",
"sn45.8:0.2":	"๑ฯ อวิชฺชาวคฺค ",
"sn45.8:0.3":	"วิภงฺคสุตฺต ",
"sn45.8:1.1":	"สาวตฺถินิทานํฯ ",
"sn45.8:1.2":	"“อริยํ โว, ภิกฺขเว, อฏฺฐงฺคิกํ มคฺคํ เทเสสฺสามิ วิภชิสฺสามิฯ ",
"sn45.8:1.3":	"ตํ สุณาถ, สาธุกํ มนสิ กโรถ, ภาสิสฺสามี”ติฯ ",
"sn45.8:1.4":	"“เอวํ, ภนฺเต”ติ โข เต ภิกฺขู ภควโต ปจฺจโสฺสสุํฯ ",
"sn45.8:1.5":	"ภควา เอตทโวจ",
"sn45.8:2.1":	"“กตโม จ, ภิกฺขเว, อริโย อฏฺฐงฺคิโก มคฺโค? ",
"sn45.8:2.2":	"เสยฺยถิทํ—สมฺมาทิฏฺฐิ …เป… สมฺมาสมาธิฯ ",
"sn45.8:3.1":	"กตมา จ, ภิกฺขเว, สมฺมาทิฏฺฐิ? ",
"sn45.8:3.2":	"ยํ โข, ภิกฺขเว, ทุกฺเข ญาณํ, ทุกฺขสมุทเย ญาณํ, ทุกฺขนิโรเธ ญาณํ, ทุกฺขนิโรธคามินิยา ปฏิปทาย ญาณํ—",
"sn45.8:3.3":	"อยํ วุจฺจติ, ภิกฺขเว, สมฺมาทิฏฺฐิฯ ",
"sn45.8:4.1":	"กตโม จ, ภิกฺขเว, สมฺมาสงฺกปฺโป? ",
"sn45.8:4.2":	"โย โข, ภิกฺขเว, เนกฺขมฺมสงฺกปฺโป, อพฺยาปาทสงฺกปฺโป, อวิหึสาสงฺกปฺโป—",
"sn45.8:4.3":	"อยํ วุจฺจติ, ภิกฺขเว, สมฺมาสงฺกปฺโปฯ ",
"sn45.8:5.1":	"กตมา จ, ภิกฺขเว, สมฺมาวาจา? ",
"sn45.8:5.2":	"ยา โข, ภิกฺขเว, มุสาวาทา เวรมณี, ปิสุณาย วาจาย เวรมณี, ผรุสาย วาจาย เวรมณี, สมฺผปฺปลาปา เวรมณี—",
"sn45.8:5.3":	"อยํ วุจฺจติ, ภิกฺขเว, สมฺมาวาจาฯ ",
"sn45.8:6.1":	"กตโม จ, ภิกฺขเว, สมฺมากมฺมนฺโต? ",
"sn45.8:6.2":	"ยา โข, ภิกฺขเว, ปาณาติปาตา เวรมณี, อทินฺนาทานา เวรมณี, อพฺรหฺมจริยา เวรมณี—",
"sn45.8:6.3":	"อยํ วุจฺจติ, ภิกฺขเว, สมฺมากมฺมนฺโตฯ ",
"sn45.8:7.1":	"กตโม จ, ภิกฺขเว, สมฺมาอาชีโว? ",
"sn45.8:7.2":	"อิธ, ภิกฺขเว, อริยสาวโก มิจฺฉาอาชีวํ ปหาย สมฺมาอาชีเวน ชีวิตํ กปฺเปติ—",
"sn45.8:7.3":	"อยํ วุจฺจติ, ภิกฺขเว, สมฺมาอาชีโวฯ ",
"sn45.8:8.1":	"กตโม จ, ภิกฺขเว, สมฺมาวายาโม? ",
"sn45.8:8.2":	"อิธ, ภิกฺขเว, ภิกฺขุ อนุปฺปนฺนานํ ปาปกานํ อกุสลานํ ธมฺมานํ อนุปฺปาทาย ฉนฺทํ ชเนติ วายมติ วีริยํ อารภติ จิตฺตํ ปคฺคณฺหาติ ปทหติ, ",
"sn45.8:8.3":	"อุปฺปนฺนานํ ปาปกานํ อกุสลานํ ธมฺมานํ ปหานาย ฉนฺทํ ชเนติ …เป… ",
"sn45.8:8.4":	"อนุปฺปนฺนานํ กุสลานํ ธมฺมานํ อุปฺปาทาย ฉนฺทํ ชเนติ …เป… ",
"sn45.8:8.5":	"อุปฺปนฺนานํ กุสลานํ ธมฺมานํ ฐิติยา อสมฺโมสาย ภิโยฺยภาวาย เวปุลฺลาย ภาวนาย ปาริปูริยา ฉนฺทํ ชเนติ วายมติ วีริยํ อารภติ จิตฺตํ ปคฺคณฺหาติ ปทหติ—",
"sn45.8:8.6":	"อยํ วุจฺจติ, ภิกฺขเว, สมฺมาวายาโมฯ ",
"sn45.8:9.1":	"กตมา จ, ภิกฺขเว, สมฺมาสติ? ",
"sn45.8:9.2":	"อิธ, ภิกฺขเว, ภิกฺขุ กาเย กายานุปสฺสี วิหรติ อาตาปี สมฺปชาโน สติมา, วิเนยฺย โลเก อภิชฺฌาโทมนสฺสํ; ",
"sn45.8:9.3":	"เวทนาสุ เวทนานุปสฺสี วิหรติ อาตาปี สมฺปชาโน สติมา, วิเนยฺย โลเก อภิชฺฌาโทมนสฺสํ; ",
"sn45.8:9.4":	"จิตฺเต จิตฺตานุปสฺสี วิหรติ อาตาปี สมฺปชาโน สติมา, วิเนยฺย โลเก อภิชฺฌาโทมนสฺสํ; ",
"sn45.8:9.5":	"ธมฺเมสุ ธมฺมานุปสฺสี วิหรติ อาตาปี สมฺปชาโน สติมา, วิเนยฺย โลเก อภิชฺฌาโทมนสฺสํ—",
"sn45.8:9.6":	"อยํ วุจฺจติ, ภิกฺขเว, สมฺมาสติฯ ",
"sn45.8:10.1":	"กตโม จ, ภิกฺขเว, สมฺมาสมาธิ? ",
"sn45.8:10.2":	"อิธ, ภิกฺขเว, ภิกฺขุ วิวิจฺเจว กาเมหิ วิวิจฺจ อกุสเลหิ ธมฺเมหิ สวิตกฺกํ สวิจารํ วิเวกชํ ปีติสุขํ ปฐมํ ฌานํ อุปสมฺปชฺช วิหรติฯ ",
"sn45.8:10.3":	"วิตกฺกวิจารานํ วูปสมา อชฺฌตฺตํ สมฺปสาทนํ เจตโส เอโกทิภาวํ อวิตกฺกํ อวิจารํ สมาธิชํ ปีติสุขํ ทุติยํ ฌานํ อุปสมฺปชฺช วิหรติฯ ",
"sn45.8:10.4":	"ปีติยา จ วิราคา อุเปกฺขโก จ วิหรติ สโต จ สมฺปชาโน, สุขญฺจ กาเยน ปฏิสํเวเทติ, ยํ ตํ อริยา อาจิกฺขนฺติ",
"sn45.8:10.5":	"สุขสฺส จ ปหานา ทุกฺขสฺส จ ปหานา ปุพฺเพว โสมนสฺสโทมนสฺสานํ อตฺถงฺคมา อทุกฺขมสุขํ อุเปกฺขาสติปาริสุทฺธึ จตุตฺถํ ฌานํ อุปสมฺปชฺช วิหรติ—",
"sn45.8:10.6":	"อยํ วุจฺจติ, ภิกฺขเว, สมฺมาสมาธี”ติฯ ",
"sn45.8:10.7":	"อฏฺฐมํฯ "
}	
