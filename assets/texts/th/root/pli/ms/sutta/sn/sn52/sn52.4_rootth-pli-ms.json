{	
"sn52.4:0.1":	"สํยุตฺต นิกาย ๕๒ฯ๔ ",
"sn52.4:0.2":	"๑ฯ รโหคตวคฺค ",
"sn52.4:0.3":	"ปฐมกณฺฑกีสุตฺต ",
"sn52.4:1.1":	"เอกํ สมยํ อายสฺมา จ อนุรุทฺโธ อายสฺมา จ สาริปุตฺโต อายสฺมา จ มหาโมคฺคลฺลาโน สาเกเต วิหรนฺติ กณฺฑกีวเนฯ ",
"sn52.4:1.2":	"อถ โข อายสฺมา จ สาริปุตฺโต อายสฺมา จ มหาโมคฺคลฺลาโน สายนฺหสมยํ ปฏิสลฺลานา วุฏฺฐิตา เยนายสฺมา อนุรุทฺโธ เตนุปสงฺกมึสุ; อุปสงฺกมิตฺวา อายสฺมตา อนุรุทฺเธน สทฺธึ สมฺโมทึสุฯ ",
"sn52.4:1.3":	"สมฺโมทนียํ กถํ สารณียํ วีติสาเรตฺวา เอกมนฺตํ นิสีทึสุฯ เอกมนฺตํ นิสินฺโน โข อายสฺมา สาริปุตฺโต อายสฺมนฺตํ อนุรุทฺธํ เอตทโวจ",
"sn52.4:1.4":	"“เสเขนาวุโส อนุรุทฺธ, ภิกฺขุนา กตเม ธมฺมา อุปสมฺปชฺช วิหาตพฺพา”ติ? ",
"sn52.4:2.1":	"“เสเขนาวุโส สาริปุตฺต, ภิกฺขุนา จตฺตาโร สติปฏฺฐานา อุปสมฺปชฺช วิหาตพฺพาฯ ",
"sn52.4:2.2":	"กตเม จตฺตาโร? ",
"sn52.4:2.3":	"อิธาวุโส, ภิกฺขุ กาเย กายานุปสฺสี วิหรติ อาตาปี สมฺปชาโน สติมา, วิเนยฺย โลเก อภิชฺฌาโทมนสฺสํ; ",
"sn52.4:2.4":	"เวทนาสุ …เป… ",
"sn52.4:2.5":	"จิตฺเต …เป… ",
"sn52.4:2.6":	"ธมฺเมสุ ธมฺมานุปสฺสี วิหรติ อาตาปี สมฺปชาโน สติมา, วิเนยฺย โลเก อภิชฺฌาโทมนสฺสํ—",
"sn52.4:2.7":	"เสเขนาวุโส สาริปุตฺต, ภิกฺขุนา อิเม จตฺตาโร สติปฏฺฐานา อุปสมฺปชฺช วิหาตพฺพา”ติฯ ",
"sn52.4:2.8":	"จตุตฺถํฯ "
}	
