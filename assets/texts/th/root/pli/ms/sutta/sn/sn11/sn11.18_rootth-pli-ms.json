{	
"sn11.18:0.1":	"สํยุตฺต นิกาย ๑๑ฯ๑๘ ",
"sn11.18:0.2":	"๒ฯ ทุติยวคฺค ",
"sn11.18:0.3":	"คหฏฺฐวนฺทนาสุตฺต ",
"sn11.18:1.1":	"สาวตฺถิยํฯ ",
"sn11.18:1.2":	"ตตฺร …เป… เอตทโวจ",
"sn11.18:1.3":	"“ภูตปุพฺพํ, ภิกฺขเว, สกฺโก เทวานมินฺโท มาตลึ สงฺคาหกํ อามนฺเตสิ",
"sn11.18:1.4":	"‘โยเชหิ, สมฺม มาตลิ, สหสฺสยุตฺตํ อาชญฺญรถํฯ อุยฺยานภูมึ คจฺฉาม สุภูมึ ทสฺสนายา’ติฯ ",
"sn11.18:1.5":	"‘เอวํ, ภทฺทนฺตวา’ติ โข, ภิกฺขเว, มาตลิ สงฺคาหโก สกฺกสฺส เทวานมินฺทสฺส ปฏิสฺสุตฺวา สหสฺสยุตฺตํ อาชญฺญรถํ โยเชตฺวา สกฺกสฺส เทวานมินฺทสฺส ปฏิเวเทสิ",
"sn11.18:1.6":	"‘ยุตฺโต โข เต, มาริส, สหสฺสยุตฺโต อาชญฺญรโถฯ ",
"sn11.18:1.7":	"ยสฺสทานิ กาลํ มญฺญสี’ติฯ ",
"sn11.18:1.8":	"อถ โข, ภิกฺขเว, สกฺโก เทวานมินฺโท เวชยนฺตปาสาทา โอโรหนฺโต อญฺชลึ กตฺวา สุทํ ปุถุทฺทิสา นมสฺสติฯ ",
"sn11.18:1.9":	"อถ โข, ภิกฺขเว, มาตลิ สงฺคาหโก สกฺกํ เทวานมินฺทํ คาถาย อชฺฌภาสิ",
"sn11.18:2.1":	"‘ตํ นมสฺสนฺติ เตวิชฺชา, ",
"sn11.18:2.2":	"สพฺเพ ภุมฺมา จ ขตฺติยา; ",
"sn11.18:2.3":	"จตฺตาโร จ มหาราชา, ",
"sn11.18:2.4":	"ติทสา จ ยสสฺสิโน; ",
"sn11.18:2.5":	"อถ โก นาม โส ยกฺโข, ",
"sn11.18:2.6":	"ยํ ตฺวํ สกฺก นมสฺสสี’ติฯ ",
"sn11.18:3.1":	"‘มํ นมสฺสนฺติ เตวิชฺชา, ",
"sn11.18:3.2":	"สพฺเพ ภุมฺมา จ ขตฺติยา; ",
"sn11.18:3.3":	"จตฺตาโร จ มหาราชา, ",
"sn11.18:3.4":	"ติทสา จ ยสสฺสิโนฯ ",
"sn11.18:4.1":	"อหญฺจ สีลสมฺปนฺเน, ",
"sn11.18:4.2":	"จิรรตฺตสมาหิเต; ",
"sn11.18:4.3":	"สมฺมาปพฺพชิเต วนฺเท, ",
"sn11.18:4.4":	"พฺรหฺมจริยปรายเนฯ ",
"sn11.18:5.1":	"เย คหฏฺฐา ปุญฺญกรา, ",
"sn11.18:5.2":	"สีลวนฺโต อุปาสกา; ",
"sn11.18:5.3":	"ธมฺเมน ทารํ โปเสนฺติ, ",
"sn11.18:5.4":	"เต นมสฺสามิ มาตลี’ติฯ ",
"sn11.18:6.1":	"‘เสฏฺฐา หิ กิร โลกสฺมึ, ",
"sn11.18:6.2":	"เย ตฺวํ สกฺก นมสฺสสิ; ",
"sn11.18:6.3":	"อหมฺปิ เต นมสฺสามิ, ",
"sn11.18:6.4":	"เย นมสฺสสิ วาสวา’ติฯ ",
"sn11.18:7.1":	"อิทํ วตฺวาน มฆวา, ",
"sn11.18:7.2":	"เทวราชา สุชมฺปติ; ",
"sn11.18:7.3":	"ปุถุทฺทิสา นมสฺสิตฺวา, ",
"sn11.18:7.4":	"ปมุโข รถมารุหี”ติฯ "
}	
