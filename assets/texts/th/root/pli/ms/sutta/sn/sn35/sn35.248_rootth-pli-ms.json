{	
"sn35.248:0.1":	"สํยุตฺต นิกาย ๓๕ฯ๒๔๘ ",
"sn35.248:0.2":	"๑๙ฯ อาสีวิสวคฺค ",
"sn35.248:0.3":	"ยวกลาปิสุตฺต ",
"sn35.248:1.1":	"“เสยฺยถาปิ, ภิกฺขเว, ยวกลาปี จาตุมหาปเถ นิกฺขิตฺตา อสฺสฯ ",
"sn35.248:1.2":	"อถ ฉ ปุริสา อาคจฺเฉยฺยุํ พฺยาภงฺคิหตฺถาฯ ",
"sn35.248:1.3":	"เต ยวกลาปึ ฉหิ พฺยาภงฺคีหิ หเนยฺยุํฯ ",
"sn35.248:1.4":	"เอวญฺหิ สา, ภิกฺขเว, ยวกลาปี สุหตา อสฺส ฉหิ พฺยาภงฺคีหิ หญฺญมานาฯ ",
"sn35.248:1.5":	"อถ สตฺตโม ปุริโส อาคจฺเฉยฺย พฺยาภงฺคิหตฺโถฯ ",
"sn35.248:1.6":	"โส ตํ ยวกลาปึ สตฺตมาย พฺยาภงฺคิยา หเนยฺยฯ ",
"sn35.248:1.7":	"เอวญฺหิ สา ภิกฺขเว, ยวกลาปี สุหตตรา อสฺส, สตฺตมาย พฺยาภงฺคิยา หญฺญมานาฯ ",
"sn35.248:1.8":	"เอวเมว โข, ภิกฺขเว, อสฺสุตวา ปุถุชฺชโน จกฺขุสฺมึ หญฺญติ มนาปามนาเปหิ รูเปหิ …เป… ",
"sn35.248:1.9":	"ชิวฺหาย หญฺญติ มนาปามนาเปหิ รเสหิ …เป… ",
"sn35.248:1.10":	"มนสฺมึ หญฺญติ มนาปามนาเปหิ ธมฺเมหิฯ ",
"sn35.248:1.11":	"สเจ โส, ภิกฺขเว, อสฺสุตวา ปุถุชฺชโน อายตึ ปุนพฺภวาย เจเตติ, เอวญฺหิ โส, ภิกฺขเว, โมฆปุริโส สุหตตโร โหติ, เสยฺยถาปิ สา ยวกลาปี สตฺตมาย พฺยาภงฺคิยา หญฺญมานาฯ ",
"sn35.248:2.1":	"ภูตปุพฺพํ, ภิกฺขเว, เทวาสุรสงฺคาโม สมุปพฺยูโฬฺห อโหสิฯ ",
"sn35.248:2.2":	"อถ โข, ภิกฺขเว, เวปจิตฺติ อสุรินฺโท อสุเร อามนฺเตสิ",
"sn35.248:2.3":	"‘สเจ, มาริสา, เทวาสุรสงฺคาเม สมุปพฺยูเฬฺห อสุรา ชิเนยฺยุํ เทวา ปราชิเนยฺยุํ, เยน นํ สกฺกํ เทวานมินฺทํ กณฺฐปญฺจเมหิ พนฺธเนหิ พนฺธิตฺวา มม สนฺติเก อาเนยฺยาถ อสุรปุรนฺ’ติฯ ",
"sn35.248:2.4":	"สกฺโกปิ โข, ภิกฺขเว, เทวานมินฺโท เทเว ตาวตึเส อามนฺเตสิ",
"sn35.248:2.5":	"‘สเจ, มาริสา, เทวาสุรสงฺคาเม สมุปพฺยูเฬฺห เทวา ชิเนยฺยุํ อสุรา ปราชิเนยฺยุํ, เยน นํ เวปจิตฺตึ อสุรินฺทํ กณฺฐปญฺจเมหิ พนฺธเนหิ พนฺธิตฺวา มม สนฺติเก อาเนยฺยาถ สุธมฺมํ เทวสภนฺ’ติฯ ",
"sn35.248:2.6":	"ตสฺมึ โข ปน, ภิกฺขเว, สงฺคาเม เทวา ชินึสุ, อสุรา ปราชินึสุฯ ",
"sn35.248:2.7":	"อถ โข, ภิกฺขเว, เทวา ตาวตึสา เวปจิตฺตึ อสุรินฺทํ กณฺฐปญฺจเมหิ พนฺธเนหิ พนฺธิตฺวา สกฺกสฺส เทวานมินฺทสฺส สนฺติเก อาเนสุํ สุธมฺมํ เทวสภํฯ ",
"sn35.248:2.8":	"ตตฺร สุทํ, ภิกฺขเว, เวปจิตฺติ อสุรินฺโท กณฺฐปญฺจเมหิ พนฺธเนหิ พทฺโธ โหติฯ ",
"sn35.248:2.9":	"ยทา โข, ภิกฺขเว, เวปจิตฺติสฺส อสุรินฺทสฺส เอวํ โหติ",
"sn35.248:2.10":	"‘ธมฺมิกา โข เทวา, อธมฺมิกา อสุรา, อิเธว ทานาหํ เทวปุรํ คจฺฉามี’ติฯ ",
"sn35.248:2.11":	"อถ กณฺฐปญฺจเมหิ พนฺธเนหิ มุตฺตํ อตฺตานํ สมนุปสฺสติ, ทิพฺเพหิ จ ปญฺจหิ กามคุเณหิ สมปฺปิโต สมงฺคีภูโต ปริจาเรติฯ ",
"sn35.248:2.12":	"ยทา จ โข, ภิกฺขเว, เวปจิตฺติสฺส อสุรินฺทสฺส เอวํ โหติ",
"sn35.248:2.13":	"‘ธมฺมิกา โข อสุรา, อธมฺมิกา เทวา, ตตฺเถว ทานาหํ อสุรปุรํ คมิสฺสามี’ติฯ ",
"sn35.248:2.14":	"อถ กณฺฐปญฺจเมหิ พนฺธเนหิ พทฺธํ อตฺตานํ สมนุปสฺสติ, ทิพฺเพหิ จ ปญฺจหิ กามคุเณหิ ปริหายติฯ ",
"sn35.248:2.15":	"เอวํ สุขุมํ โข, ภิกฺขเว, เวปจิตฺติพนฺธนํฯ ",
"sn35.248:2.16":	"ตโต สุขุมตรํ มารพนฺธนํฯ ",
"sn35.248:2.17":	"มญฺญมาโน โข, ภิกฺขเว, พทฺโธ มารสฺส, อมญฺญมาโน มุตฺโต ปาปิมโตฯ ",
"sn35.248:3.1":	"‘อสฺมี’ติ, ภิกฺขเว, มญฺญิตเมตํ, ‘อยมหมสฺมี’ติ มญฺญิตเมตํ, ‘ภวิสฺสนฺ’ติ มญฺญิตเมตํ, ‘น ภวิสฺสนฺ’ติ มญฺญิตเมตํ, ‘รูปี ภวิสฺสนฺ’ติ มญฺญิตเมตํ, ‘อรูปี ภวิสฺสนฺ’ติ มญฺญิตเมตํ, ‘สญฺญี ภวิสฺสนฺ’ติ มญฺญิตเมตํ, ‘อสญฺญี ภวิสฺสนฺ’ติ มญฺญิตเมตํ, ‘เนวสญฺญีนาสญฺญี ภวิสฺสนฺ’ติ มญฺญิตเมตํฯ ",
"sn35.248:3.2":	"มญฺญิตํ, ภิกฺขเว, โรโค, มญฺญิตํ คณฺโฑ, มญฺญิตํ สลฺลํฯ ",
"sn35.248:3.3":	"ตสฺมาติห, ภิกฺขเว, ‘อมญฺญมาเนน เจตสา วิหริสฺสามา’ติ—",
"sn35.248:3.4":	"เอวญฺหิ โว, ภิกฺขเว, สิกฺขิตพฺพํฯ ",
"sn35.248:4.1":	"‘อสฺมี’ติ, ภิกฺขเว, อิญฺชิตเมตํ, ‘อยมหมสฺมี’ติ อิญฺชิตเมตํ, ‘ภวิสฺสนฺ’ติ อิญฺชิตเมตํ, ‘น ภวิสฺสนฺ’ติ อิญฺชิตเมตํ, ‘รูปี ภวิสฺสนฺ’ติ อิญฺชิตเมตํ, ‘อรูปี ภวิสฺสนฺ’ติ อิญฺชิตเมตํ, ‘สญฺญี ภวิสฺสนฺ’ติ อิญฺชิตเมตํ, ‘อสญฺญี ภวิสฺสนฺ’ติ อิญฺชิตเมตํ, ‘เนวสญฺญีนาสญฺญี ภวิสฺสนฺ’ติ อิญฺชิตเมตํฯ ",
"sn35.248:4.2":	"อิญฺชิตํ, ภิกฺขเว, โรโค, อิญฺชิตํ คณฺโฑ, อิญฺชิตํ สลฺลํฯ ",
"sn35.248:4.3":	"ตสฺมาติห, ภิกฺขเว, ‘อนิญฺชมาเนน เจตสา วิหริสฺสามา’ติ—",
"sn35.248:4.4":	"เอวญฺหิ โว, ภิกฺขเว, สิกฺขิตพฺพํฯ ",
"sn35.248:5.1":	"‘อสฺมี’ติ, ภิกฺขเว, ผนฺทิตเมตํ, ‘อยมหมสฺมี’ติ ผนฺทิตเมตํ, ‘ภวิสฺสนฺ’ติ …เป… ‘น ภวิสฺสนฺ’ติ … ‘รูปี ภวิสฺสนฺ’ติ … ‘อรูปี ภวิสฺสนฺ’ติ … ‘สญฺญี ภวิสฺสนฺ’ติ … ‘อสญฺญี ภวิสฺสนฺ’ติ … ‘เนวสญฺญีนาสญฺญี ภวิสฺสนฺ’ติ ผนฺทิตเมตํฯ ",
"sn35.248:5.2":	"ผนฺทิตํ, ภิกฺขเว, โรโค, ผนฺทิตํ คณฺโฑ, ผนฺทิตํ สลฺลํฯ ",
"sn35.248:5.3":	"ตสฺมาติห, ภิกฺขเว, ‘อผนฺทมาเนน เจตสา วิหริสฺสามา’ติ—",
"sn35.248:5.4":	"เอวญฺหิ โว, ภิกฺขเว, สิกฺขิตพฺพํฯ ",
"sn35.248:6.1":	"‘อสฺมี’ติ, ภิกฺขเว, ปปญฺจิตเมตํ, ‘อยมหมสฺมี’ติ ปปญฺจิตเมตํ, ‘ภวิสฺสนฺ’ติ …เป… ‘น ภวิสฺสนฺ’ติ … ‘รูปี ภวิสฺสนฺ’ติ … ‘อรูปี ภวิสฺสนฺ’ติ … ‘สญฺญี ภวิสฺสนฺ’ติ … ‘อสญฺญี ภวิสฺสนฺ’ติ … ‘เนวสญฺญีนาสญฺญี ภวิสฺสนฺ’ติ ปปญฺจิตเมตํฯ ",
"sn35.248:6.2":	"ปปญฺจิตํ, ภิกฺขเว, โรโค, ปปญฺจิตํ คณฺโฑ, ปปญฺจิตํ สลฺลํฯ ",
"sn35.248:6.3":	"ตสฺมาติห, ภิกฺขเว, ‘นิปฺปปญฺเจน เจตสา วิหริสฺสามา’ติ—",
"sn35.248:6.4":	"เอวญฺหิ โว, ภิกฺขเว, สิกฺขิตพฺพํฯ ",
"sn35.248:7.1":	"‘อสฺมี’ติ, ภิกฺขเว, มานคตเมตํ, ‘อยมหมสฺมี’ติ มานคตเมตํ, ‘ภวิสฺสนฺ’ติ มานคตเมตํ, ‘น ภวิสฺสนฺ’ติ มานคตเมตํ, ‘รูปี ภวิสฺสนฺ’ติ มานคตเมตํ, ‘อรูปี ภวิสฺสนฺ’ติ มานคตเมตํ, ‘สญฺญี ภวิสฺสนฺ’ติ มานคตเมตํ, ‘อสญฺญี ภวิสฺสนฺ’ติ มานคตเมตํ, ‘เนวสญฺญีนาสญฺญี ภวิสฺสนฺ’ติ มานคตเมตํฯ ",
"sn35.248:7.2":	"มานคตํ, ภิกฺขเว, โรโค, มานคตํ คณฺโฑ, มานคตํ สลฺลํฯ ",
"sn35.248:7.3":	"ตสฺมาติห, ภิกฺขเว, ‘นิหตมาเนน เจตสา วิหริสฺสามา’ติ—",
"sn35.248:7.4":	"เอวญฺหิ โว, ภิกฺขเว, สิกฺขิตพฺพนฺ”ติฯ ",
"sn35.248:7.5":	"เอกาทสมํฯ ",
"sn35.248:7.6":	"อาสีวิสวคฺโค จตุตฺโถฯ ",
"sn35.248:8.0":	"ตสฺสุทฺทานํ ",
"sn35.248:8.1":	"อาสีวิโส รโถ กุมฺโม, ",
"sn35.248:8.2":	"เทฺว ทารุกฺขนฺธา อวสฺสุโต; ",
"sn35.248:8.3":	"ทุกฺขธมฺมา กึสุกา วีณา, ",
"sn35.248:8.4":	"ฉปฺปาณา ยวกลาปีติฯ ",
"sn35.248:8.5":	"สฬายตนวคฺเค จตุตฺถปณฺณาสโก สมตฺโตฯ ",
"sn35.248:9.0":	"ตสฺส วคฺคุทฺทานํ ",
"sn35.248:9.1":	"นนฺทิกฺขโย สฏฺฐินโย, ",
"sn35.248:9.2":	"สมุทฺโท อุรเคน จ; ",
"sn35.248:9.3":	"จตุปณฺณาสกา เอเต, ",
"sn35.248:9.4":	"นิปาเตสุ ปกาสิตาติฯ ",
"sn35.248:9.5":	"สฬายตนสํยุตฺตํ สมตฺตํฯ "
}	
