{	
"sn4.16:0.1":	"สํยุตฺต นิกาย ๔ฯ๑๖ ",
"sn4.16:0.2":	"๒ฯ ทุติยวคฺค ",
"sn4.16:0.3":	"ปตฺตสุตฺต ",
"sn4.16:1.1":	"สาวตฺถินิทานํฯ ",
"sn4.16:1.2":	"เตน โข ปน สมเยน ภควา ปญฺจนฺนํ อุปาทานกฺขนฺธานํ อุปาทาย ภิกฺขูนํ ธมฺมิยา กถาย สนฺทเสฺสติ สมาทเปติ สมุตฺเตเชติ สมฺปหํเสติฯ ",
"sn4.16:1.3":	"เต จ ภิกฺขู อฏฺฐึ กตฺวา มนสิ กตฺวา สพฺพเจตสา สมนฺนาหริตฺวา โอหิตโสตา ธมฺมํ สุณนฺติฯ ",
"sn4.16:2.1":	"อถ โข มารสฺส ปาปิมโต เอตทโหสิ",
"sn4.16:2.2":	"“อยํ โข สมโณ โคตโม ปญฺจนฺนํ อุปาทานกฺขนฺธานํ อุปาทาย ภิกฺขูนํ ธมฺมิยา กถาย สนฺทเสฺสติ สมาทเปติ สมุตฺเตเชติ สมฺปหํเสติฯ ",
"sn4.16:2.3":	"เต จ ภิกฺขู อฏฺฐึ กตฺวา มนสิ กตฺวา สพฺพเจตสา สมนฺนาหริตฺวา โอหิตโสตา ธมฺมํ สุณนฺติฯ ",
"sn4.16:2.4":	"ยนฺนูนาหํ เยน สมโณ โคตโม เตนุปสงฺกเมยฺยํ วิจกฺขุกมฺมายา”ติฯ ",
"sn4.16:3.1":	"เตน โข ปน สมเยน สมฺพหุลา ปตฺตา อพฺโภกาเส นิกฺขิตฺตา โหนฺติฯ ",
"sn4.16:3.2":	"อถ โข มาโร ปาปิมา พลีพทฺทวณฺณํ อภินิมฺมินิตฺวา เยน เต ปตฺตา เตนุปสงฺกมิฯ ",
"sn4.16:3.3":	"อถ โข อญฺญตโร ภิกฺขุ อญฺญตรํ ภิกฺขุํ เอตทโวจ",
"sn4.16:3.4":	"“ภิกฺขุ ภิกฺขุ, เอโส พลีพทฺโท ปตฺเต ภินฺเทยฺยา”ติฯ ",
"sn4.16:3.5":	"เอวํ วุตฺเต, ภควา ตํ ภิกฺขุํ เอตทโวจ",
"sn4.16:3.6":	"“น โส, ภิกฺขุ, พลีพทฺโทฯ ",
"sn4.16:3.7":	"มาโร เอโส ปาปิมา ตุมฺหากํ วิจกฺขุกมฺมาย อาคโต”ติฯ ",
"sn4.16:3.8":	"อถ โข ภควา “มาโร อยํ ปาปิมา” อิติ วิทิตฺวา มารํ ปาปิมนฺตํ คาถาย อชฺฌภาสิ",
"sn4.16:4.1":	"“รูปํ เวทยิตํ สญฺญา, ",
"sn4.16:4.2":	"วิญฺญาณํ ยญฺจ สงฺขตํ; ",
"sn4.16:4.3":	"เนโสหมสฺมิ เนตํ เม, ",
"sn4.16:4.4":	"เอวํ ตตฺถ วิรชฺชติฯ ",
"sn4.16:5.1":	"เอวํ วิรตฺตํ เขมตฺตํ, ",
"sn4.16:5.2":	"สพฺพสํโยชนาติคํ; ",
"sn4.16:5.3":	"อเนฺวสํ สพฺพฏฺฐาเนสุ, ",
"sn4.16:5.4":	"มารเสนาปิ นาชฺฌคา”ติฯ ",
"sn4.16:6.1":	"อถ โข มาโร ปาปิมา …เป… ตตฺเถวนฺตรธายีติฯ "
}	
