{	
"sn36.22:0.1":	"สํยุตฺต นิกาย ๓๖ฯ๒๒ ",
"sn36.22:0.2":	"๓ฯ อฏฺฐสตปริยายวคฺค ",
"sn36.22:0.3":	"อฏฺฐสตสุตฺต ",
"sn36.22:1.1":	"“อฏฺฐสตปริยายํ โว, ภิกฺขเว, ธมฺมปริยายํ เทเสสฺสามิฯ ",
"sn36.22:1.2":	"ตํ สุณาถฯ ",
"sn36.22:1.3":	"กตโม จ, ภิกฺขเว, อฏฺฐสตปริยาโย, ธมฺมปริยาโย? ",
"sn36.22:1.4":	"เทฺวปิ มยา, ภิกฺขเว, เวทนา วุตฺตา ปริยาเยน; ",
"sn36.22:1.5":	"ติโสฺสปิ มยา เวทนา วุตฺตา ปริยาเยน; ",
"sn36.22:1.6":	"ปญฺจปิ มยา เวทนา วุตฺตา ปริยาเยน; ",
"sn36.22:1.7":	"ฉปิ มยา เวทนา วุตฺตา ปริยาเยน; ",
"sn36.22:1.8":	"อฏฺฐารสาปิ มยา เวทนา วุตฺตา ปริยาเยน; ",
"sn36.22:1.9":	"ฉตฺตึสาปิ มยา เวทนา วุตฺตา ปริยาเยน; ",
"sn36.22:1.10":	"อฏฺฐสตมฺปิ มยา เวทนา วุตฺตา ปริยาเยนฯ ",
"sn36.22:2.1":	"กตมา จ, ภิกฺขเว, เทฺว เวทนา? ",
"sn36.22:2.2":	"กายิกา จ เจตสิกา จ—",
"sn36.22:2.3":	"อิมา วุจฺจนฺติ, ภิกฺขเว, เทฺว เวทนาฯ ",
"sn36.22:2.4":	"กตมา จ, ภิกฺขเว, ติโสฺส เวทนา? ",
"sn36.22:2.5":	"สุขา เวทนา, ทุกฺขา เวทนา, อทุกฺขมสุขา เวทนา—",
"sn36.22:2.6":	"อิมา วุจฺจนฺติ, ภิกฺขเว, ติโสฺส เวทนาฯ ",
"sn36.22:2.7":	"กตมา จ, ภิกฺขเว, ปญฺจ เวทนา? ",
"sn36.22:2.8":	"สุขินฺทฺริยํ, ทุกฺขินฺทฺริยํ, โสมนสฺสินฺทฺริยํ, โทมนสฺสินฺทฺริยํ, อุเปกฺขินฺทฺริยํ—",
"sn36.22:2.9":	"อิมา วุจฺจนฺติ, ภิกฺขเว, ปญฺจ เวทนาฯ ",
"sn36.22:2.10":	"กตมา จ, ภิกฺขเว, ฉ เวทนา? ",
"sn36.22:2.11":	"จกฺขุสมฺผสฺสชา เวทนา …เป… ",
"sn36.22:2.12":	"มโนสมฺผสฺสชา เวทนา—",
"sn36.22:2.13":	"อิมา วุจฺจนฺติ, ภิกฺขเว, ฉ เวทนาฯ ",
"sn36.22:2.14":	"กตมา จ, ภิกฺขเว, อฏฺฐารส เวทนา? ",
"sn36.22:2.15":	"ฉ โสมนสฺสูปวิจารา, ฉ โทมนสฺสูปวิจารา, ฉ อุเปกฺขูปวิจารา—",
"sn36.22:2.16":	"อิมา วุจฺจนฺติ, ภิกฺขเว, อฏฺฐารส เวทนาฯ ",
"sn36.22:2.17":	"กตมา จ, ภิกฺขเว, ฉตฺตึส เวทนา? ",
"sn36.22:2.18":	"ฉ เคหสิตานิ โสมนสฺสานิ, ฉ เนกฺขมฺมสิตานิ โสมนสฺสานิ, ฉ เคหสิตานิ โทมนสฺสานิ, ฉ เนกฺขมฺมสิตานิ โทมนสฺสานิ, ฉ เคหสิตา อุเปกฺขา, ฉ เนกฺขมฺมสิตา อุเปกฺขา—",
"sn36.22:2.19":	"อิมา วุจฺจนฺติ, ภิกฺขเว, ฉตฺตึส เวทนาฯ ",
"sn36.22:2.20":	"กตมญฺจ, ภิกฺขเว, อฏฺฐสตํ เวทนา? ",
"sn36.22:2.21":	"อตีตา ฉตฺตึส เวทนา, อนาคตา ฉตฺตึส เวทนา, ปจฺจุปฺปนฺนา ฉตฺตึส เวทนา—",
"sn36.22:2.22":	"อิมา วุจฺจนฺติ, ภิกฺขเว, อฏฺฐสตํ เวทนาฯ ",
"sn36.22:2.23":	"อยํ, ภิกฺขเว, อฏฺฐสตปริยาโย ธมฺมปริยาโย”ติฯ ",
"sn36.22:2.24":	"ทุติยํฯ "
}	
