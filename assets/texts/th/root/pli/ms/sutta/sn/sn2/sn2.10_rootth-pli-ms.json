{	
"sn2.10:0.1":	"สํยุตฺต นิกาย ๒ฯ๑๐ ",
"sn2.10:0.2":	"๑ฯ ปฐมวคฺค ",
"sn2.10:0.3":	"สูริยสุตฺต ",
"sn2.10:1.1":	"สาวตฺถินิทานํฯ ",
"sn2.10:1.2":	"เตน โข ปน สมเยน สูริโย เทวปุตฺโต ราหุนา อสุรินฺเทน คหิโต โหติฯ ",
"sn2.10:1.3":	"อถ โข สูริโย เทวปุตฺโต ภควนฺตํ อนุสฺสรมาโน ตายํ เวลายํ อิมํ คาถํ อภาสิ",
"sn2.10:2.1":	"“นโม เต พุทฺธ วีรตฺถุ, ",
"sn2.10:2.2":	"วิปฺปมุตฺโตสิ สพฺพธิ; ",
"sn2.10:2.3":	"สมฺพาธปฏิปนฺโนสฺมิ, ",
"sn2.10:2.4":	"ตสฺส เม สรณํ ภวา”ติฯ ",
"sn2.10:3.1":	"อถ โข ภควา สูริยํ เทวปุตฺตํ อารพฺภ ราหุํ อสุรินฺทํ คาถาหิ อชฺฌภาสิ",
"sn2.10:4.1":	"“ตถาคตํ อรหนฺตํ, ",
"sn2.10:4.2":	"สูริโย สรณํ คโต; ",
"sn2.10:4.3":	"ราหุ สูริยํ ปมุญฺจสฺสุ, ",
"sn2.10:4.4":	"พุทฺธา โลกานุกมฺปกาฯ ",
"sn2.10:5.1":	"โย อนฺธกาเร ตมสิ ปภงฺกโร, ",
"sn2.10:5.2":	"เวโรจโน มณฺฑลี อุคฺคเตโช; ",
"sn2.10:5.3":	"มา ราหุ คิลี จรมนฺตลิกฺเข, ",
"sn2.10:5.4":	"ปชํ มมํ ราหุ ปมุญฺจ สูริยนฺ”ติฯ ",
"sn2.10:6.1":	"อถ โข ราหุ อสุรินฺโท สูริยํ เทวปุตฺตํ มุญฺจิตฺวา ตรมานรูโป เยน เวปจิตฺติ อสุรินฺโท เตนุปสงฺกมิ; อุปสงฺกมิตฺวา สํวิคฺโค โลมหฏฺฐชาโต เอกมนฺตํ อฏฺฐาสิฯ ",
"sn2.10:6.2":	"เอกมนฺตํ ฐิตํ โข ราหุํ อสุรินฺทํ เวปจิตฺติ อสุรินฺโท คาถาย อชฺฌภาสิ",
"sn2.10:7.1":	"“กึ นุ สนฺตรมาโนว, ",
"sn2.10:7.2":	"ราหุ สูริยํ ปมุญฺจสิ; ",
"sn2.10:7.3":	"สํวิคฺครูโป อาคมฺม, ",
"sn2.10:7.4":	"กึ นุ ภีโตว ติฏฺฐสี”ติฯ ",
"sn2.10:8.1":	"“สตฺตธา เม ผเล มุทฺธา, ",
"sn2.10:8.2":	"ชีวนฺโต น สุขํ ลเภ; ",
"sn2.10:8.3":	"พุทฺธคาถาภิคีโตมฺหิ, ",
"sn2.10:8.4":	"โน เจ มุญฺเจยฺย สูริยนฺ”ติฯ ",
"sn2.10:8.5":	"ปฐโม วคฺโคฯ ",
"sn2.10:9.0":	"ตสฺสุทฺทานํ ",
"sn2.10:9.1":	"เทฺว กสฺสปา จ มาโฆ จ, ",
"sn2.10:9.2":	"มาคโธ ทามลิ กามโท; ",
"sn2.10:9.3":	"ปญฺจาลจณฺโฑ ตายโน, ",
"sn2.10:9.4":	"จนฺทิมสูริเยน เต ทสาติฯ "
}	
