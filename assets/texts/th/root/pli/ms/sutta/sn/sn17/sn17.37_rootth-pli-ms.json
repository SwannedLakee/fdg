{	
"sn17.37:0.1":	"สํยุตฺต นิกาย ๑๗ฯ๓๗ ",
"sn17.37:0.2":	"๔ฯ จตุตฺถวคฺค ",
"sn17.37:0.3":	"มาตุสุตฺต ",
"sn17.37:1.1":	"สาวตฺถิยํ วิหรติฯ ",
"sn17.37:1.2":	"“ทารุโณ, ภิกฺขเว, ลาภสกฺการสิโลโก กฏุโก ผรุโส อนฺตรายิโก อนุตฺตรสฺส โยคกฺเขมสฺส อธิคมายฯ ",
"sn17.37:1.3":	"อิธาหํ, ภิกฺขเว, เอกจฺจํ ปุคฺคลํ เอวํ เจตสา เจโต ปริจฺจ ปชานามิ",
"sn17.37:1.4":	"‘น จายมายสฺมา มาตุปิ เหตุ สมฺปชานมุสา ภาเสยฺยา’ติฯ ",
"sn17.37:1.5":	"ตเมนํ ปสฺสามิ อปเรน สมเยน ลาภสกฺการสิโลเกน อภิภูตํ ปริยาทิณฺณจิตฺตํ สมฺปชานมุสา ภาสนฺตํฯ ",
"sn17.37:1.6":	"เอวํ ทารุโณ โข, ภิกฺขเว, ลาภสกฺการสิโลโก กฏุโก ผรุโส อนฺตรายิโก อนุตฺตรสฺส โยคกฺเขมสฺส อธิคมายฯ ",
"sn17.37:1.7":	"ตสฺมาติห, ภิกฺขเว, เอวํ สิกฺขิตพฺพํ",
"sn17.37:1.8":	"‘อุปฺปนฺนํ ลาภสกฺการสิโลกํ ปชหิสฺสามฯ ",
"sn17.37:1.9":	"น จ โน อุปฺปนฺโน ลาภสกฺการสิโลโก จิตฺตํ ปริยาทาย ฐสฺสตี’ติฯ ",
"sn17.37:1.10":	"เอวญฺหิ โว, ภิกฺขเว, สิกฺขิตพฺพนฺ”ติฯ ",
"sn17.37:1.11":	"สตฺตมํฯ "
}	
