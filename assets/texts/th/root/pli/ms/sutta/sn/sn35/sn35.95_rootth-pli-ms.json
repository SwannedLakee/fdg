{	
"sn35.95:0.1":	"สํยุตฺต นิกาย ๓๕ฯ๙๕ ",
"sn35.95:0.2":	"๑๐ฯ สฬวคฺค ",
"sn35.95:0.3":	"มาลุกฺยปุตฺตสุตฺต ",
"sn35.95:1.1":	"อถ โข อายสฺมา มาลุกฺยปุตฺโต เยน ภควา เตนุปสงฺกมิ …เป… เอกมนฺตํ นิสินฺโน โข อายสฺมา มาลุกฺยปุตฺโต ภควนฺตํ เอตทโวจ",
"sn35.95:1.2":	"“สาธุ เม, ภนฺเต, ภควา สงฺขิตฺเตน ธมฺมํ เทเสตุ, ยมหํ ภควโต ธมฺมํ สุตฺวา เอโก วูปกฏฺโฐ อปฺปมตฺโต อาตาปี ปหิตตฺโต วิหเรยฺยนฺ”ติฯ ",
"sn35.95:2.1":	"“เอตฺถ ทานิ, มาลุกฺยปุตฺต, กึ ทหเร ภิกฺขู วกฺขามฯ ",
"sn35.95:2.2":	"ยตฺร หิ นาม ตฺวํ, ภิกฺขุ, ชิณฺโณ วุทฺโธ มหลฺลโก อทฺธคโต วโยอนุปฺปตฺโต สงฺขิตฺเตน โอวาทํ ยาจสี”ติฯ ",
"sn35.95:3.1":	"“กิญฺจาปาหํ, ภนฺเต, ชิณฺโณ วุทฺโธ มหลฺลโก อทฺธคโต วโยอนุปฺปตฺโตฯ ",
"sn35.95:3.2":	"เทเสตุ เม, ภนฺเต, ภควา สงฺขิตฺเตน ธมฺมํ, เทเสตุ สุคโต สงฺขิตฺเตน ธมฺมํ, อปฺเปว นามาหํ ภควโต ภาสิตสฺส อตฺถํ อาชาเนยฺยํฯ อปฺเปว นามาหํ ภควโต ภาสิตสฺส ทายาโท อสฺสนฺ”ติฯ ",
"sn35.95:4.1":	"“ตํ กึ มญฺญสิ, มาลุกฺยปุตฺต, ",
"sn35.95:4.2":	"เย เต จกฺขุวิญฺเญยฺยา รูปา อทิฏฺฐา อทิฏฺฐปุพฺพา, น จ ปสฺสสิ, น จ เต โหติ ปเสฺสยฺยนฺติ? อตฺถิ เต ตตฺถ ฉนฺโท วา ราโค วา เปมํ วา”ติ? ",
"sn35.95:4.3":	"“โน เหตํ, ภนฺเต”ฯ ",
"sn35.95:5.1":	"“เย เต โสตวิญฺเญยฺยา สทฺทา อสฺสุตา อสฺสุตปุพฺพา, น จ สุณาสิ, น จ เต โหติ สุเณยฺยนฺติ? อตฺถิ เต ตตฺถ ฉนฺโท วา ราโค วา เปมํ วา”ติ? ",
"sn35.95:5.2":	"“โน เหตํ, ภนฺเต”ฯ ",
"sn35.95:6.1":	"“เย เต ฆานวิญฺเญยฺยา คนฺธา อฆายิตา อฆายิตปุพฺพา, น จ ฆายสิ, น จ เต โหติ ฆาเยยฺยนฺติ? อตฺถิ เต ตตฺถ ฉนฺโท วา ราโค วา เปมํ วา”ติ? ",
"sn35.95:6.2":	"“โน เหตํ, ภนฺเต”ฯ ",
"sn35.95:7.1":	"“เย เต ชิวฺหาวิญฺเญยฺยา รสา อสายิตา อสายิตปุพฺพา, น จ สายสิ, น จ เต โหติ สาเยยฺยนฺติ? อตฺถิ เต ตตฺถ ฉนฺโท วา ราโค วา เปมํ วา”ติ? ",
"sn35.95:7.2":	"“โน เหตํ, ภนฺเต”ฯ ",
"sn35.95:8.1":	"“เย เต กายวิญฺเญยฺยา โผฏฺฐพฺพา อสมฺผุฏฺฐา อสมฺผุฏฺฐปุพฺพา, น จ ผุสสิ, น จ เต โหติ ผุเสยฺยนฺติ? อตฺถิ เต ตตฺถ ฉนฺโท วา ราโค วา เปมํ วา”ติ? ",
"sn35.95:8.2":	"“โน เหตํ, ภนฺเต”ฯ ",
"sn35.95:9.1":	"“เย เต มโนวิญฺเญยฺยา ธมฺมา อวิญฺญาตา อวิญฺญาตปุพฺพา, น จ วิชานาสิ, น จ เต โหติ วิชาเนยฺยนฺติ? อตฺถิ เต ตตฺถ ฉนฺโท วา ราโค วา เปมํ วา”ติ? ",
"sn35.95:9.2":	"“โน เหตํ, ภนฺเต”ฯ ",
"sn35.95:10.1":	"“เอตฺถ จ เต, มาลุกฺยปุตฺต, ทิฏฺฐสุตมุตวิญฺญาตพฺเพสุ ธมฺเมสุ ทิฏฺเฐ ทิฏฺฐมตฺตํ ภวิสฺสติ, สุเต สุตมตฺตํ ภวิสฺสติ, มุเต มุตมตฺตํ ภวิสฺสติ, วิญฺญาเต วิญฺญาตมตฺตํ ภวิสฺสติฯ ",
"sn35.95:10.2":	"ยโต โข เต, มาลุกฺยปุตฺต, ทิฏฺฐสุตมุตวิญฺญาตพฺเพสุ ธมฺเมสุ ทิฏฺเฐ ทิฏฺฐมตฺตํ ภวิสฺสติ, สุเต สุตมตฺตํ ภวิสฺสติ, มุเต มุตมตฺตํ ภวิสฺสติ, วิญฺญาเต วิญฺญาตมตฺตํ ภวิสฺสติ; ",
"sn35.95:10.3":	"ตโต ตฺวํ, มาลุกฺยปุตฺต, น เตนฯ ",
"sn35.95:10.4":	"ยโต ตฺวํ, มาลุกฺยปุตฺต, น เตน; ",
"sn35.95:10.5":	"ตโต ตฺวํ, มาลุกฺยปุตฺต, น ตตฺถฯ ",
"sn35.95:10.6":	"ยโต ตฺวํ, มาลุกฺยปุตฺต, น ตตฺถ; ",
"sn35.95:10.7":	"ตโต ตฺวํ, มาลุกฺยปุตฺต, เนวิธ, น หุรํ, น อุภยมนฺตเรนฯ ",
"sn35.95:10.8":	"เอเสวนฺโต ทุกฺขสฺสา”ติฯ ",
"sn35.95:11.1":	"“อิมสฺส ขฺวาหํ, ภนฺเต, ภควตา สงฺขิตฺเตน ภาสิตสฺส วิตฺถาเรน อตฺถํ อาชานามิ",
"sn35.95:12.1":	"‘รูปํ ทิสฺวา สติ มุฏฺฐา, ",
"sn35.95:12.2":	"ปิยํ นิมิตฺตํ มนสิ กโรโต; ",
"sn35.95:12.3":	"สารตฺตจิตฺโต เวเทติ, ",
"sn35.95:12.4":	"ตญฺจ อชฺโฌส ติฏฺฐติฯ ",
"sn35.95:13.1":	"ตสฺส วฑฺฒนฺติ เวทนา, ",
"sn35.95:13.2":	"อเนกา รูปสมฺภวา; ",
"sn35.95:13.3":	"อภิชฺฌา จ วิเหสา จ, ",
"sn35.95:13.4":	"จิตฺตมสฺสูปหญฺญติ; ",
"sn35.95:13.5":	"เอวํ อาจินโต ทุกฺขํ, ",
"sn35.95:13.6":	"อารา นิพฺพาน วุจฺจติฯ ",
"sn35.95:14.1":	"สทฺทํ สุตฺวา สติ มุฏฺฐา, ",
"sn35.95:14.2":	"ปิยํ นิมิตฺตํ มนสิ กโรโต; ",
"sn35.95:14.3":	"สารตฺตจิตฺโต เวเทติ, ",
"sn35.95:14.4":	"ตญฺจ อชฺโฌส ติฏฺฐติฯ ",
"sn35.95:15.1":	"ตสฺส วฑฺฒนฺติ เวทนา, ",
"sn35.95:15.2":	"อเนกา สทฺทสมฺภวา; ",
"sn35.95:15.3":	"อภิชฺฌา จ วิเหสา จ, ",
"sn35.95:15.4":	"จิตฺตมสฺสูปหญฺญติ; ",
"sn35.95:15.5":	"เอวํ อาจินโต ทุกฺขํ, ",
"sn35.95:15.6":	"อารา นิพฺพาน วุจฺจติฯ ",
"sn35.95:16.1":	"คนฺธํ ฆตฺวา สติ มุฏฺฐา, ",
"sn35.95:16.2":	"ปิยํ นิมิตฺตํ มนสิ กโรโต; ",
"sn35.95:16.3":	"สารตฺตจิตฺโต เวเทติ, ",
"sn35.95:16.4":	"ตญฺจ อชฺโฌส ติฏฺฐติฯ ",
"sn35.95:17.1":	"ตสฺส วฑฺฒนฺติ เวทนา, ",
"sn35.95:17.2":	"อเนกา คนฺธสมฺภวา; ",
"sn35.95:17.3":	"อภิชฺฌา จ วิเหสา จ, ",
"sn35.95:17.4":	"จิตฺตมสฺสูปหญฺญติ; ",
"sn35.95:17.5":	"เอวํ อาจินโต ทุกฺขํ, ",
"sn35.95:17.6":	"อารา นิพฺพาน วุจฺจติฯ ",
"sn35.95:18.1":	"รสํ โภตฺวา สติ มุฏฺฐา, ",
"sn35.95:18.2":	"ปิยํ นิมิตฺตํ มนสิ กโรโต; ",
"sn35.95:18.3":	"สารตฺตจิตฺโต เวเทติ, ",
"sn35.95:18.4":	"ตญฺจ อชฺโฌส ติฏฺฐติฯ ",
"sn35.95:19.1":	"ตสฺส วฑฺฒนฺติ เวทนา, ",
"sn35.95:19.2":	"อเนกา รสสมฺภวา; ",
"sn35.95:19.3":	"อภิชฺฌา จ วิเหสา จ, ",
"sn35.95:19.4":	"จิตฺตมสฺสูปหญฺญติ; ",
"sn35.95:19.5":	"เอวํ อาจินโต ทุกฺขํ, ",
"sn35.95:19.6":	"อารา นิพฺพาน วุจฺจติฯ ",
"sn35.95:20.1":	"ผสฺสํ ผุสฺส สติ มุฏฺฐา, ",
"sn35.95:20.2":	"ปิยํ นิมิตฺตํ มนสิ กโรโต; ",
"sn35.95:20.3":	"สารตฺตจิตฺโต เวเทติ, ",
"sn35.95:20.4":	"ตญฺจ อชฺโฌส ติฏฺฐติฯ ",
"sn35.95:21.1":	"ตสฺส วฑฺฒนฺติ เวทนา, ",
"sn35.95:21.2":	"อเนกา ผสฺสสมฺภวา; ",
"sn35.95:21.3":	"อภิชฺฌา จ วิเหสา จ, ",
"sn35.95:21.4":	"จิตฺตมสฺสูปหญฺญติ; ",
"sn35.95:21.5":	"เอวํ อาจินโต ทุกฺขํ, ",
"sn35.95:21.6":	"อารา นิพฺพาน วุจฺจติฯ ",
"sn35.95:22.1":	"ธมฺมํ ญตฺวา สติ มุฏฺฐา, ",
"sn35.95:22.2":	"ปิยํ นิมิตฺตํ มนสิ กโรโต; ",
"sn35.95:22.3":	"สารตฺตจิตฺโต เวเทติ, ",
"sn35.95:22.4":	"ตญฺจ อชฺโฌส ติฏฺฐติฯ ",
"sn35.95:23.1":	"ตสฺส วฑฺฒนฺติ เวทนา, ",
"sn35.95:23.2":	"อเนกา ธมฺมสมฺภวา; ",
"sn35.95:23.3":	"อภิชฺฌา จ วิเหสา จ, ",
"sn35.95:23.4":	"จิตฺตมสฺสูปหญฺญติ; ",
"sn35.95:23.5":	"เอวํ อาจินโต ทุกฺขํ, ",
"sn35.95:23.6":	"อารา นิพฺพาน วุจฺจติฯ ",
"sn35.95:24.1":	"น โส รชฺชติ รูเปสุ, ",
"sn35.95:24.2":	"รูปํ ทิสฺวา ปฏิสฺสโต; ",
"sn35.95:24.3":	"วิรตฺตจิตฺโต เวเทติ, ",
"sn35.95:24.4":	"ตญฺจ นาชฺโฌส ติฏฺฐติฯ ",
"sn35.95:25.1":	"ยถาสฺส ปสฺสโต รูปํ, ",
"sn35.95:25.2":	"เสวโต จาปิ เวทนํ; ",
"sn35.95:25.3":	"ขียติ โนปจียติ, ",
"sn35.95:25.4":	"เอวํ โส จรตี สโต; ",
"sn35.95:25.5":	"เอวํ อปจินโต ทุกฺขํ, ",
"sn35.95:25.6":	"สนฺติเก นิพฺพาน วุจฺจติฯ ",
"sn35.95:26.1":	"น โส รชฺชติ สทฺเทสุ, ",
"sn35.95:26.2":	"สทฺทํ สุตฺวา ปฏิสฺสโต; ",
"sn35.95:26.3":	"วิรตฺตจิตฺโต เวเทติ, ",
"sn35.95:26.4":	"ตญฺจ นาชฺโฌส ติฏฺฐติฯ ",
"sn35.95:27.1":	"ยถาสฺส สุณโต สทฺทํ, ",
"sn35.95:27.2":	"เสวโต จาปิ เวทนํ; ",
"sn35.95:27.3":	"ขียติ โนปจียติ, ",
"sn35.95:27.4":	"เอวํ โส จรตี สโต; ",
"sn35.95:27.5":	"เอวํ อปจินโต ทุกฺขํ, ",
"sn35.95:27.6":	"สนฺติเก นิพฺพาน วุจฺจติฯ ",
"sn35.95:28.1":	"น โส รชฺชติ คนฺเธสุ, ",
"sn35.95:28.2":	"คนฺธํ ฆตฺวา ปฏิสฺสโต; ",
"sn35.95:28.3":	"วิรตฺตจิตฺโต เวเทติ, ",
"sn35.95:28.4":	"ตญฺจ นาชฺโฌส ติฏฺฐติฯ ",
"sn35.95:29.1":	"ยถาสฺส ฆายโต คนฺธํ, ",
"sn35.95:29.2":	"เสวโต จาปิ เวทนํ; ",
"sn35.95:29.3":	"ขียติ โนปจียติ, ",
"sn35.95:29.4":	"เอวํ โส จรตี สโต; ",
"sn35.95:29.5":	"เอวํ อปจินโต ทุกฺขํ, ",
"sn35.95:29.6":	"สนฺติเก นิพฺพาน วุจฺจติฯ ",
"sn35.95:30.1":	"น โส รชฺชติ รเสสุ, ",
"sn35.95:30.2":	"รสํ โภตฺวา ปฏิสฺสโต; ",
"sn35.95:30.3":	"วิรตฺตจิตฺโต เวเทติ, ",
"sn35.95:30.4":	"ตญฺจ นาชฺโฌส ติฏฺฐติฯ ",
"sn35.95:31.1":	"ยถาสฺส สายโต รสํ, ",
"sn35.95:31.2":	"เสวโต จาปิ เวทนํ; ",
"sn35.95:31.3":	"ขียติ โนปจียติ, ",
"sn35.95:31.4":	"เอวํ โส จรตี สโต; ",
"sn35.95:31.5":	"เอวํ อปจินโต ทุกฺขํ, ",
"sn35.95:31.6":	"สนฺติเก นิพฺพาน วุจฺจติฯ ",
"sn35.95:32.1":	"น โส รชฺชติ ผเสฺสสุ, ",
"sn35.95:32.2":	"ผสฺสํ ผุสฺส ปฏิสฺสโต; ",
"sn35.95:32.3":	"วิรตฺตจิตฺโต เวเทติ, ",
"sn35.95:32.4":	"ตญฺจ นาชฺโฌส ติฏฺฐติฯ ",
"sn35.95:33.1":	"ยถาสฺส ผุสโต ผสฺสํ, ",
"sn35.95:33.2":	"เสวโต จาปิ เวทนํ; ",
"sn35.95:33.3":	"ขียติ โนปจียติ, ",
"sn35.95:33.4":	"เอวํ โส จรตี สโต; ",
"sn35.95:33.5":	"เอวํ อปจินโต ทุกฺขํ, ",
"sn35.95:33.6":	"สนฺติเก นิพฺพาน วุจฺจติฯ ",
"sn35.95:34.1":	"น โส รชฺชติ ธมฺเมสุ, ",
"sn35.95:34.2":	"ธมฺมํ ญตฺวา ปฏิสฺสโต; ",
"sn35.95:34.3":	"วิรตฺตจิตฺโต เวเทติ, ",
"sn35.95:34.4":	"ตญฺจ นาชฺโฌส ติฏฺฐติฯ ",
"sn35.95:35.1":	"ยถาสฺส ชานโต ธมฺมํ, ",
"sn35.95:35.2":	"เสวโต จาปิ เวทนํ; ",
"sn35.95:35.3":	"ขียติ โนปจียติ, ",
"sn35.95:35.4":	"เอวํ โส จรตี สโต; ",
"sn35.95:35.5":	"เอวํ อปจินโต ทุกฺขํ, ",
"sn35.95:35.6":	"สนฺติเก นิพฺพาน วุจฺจตี’ติฯ ",
"sn35.95:36.1":	"อิมสฺส ขฺวาหํ, ภนฺเต, ภควตา สงฺขิตฺเตน ภาสิตสฺส เอวํ วิตฺถาเรน อตฺถํ อาชานามี”ติฯ ",
"sn35.95:36.2":	"“สาธุ สาธุ, มาลุกฺยปุตฺตฯ ",
"sn35.95:36.3":	"สาธุ โข ตฺวํ, มาลุกฺยปุตฺต, มยา สงฺขิตฺเตน ภาสิตสฺส วิตฺถาเรน อตฺถํ อาชานาสิ",
"sn35.95:37.1":	"‘รูปํ ทิสฺวา สติ มุฏฺฐา, ",
"sn35.95:37.2":	"ปิยํ นิมิตฺตํ มนสิ กโรโต; ",
"sn35.95:37.3":	"สารตฺตจิตฺโต เวเทติ, ",
"sn35.95:37.4":	"ตญฺจ อชฺโฌส ติฏฺฐติฯ ",
"sn35.95:38.1":	"ตสฺส วฑฺฒนฺติ เวทนา, ",
"sn35.95:38.2":	"อเนกา รูปสมฺภวา; ",
"sn35.95:38.3":	"อภิชฺฌา จ วิเหสา จ, ",
"sn35.95:38.4":	"จิตฺตมสฺสูปหญฺญติ; ",
"sn35.95:38.5":	"เอวํ อาจินโต ทุกฺขํ, ",
"sn35.95:38.6":	"อารา นิพฺพาน วุจฺจติฯ ",
"sn35.95:38.7":	"…เป… ",
"sn35.95:39.1":	"น โส รชฺชติ ธมฺเมสุ, ",
"sn35.95:39.2":	"ธมฺมํ ญตฺวา ปฏิสฺสโต; ",
"sn35.95:39.3":	"วิรตฺตจิตฺโต เวเทติ, ",
"sn35.95:39.4":	"ตญฺจ นาชฺโฌส ติฏฺฐติฯ ",
"sn35.95:40.1":	"ยถาสฺส วิชานโต ธมฺมํ, ",
"sn35.95:40.2":	"เสวโต จาปิ เวทนํ; ",
"sn35.95:40.3":	"ขียติ โนปจียติ, ",
"sn35.95:40.4":	"เอวํ โส จรตี สโต; ",
"sn35.95:40.5":	"เอวํ อปจินโต ทุกฺขํ, ",
"sn35.95:40.6":	"สนฺติเก นิพฺพาน วุจฺจตี’ติฯ ",
"sn35.95:41.1":	"อิมสฺส โข, มาลุกฺยปุตฺต, มยา สงฺขิตฺเตน ภาสิตสฺส เอวํ วิตฺถาเรน อตฺโถ ทฏฺฐพฺโพ”ติฯ ",
"sn35.95:42.1":	"อถ โข อายสฺมา มาลุกฺยปุตฺโต ภควโต ภาสิตํ อภินนฺทิตฺวา อนุโมทิตฺวา อุฏฺฐายาสนา ภควนฺตํ อภิวาเทตฺวา ปทกฺขิณํ กตฺวา ปกฺกามิฯ ",
"sn35.95:42.2":	"อถ โข อายสฺมา มาลุกฺยปุตฺโต เอโก วูปกฏฺโฐ อปฺปมตฺโต อาตาปี ปหิตตฺโต วิหรนฺโต นจิรเสฺสว—ยสฺสตฺถาย กุลปุตฺตา สมฺมเทว อคารสฺมา อนคาริยํ ปพฺพชนฺติ, ตทนุตฺตรํ—พฺรหฺมจริยปริโยสานํ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหาสิฯ ",
"sn35.95:42.3":	"“ขีณา ชาติ, วุสิตํ พฺรหฺมจริยํ, กตํ กรณียํ, นาปรํ อิตฺถตฺตายา”ติ อพฺภญฺญาสิฯ ",
"sn35.95:42.4":	"อญฺญตโร จ ปนายสฺมา มาลุกฺยปุตฺโต อรหตํ อโหสีติฯ ",
"sn35.95:42.5":	"ทุติยํฯ "
}	
