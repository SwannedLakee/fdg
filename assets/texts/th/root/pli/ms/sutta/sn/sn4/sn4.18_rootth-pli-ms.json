{	
"sn4.18:0.1":	"สํยุตฺต นิกาย ๔ฯ๑๘ ",
"sn4.18:0.2":	"๒ฯ ทุติยวคฺค ",
"sn4.18:0.3":	"ปิณฺฑสุตฺต ",
"sn4.18:1.1":	"เอกํ สมยํ ภควา มคเธสุ วิหรติ ปญฺจสาลายํ พฺราหฺมณคาเมฯ ",
"sn4.18:1.2":	"เตน โข ปน สมเยน ปญฺจสาลายํ พฺราหฺมณคาเม กุมาริกานํ ปาหุนกานิ ภวนฺติฯ ",
"sn4.18:1.3":	"อถ โข ภควา ปุพฺพณฺหสมยํ นิวาเสตฺวา ปตฺตจีวรมาทาย ปญฺจสาลํ พฺราหฺมณคามํ ปิณฺฑาย ปาวิสิฯ ",
"sn4.18:1.4":	"เตน โข ปน สมเยน ปญฺจสาเลยฺยกา พฺราหฺมณคหปติกา มาเรน ปาปิมตา อนฺวาวิฏฺฐา ภวนฺติ",
"sn4.18:1.5":	"“มา สมโณ โคตโม ปิณฺฑมลตฺถา”ติฯ ",
"sn4.18:2.1":	"อถ โข ภควา ยถาโธเตน ปตฺเตน ปญฺจสาลํ พฺราหฺมณคามํ ปิณฺฑาย ปาวิสิ ตถาโธเตน ปตฺเตน ปฏิกฺกมิฯ ",
"sn4.18:2.2":	"อถ โข มาโร ปาปิมา เยน ภควา เตนุปสงฺกมิ; อุปสงฺกมิตฺวา ภควนฺตํ เอตทโวจ",
"sn4.18:2.3":	"“อปิ ตฺวํ, สมณ, ปิณฺฑมลตฺถา”ติ? ",
"sn4.18:2.4":	"“ตถา นุ ตฺวํ, ปาปิม, อกาสิ ยถาหํ ปิณฺฑํ น ลเภยฺยนฺ”ติฯ ",
"sn4.18:2.5":	"“เตน หิ, ภนฺเต, ภควา ทุติยมฺปิ ปญฺจสาลํ พฺราหฺมณคามํ ปิณฺฑาย ปวิสตุฯ ",
"sn4.18:2.6":	"ตถาหํ กริสฺสามิ ยถา ภควา ปิณฺฑํ ลจฺฉตี”ติฯ ",
"sn4.18:3.1":	"“อปุญฺญํ ปสวิ มาโร, ",
"sn4.18:3.2":	"อาสชฺช นํ ตถาคตํ; ",
"sn4.18:3.3":	"กึ นุ มญฺญสิ ปาปิม, ",
"sn4.18:3.4":	"น เม ปาปํ วิปจฺจติฯ ",
"sn4.18:4.1":	"สุสุขํ วต ชีวาม, ",
"sn4.18:4.2":	"เยสํ โน นตฺถิ กิญฺจนํ; ",
"sn4.18:4.3":	"ปีติภกฺขา ภวิสฺสาม, ",
"sn4.18:4.4":	"เทวา อาภสฺสรา ยถา”ติฯ ",
"sn4.18:5.1":	"อถ โข มาโร ปาปิมา “ชานาติ มํ ภควา, ชานาติ มํ สุคโต”ติ ทุกฺขี ทุมฺมโน ตตฺเถวนฺตรธายีติฯ "
}	
