{	
"sn9.9:0.1":	"สํยุตฺต นิกาย ๙ฯ๙ ",
"sn9.9:0.2":	"๑ฯ วนวคฺค ",
"sn9.9:0.3":	"วชฺชิปุตฺตสุตฺต ",
"sn9.9:1.1":	"เอกํ สมยํ อญฺญตโร วชฺชิปุตฺตโก ภิกฺขุ เวสาลิยํ วิหรติ อญฺญตรสฺมึ วนสณฺเฑฯ ",
"sn9.9:1.2":	"เตน โข ปน สมเยน เวสาลิยํ วชฺชิปุตฺตโก สพฺพรตฺติจาโร โหติฯ ",
"sn9.9:1.3":	"อถ โข โส ภิกฺขุ เวสาลิยา ตูริยตาฬิตวาทิตนิคฺโฆสสทฺทํ สุตฺวา ปริเทวมาโน ตายํ เวลายํ อิมํ คาถํ อภาสิ",
"sn9.9:2.1":	"“เอกกา มยํ อรญฺเญ วิหราม, ",
"sn9.9:2.2":	"อปวิทฺธํว วนสฺมึ ทารุกํ; ",
"sn9.9:2.3":	"เอตาทิสิกาย รตฺติยา, ",
"sn9.9:2.4":	"โก สุ นามเมฺหหิ ปาปิโย”ติฯ ",
"sn9.9:3.1":	"อถ โข ยา ตสฺมึ วนสณฺเฑ อธิวตฺถา เทวตา ตสฺส ภิกฺขุโน อนุกมฺปิกา อตฺถกามา ตํ ภิกฺขุํ สํเวเชตุกามา เยน โส ภิกฺขุ เตนุปสงฺกมิ; อุปสงฺกมิตฺวา ตํ ภิกฺขุํ คาถาย อชฺฌภาสิ",
"sn9.9:4.1":	"“เอกโกว ตฺวํ อรญฺเญ วิหรสิ, ",
"sn9.9:4.2":	"อปวิทฺธํว วนสฺมึ ทารุกํ; ",
"sn9.9:4.3":	"ตสฺส เต พหุกา ปิหยนฺติ, ",
"sn9.9:4.4":	"เนรยิกา วิย สคฺคคามินนฺ”ติฯ ",
"sn9.9:5.1":	"อถ โข โส ภิกฺขุ ตาย เทวตาย สํเวชิโต สํเวคมาปาทีติฯ "
}	
