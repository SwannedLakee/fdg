{	
"sn12.12:0.1":	"สํยุตฺต นิกาย ๑๒ฯ๑๒ ",
"sn12.12:0.2":	"๒ฯ อาหารวคฺค ",
"sn12.12:0.3":	"โมฬิยผคฺคุนสุตฺต ",
"sn12.12:1.1":	"สาวตฺถิยํ วิหรติฯ ",
"sn12.12:1.2":	"“จตฺตาโรเม, ภิกฺขเว, อาหารา ภูตานํ วา สตฺตานํ ฐิติยา สมฺภเวสีนํ วา อนุคฺคหายฯ ",
"sn12.12:1.3":	"กตเม จตฺตาโร? ",
"sn12.12:1.4":	"กพฬีกาโร อาหาโร โอฬาริโก วา สุขุโม วา, ผโสฺส ทุติโย, มโนสญฺเจตนา ตติยา, วิญฺญาณํ จตุตฺถํฯ ",
"sn12.12:1.5":	"อิเม โข, ภิกฺขเว, จตฺตาโร อาหารา ภูตานํ วา สตฺตานํ ฐิติยา สมฺภเวสีนํ วา อนุคฺคหายา”ติฯ ",
"sn12.12:2.1":	"เอวํ วุตฺเต, อายสฺมา โมฬิยผคฺคุโน ภควนฺตํ เอตทโวจ",
"sn12.12:2.2":	"“โก นุ โข, ภนฺเต, วิญฺญาณาหารํ อาหาเรตี”ติ? ",
"sn12.12:2.3":	"“โน กโลฺล ปโญฺห”ติ ภควา อโวจ",
"sn12.12:2.4":	"“‘อาหาเรตี’ติ อหํ น วทามิฯ ",
"sn12.12:2.5":	"‘อาหาเรตี’ติ จาหํ วเทยฺยํ, ตตฺรสฺส กโลฺล ปโญฺห",
"sn12.12:2.6":	"‘โก นุ โข, ภนฺเต, อาหาเรตี’ติ? ",
"sn12.12:2.7":	"เอวญฺจาหํ น วทามิฯ ",
"sn12.12:2.8":	"เอวํ มํ อวทนฺตํ โย เอวํ ปุจฺเฉยฺย",
"sn12.12:2.9":	"‘กิสฺส นุ โข, ภนฺเต, วิญฺญาณาหาโร’ติ, เอส กโลฺล ปโญฺหฯ ",
"sn12.12:2.10":	"ตตฺร กลฺลํ เวยฺยากรณํ",
"sn12.12:2.11":	"‘วิญฺญาณาหาโร อายตึ ปุนพฺภวาภินิพฺพตฺติยา ปจฺจโย, ตสฺมึ ภูเต สติ สฬายตนํ, สฬายตนปจฺจยา ผโสฺส’”ติฯ ",
"sn12.12:3.1":	"“โก นุ โข, ภนฺเต, ผุสตี”ติ? ",
"sn12.12:3.2":	"“โน กโลฺล ปโญฺห”ติ ภควา อโวจ",
"sn12.12:3.3":	"“‘ผุสตี’ติ อหํ น วทามิฯ ",
"sn12.12:3.4":	"‘ผุสตี’ติ จาหํ วเทยฺยํ, ตตฺรสฺส กโลฺล ปโญฺห",
"sn12.12:3.5":	"‘โก นุ โข, ภนฺเต, ผุสตี’ติ? ",
"sn12.12:3.6":	"เอวญฺจาหํ น วทามิฯ ",
"sn12.12:3.7":	"เอวํ มํ อวทนฺตํ โย เอวํ ปุจฺเฉยฺย",
"sn12.12:3.8":	"‘กึปจฺจยา นุ โข, ภนฺเต, ผโสฺส’ติ, เอส กโลฺล ปโญฺหฯ ",
"sn12.12:3.9":	"ตตฺร กลฺลํ เวยฺยากรณํ",
"sn12.12:3.10":	"‘สฬายตนปจฺจยา ผโสฺส, ผสฺสปจฺจยา เวทนา’”ติฯ ",
"sn12.12:4.1":	"“โก นุ โข, ภนฺเต, เวทยตี”ติ? ",
"sn12.12:4.2":	"“โน กโลฺล ปโญฺห”ติ ภควา อโวจ",
"sn12.12:4.3":	"“‘เวทยตี’ติ อหํ น วทามิฯ ",
"sn12.12:4.4":	"‘เวทยตี’ติ จาหํ วเทยฺยํ, ตตฺรสฺส กโลฺล ปโญฺห",
"sn12.12:4.5":	"‘โก นุ โข, ภนฺเต, เวทยตี’ติ? ",
"sn12.12:4.6":	"เอวญฺจาหํ น วทามิฯ ",
"sn12.12:4.7":	"เอวํ มํ อวทนฺตํ โย เอวํ ปุจฺเฉยฺย",
"sn12.12:4.8":	"‘กึปจฺจยา นุ โข, ภนฺเต, เวทนา’ติ, เอส กโลฺล ปโญฺหฯ ",
"sn12.12:4.9":	"ตตฺร กลฺลํ เวยฺยากรณํ",
"sn12.12:4.10":	"‘ผสฺสปจฺจยา เวทนา, เวทนาปจฺจยา ตณฺหา’”ติฯ ",
"sn12.12:5.1":	"“โก นุ โข, ภนฺเต, ตสตี”ติ? ",
"sn12.12:5.2":	"“โน กโลฺล ปโญฺห”ติ ภควา อโวจ",
"sn12.12:5.3":	"“‘ตสตี’ติ อหํ น วทามิฯ ",
"sn12.12:5.4":	"‘ตสตี’ติ จาหํ วเทยฺยํ, ตตฺรสฺส กโลฺล ปโญฺห",
"sn12.12:5.5":	"‘โก นุ โข, ภนฺเต, ตสตี’ติ? ",
"sn12.12:5.6":	"เอวญฺจาหํ น วทามิฯ ",
"sn12.12:5.7":	"เอวํ มํ อวทนฺตํ โย เอวํ ปุจฺเฉยฺย",
"sn12.12:5.8":	"‘กึปจฺจยา นุ โข, ภนฺเต, ตณฺหา’ติ, เอส กโลฺล ปโญฺหฯ ",
"sn12.12:5.9":	"ตตฺร กลฺลํ เวยฺยากรณํ",
"sn12.12:5.10":	"‘เวทนาปจฺจยา ตณฺหา, ตณฺหาปจฺจยา อุปาทานนฺ’”ติฯ ",
"sn12.12:6.1":	"“โก นุ โข, ภนฺเต, อุปาทิยตี”ติ? ",
"sn12.12:6.2":	"“โน กโลฺล ปโญฺห”ติ ภควา อโวจ",
"sn12.12:6.3":	"“‘อุปาทิยตี’ติ อหํ น วทามิฯ ",
"sn12.12:6.4":	"‘อุปาทิยตี’ติ จาหํ วเทยฺยํ, ตตฺรสฺส กโลฺล ปโญฺห",
"sn12.12:6.5":	"‘โก นุ โข, ภนฺเต, อุปาทิยตี’ติ? ",
"sn12.12:6.6":	"เอวญฺจาหํ น วทามิฯ ",
"sn12.12:6.7":	"เอวํ มํ อวทนฺตํ โย เอวํ ปุจฺเฉยฺย",
"sn12.12:6.8":	"‘กึปจฺจยา นุ โข, ภนฺเต, อุปาทานนฺ’ติ, เอส กโลฺล ปโญฺหฯ ",
"sn12.12:6.9":	"ตตฺร กลฺลํ เวยฺยากรณํ",
"sn12.12:6.10":	"‘ตณฺหาปจฺจยา อุปาทานํ; ",
"sn12.12:6.11":	"อุปาทานปจฺจยา ภโว’ติ …เป… ",
"sn12.12:6.12":	"เอวเมตสฺส เกวลสฺส ทุกฺขกฺขนฺธสฺส สมุทโย โหติฯ ",
"sn12.12:7.1":	"ฉนฺนํ เตฺวว, ผคฺคุน, ผสฺสายตนานํ อเสสวิราคนิโรธา ผสฺสนิโรโธ; ",
"sn12.12:7.2":	"ผสฺสนิโรธา เวทนานิโรโธ; ",
"sn12.12:7.3":	"เวทนานิโรธา ตณฺหานิโรโธ; ",
"sn12.12:7.4":	"ตณฺหานิโรธา อุปาทานนิโรโธ; ",
"sn12.12:7.5":	"อุปาทานนิโรธา ภวนิโรโธ; ",
"sn12.12:7.6":	"ภวนิโรธา ชาตินิโรโธ; ",
"sn12.12:7.7":	"ชาตินิโรธา ชรามรณํ โสกปริเทวทุกฺขโทมนสฺสุปายาสา นิรุชฺฌนฺติฯ ",
"sn12.12:7.8":	"เอวเมตสฺส เกวลสฺส ทุกฺขกฺขนฺธสฺส นิโรโธ โหตี”ติฯ ",
"sn12.12:7.9":	"ทุติยํฯ "
}	
