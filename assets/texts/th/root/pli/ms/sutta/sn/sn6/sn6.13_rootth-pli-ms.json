{	
"sn6.13:0.1":	"สํยุตฺต นิกาย ๖ฯ๑๓ ",
"sn6.13:0.2":	"๒ฯ ทุติยวคฺค ",
"sn6.13:0.3":	"อนฺธกวินฺทสุตฺต ",
"sn6.13:1.1":	"เอกํ สมยํ ภควา มาคเธสุ วิหรติ อนฺธกวินฺเทฯ ",
"sn6.13:1.2":	"เตน โข ปน สมเยน ภควา รตฺตนฺธการติมิสายํ อพฺโภกาเส นิสินฺโน โหติ, เทโว จ เอกเมกํ ผุสายติฯ ",
"sn6.13:1.3":	"อถ โข พฺรหฺมา สหมฺปติ อภิกฺกนฺตาย รตฺติยา อภิกฺกนฺตวณฺโณ เกวลกปฺปํ อนฺธกวินฺทํ โอภาเสตฺวา เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ อฏฺฐาสิฯ ",
"sn6.13:1.4":	"เอกมนฺตํ ฐิโต โข พฺรหฺมา สหมฺปติ ภควโต สนฺติเก อิมา คาถาโย อภาสิ",
"sn6.13:2.1":	"“เสเวถ ปนฺตานิ เสนาสนานิ, ",
"sn6.13:2.2":	"จเรยฺย สํโยชนวิปฺปโมกฺขา; ",
"sn6.13:2.3":	"สเจ รตึ นาธิคจฺเฉยฺย ตตฺถ, ",
"sn6.13:2.4":	"สงฺเฆ วเส รกฺขิตตฺโต สตีมาฯ ",
"sn6.13:3.1":	"กุลากุลํ ปิณฺฑิกาย จรนฺโต, ",
"sn6.13:3.2":	"อินฺทฺริยคุตฺโต นิปโก สติมา; ",
"sn6.13:3.3":	"เสเวถ ปนฺตานิ เสนาสนานิ, ",
"sn6.13:3.4":	"ภยา ปมุตฺโต อภเย วิมุตฺโตฯ ",
"sn6.13:4.1":	"ยตฺถ เภรวา สรีสปา, ",
"sn6.13:4.2":	"วิชฺชุ สญฺจรติ ถนยติ เทโว; ",
"sn6.13:4.3":	"อนฺธการติมิสาย รตฺติยา, ",
"sn6.13:4.4":	"นิสีทิ ตตฺถ ภิกฺขุ วิคตโลมหํโสฯ ",
"sn6.13:5.1":	"อิทญฺหิ ชาตุ เม ทิฏฺฐํ, ",
"sn6.13:5.2":	"นยิทํ อิติหีติหํ; ",
"sn6.13:5.3":	"เอกสฺมึ พฺรหฺมจริยสฺมึ, ",
"sn6.13:5.4":	"สหสฺสํ มจฺจุหายินํฯ ",
"sn6.13:6.1":	"ภิโยฺย ปญฺจสตา เสกฺขา, ",
"sn6.13:6.2":	"ทสา จ ทสธา ทส; ",
"sn6.13:6.3":	"สพฺเพ โสตสมาปนฺนา, ",
"sn6.13:6.4":	"อติรจฺฉานคามิโนฯ ",
"sn6.13:7.1":	"อถายํ อิตรา ปชา, ",
"sn6.13:7.2":	"ปุญฺญภาคาติ เม มโน; ",
"sn6.13:7.3":	"สงฺขาตุํ โนปิ สกฺโกมิ, ",
"sn6.13:7.4":	"มุสาวาทสฺส โอตฺตปนฺ”ติฯ "
}	
