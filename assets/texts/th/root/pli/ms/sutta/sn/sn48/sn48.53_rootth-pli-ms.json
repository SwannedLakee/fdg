{	
"sn48.53:0.1":	"สํยุตฺต นิกาย ๔๘ฯ๕๓ ",
"sn48.53:0.2":	"๖ฯ สูกรขตวคฺค ",
"sn48.53:0.3":	"เสขสุตฺต ",
"sn48.53:1.1":	"เอวํ เม สุตํ—",
"sn48.53:1.2":	"เอกํ สมยํ ภควา โกสมฺพิยํ วิหรติ โฆสิตาราเมฯ ",
"sn48.53:1.3":	"ตตฺร โข ภควา ภิกฺขู อามนฺเตสิ",
"sn48.53:1.4":	"“อตฺถิ นุ โข, ภิกฺขเว, ปริยาโย ยํ ปริยายํ อาคมฺม เสโข ภิกฺขุ เสขภูมิยํ ฐิโต ‘เสโขสฺมี’ติ ปชาเนยฺย, อเสโข ภิกฺขุ อเสขภูมิยํ ฐิโต ‘อเสโขสฺมี’ติ ปชาเนยฺยา”ติ? ",
"sn48.53:2.1":	"“ภควํมูลกา โน, ภนฺเต, ธมฺมา …เป… ",
"sn48.53:2.2":	"“อตฺถิ, ภิกฺขเว, ปริยาโย ยํ ปริยายํ อาคมฺม เสโข ภิกฺขุ เสขภูมิยํ ฐิโต ‘เสโขสฺมี’ติ ปชาเนยฺย, อเสโข ภิกฺขุ อเสขภูมิยํ ฐิโต ‘อเสโขสฺมี’ติ ปชาเนยฺยฯ ",
"sn48.53:3.1":	"กตโม จ, ภิกฺขเว, ปริยาโย ยํ ปริยายํ อาคมฺม เสโข ภิกฺขุ เสขภูมิยํ ฐิโต ‘เสโขสฺมี’ติ ปชานาติ? ",
"sn48.53:3.2":	"อิธ, ภิกฺขเว, เสโข ภิกฺขุ ‘อิทํ ทุกฺขนฺ’ติ ยถาภูตํ ปชานาติ, ‘อยํ ทุกฺขสมุทโย’ติ ยถาภูตํ ปชานาติ, ‘อยํ ทุกฺขนิโรโธ’ติ ยถาภูตํ ปชานาติ, ‘อยํ ทุกฺขนิโรธคามินี ปฏิปทา’ติ ยถาภูตํ ปชานาติ—",
"sn48.53:3.3":	"อยมฺปิ โข, ภิกฺขเว, ปริยาโย ยํ ปริยายํ อาคมฺม เสโข ภิกฺขุ เสขภูมิยํ ฐิโต ‘เสโขสฺมี’ติ ปชานาติฯ ",
"sn48.53:4.1":	"ปุน จปรํ, ภิกฺขเว, เสโข ภิกฺขุ อิติ ปฏิสญฺจิกฺขติ",
"sn48.53:4.2":	"‘อตฺถิ นุ โข อิโต พหิทฺธา อญฺโญ สมโณ วา พฺราหฺมโณ วา โย เอวํ ภูตํ ตจฺฉํ ตถํ ธมฺมํ เทเสติ ยถา ภควา’ติ? ",
"sn48.53:4.3":	"โส เอวํ ปชานาติ",
"sn48.53:4.4":	"‘นตฺถิ โข อิโต พหิทฺธา อญฺโญ สมโณ วา พฺราหฺมโณ วา โย เอวํ ภูตํ ตจฺฉํ ตถํ ธมฺมํ เทเสติ ยถา ภควา’ติฯ ",
"sn48.53:4.5":	"อยมฺปิ โข, ภิกฺขเว, ปริยาโย ยํ ปริยายํ อาคมฺม เสโข ภิกฺขุ เสขภูมิยํ ฐิโต ‘เสโขสฺมี’ติ ปชานาติฯ ",
"sn48.53:5.1":	"ปุน จปรํ, ภิกฺขเว, เสโข ภิกฺขุ ปญฺจินฺทฺริยานิ ปชานาติ—",
"sn48.53:5.2":	"สทฺธินฺทฺริยํ, วีริยินฺทฺริยํ, สตินฺทฺริยํ, สมาธินฺทฺริยํ, ปญฺญินฺทฺริยํฯ ",
"sn48.53:5.3":	"ยงฺคติกานิ ยํปรมานิ ยํผลานิ ยํปริโยสานานิฯ น เหว โข กาเยน ผุสิตฺวา วิหรติ; ",
"sn48.53:5.4":	"ปญฺญาย จ อติวิชฺฌ ปสฺสติฯ ",
"sn48.53:5.5":	"อยมฺปิ โข, ภิกฺขเว, ปริยาโย ยํ ปริยายํ อาคมฺม เสโข ภิกฺขุ เสขภูมิยํ ฐิโต ‘เสโขสฺมี’ติ ปชานาติฯ ",
"sn48.53:6.1":	"กตโม จ, ภิกฺขเว, ปริยาโย ยํ ปริยายํ อาคมฺม อเสโข ภิกฺขุ อเสขภูมิยํ ฐิโต ‘อเสโขสฺมี’ติ ปชานาติ? ",
"sn48.53:6.2":	"อิธ, ภิกฺขเว, อเสโข ภิกฺขุ ปญฺจินฺทฺริยานิ ปชานาติ—",
"sn48.53:6.3":	"สทฺธินฺทฺริยํ, วีริยินฺทฺริยํ, สตินฺทฺริยํ, สมาธินฺทฺริยํ, ปญฺญินฺทฺริยํฯ ",
"sn48.53:6.4":	"ยงฺคติกานิ ยํปรมานิ ยํผลานิ ยํปริโยสานานิฯ กาเยน จ ผุสิตฺวา วิหรติ; ",
"sn48.53:6.5":	"ปญฺญาย จ อติวิชฺฌ ปสฺสติฯ ",
"sn48.53:6.6":	"อยมฺปิ โข, ภิกฺขเว, ปริยาโย ยํ ปริยายํ อาคมฺม อเสโข ภิกฺขุ อเสขภูมิยํ ฐิโต ‘อเสโขสฺมี’ติ ปชานาติฯ ",
"sn48.53:7.1":	"ปุน จปรํ, ภิกฺขเว, อเสโข ภิกฺขุ ฉ อินฺทฺริยานิ ปชานาติฯ ",
"sn48.53:7.2":	"‘จกฺขุนฺทฺริยํ, โสตินฺทฺริยํ, ฆานินฺทฺริยํ, ชิวฺหินฺทฺริยํ, กายินฺทฺริยํ, มนินฺทฺริยํ—",
"sn48.53:7.3":	"อิมานิ โข ฉ อินฺทฺริยานิ สพฺเพน สพฺพํ สพฺพถา สพฺพํ อปริเสสํ นิรุชฺฌิสฺสนฺติ, อญฺญานิ จ ฉ อินฺทฺริยานิ น กุหิญฺจิ กิสฺมิญฺจิ อุปฺปชฺชิสฺสนฺตี’ติ ปชานาติฯ ",
"sn48.53:7.4":	"อยมฺปิ โข, ภิกฺขเว, ปริยาโย ยํ ปริยายํ อาคมฺม อเสโข ภิกฺขุ อเสขภูมิยํ ฐิโต ‘อเสโขสฺมี’ติ ปชานาตี”ติฯ ",
"sn48.53:7.5":	"ตติยํฯ "
}	
