{	
"sn8.4:0.1":	"สํยุตฺต นิกาย ๘ฯ๔ ",
"sn8.4:0.2":	"๑ฯ วงฺคีสวคฺค ",
"sn8.4:0.3":	"อานนฺทสุตฺต ",
"sn8.4:1.1":	"เอกํ สมยํ อายสฺมา อานนฺโท สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"sn8.4:1.2":	"อถ โข อายสฺมา อานนฺโท ปุพฺพณฺหสมยํ นิวาเสตฺวา ปตฺตจีวรมาทาย สาวตฺถึ ปิณฺฑาย ปาวิสิ อายสฺมตา วงฺคีเสน ปจฺฉาสมเณนฯ ",
"sn8.4:1.3":	"เตน โข ปน สมเยน อายสฺมโต วงฺคีสสฺส อนภิรติ อุปฺปนฺนา โหติ, ราโค จิตฺตํ อนุทฺธํเสติฯ ",
"sn8.4:1.4":	"อถ โข อายสฺมา วงฺคีโส อายสฺมนฺตํ อานนฺทํ คาถาย อชฺฌภาสิ",
"sn8.4:2.1":	"“กามราเคน ฑยฺหามิ, ",
"sn8.4:2.2":	"จิตฺตํ เม ปริฑยฺหติ; ",
"sn8.4:2.3":	"สาธุ นิพฺพาปนํ พฺรูหิ, ",
"sn8.4:2.4":	"อนุกมฺปาย โคตมา”ติฯ ",
"sn8.4:3.1":	"“สญฺญาย วิปริเยสา, ",
"sn8.4:3.2":	"จิตฺตํ เต ปริฑยฺหติ; ",
"sn8.4:3.3":	"นิมิตฺตํ ปริวชฺเชหิ, ",
"sn8.4:3.4":	"สุภํ ราคูปสํหิตํฯ ",
"sn8.4:4.1":	"สงฺขาเร ปรโต ปสฺส, ",
"sn8.4:4.2":	"ทุกฺขโต มา จ อตฺตโต; ",
"sn8.4:4.3":	"นิพฺพาเปหิ มหาราคํ, ",
"sn8.4:4.4":	"มา ฑยฺหิตฺโถ ปุนปฺปุนํฯ ",
"sn8.4:5.1":	"อสุภาย จิตฺตํ ภาเวหิ, ",
"sn8.4:5.2":	"เอกคฺคํ สุสมาหิตํ; ",
"sn8.4:5.3":	"สติ กายคตา ตฺยตฺถุ, ",
"sn8.4:5.4":	"นิพฺพิทาพหุโล ภวฯ ",
"sn8.4:6.1":	"อนิมิตฺตญฺจ ภาเวหิ, ",
"sn8.4:6.2":	"มานานุสยมุชฺชห; ",
"sn8.4:6.3":	"ตโต มานาภิสมยา, ",
"sn8.4:6.4":	"อุปสนฺโต จริสฺสสี”ติฯ "
}	
