{	
"sn1.37:0.1":	"สํยุตฺต นิกาย ๑ฯ๓๗ ",
"sn1.37:0.2":	"๔ฯ สตุลฺลปกายิกวคฺค ",
"sn1.37:0.3":	"สมยสุตฺต ",
"sn1.37:1.1":	"เอวํ เม สุตํ—",
"sn1.37:1.2":	"เอกํ สมยํ ภควา สกฺเกสุ วิหรติ กปิลวตฺถุสฺมึ มหาวเน มหตา ภิกฺขุสงฺเฆน สทฺธึ ปญฺจมตฺเตหิ ภิกฺขุสเตหิ สพฺเพเหว อรหนฺเตหิ; ",
"sn1.37:1.3":	"ทสหิ จ โลกธาตูหิ เทวตา เยภุเยฺยน สนฺนิปติตา โหนฺติ ภควนฺตํ ทสฺสนาย ภิกฺขุสงฺฆญฺจฯ ",
"sn1.37:1.4":	"อถ โข จตุนฺนํ สุทฺธาวาสกายิกานํ เทวตานํ เอตทโหสิ",
"sn1.37:1.5":	"“อยํ โข ภควา สกฺเกสุ วิหรติ กปิลวตฺถุสฺมึ มหาวเน มหตา ภิกฺขุสงฺเฆน สทฺธึ ปญฺจมตฺเตหิ ภิกฺขุสเตหิ สพฺเพเหว อรหนฺเตหิ; ",
"sn1.37:1.6":	"ทสหิ จ โลกธาตูหิ เทวตา เยภุเยฺยน สนฺนิปติตา โหนฺติ ภควนฺตํ ทสฺสนาย ภิกฺขุสงฺฆญฺจฯ ",
"sn1.37:1.7":	"ยนฺนูน มยมฺปิ เยน ภควา เตนุปสงฺกเมยฺยาม; อุปสงฺกมิตฺวา ภควโต สนฺติเก ปจฺเจกํ คาถํ ภาเสยฺยามา”ติฯ ",
"sn1.37:2.1":	"อถ โข ตา เทวตา—เสยฺยถาปิ นาม พลวา ปุริโส สมิญฺชิตํ วา พาหํ ปสาเรยฺย ปสาริตํ วา พาหํ สมิญฺเชยฺย; เอวเมว—สุทฺธาวาเสสุ เทเวสุ อนฺตรหิตา ภควโต ปุรโต ปาตุรเหสุํฯ ",
"sn1.37:2.2":	"อถ โข ตา เทวตา ภควนฺตํ อภิวาเทตฺวา เอกมนฺตํ อฏฺฐํสุฯ ",
"sn1.37:2.3":	"เอกมนฺตํ ฐิตา โข เอกา เทวตา ภควโต สนฺติเก อิมํ คาถํ อภาสิ",
"sn1.37:3.1":	"“มหาสมโย ปวนสฺมึ, ",
"sn1.37:3.2":	"เทวกายา สมาคตา; ",
"sn1.37:3.3":	"อาคตมฺห อิมํ ธมฺมสมยํ, ",
"sn1.37:3.4":	"ทกฺขิตาเย อปราชิตสงฺฆนฺ”ติฯ ",
"sn1.37:4.1":	"อถ โข อปรา เทวตา ภควโต สนฺติเก อิมํ คาถํ อภาสิ",
"sn1.37:5.1":	"“ตตฺร ภิกฺขโว สมาทหํสุ, ",
"sn1.37:5.2":	"จิตฺตมตฺตโน อุชุกํ อกํสุ; ",
"sn1.37:5.3":	"สารถีว เนตฺตานิ คเหตฺวา, ",
"sn1.37:5.4":	"อินฺทฺริยานิ รกฺขนฺติ ปณฺฑิตา”ติฯ ",
"sn1.37:6.1":	"อถ โข อปรา เทวตา ภควโต สนฺติเก อิมํ คาถํ อภาสิ",
"sn1.37:7.1":	"“เฉตฺวา ขีลํ เฉตฺวา ปลิฆํ, ",
"sn1.37:7.2":	"อินฺทขีลํ อูหจฺจ มเนชา; ",
"sn1.37:7.3":	"เต จรนฺติ สุทฺธา วิมลา, ",
"sn1.37:7.4":	"จกฺขุมตา สุทนฺตา สุสุนาคา”ติฯ ",
"sn1.37:8.1":	"อถ โข อปรา เทวตา ภควโต สนฺติเก อิมํ คาถํ อภาสิ",
"sn1.37:9.1":	"“เย เกจิ พุทฺธํ สรณํ คตาเส, ",
"sn1.37:9.2":	"น เต คมิสฺสนฺติ อปายภูมึ; ",
"sn1.37:9.3":	"ปหาย มานุสํ เทหํ, ",
"sn1.37:9.4":	"เทวกายํ ปริปูเรสฺสนฺตี”ติฯ "
}	
