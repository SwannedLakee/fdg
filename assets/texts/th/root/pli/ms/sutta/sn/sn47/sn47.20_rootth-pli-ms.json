{	
"sn47.20:0.1":	"สํยุตฺต นิกาย ๔๗ฯ๒๐ ",
"sn47.20:0.2":	"๒ฯ นาลนฺทวคฺค ",
"sn47.20:0.3":	"ชนปทกลฺยาณีสุตฺต ",
"sn47.20:1.1":	"เอวํ เม สุตํ—",
"sn47.20:1.2":	"เอกํ สมยํ ภควา สุมฺเภสุ วิหรติ เสทกํ นาม สุมฺภานํ นิคโมฯ ",
"sn47.20:1.3":	"ตตฺร โข ภควา ภิกฺขู อามนฺเตสิ",
"sn47.20:1.4":	"“ภิกฺขโว”ติฯ ",
"sn47.20:1.5":	"“ภทนฺเต”ติ เต ภิกฺขู ภควโต ปจฺจโสฺสสุํฯ ",
"sn47.20:1.6":	"ภควา เอตทโวจ",
"sn47.20:2.1":	"“เสยฺยถาปิ, ภิกฺขเว, ‘ชนปทกลฺยาณี, ชนปทกลฺยาณี’ติ โข, ภิกฺขเว, มหาชนกาโย สนฺนิปเตยฺยฯ ",
"sn47.20:2.2":	"‘สา โข ปนสฺส ชนปทกลฺยาณี ปรมปาสาวินี นจฺเจ, ปรมปาสาวินี คีเตฯ ",
"sn47.20:2.3":	"ชนปทกลฺยาณี นจฺจติ คายตี’ติ โข, ภิกฺขเว, ภิโยฺยโส มตฺตาย มหาชนกาโย สนฺนิปเตยฺยฯ ",
"sn47.20:2.4":	"อถ ปุริโส อาคจฺเฉยฺย ชีวิตุกาโม อมริตุกาโม สุขกาโม ทุกฺขปฺปฏิกูโลฯ ",
"sn47.20:2.5":	"ตเมนํ เอวํ วเทยฺย",
"sn47.20:2.6":	"‘อยํ เต, อมฺโภ ปุริส, สมติตฺติโก เตลปตฺโต อนฺตเรน จ มหาสมชฺชํ อนฺตเรน จ ชนปทกลฺยาณิยา ปริหริตพฺโพฯ ",
"sn47.20:2.7":	"ปุริโส จ เต อุกฺขิตฺตาสิโก ปิฏฺฐิโต ปิฏฺฐิโต อนุพนฺธิสฺสติฯ ",
"sn47.20:2.8":	"ยตฺเถว นํ โถกมฺปิ ฉฑฺเฑสฺสติ ตตฺเถว เต สิโร ปาเตสฺสตี’ติฯ ",
"sn47.20:2.9":	"ตํ กึ มญฺญถ, ภิกฺขเว, ",
"sn47.20:2.10":	"อปิ นุ โส ปุริโส อมุํ เตลปตฺตํ อมนสิกริตฺวา พหิทฺธา ปมาทํ อาหเรยฺยา”ติ? ",
"sn47.20:2.11":	"“โน เหตํ, ภนฺเต”ฯ ",
"sn47.20:3.1":	"“อุปมา โข มฺยายํ, ภิกฺขเว, กตา อตฺถสฺส วิญฺญาปนายฯ ",
"sn47.20:3.2":	"อยํ เจเวตฺถ อตฺโถ—",
"sn47.20:3.3":	"สมติตฺติโก เตลปตฺโตติ โข, ภิกฺขเว, กายคตาย เอตํ สติยา อธิวจนํฯ ",
"sn47.20:3.4":	"ตสฺมาติห, ภิกฺขเว, เอวํ สิกฺขิตพฺพํ",
"sn47.20:3.5":	"‘กายคตา สติ โน ภาวิตา ภวิสฺสติ พหุลีกตา ยานีกตา วตฺถุกตา อนุฏฺฐิตา ปริจิตา สุสมารทฺธา’ติฯ ",
"sn47.20:3.6":	"เอวญฺหิ โข, ภิกฺขเว, สิกฺขิตพฺพนฺ”ติฯ ",
"sn47.20:3.7":	"ทสมํฯ ",
"sn47.20:3.8":	"นาลนฺทวคฺโค ทุติโยฯ ",
"sn47.20:4.0":	"ตสฺสุทฺทานํ ",
"sn47.20:4.1":	"มหาปุริโส นาลนฺทํ, ",
"sn47.20:4.2":	"จุนฺโท เจลญฺจ พาหิโย; ",
"sn47.20:4.3":	"อุตฺติโย อริโย พฺรหฺมา, ",
"sn47.20:4.4":	"เสทกํ ชนปเทน จาติฯ "
}	
