{	
"sn4.13:0.1":	"สํยุตฺต นิกาย ๔ฯ๑๓ ",
"sn4.13:0.2":	"๒ฯ ทุติยวคฺค ",
"sn4.13:0.3":	"สกลิกสุตฺต ",
"sn4.13:1.1":	"เอวํ เม สุตํ—",
"sn4.13:1.2":	"เอกํ สมยํ ภควา ราชคเห วิหรติ มทฺทกุจฺฉิสฺมึ มิคทาเยฯ ",
"sn4.13:1.3":	"เตน โข ปน สมเยน ภควโต ปาโท สกลิกาย ขโต โหติ, ",
"sn4.13:1.4":	"ภุสา สุทํ ภควโต เวทนา วตฺตนฺติ สารีริกา ทุกฺขา ติพฺพา ขรา กฏุกา อสาตา อมนาปาฯ ",
"sn4.13:1.5":	"ตา สุทํ ภควา สโต สมฺปชาโน อธิวาเสติ อวิหญฺญมาโนฯ ",
"sn4.13:1.6":	"อถ โข ภควา จตุคฺคุณํ สงฺฆาฏึ ปญฺญเปตฺวา ทกฺขิเณน ปเสฺสน สีหเสยฺยํ กปฺเปสิ ปาเท ปาทํ อจฺจาธาย สโต สมฺปชาโนฯ ",
"sn4.13:1.7":	"อถ โข มาโร ปาปิมา เยน ภควา เตนุปสงฺกมิ; อุปสงฺกมิตฺวา ภควนฺตํ คาถาย อชฺฌภาสิ",
"sn4.13:2.1":	"“มนฺทิยา นุ โข เสสิ อุทาหุ กาเวยฺยมตฺโต, ",
"sn4.13:2.2":	"อตฺถา นุ เต สมฺปจุรา น สนฺติ; ",
"sn4.13:2.3":	"เอโก วิวิตฺเต สยนาสนมฺหิ, ",
"sn4.13:2.4":	"นิทฺทามุโข กิมิทํ โสปฺปเส วา”ติฯ ",
"sn4.13:3.1":	"“น มนฺทิยา สยามิ นาปิ กาเวยฺยมตฺโต, ",
"sn4.13:3.2":	"อตฺถํ สเมจฺจาหมเปตโสโก; ",
"sn4.13:3.3":	"เอโก วิวิตฺเต สยนาสนมฺหิ, ",
"sn4.13:3.4":	"สยามหํ สพฺพภูตานุกมฺปีฯ ",
"sn4.13:4.1":	"เยสมฺปิ สลฺลํ อุรสิ ปวิฏฺฐํ, ",
"sn4.13:4.2":	"มุหุํ มุหุํ หทยํ เวธมานํ; ",
"sn4.13:4.3":	"เตปีธ โสปฺปํ ลภเร สสลฺลา, ",
"sn4.13:4.4":	"ตสฺมา อหํ น สุเป วีตสโลฺลฯ ",
"sn4.13:5.1":	"ชคฺคํ น สงฺเก นปิ เภมิ โสตฺตุํ, ",
"sn4.13:5.2":	"รตฺตินฺทิวา นานุตปนฺติ มามํ; ",
"sn4.13:5.3":	"หานึ น ปสฺสามิ กุหิญฺจิ โลเก, ",
"sn4.13:5.4":	"ตสฺมา สุเป สพฺพภูตานุกมฺปี”ติฯ ",
"sn4.13:6.1":	"อถ โข มาโร ปาปิมา “ชานาติ มํ ภควา, ชานาติ มํ สุคโต”ติ ทุกฺขี ทุมฺมโน ตตฺเถวนฺตรธายีติฯ "
}	
