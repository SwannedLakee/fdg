{	
"sn20.9:0.1":	"สํยุตฺต นิกาย ๒๐ฯ๙ ",
"sn20.9:0.2":	"๑ฯ โอปมฺมวคฺค ",
"sn20.9:0.3":	"นาคสุตฺต ",
"sn20.9:1.1":	"เอวํ เม สุตํ—",
"sn20.9:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"sn20.9:1.3":	"เตน โข ปน สมเยน อญฺญตโร นโว ภิกฺขุ อติเวลํ กุลานิ อุปสงฺกมติฯ ",
"sn20.9:1.4":	"ตเมนํ ภิกฺขู เอวมาหํสุ",
"sn20.9:1.5":	"“มายสฺมา อติเวลํ กุลานิ อุปสงฺกมี”ติฯ ",
"sn20.9:1.6":	"โส ภิกฺขุ ภิกฺขูหิ วุจฺจมาโน เอวมาห",
"sn20.9:1.7":	"“อิเม หิ นาม เถรา ภิกฺขู กุลานิ อุปสงฺกมิตพฺพํ มญฺญิสฺสนฺติ, กิมงฺคํ ปนาหนฺ”ติ? ",
"sn20.9:2.1":	"อถ โข สมฺพหุลา ภิกฺขู เยน ภควา เตนุปสงฺกมึสุ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทึสุฯ เอกมนฺตํ นิสินฺนา โข เต ภิกฺขู ภควนฺตํ เอตทโวจุํ",
"sn20.9:2.2":	"“อิธ, ภนฺเต, อญฺญตโร นโว ภิกฺขุ อติเวลํ กุลานิ อุปสงฺกมติฯ ",
"sn20.9:2.3":	"ตเมนํ ภิกฺขู เอวมาหํสุ",
"sn20.9:2.4":	"‘มายสฺมา อติเวลํ กุลานิ อุปสงฺกมี’ติฯ ",
"sn20.9:2.5":	"โส ภิกฺขุ ภิกฺขูหิ วุจฺจมาโน เอวมาห",
"sn20.9:2.6":	"‘อิเม หิ นาม เถรา ภิกฺขู กุลานิ อุปสงฺกมิตพฺพํ มญฺญิสฺสนฺติ, กิมงฺคํ ปนาหนฺ’”ติฯ ",
"sn20.9:3.1":	"“ภูตปุพฺพํ, ภิกฺขเว, อรญฺญายตเน มหาสรสีฯ ",
"sn20.9:3.2":	"ตํ นาคา อุปนิสฺสาย วิหรนฺติฯ ",
"sn20.9:3.3":	"เต ตํ สรสึ โอคาเหตฺวา โสณฺฑาย ภิสมุฬาลํ อพฺพุเหตฺวา สุวิกฺขาลิตํ วิกฺขาเลตฺวา อกทฺทมํ สงฺขาทิตฺวา อชฺโฌหรนฺติฯ ",
"sn20.9:3.4":	"เตสํ ตํ วณฺณาย เจว โหติ พลาย จ, น จ ตโตนิทานํ มรณํ วา นิคจฺฉนฺติ มรณมตฺตํ วา ทุกฺขํฯ ",
"sn20.9:3.5":	"เตสํเยว โข ปน, ภิกฺขเว, มหานาคานํ อนุสิกฺขมานา ตรุณา ภิงฺกจฺฉาปา ตํ สรสึ โอคาเหตฺวา โสณฺฑาย ภิสมุฬาลํ อพฺพุเหตฺวา น สุวิกฺขาลิตํ วิกฺขาเลตฺวา สกทฺทมํ อสงฺขาทิตฺวา อชฺโฌหรนฺติฯ ",
"sn20.9:3.6":	"เตสํ ตํ เนว วณฺณาย โหติ น พลายฯ ",
"sn20.9:3.7":	"ตโตนิทานํ มรณํ วา นิคจฺฉนฺติ มรณมตฺตํ วา ทุกฺขํฯ ",
"sn20.9:4.1":	"เอวเมว โข, ภิกฺขเว, อิธ เถรา ภิกฺขู ปุพฺพณฺหสมยํ นิวาเสตฺวา ปตฺตจีวรมาทาย คามํ วา นิคมํ วา ปิณฺฑาย ปวิสนฺติฯ ",
"sn20.9:4.2":	"เต ตตฺถ ธมฺมํ ภาสนฺติฯ ",
"sn20.9:4.3":	"เตสํ คิหี ปสนฺนาการํ กโรนฺติฯ ",
"sn20.9:4.4":	"เต ตํ ลาภํ อคธิตา อมุจฺฉิตา อนชฺโฌปนฺนา อาทีนวทสฺสาวิโน นิสฺสรณปญฺญา ปริภุญฺชนฺติฯ ",
"sn20.9:4.5":	"เตสํ ตํ วณฺณาย เจว โหติ พลาย จ, น จ ตโตนิทานํ มรณํ วา นิคจฺฉนฺติ มรณมตฺตํ วา ทุกฺขํฯ ",
"sn20.9:4.6":	"เตสํเยว โข ปน, ภิกฺขเว, เถรานํ ภิกฺขูนํ อนุสิกฺขมานา นวา ภิกฺขู ปุพฺพณฺหสมยํ นิวาเสตฺวา ปตฺตจีวรมาทาย คามํ วา นิคมํ วา ปิณฺฑาย ปวิสนฺติฯ ",
"sn20.9:4.7":	"เต ตตฺถ ธมฺมํ ภาสนฺติฯ ",
"sn20.9:4.8":	"เตสํ คิหี ปสนฺนาการํ กโรนฺติฯ ",
"sn20.9:4.9":	"เต ตํ ลาภํ คธิตา มุจฺฉิตา อชฺโฌปนฺนา อนาทีนวทสฺสาวิโน อนิสฺสรณปญฺญา ปริภุญฺชนฺติฯ ",
"sn20.9:4.10":	"เตสํ ตํ เนว วณฺณาย โหติ น พลาย, เต ตโตนิทานํ มรณํ วา นิคจฺฉนฺติ มรณมตฺตํ วา ทุกฺขํฯ ",
"sn20.9:4.11":	"ตสฺมาติห, ภิกฺขเว, เอวํ สิกฺขิตพฺพํ",
"sn20.9:4.12":	"‘อคธิตา อมุจฺฉิตา อนชฺโฌปนฺนา อาทีนวทสฺสาวิโน นิสฺสรณปญฺญา ตํ ลาภํ ปริภุญฺชิสฺสามา’ติฯ ",
"sn20.9:4.13":	"เอวญฺหิ โว, ภิกฺขเว, สิกฺขิตพฺพนฺ”ติฯ ",
"sn20.9:4.14":	"นวมํฯ "
}	
