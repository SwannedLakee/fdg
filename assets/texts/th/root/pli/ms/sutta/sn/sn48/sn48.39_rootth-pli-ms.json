{	
"sn48.39:0.1":	"สํยุตฺต นิกาย ๔๘ฯ๓๙ ",
"sn48.39:0.2":	"๔ฯ สุขินฺทฺริยวคฺค ",
"sn48.39:0.3":	"กฏฺโฐปมสุตฺต ",
"sn48.39:1.1":	"“ปญฺจิมานิ, ภิกฺขเว, อินฺทฺริยานิฯ ",
"sn48.39:1.2":	"กตมานิ ปญฺจ? ",
"sn48.39:1.3":	"สุขินฺทฺริยํ, ทุกฺขินฺทฺริยํ, โสมนสฺสินฺทฺริยํ, โทมนสฺสินฺทฺริยํ, อุเปกฺขินฺทฺริยํฯ ",
"sn48.39:1.4":	"สุขเวทนิยํ, ภิกฺขเว, ผสฺสํ ปฏิจฺจ อุปฺปชฺชติ สุขินฺทฺริยํฯ ",
"sn48.39:1.5":	"โส สุขิโตว สมาโน ‘สุขิโตสฺมี’ติ ปชานาติฯ ",
"sn48.39:1.6":	"ตเสฺสว สุขเวทนิยสฺส ผสฺสสฺส นิโรธา ‘ยํ ตชฺชํ เวทยิตํ สุขเวทนิยํ ผสฺสํ ปฏิจฺจ อุปฺปนฺนํ สุขินฺทฺริยํ ตํ นิรุชฺฌติ, ตํ วูปสมฺมตี’ติ ปชานาติฯ ",
"sn48.39:2.1":	"ทุกฺขเวทนิยํ, ภิกฺขเว, ผสฺสํ ปฏิจฺจ อุปฺปชฺชติ ทุกฺขินฺทฺริยํฯ ",
"sn48.39:2.2":	"โส ทุกฺขิโตว สมาโน ‘ทุกฺขิโตสฺมี’ติ ปชานาติฯ ",
"sn48.39:2.3":	"ตเสฺสว ทุกฺขเวทนิยสฺส ผสฺสสฺส นิโรธา ‘ยํ ตชฺชํ เวทยิตํ ทุกฺขเวทนิยํ ผสฺสํ ปฏิจฺจ อุปฺปนฺนํ ทุกฺขินฺทฺริยํ ตํ นิรุชฺฌติ, ตํ วูปสมฺมตี’ติ ปชานาติฯ ",
"sn48.39:3.1":	"โสมนสฺสเวทนิยํ, ภิกฺขเว, ผสฺสํ ปฏิจฺจ อุปฺปชฺชติ โสมนสฺสินฺทฺริยํฯ ",
"sn48.39:3.2":	"โส สุมโนว สมาโน ‘สุมโนสฺมี’ติ ปชานาติฯ ",
"sn48.39:3.3":	"ตเสฺสว โสมนสฺสเวทนิยสฺส ผสฺสสฺส นิโรธา ‘ยํ ตชฺชํ เวทยิตํ โสมนสฺสเวทนิยํ ผสฺสํ ปฏิจฺจ อุปฺปนฺนํ โสมนสฺสินฺทฺริยํ ตํ นิรุชฺฌติ, ตํ วูปสมฺมตี’ติ ปชานาติฯ ",
"sn48.39:4.1":	"โทมนสฺสเวทนิยํ, ภิกฺขเว, ผสฺสํ ปฏิจฺจ อุปฺปชฺชติ โทมนสฺสินฺทฺริยํฯ ",
"sn48.39:4.2":	"โส ทุมฺมโนว สมาโน ‘ทุมฺมโนสฺมี’ติ ปชานาติฯ ",
"sn48.39:4.3":	"ตเสฺสว โทมนสฺสเวทนิยสฺส ผสฺสสฺส นิโรธา ‘ยํ ตชฺชํ เวทยิตํ โทมนสฺสเวทนิยํ ผสฺสํ ปฏิจฺจ อุปฺปนฺนํ โทมนสฺสินฺทฺริยํ ตํ นิรุชฺฌติ, ตํ วูปสมฺมตี’ติ ปชานาติฯ ",
"sn48.39:5.1":	"อุเปกฺขาเวทนิยํ, ภิกฺขเว, ผสฺสํ ปฏิจฺจ อุปฺปชฺชติ อุเปกฺขินฺทฺริยํฯ ",
"sn48.39:5.2":	"โส อุเปกฺขโกว สมาโน ‘อุเปกฺขโกสฺมี’ติ ปชานาติฯ ",
"sn48.39:5.3":	"ตเสฺสว อุเปกฺขาเวทนิยสฺส ผสฺสสฺส นิโรธา ‘ยํ ตชฺชํ เวทยิตํ อุเปกฺขาเวทนิยํ ผสฺสํ ปฏิจฺจ อุปฺปนฺนํ อุเปกฺขินฺทฺริยํ ตํ นิรุชฺฌติ, ตํ วูปสมฺมตี’ติ ปชานาติฯ ",
"sn48.39:6.1":	"เสยฺยถาปิ, ภิกฺขเว, ทฺวินฺนํ กฏฺฐานํ สงฺฆฏฺฏนสโมธานา อุสฺมา ชายติ, เตโช อภินิพฺพตฺตติ; เตสํเยว กฏฺฐานํ นานาภาวาวินิกฺเขปา ยา ตชฺชา อุสฺมา สา นิรุชฺฌติ สา วูปสมฺมติ; ",
"sn48.39:6.2":	"เอวเมว โข, ภิกฺขเว, สุขเวทนิยํ ผสฺสํ ปฏิจฺจ อุปฺปชฺชติ สุขินฺทฺริยํฯ ",
"sn48.39:6.3":	"โส สุขิโตว สมาโน ‘สุขิโตสฺมี’ติ ปชานาติฯ ",
"sn48.39:6.4":	"ตเสฺสว สุขเวทนิยสฺส ผสฺสสฺส นิโรธา ‘ยํ ตชฺชํ เวทยิตํ สุขเวทนิยํ ผสฺสํ ปฏิจฺจ อุปฺปชฺชติ สุขินฺทฺริยํ ตํ นิรุชฺฌติ, ตํ วูปสมฺมตี’ติ ปชานาติฯ ",
"sn48.39:7.1":	"ทุกฺขเวทนิยํ, ภิกฺขเว, ผสฺสํ ปฏิจฺจ …เป… ",
"sn48.39:7.2":	"โสมนสฺสเวทนิยํ, ภิกฺขเว, ผสฺสํ ปฏิจฺจ …เป… ",
"sn48.39:7.3":	"โทมนสฺสเวทนิยํ, ภิกฺขเว, ผสฺสํ ปฏิจฺจ …เป… ",
"sn48.39:7.4":	"อุเปกฺขาเวทนิยํ, ภิกฺขเว, ผสฺสํ ปฏิจฺจ อุปฺปชฺชติ อุเปกฺขินฺทฺริยํฯ ",
"sn48.39:7.5":	"โส อุเปกฺขโกว สมาโน ‘อุเปกฺขโกสฺมี’ติ ปชานาติฯ ",
"sn48.39:7.6":	"ตเสฺสว อุเปกฺขาเวทนิยสฺส ผสฺสสฺส นิโรธา ‘ยํ ตชฺชํ เวทยิตํ อุเปกฺขาเวทนิยํ ผสฺสํ ปฏิจฺจ อุปฺปชฺชติ อุเปกฺขินฺทฺริยํ ตํ นิรุชฺฌติ, ตํ วูปสมฺมตี’ติ ปชานาติ”ฯ ",
"sn48.39:7.7":	"นวมํฯ "
}	
