{	
"sn10.3:0.1":	"สํยุตฺต นิกาย ๑๐ฯ๓ ",
"sn10.3:0.2":	"๑ฯ อินฺทกวคฺค ",
"sn10.3:0.3":	"สูจิโลมสุตฺต ",
"sn10.3:1.1":	"เอกํ สมยํ ภควา คยายํ วิหรติ ฏงฺกิตมญฺเจ สูจิโลมสฺส ยกฺขสฺส ภวเนฯ ",
"sn10.3:1.2":	"เตน โข ปน สมเยน ขโร จ ยกฺโข สูจิโลโม จ ยกฺโข ภควโต อวิทูเร อติกฺกมนฺติฯ ",
"sn10.3:1.3":	"อถ โข ขโร ยกฺโข สูจิโลมํ ยกฺขํ เอตทโวจ",
"sn10.3:1.4":	"“เอโส สมโณ”ติฯ ",
"sn10.3:1.5":	"“เนโส สมโณ, สมณโก เอโสฯ ",
"sn10.3:1.6":	"ยาว ชานามิ ยทิ วา โส สมโณ ยทิ วา ปน โส สมณโก”ติฯ ",
"sn10.3:2.1":	"อถ โข สูจิโลโม ยกฺโข เยน ภควา เตนุปสงฺกมิ; อุปสงฺกมิตฺวา ภควโต กายํ อุปนาเมสิฯ ",
"sn10.3:2.2":	"อถ โข ภควา กายํ อปนาเมสิฯ ",
"sn10.3:2.3":	"อถ โข สูจิโลโม ยกฺโข ภควนฺตํ เอตทโวจ",
"sn10.3:2.4":	"“ภายสิ มํ, สมณา”ติ? ",
"sn10.3:2.5":	"“น ขฺวาหํ ตํ, อาวุโส, ภายามิ; ",
"sn10.3:2.6":	"อปิ จ เต สมฺผโสฺส ปาปโก”ติฯ ",
"sn10.3:2.7":	"“ปญฺหํ ตํ, สมณ, ปุจฺฉิสฺสามิฯ ",
"sn10.3:2.8":	"สเจ เม น พฺยากริสฺสสิ, จิตฺตํ วา เต ขิปิสฺสามิ, หทยํ วา เต ผาเลสฺสามิ, ปาเทสุ วา คเหตฺวา ปารคงฺคาย ขิปิสฺสามี”ติฯ ",
"sn10.3:2.9":	"“น ขฺวาหํ ตํ, อาวุโส, ปสฺสามิ สเทวเก โลเก สมารเก สพฺรหฺมเก สสฺสมณพฺราหฺมณิยา ปชาย สเทวมนุสฺสาย, โย เม จิตฺตํ วา ขิเปยฺย หทยํ วา ผาเลยฺย ปาเทสุ วา คเหตฺวา ปารคงฺคาย ขิเปยฺย; ",
"sn10.3:2.10":	"อปิ จ ตฺวํ, อาวุโส, ปุจฺฉ ยทา กงฺขสี”ติฯ (…) ",
"sn10.3:3.1":	"“ราโค จ โทโส จ กุโตนิทานา, ",
"sn10.3:3.2":	"อรตี รตี โลมหํโส กุโตชา; ",
"sn10.3:3.3":	"กุโต สมุฏฺฐาย มโนวิตกฺกา, ",
"sn10.3:3.4":	"กุมารกา ธงฺกมิโวสฺสชนฺตี”ติฯ ",
"sn10.3:4.1":	"“ราโค จ โทโส จ อิโตนิทานา, ",
"sn10.3:4.2":	"อรตี รตี โลมหํโส อิโตชา; ",
"sn10.3:4.3":	"อิโต สมุฏฺฐาย มโนวิตกฺกา, ",
"sn10.3:4.4":	"กุมารกา ธงฺกมิโวสฺสชนฺติฯ ",
"sn10.3:5.1":	"เสฺนหชา อตฺตสมฺภูตา, ",
"sn10.3:5.2":	"นิโคฺรธเสฺสว ขนฺธชา; ",
"sn10.3:5.3":	"ปุถู วิสตฺตา กาเมสุ, ",
"sn10.3:5.4":	"มาลุวาว วิตตา วเนฯ ",
"sn10.3:6.1":	"เย นํ ปชานนฺติ ยโตนิทานํ, ",
"sn10.3:6.2":	"เต นํ วิโนเทนฺติ สุโณหิ ยกฺข; ",
"sn10.3:6.3":	"เต ทุตฺตรํ โอฆมิมํ ตรนฺติ, ",
"sn10.3:6.4":	"อติณฺณปุพฺพํ อปุนพฺภวายา”ติฯ "
}	
