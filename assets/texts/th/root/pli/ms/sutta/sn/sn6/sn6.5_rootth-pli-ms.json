{	
"sn6.5:0.1":	"สํยุตฺต นิกาย ๖ฯ๕ ",
"sn6.5:0.2":	"๑ฯ ปฐมวคฺค ",
"sn6.5:0.3":	"อญฺญตรพฺรหฺมสุตฺต ",
"sn6.5:1.1":	"สาวตฺถินิทานํฯ ",
"sn6.5:1.2":	"เตน โข ปน สมเยน อญฺญตรสฺส พฺรหฺมุโน เอวรูปํ ปาปกํ ทิฏฺฐิคตํ อุปฺปนฺนํ โหติ",
"sn6.5:1.3":	"“นตฺถิ โส สมโณ วา พฺราหฺมโณ วา โย อิธ อาคจฺเฉยฺยา”ติฯ ",
"sn6.5:1.4":	"อถ โข ภควา ตสฺส พฺรหฺมุโน เจตสา เจโตปริวิตกฺกมญฺญาย—เสยฺยถาปิ นาม พลวา ปุริโส …เป… ตสฺมึ พฺรหฺมโลเก ปาตุรโหสิฯ ",
"sn6.5:1.5":	"อถ โข ภควา ตสฺส พฺรหฺมุโน อุปริ เวหาสํ ปลฺลงฺเกน นิสีทิ เตโชธาตุํ สมาปชฺชิตฺวาฯ ",
"sn6.5:2.1":	"อถ โข อายสฺมโต มหาโมคฺคลฺลานสฺส เอตทโหสิ",
"sn6.5:2.2":	"“กหํ นุ โข ภควา เอตรหิ วิหรตี”ติ? ",
"sn6.5:2.3":	"อทฺทสา โข อายสฺมา มหาโมคฺคลฺลาโน ภควนฺตํ ทิพฺเพน จกฺขุนา วิสุทฺเธน อติกฺกนฺตมานุสเกน ตสฺส พฺรหฺมุโน อุปริ เวหาสํ ปลฺลงฺเกน นิสินฺนํ เตโชธาตุํ สมาปนฺนํฯ ",
"sn6.5:2.4":	"ทิสฺวาน—เสยฺยถาปิ นาม พลวา ปุริโส สมิญฺชิตํ วา พาหํ ปสาเรยฺย, ปสาริตํ วา พาหํ สมิญฺเชยฺย; เอวเมว—เชตวเน อนฺตรหิโต ตสฺมึ พฺรหฺมโลเก ปาตุรโหสิฯ ",
"sn6.5:2.5":	"อถ โข อายสฺมา มหาโมคฺคลฺลาโน ปุรตฺถิมํ ทิสํ นิสฺสาย ตสฺส พฺรหฺมุโน อุปริ เวหาสํ ปลฺลงฺเกน นิสีทิ เตโชธาตุํ สมาปชฺชิตฺวา นีจตรํ ภควโตฯ ",
"sn6.5:3.1":	"อถ โข อายสฺมโต มหากสฺสปสฺส เอตทโหสิ",
"sn6.5:3.2":	"“กหํ นุ โข ภควา เอตรหิ วิหรตี”ติ? ",
"sn6.5:3.3":	"อทฺทสา โข อายสฺมา มหากสฺสโป ภควนฺตํ ทิพฺเพน จกฺขุนา …เป… ",
"sn6.5:3.4":	"ทิสฺวาน—เสยฺยถาปิ นาม พลวา ปุริโส …เป… เอวเมว—เชตวเน อนฺตรหิโต ตสฺมึ พฺรหฺมโลเก ปาตุรโหสิฯ ",
"sn6.5:3.5":	"อถ โข อายสฺมา มหากสฺสโป ทกฺขิณํ ทิสํ นิสฺสาย ตสฺส พฺรหฺมุโน อุปริ เวหาสํ ปลฺลงฺเกน นิสีทิ เตโชธาตุํ สมาปชฺชิตฺวา นีจตรํ ภควโตฯ ",
"sn6.5:4.1":	"อถ โข อายสฺมโต มหากปฺปินสฺส เอตทโหสิ",
"sn6.5:4.2":	"“กหํ นุ โข ภควา เอตรหิ วิหรตี”ติ? ",
"sn6.5:4.3":	"อทฺทสา โข อายสฺมา มหากปฺปิโน ภควนฺตํ ทิพฺเพน จกฺขุนา …เป… เตโชธาตุํ สมาปนฺนํฯ ",
"sn6.5:4.4":	"ทิสฺวาน—เสยฺยถาปิ นาม พลวา ปุริโส …เป… ",
"sn6.5:4.5":	"เอวเมว—เชตวเน อนฺตรหิโต ตสฺมึ พฺรหฺมโลเก ปาตุรโหสิฯ ",
"sn6.5:4.6":	"อถ โข อายสฺมา มหากปฺปิโน ปจฺฉิมํ ทิสํ นิสฺสาย ตสฺส พฺรหฺมุโน อุปริ เวหาสํ ปลฺลงฺเกน นิสีทิ เตโชธาตุํ สมาปชฺชิตฺวา นีจตรํ ภควโตฯ ",
"sn6.5:5.1":	"อถ โข อายสฺมโต อนุรุทฺธสฺส เอตทโหสิ",
"sn6.5:5.2":	"“กหํ นุ โข ภควา เอตรหิ วิหรตี”ติ? ",
"sn6.5:5.3":	"อทฺทสา โข อายสฺมา อนุรุทฺโธ …เป… เตโชธาตุํ สมาปนฺนํฯ ",
"sn6.5:5.4":	"ทิสฺวาน—เสยฺยถาปิ นาม พลวา ปุริโส …เป… ตสฺมึ พฺรหฺมโลเก ปาตุรโหสิฯ ",
"sn6.5:5.5":	"อถ โข อายสฺมา อนุรุทฺโธ อุตฺตรํ ทิสํ นิสฺสาย ตสฺส พฺรหฺมุโน อุปริ เวหาสํ ปลฺลงฺเกน นิสีทิ เตโชธาตุํ สมาปชฺชิตฺวา นีจตรํ ภควโตฯ ",
"sn6.5:6.1":	"อถ โข อายสฺมา มหาโมคฺคลฺลาโน ตํ พฺรหฺมานํ คาถาย อชฺฌภาสิ",
"sn6.5:7.1":	"“อชฺชาปิ เต อาวุโส สา ทิฏฺฐิ, ",
"sn6.5:7.2":	"ยา เต ทิฏฺฐิ ปุเร อหุ; ",
"sn6.5:7.3":	"ปสฺสสิ วีติวตฺตนฺตํ, ",
"sn6.5:7.4":	"พฺรหฺมโลเก ปภสฺสรนฺ”ติฯ ",
"sn6.5:8.1":	"“น เม มาริส สา ทิฏฺฐิ, ",
"sn6.5:8.2":	"ยา เม ทิฏฺฐิ ปุเร อหุ; ",
"sn6.5:8.3":	"ปสฺสามิ วีติวตฺตนฺตํ, ",
"sn6.5:8.4":	"พฺรหฺมโลเก ปภสฺสรํ; ",
"sn6.5:8.5":	"สฺวาหํ อชฺช กถํ วชฺชํ, ",
"sn6.5:8.6":	"อหํ นิจฺโจมฺหิ สสฺสโต”ติฯ ",
"sn6.5:9.1":	"อถ โข ภควา ตํ พฺรหฺมานํ สํเวเชตฺวา—เสยฺยถาปิ นาม พลวา ปุริโส สมิญฺชิตํ วา พาหํ ปสาเรยฺย, ปสาริตํ วา พาหํ สมิญฺเชยฺย; เอวเมว—ตสฺมึ พฺรหฺมโลเก อนฺตรหิโต เชตวเน ปาตุรโหสิฯ ",
"sn6.5:9.2":	"อถ โข โส พฺรหฺมา อญฺญตรํ พฺรหฺมปาริสชฺชํ อามนฺเตสิ",
"sn6.5:9.3":	"“เอหิ ตฺวํ, มาริส, เยนายสฺมา มหาโมคฺคลฺลาโน เตนุปสงฺกม; อุปสงฺกมิตฺวา อายสฺมนฺตํ มหาโมคฺคลฺลานํ เอวํ วเทหิ",
"sn6.5:9.4":	"‘อตฺถิ นุ โข, มาริส โมคฺคลฺลาน, อญฺเญปิ ตสฺส ภควโต สาวกา เอวํมหิทฺธิกา เอวํมหานุภาวา; ",
"sn6.5:9.5":	"เสยฺยถาปิ ภวํ โมคฺคลฺลาโน กสฺสโป กปฺปิโน อนุรุทฺโธ’”ติ? ",
"sn6.5:9.6":	"“เอวํ, มาริสา”ติ โข โส พฺรหฺมปาริสชฺโช ตสฺส พฺรหฺมุโน ปฏิสฺสุตฺวา เยนายสฺมา มหาโมคฺคลฺลาโน เตนุปสงฺกมิ; อุปสงฺกมิตฺวา อายสฺมนฺตํ มหาโมคฺคลฺลานํ เอตทโวจ",
"sn6.5:9.7":	"“อตฺถิ นุ โข, มาริส โมคฺคลฺลาน, อญฺเญปิ ตสฺส ภควโต สาวกา เอวํมหิทฺธิกา เอวํมหานุภาวา; ",
"sn6.5:9.8":	"เสยฺยถาปิ ภวํ โมคฺคลฺลาโน กสฺสโป กปฺปิโน อนุรุทฺโธ”ติ? ",
"sn6.5:9.9":	"อถ โข อายสฺมา มหาโมคฺคลฺลาโน ตํ พฺรหฺมปาริสชฺชํ คาถาย อชฺฌภาสิ",
"sn6.5:10.1":	"“เตวิชฺชา อิทฺธิปตฺตา จ, ",
"sn6.5:10.2":	"เจโตปริยายโกวิทา; ",
"sn6.5:10.3":	"ขีณาสวา อรหนฺโต, ",
"sn6.5:10.4":	"พหู พุทฺธสฺส สาวกา”ติฯ ",
"sn6.5:11.1":	"อถ โข โส พฺรหฺมปาริสชฺโช อายสฺมโต มหาโมคฺคลฺลานสฺส ภาสิตํ อภินนฺทิตฺวา อนุโมทิตฺวา เยน โส พฺรหฺมา เตนุปสงฺกมิ; อุปสงฺกมิตฺวา ตํ พฺรหฺมานํ เอตทโวจ",
"sn6.5:11.2":	"“อายสฺมา, มาริส, มหาโมคฺคลฺลาโน เอวมาห",
"sn6.5:12.1":	"‘เตวิชฺชา อิทฺธิปตฺตา จ, ",
"sn6.5:12.2":	"เจโตปริยายโกวิทา; ",
"sn6.5:12.3":	"ขีณาสวา อรหนฺโต, ",
"sn6.5:12.4":	"พหู พุทฺธสฺส สาวกา’”ติฯ ",
"sn6.5:13.1":	"อิทมโวจ โส พฺรหฺมปาริสชฺโชฯ ",
"sn6.5:13.2":	"อตฺตมโน จ โส พฺรหฺมา ตสฺส พฺรหฺมปาริสชฺชสฺส ภาสิตํ อภินนฺทีติฯ "
}	
