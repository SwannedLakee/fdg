{	
"sn41.5:0.1":	"สํยุตฺต นิกาย ๔๑ฯ๕ ",
"sn41.5:0.2":	"๑ฯ จิตฺตวคฺค ",
"sn41.5:0.3":	"ปฐมกามภูสุตฺต ",
"sn41.5:1.1":	"เอกํ สมยํ อายสฺมา กามภู มจฺฉิกาสณฺเฑ วิหรติ อมฺพาฏกวเนฯ ",
"sn41.5:1.2":	"อถ โข จิตฺโต คหปติ เยนายสฺมา กามภู เตนุปสงฺกมิ; อุปสงฺกมิตฺวา อายสฺมนฺตํ กามภุํ อภิวาเทตฺวา เอกมนฺตํ นิสีทิฯ เอกมนฺตํ นิสินฺนํ โข จิตฺตํ คหปตึ อายสฺมา กามภู เอตทโวจ",
"sn41.5:2.1":	"“วุตฺตมิทํ, คหปติ",
"sn41.5:3.1":	"‘เนลงฺโค เสตปจฺฉาโท, ",
"sn41.5:3.2":	"เอกาโร วตฺตตี รโถ; ",
"sn41.5:3.3":	"อนีฆํ ปสฺส อายนฺตํ, ",
"sn41.5:3.4":	"ฉินฺนโสตํ อพนฺธนนฺ’ติฯ ",
"sn41.5:4.1":	"อิมสฺส นุ โข, คหปติ, สงฺขิตฺเตน ภาสิตสฺส กถํ วิตฺถาเรน อตฺโถ ทฏฺฐพฺโพ”ติ? ",
"sn41.5:4.2":	"“กึ นุ โข เอตํ, ภนฺเต, ภควตา ภาสิตนฺ”ติ? ",
"sn41.5:4.3":	"“เอวํ, คหปตี”ติฯ ",
"sn41.5:4.4":	"“เตน หิ, ภนฺเต, มุหุตฺตํ อาคเมหิ ยาวสฺส อตฺถํ เปกฺขามี”ติฯ ",
"sn41.5:4.5":	"อถ โข จิตฺโต คหปติ มุหุตฺตํ ตุณฺหี หุตฺวา อายสฺมนฺตํ กามภุํ เอตทโวจ",
"sn41.5:5.1":	"“‘เนลงฺคนฺ’ติ โข, ภนฺเต, สีลานเมตํ อธิวจนํฯ ",
"sn41.5:5.2":	"‘เสตปจฺฉาโท’ติ โข, ภนฺเต, วิมุตฺติยา เอตํ อธิวจนํฯ ",
"sn41.5:5.3":	"‘เอกาโร’ติ โข, ภนฺเต, สติยา เอตํ อธิวจนํฯ ",
"sn41.5:5.4":	"‘วตฺตตี’ติ โข, ภนฺเต, อภิกฺกมปฏิกฺกมเสฺสตํ อธิวจนํฯ ",
"sn41.5:5.5":	"‘รโถ’ติ โข, ภนฺเต, อิมเสฺสตํ จาตุมหาภูติกสฺส กายสฺส อธิวจนํ มาตาเปตฺติกสมฺภวสฺส โอทนกุมฺมาสูปจยสฺส อนิจฺจุจฺฉาทนปริมทฺทนเภทนวิทฺธํสนธมฺมสฺสฯ ",
"sn41.5:5.6":	"ราโค โข, ภนฺเต, นีโฆ, โทโส นีโฆ, โมโห นีโฆฯ ",
"sn41.5:5.7":	"เต ขีณาสวสฺส ภิกฺขุโน ปหีนา อุจฺฉินฺนมูลา ตาลาวตฺถุกตา อนภาวงฺกตา อายตึ อนุปฺปาทธมฺมาฯ ",
"sn41.5:5.8":	"ตสฺมา ขีณาสโว ภิกฺขุ ‘อนีโฆ’ติ วุจฺจติฯ ",
"sn41.5:5.9":	"‘อายนฺตนฺ’ติ โข, ภนฺเต, อรหโต เอตํ อธิวจนํฯ ",
"sn41.5:5.10":	"‘โสโต’ติ โข, ภนฺเต, ตณฺหาเยตํ อธิวจนํฯ ",
"sn41.5:5.11":	"สา ขีณาสวสฺส ภิกฺขุโน ปหีนา อุจฺฉินฺนมูลา ตาลาวตฺถุกตา อนภาวงฺกตา อายตึ อนุปฺปาทธมฺมาฯ ",
"sn41.5:5.12":	"ตสฺมา ขีณาสโว ภิกฺขุ ‘ฉินฺนโสโต’ติ วุจฺจติฯ ",
"sn41.5:5.13":	"ราโค โข, ภนฺเต, พนฺธนํ, โทโส พนฺธนํ, โมโห พนฺธนํฯ ",
"sn41.5:5.14":	"เต ขีณาสวสฺส ภิกฺขุโน ปหีนา อุจฺฉินฺนมูลา ตาลาวตฺถุกตา อนภาวงฺกตา อายตึ อนุปฺปาทธมฺมาฯ ",
"sn41.5:5.15":	"ตสฺมา ขีณาสโว ภิกฺขุ ‘อพนฺธโน’ติ วุจฺจติฯ ",
"sn41.5:5.16":	"อิติ โข, ภนฺเต, ยํ ตํ ภควตา วุตฺตํ",
"sn41.5:6.1":	"‘เนลงฺโค เสตปจฺฉาโท, ",
"sn41.5:6.2":	"เอกาโร วตฺตตี รโถ; ",
"sn41.5:6.3":	"อนีฆํ ปสฺส อายนฺตํ, ",
"sn41.5:6.4":	"ฉินฺนโสตํ อพนฺธนนฺ’ติฯ ",
"sn41.5:7.1":	"อิมสฺส โข, ภนฺเต, ภควตา สงฺขิตฺเตน ภาสิตสฺส เอวํ วิตฺถาเรน อตฺถํ อาชานามี”ติฯ ",
"sn41.5:7.2":	"“ลาภา เต, คหปติ, สุลทฺธํ เต, คหปติฯ ",
"sn41.5:7.3":	"ยสฺส เต คมฺภีเร พุทฺธวจเน ปญฺญาจกฺขุ กมตี”ติฯ ",
"sn41.5:7.4":	"ปญฺจมํฯ "
}	
