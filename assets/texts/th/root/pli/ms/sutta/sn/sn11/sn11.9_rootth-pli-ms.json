{	
"sn11.9:0.1":	"สํยุตฺต นิกาย ๑๑ฯ๙ ",
"sn11.9:0.2":	"๑ฯ ปฐมวคฺค ",
"sn11.9:0.3":	"อรญฺญายตไนสิสุตฺต ",
"sn11.9:1.1":	"สาวตฺถิยํฯ ",
"sn11.9:1.2":	"“ภูตปุพฺพํ, ภิกฺขเว, สมฺพหุลา อิสโย สีลวนฺโต กลฺยาณธมฺมา อรญฺญายตเน ปณฺณกุฏีสุ สมฺมนฺติฯ ",
"sn11.9:1.3":	"อถ โข, ภิกฺขเว, สกฺโก จ เทวานมินฺโท เวปจิตฺติ จ อสุรินฺโท เยน เต อิสโย สีลวนฺโต กลฺยาณธมฺมา เตนุปสงฺกมึสุฯ ",
"sn11.9:1.4":	"อถ โข, ภิกฺขเว, เวปจิตฺติ อสุรินฺโท ปฏลิโย อุปาหนา อาโรหิตฺวา ขคฺคํ โอลคฺเคตฺวา ฉตฺเตน ธาริยมาเนน อคฺคทฺวาเรน อสฺสมํ ปวิสิตฺวา เต อิสโย สีลวนฺเต กลฺยาณธมฺเม อปพฺยามโต กริตฺวา อติกฺกมิฯ ",
"sn11.9:1.5":	"อถ โข, ภิกฺขเว, สกฺโก เทวานมินฺโท ปฏลิโย อุปาหนา โอโรหิตฺวา ขคฺคํ อญฺเญสํ ทตฺวา ฉตฺตํ อปนาเมตฺวา ทฺวาเรเนว อสฺสมํ ปวิสิตฺวา เต อิสโย สีลวนฺเต กลฺยาณธมฺเม อนุวาตํ ปญฺชลิโก นมสฺสมาโน อฏฺฐาสิฯ ",
"sn11.9:1.6":	"อถ โข, ภิกฺขเว, เต อิสโย สีลวนฺโต กลฺยาณธมฺมา สกฺกํ เทวานมินฺทํ คาถาย อชฺฌภาสึสุ",
"sn11.9:2.1":	"‘คนฺโธ อิสีนํ จิรทิกฺขิตานํ, ",
"sn11.9:2.2":	"กายา จุโต คจฺฉติ มาลุเตน; ",
"sn11.9:2.3":	"อิโต ปฏิกฺกมฺม สหสฺสเนตฺต, ",
"sn11.9:2.4":	"คนฺโธ อิสีนํ อสุจิ เทวราชา’ติฯ ",
"sn11.9:3.1":	"‘คนฺโธ อิสีนํ จิรทิกฺขิตานํ, ",
"sn11.9:3.2":	"กายา จุโต คจฺฉตุ มาลุเตน; ",
"sn11.9:3.3":	"สุจิตฺรปุปฺผํ สิรสฺมึว มาลํ, ",
"sn11.9:3.4":	"คนฺธํ เอตํ ปฏิกงฺขาม ภนฺเต; ",
"sn11.9:3.5":	"น เหตฺถ เทวา ปฏิกูลสญฺญิโน’”ติฯ "
}	
