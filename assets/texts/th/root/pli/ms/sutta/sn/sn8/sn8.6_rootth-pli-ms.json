{	
"sn8.6:0.1":	"สํยุตฺต นิกาย ๘ฯ๖ ",
"sn8.6:0.2":	"๑ฯ วงฺคีสวคฺค ",
"sn8.6:0.3":	"สาริปุตฺตสุตฺต ",
"sn8.6:1.1":	"เอกํ สมยํ อายสฺมา สาริปุตฺโต สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"sn8.6:1.2":	"เตน โข ปน สมเยน อายสฺมา สาริปุตฺโต ภิกฺขู ธมฺมิยา กถาย สนฺทเสฺสติ สมาทเปติ สมุตฺเตเชติ สมฺปหํเสติ โปริยา วาจาย วิสฺสฏฺฐาย อเนลคลาย อตฺถสฺส วิญฺญาปนิยาฯ ",
"sn8.6:1.3":	"เต จ ภิกฺขู อฏฺฐึ กตฺวา มนสิ กตฺวา สพฺพเจตสา สมนฺนาหริตฺวา โอหิตโสตา ธมฺมํ สุณนฺติฯ ",
"sn8.6:1.4":	"อถ โข อายสฺมโต วงฺคีสสฺส เอตทโหสิ",
"sn8.6:1.5":	"“อยํ โข อายสฺมา สาริปุตฺโต ภิกฺขู ธมฺมิยา กถาย สนฺทเสฺสติ สมาทเปติ สมุตฺเตเชติ สมฺปหํเสติ โปริยา วาจาย วิสฺสฏฺฐาย อเนลคลาย อตฺถสฺส วิญฺญาปนิยาฯ ",
"sn8.6:1.6":	"เต จ ภิกฺขู อฏฺฐึ กตฺวา มนสิ กตฺวา สพฺพเจตสา สมนฺนาหริตฺวา โอหิตโสตา ธมฺมํ สุณนฺติฯ ",
"sn8.6:1.7":	"ยนฺนูนาหํ อายสฺมนฺตํ สาริปุตฺตํ สมฺมุขา สารุปฺปาหิ คาถาหิ อภิตฺถเวยฺยนฺ”ติฯ ",
"sn8.6:2.1":	"อถ โข อายสฺมา วงฺคีโส อุฏฺฐายาสนา เอกํสํ อุตฺตราสงฺคํ กริตฺวา เยนายสฺมา สาริปุตฺโต เตนญฺชลึ ปณาเมตฺวา อายสฺมนฺตํ สาริปุตฺตํ เอตทโวจ",
"sn8.6:2.2":	"“ปฏิภาติ มํ, อาวุโส สาริปุตฺต, ปฏิภาติ มํ, อาวุโส สาริปุตฺตา”ติฯ ",
"sn8.6:2.3":	"“ปฏิภาตุ ตํ, อาวุโส วงฺคีสา”ติฯ ",
"sn8.6:2.4":	"อถ โข อายสฺมา วงฺคีโส อายสฺมนฺตํ สาริปุตฺตํ สมฺมุขา สารุปฺปาหิ คาถาหิ อภิตฺถวิ",
"sn8.6:3.1":	"“คมฺภีรปญฺโญ เมธาวี, ",
"sn8.6:3.2":	"มคฺคามคฺคสฺส โกวิโท; ",
"sn8.6:3.3":	"สาริปุตฺโต มหาปญฺโญ, ",
"sn8.6:3.4":	"ธมฺมํ เทเสติ ภิกฺขุนํฯ ",
"sn8.6:4.1":	"สงฺขิตฺเตนปิ เทเสติ, ",
"sn8.6:4.2":	"วิตฺถาเรนปิ ภาสติ; ",
"sn8.6:4.3":	"สาฬิกายิว นิคฺโฆโส, ",
"sn8.6:4.4":	"ปฏิภานํ อุทีรยิฯ ",
"sn8.6:5.1":	"ตสฺส ตํ เทสยนฺตสฺส, ",
"sn8.6:5.2":	"สุณนฺติ มธุรํ คิรํ; ",
"sn8.6:5.3":	"สเรน รชนีเยน, ",
"sn8.6:5.4":	"สวนีเยน วคฺคุนา; ",
"sn8.6:5.5":	"อุทคฺคจิตฺตา มุทิตา, ",
"sn8.6:5.6":	"โสตํ โอเธนฺติ ภิกฺขโว”ติฯ "
}	
