{	
"sn13.2:0.1":	"สํยุตฺต นิกาย ๑๓ฯ๒ ",
"sn13.2:0.2":	"๑ฯ อภิสมยวคฺค ",
"sn13.2:0.3":	"โปกฺขรณีสุตฺต ",
"sn13.2:1.1":	"สาวตฺถิยํ วิหรติฯ ",
"sn13.2:1.2":	"“เสยฺยถาปิ, ภิกฺขเว, โปกฺขรณี ปญฺญาสโยชนานิ อายาเมน ปญฺญาสโยชนานิ วิตฺถาเรน ปญฺญาสโยชนานิ อุพฺเพเธน, ปุณฺณา อุทกสฺส สมติตฺติกา กากเปยฺยาฯ ",
"sn13.2:1.3":	"ตโต ปุริโส กุสคฺเคน อุทกํ อุทฺธเรยฺยฯ ",
"sn13.2:1.4":	"ตํ กึ มญฺญถ, ภิกฺขเว, ",
"sn13.2:1.5":	"กตมํ นุ โข พหุตรํ, ยํ วา กุสคฺเคน อุทกํ อุพฺภตํ ยํ วา โปกฺขรณิยา อุทกนฺ”ติ? ",
"sn13.2:2.1":	"“เอตเทว, ภนฺเต, พหุตรํ, ยทิทํ โปกฺขรณิยา อุทกํฯ ",
"sn13.2:2.2":	"อปฺปมตฺตกํ กุสคฺเคน อุทกํ อุพฺภตํฯ ",
"sn13.2:2.3":	"เนว สติมํ กลํ อุเปติ น สหสฺสิมํ กลํ อุเปติ น สตสหสฺสิมํ กลํ อุเปติ โปกฺขรณิยา อุทกํ อุปนิธาย กุสคฺเคน อุทกํ อุพฺภตนฺ”ติฯ ",
"sn13.2:3.1":	"“เอวเมว โข, ภิกฺขเว, อริยสาวกสฺส ทิฏฺฐิสมฺปนฺนสฺส ปุคฺคลสฺส อภิสเมตาวิโน เอตเทว พหุตรํ ทุกฺขํ ยทิทํ ปริกฺขีณํ ปริยาทิณฺณํ; อปฺปมตฺตกํ อวสิฏฺฐํฯ ",
"sn13.2:3.2":	"เนว สติมํ กลํ อุเปติ น สหสฺสิมํ กลํ อุเปติ น สตสหสฺสิมํ กลํ อุเปติ ปุริมํ ทุกฺขกฺขนฺธํ ปริกฺขีณํ ปริยาทิณฺณํ อุปนิธาย, ยทิทํ สตฺตกฺขตฺตุํปรมตาฯ ",
"sn13.2:3.3":	"เอวํ มหตฺถิโย โข, ภิกฺขเว, ธมฺมาภิสมโย; เอวํ มหตฺถิโย ธมฺมจกฺขุปฏิลาโภ”ติฯ ",
"sn13.2:3.4":	"ทุติยํฯ "
}	
