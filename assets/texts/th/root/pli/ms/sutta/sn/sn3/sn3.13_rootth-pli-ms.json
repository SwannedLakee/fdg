{	
"sn3.13:0.1":	"สํยุตฺต นิกาย ๓ฯ๑๓ ",
"sn3.13:0.2":	"๒ฯ ทุติยวคฺค ",
"sn3.13:0.3":	"โทณปากสุตฺต ",
"sn3.13:1.1":	"สาวตฺถินิทานํฯ ",
"sn3.13:1.2":	"เตน โข ปน สมเยน ราชา ปเสนทิ โกสโล โทณปากกุรํ ภุญฺชติฯ ",
"sn3.13:1.3":	"อถ โข ราชา ปเสนทิ โกสโล ภุตฺตาวี มหสฺสาสี เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ ",
"sn3.13:2.1":	"อถ โข ภควา ราชานํ ปเสนทึ โกสลํ ภุตฺตาวึ มหสฺสาสึ วิทิตฺวา ตายํ เวลายํ อิมํ คาถํ อภาสิ",
"sn3.13:3.1":	"“มนุชสฺส สทา สตีมโต, ",
"sn3.13:3.2":	"มตฺตํ ชานโต ลทฺธโภชเน; ",
"sn3.13:3.3":	"ตนุกสฺส ภวนฺติ เวทนา, ",
"sn3.13:3.4":	"สณิกํ ชีรติ อายุปาลยนฺ”ติฯ ",
"sn3.13:4.1":	"เตน โข ปน สมเยน สุทสฺสโน มาณโว รญฺโญ ปเสนทิสฺส โกสลสฺส ปิฏฺฐิโต ฐิโต โหติฯ ",
"sn3.13:4.2":	"อถ โข ราชา ปเสนทิ โกสโล สุทสฺสนํ มาณวํ อามนฺเตสิ",
"sn3.13:4.3":	"“เอหิ ตฺวํ, ตาต สุทสฺสน, ภควโต สนฺติเก อิมํ คาถํ ปริยาปุณิตฺวา มม ภตฺตาภิหาเร ภตฺตาภิหาเร ภาสฯ ",
"sn3.13:4.4":	"อหญฺจ เต เทวสิกํ กหาปณสตํ กหาปณสตํ นิจฺจํ ภิกฺขํ ปวตฺตยิสฺสามี”ติฯ ",
"sn3.13:4.5":	"“เอวํ, เทวา”ติ โข สุทสฺสโน มาณโว รญฺโญ ปเสนทิสฺส โกสลสฺส ปฏิสฺสุตฺวา ภควโต สนฺติเก อิมํ คาถํ ปริยาปุณิตฺวา รญฺโญ ปเสนทิสฺส โกสลสฺส ภตฺตาภิหาเร สุทํ ภาสติ",
"sn3.13:5.1":	"“มนุชสฺส สทา สตีมโต, ",
"sn3.13:5.2":	"มตฺตํ ชานโต ลทฺธโภชเน; ",
"sn3.13:5.3":	"ตนุกสฺส ภวนฺติ เวทนา, ",
"sn3.13:5.4":	"สณิกํ ชีรติ อายุปาลยนฺ”ติฯ ",
"sn3.13:6.1":	"อถ โข ราชา ปเสนทิ โกสโล อนุปุพฺเพน นาฬิโกทนปรมตาย สณฺฐาสิฯ ",
"sn3.13:6.2":	"อถ โข ราชา ปเสนทิ โกสโล อปเรน สมเยน สุสลฺลิขิตคตฺโต ปาณินา คตฺตานิ อนุมชฺชนฺโต ตายํ เวลายํ อิมํ อุทานํ อุทาเนสิ",
"sn3.13:6.3":	"“อุภเยน วต มํ โส ภควา อตฺเถน อนุกมฺปิ—",
"sn3.13:6.4":	"ทิฏฺฐธมฺมิเกน เจว อตฺเถน สมฺปรายิเกน จา”ติฯ "
}	
