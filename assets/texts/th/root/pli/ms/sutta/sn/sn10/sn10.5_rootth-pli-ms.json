{	
"sn10.5:0.1":	"สํยุตฺต นิกาย ๑๐ฯ๕ ",
"sn10.5:0.2":	"๑ฯ อินฺทกวคฺค ",
"sn10.5:0.3":	"สานุสุตฺต ",
"sn10.5:1.1":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"sn10.5:1.2":	"เตน โข ปน สมเยน อญฺญตริสฺสา อุปาสิกาย สานุ นาม ปุตฺโต ยกฺเขน คหิโต โหติฯ ",
"sn10.5:1.3":	"อถ โข สา อุปาสิกา ปริเทวมานา ตายํ เวลายํ อิมา คาถาโย อภาสิ",
"sn10.5:2.1":	"“จาตุทฺทสึ ปญฺจทสึ, ",
"sn10.5:2.2":	"ยา จ ปกฺขสฺส อฏฺฐมี; ",
"sn10.5:2.3":	"ปาฏิหาริยปกฺขญฺจ, ",
"sn10.5:2.4":	"อฏฺฐงฺคสุสมาคตํฯ ",
"sn10.5:3.1":	"อุโปสถํ อุปวสนฺติ, ",
"sn10.5:3.2":	"พฺรหฺมจริยํ จรนฺติ เย; ",
"sn10.5:3.3":	"น เตหิ ยกฺขา กีฬนฺติ, ",
"sn10.5:3.4":	"อิติ เม อรหตํ สุตํ; ",
"sn10.5:3.5":	"สา ทานิ อชฺช ปสฺสามิ, ",
"sn10.5:3.6":	"ยกฺขา กีฬนฺติ สานุนา”ติฯ ",
"sn10.5:4.1":	"“จาตุทฺทสึ ปญฺจทสึ, ",
"sn10.5:4.2":	"ยา จ ปกฺขสฺส อฏฺฐมี; ",
"sn10.5:4.3":	"ปาฏิหาริยปกฺขญฺจ, ",
"sn10.5:4.4":	"อฏฺฐงฺคสุสมาคตํ; ",
"sn10.5:5.1":	"อุโปสถํ อุปวสนฺติ, ",
"sn10.5:5.2":	"พฺรหฺมจริยํ จรนฺติ เยฯ ",
"sn10.5:5.3":	"น เตหิ ยกฺขา กีฬนฺติ, ",
"sn10.5:5.4":	"สาหุ เต อรหตํ สุตํ; ",
"sn10.5:6.1":	"สานุํ ปพุทฺธํ วชฺชาสิ, ",
"sn10.5:6.2":	"ยกฺขานํ วจนํ อิทํ; ",
"sn10.5:6.3":	"มากาสิ ปาปกํ กมฺมํ, ",
"sn10.5:6.4":	"อาวิ วา ยทิ วา รโหฯ ",
"sn10.5:7.1":	"สเจ จ ปาปกํ กมฺมํ, ",
"sn10.5:7.2":	"กริสฺสสิ กโรสิ วา; ",
"sn10.5:7.3":	"น เต ทุกฺขา ปมุตฺยตฺถิ, ",
"sn10.5:7.4":	"อุปฺปจฺจาปิ ปลายโต”ติฯ ",
"sn10.5:8.1":	"“มตํ วา อมฺม โรทนฺติ, ",
"sn10.5:8.2":	"โย วา ชีวํ น ทิสฺสติ; ",
"sn10.5:8.3":	"ชีวนฺตํ อมฺม ปสฺสนฺตี, ",
"sn10.5:8.4":	"กสฺมา มํ อมฺม โรทสี”ติฯ ",
"sn10.5:9.1":	"“มตํ วา ปุตฺต โรทนฺติ, ",
"sn10.5:9.2":	"โย วา ชีวํ น ทิสฺสติ; ",
"sn10.5:9.3":	"โย จ กาเม จชิตฺวาน, ",
"sn10.5:9.4":	"ปุนราคจฺฉเต อิธ; ",
"sn10.5:9.5":	"ตํ วาปิ ปุตฺต โรทนฺติ, ",
"sn10.5:9.6":	"ปุน ชีวํ มโต หิ โสฯ ",
"sn10.5:10.1":	"กุกฺกุฬา อุพฺภโต ตาต, ",
"sn10.5:10.2":	"กุกฺกุฬํ ปติตุมิจฺฉสิ; ",
"sn10.5:10.3":	"นรกา อุพฺภโต ตาต, ",
"sn10.5:10.4":	"นรกํ ปติตุมิจฺฉสิฯ ",
"sn10.5:11.1":	"อภิธาวถ ภทฺทนฺเต, ",
"sn10.5:11.2":	"กสฺส อุชฺฌาปยามเส; ",
"sn10.5:11.3":	"อาทิตฺตา นีหตํ ภณฺฑํ, ",
"sn10.5:11.4":	"ปุน ฑยฺหิตุมิจฺฉสี”ติฯ "
}	
