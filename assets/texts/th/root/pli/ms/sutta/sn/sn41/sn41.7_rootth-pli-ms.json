{	
"sn41.7:0.1":	"สํยุตฺต นิกาย ๔๑ฯ๗ ",
"sn41.7:0.2":	"๑ฯ จิตฺตวคฺค ",
"sn41.7:0.3":	"โคทตฺตสุตฺต ",
"sn41.7:1.1":	"เอกํ สมยํ อายสฺมา โคทตฺโต มจฺฉิกาสณฺเฑ วิหรติ อมฺพาฏกวเนฯ ",
"sn41.7:1.2":	"อถ โข จิตฺโต คหปติ เยนายสฺมา โคทตฺโต เตนุปสงฺกมิ; อุปสงฺกมิตฺวา อายสฺมนฺตํ โคทตฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺนํ โข จิตฺตํ คหปตึ อายสฺมา โคทตฺโต เอตทโวจ",
"sn41.7:1.3":	"“ยา จายํ, คหปติ, อปฺปมาณา เจโตวิมุตฺติ, ยา จ อากิญฺจญฺญา เจโตวิมุตฺติ, ยา จ สุญฺญตา เจโตวิมุตฺติ, ยา จ อนิมิตฺตา เจโตวิมุตฺติ, อิเม ธมฺมา นานตฺถา นานาพฺยญฺชนา อุทาหุ เอกตฺถา พฺยญฺชนเมว นานนฺ”ติ? ",
"sn41.7:1.4":	"“อตฺถิ, ภนฺเต, ปริยาโย ยํ ปริยายํ อาคมฺม อิเม ธมฺมา นานตฺถา เจว นานาพฺยญฺชนา จฯ ",
"sn41.7:1.5":	"อตฺถิ ปน, ภนฺเต, ปริยาโย ยํ ปริยายํ อาคมฺม อิเม ธมฺมา เอกตฺถา พฺยญฺชนเมว นานนฺ”ติฯ ",
"sn41.7:2.1":	"“กตโม จ, ภนฺเต, ปริยาโย ยํ ปริยายํ อาคมฺม อิเม ธมฺมา นานตฺถา เจว นานาพฺยญฺชนา จ? ",
"sn41.7:2.2":	"อิธ, ภนฺเต, ภิกฺขุ เมตฺตาสหคเตน เจตสา เอกํ ทิสํ ผริตฺวา วิหรติ, ตถา ทุติยํ, ตถา ตติยํ, ตถา จตุตฺถํฯ อิติ อุทฺธมโธ ติริยํ สพฺพธิ สพฺพตฺตตาย สพฺพาวนฺตํ โลกํ เมตฺตาสหคเตน เจตสา วิปุเลน มหคฺคเตน อปฺปมาเณน อเวเรน อพฺยาปชฺเชน ผริตฺวา วิหรติฯ ",
"sn41.7:2.3":	"กรุณาสหคเตน เจตสา …เป… ",
"sn41.7:2.4":	"มุทิตาสหคเตน เจตสา …เป… ",
"sn41.7:2.5":	"อุเปกฺขาสหคเตน เจตสา เอกํ ทิสํ ผริตฺวา วิหรติ, ตถา ทุติยํ, ตถา ตติยํ, ตถา จตุตฺถํฯ อิติ อุทฺธมโธ ติริยํ สพฺพธิ สพฺพตฺตตาย สพฺพาวนฺตํ โลกํ อุเปกฺขาสหคเตน เจตสา วิปุเลน มหคฺคเตน อปฺปมาเณน อเวเรน อพฺยาปชฺเชน ผริตฺวา วิหรติฯ ",
"sn41.7:2.6":	"อยํ วุจฺจติ, ภนฺเต, อปฺปมาณา เจโตวิมุตฺติฯ ",
"sn41.7:3.1":	"กตมา จ, ภนฺเต, อากิญฺจญฺญา เจโตวิมุตฺติ? ",
"sn41.7:3.2":	"อิธ, ภนฺเต, ภิกฺขุ สพฺพโส วิญฺญาณญฺจายตนํ สมติกฺกมฺม, ‘นตฺถิ กิญฺจี’ติ อากิญฺจญฺญายตนํ อุปสมฺปชฺช วิหรติฯ ",
"sn41.7:3.3":	"อยํ วุจฺจติ, ภนฺเต, อากิญฺจญฺญา เจโตวิมุตฺติฯ ",
"sn41.7:4.1":	"กตมา จ, ภนฺเต, สุญฺญตา เจโตวิมุตฺติ? ",
"sn41.7:4.2":	"อิธ, ภนฺเต, ภิกฺขุ อรญฺญคโต วา รุกฺขมูลคโต วา สุญฺญาคารคโต วา อิติ ปฏิสญฺจิกฺขติ",
"sn41.7:4.3":	"‘สุญฺญมิทํ อตฺเตน วา อตฺตนิเยน วา’ติฯ ",
"sn41.7:4.4":	"อยํ วุจฺจติ, ภนฺเต, สุญฺญตา เจโตวิมุตฺติฯ ",
"sn41.7:5.1":	"กตมา จ, ภนฺเต, อนิมิตฺตา เจโตวิมุตฺติ? ",
"sn41.7:5.2":	"อิธ, ภนฺเต, ภิกฺขุ สพฺพนิมิตฺตานํ อมนสิการา อนิมิตฺตํ เจโตสมาธึ อุปสมฺปชฺช วิหรติฯ ",
"sn41.7:5.3":	"อยํ วุจฺจติ, ภนฺเต, อนิมิตฺตา เจโตวิมุตฺติฯ ",
"sn41.7:5.4":	"อยํ โข, ภนฺเต, ปริยาโย ยํ ปริยายํ อาคมฺม อิเม ธมฺมา นานตฺถา เจว นานาพฺยญฺชนา จฯ ",
"sn41.7:6.1":	"กตโม จ, ภนฺเต, ปริยาโย ยํ ปริยายํ อาคมฺม อิเม ธมฺมา เอกตฺถา พฺยญฺชนเมว นานํ? ",
"sn41.7:6.2":	"ราโค, ภนฺเต, ปมาณกรโณ, โทโส ปมาณกรโณ, โมโห ปมาณกรโณฯ ",
"sn41.7:6.3":	"เต ขีณาสวสฺส ภิกฺขุโน ปหีนา อุจฺฉินฺนมูลา ตาลาวตฺถุกตา อนภาวงฺกตา อายตึ อนุปฺปาทธมฺมาฯ ",
"sn41.7:6.4":	"ยาวตา โข, ภนฺเต, อปฺปมาณา เจโตวิมุตฺติโย, อกุปฺปา ตาสํ เจโตวิมุตฺติ อคฺคมกฺขายติฯ ",
"sn41.7:6.5":	"สา โข ปน อกุปฺปา เจโตวิมุตฺติ สุญฺญา ราเคน, สุญฺญา โทเสน, สุญฺญา โมเหนฯ ",
"sn41.7:6.6":	"ราโค โข, ภนฺเต, กิญฺจนํ, โทโส กิญฺจนํ, โมโห กิญฺจนํฯ ",
"sn41.7:6.7":	"เต ขีณาสวสฺส ภิกฺขุโน ปหีนา อุจฺฉินฺนมูลา ตาลาวตฺถุกตา อนภาวงฺกตา อายตึ อนุปฺปาทธมฺมาฯ ",
"sn41.7:6.8":	"ยาวตา โข, ภนฺเต, อากิญฺจญฺญา เจโตวิมุตฺติโย, อกุปฺปา ตาสํ เจโตวิมุตฺติ อคฺคมกฺขายติฯ ",
"sn41.7:6.9":	"สา โข ปน อกุปฺปา เจโตวิมุตฺติ สุญฺญา ราเคน, สุญฺญา โทเสน, สุญฺญา โมเหนฯ ",
"sn41.7:6.10":	"ราโค โข, ภนฺเต, นิมิตฺตกรโณ, โทโส นิมิตฺตกรโณ, โมโห นิมิตฺตกรโณฯ ",
"sn41.7:6.11":	"เต ขีณาสวสฺส ภิกฺขุโน ปหีนา อุจฺฉินฺนมูลา ตาลาวตฺถุกตา อนภาวงฺกตา อายตึ อนุปฺปาทธมฺมาฯ ",
"sn41.7:6.12":	"ยาวตา โข, ภนฺเต, อนิมิตฺตา เจโตวิมุตฺติโย, อกุปฺปา ตาสํ เจโตวิมุตฺติ อคฺคมกฺขายติฯ ",
"sn41.7:6.13":	"สา โข ปน อกุปฺปา เจโตวิมุตฺติ สุญฺญา ราเคน, สุญฺญา โทเสน, สุญฺญา โมเหนฯ ",
"sn41.7:6.14":	"อยํ โข, ภนฺเต, ปริยาโย ยํ ปริยายํ อาคมฺม อิเม ธมฺมา เอกตฺถา พฺยญฺชนเมว นานนฺ”ติฯ ",
"sn41.7:6.15":	"“ลาภา เต, คหปติ, สุลทฺธํ เต, คหปติฯ ",
"sn41.7:6.16":	"ยสฺส เต คมฺภีเร พุทฺธวจเน ปญฺญาจกฺขุ กมตี”ติฯ ",
"sn41.7:6.17":	"สตฺตมํฯ "
}	
