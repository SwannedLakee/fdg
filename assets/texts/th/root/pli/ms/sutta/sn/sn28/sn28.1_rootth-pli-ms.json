{	
"sn28.1:0.1":	"สํยุตฺต นิกาย ๒๘ฯ๑ ",
"sn28.1:0.2":	"๑ฯ สาริปุตฺตวคฺค ",
"sn28.1:0.3":	"วิเวกชสุตฺต ",
"sn28.1:1.1":	"เอกํ สมยํ อายสฺมา สาริปุตฺโต สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"sn28.1:1.2":	"อถ โข อายสฺมา สาริปุตฺโต ปุพฺพณฺหสมยํ นิวาเสตฺวา ปตฺตจีวรมาทาย สาวตฺถึ ปิณฺฑาย ปาวิสิฯ ",
"sn28.1:1.3":	"สาวตฺถิยํ ปิณฺฑาย จริตฺวา ปจฺฉาภตฺตํ ปิณฺฑปาตปฏิกฺกนฺโต เยน อนฺธวนํ เตนุปสงฺกมิ ทิวาวิหารายฯ ",
"sn28.1:1.4":	"อนฺธวนํ อชฺโฌคาเหตฺวา อญฺญตรสฺมึ รุกฺขมูเล ทิวาวิหารํ นิสีทิฯ ",
"sn28.1:2.1":	"อถ โข อายสฺมา สาริปุตฺโต สายนฺหสมยํ ปฏิสลฺลานา วุฏฺฐิโต เยน เชตวนํ อนาถปิณฺฑิกสฺส อาราโม เตนุปสงฺกมิฯ ",
"sn28.1:2.2":	"อทฺทสา โข อายสฺมา อานนฺโท อายสฺมนฺตํ สาริปุตฺตํ ทูรโตว อาคจฺฉนฺตํฯ ",
"sn28.1:2.3":	"ทิสฺวาน อายสฺมนฺตํ สาริปุตฺตํ เอตทโวจ",
"sn28.1:2.4":	"“วิปฺปสนฺนานิ โข เต, อาวุโส สาริปุตฺต, อินฺทฺริยานิ; ปริสุทฺโธ มุขวณฺโณ ปริโยทาโตฯ ",
"sn28.1:2.5":	"กตเมนายสฺมา สาริปุตฺโต อชฺช วิหาเรน วิหาสี”ติ? ",
"sn28.1:3.1":	"“อิธาหํ, อาวุโส, วิวิจฺเจว กาเมหิ วิวิจฺจ อกุสเลหิ ธมฺเมหิ สวิตกฺกํ สวิจารํ วิเวกชํ ปีติสุขํ ปฐมํ ฌานํ อุปสมฺปชฺช วิหรามิฯ ",
"sn28.1:3.2":	"ตสฺส มยฺหํ, อาวุโส, น เอวํ โหติ",
"sn28.1:3.3":	"‘อหํ ปฐมํ ฌานํ สมาปชฺชามี’ติ วา ‘อหํ ปฐมํ ฌานํ สมาปนฺโน’ติ วา ‘อหํ ปฐมา ฌานา วุฏฺฐิโต’ติ วา”ติฯ ",
"sn28.1:3.4":	"ตถา หิ ปนายสฺมโต สาริปุตฺตสฺส ทีฆรตฺตํ อหงฺการมมงฺการมานานุสยา สุสมูหตาฯ ",
"sn28.1:3.5":	"ตสฺมา อายสฺมโต สาริปุตฺตสฺส น เอวํ โหติ",
"sn28.1:3.6":	"“‘อหํ ปฐมํ ฌานํ สมาปชฺชามี’ติ วา ‘อหํ ปฐมํ ฌานํ สมาปนฺโน’ติ วา ‘อหํ ปฐมา ฌานา วุฏฺฐิโต’ติ วา”ติฯ ",
"sn28.1:3.7":	"ปฐมํฯ "
}	
