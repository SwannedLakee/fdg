{	
"sn11.14:0.1":	"สํยุตฺต นิกาย ๑๑ฯ๑๔ ",
"sn11.14:0.2":	"๒ฯ ทุติยวคฺค ",
"sn11.14:0.3":	"ทลิทฺทสุตฺต ",
"sn11.14:1.1":	"เอกํ สมยํ ภควา ราชคเห วิหรติ เวฬุวเน กลนฺทกนิวาเปฯ ",
"sn11.14:1.2":	"ตตฺร โข ภควา ภิกฺขู อามนฺเตสิ",
"sn11.14:1.3":	"“ภิกฺขโว”ติฯ ",
"sn11.14:1.4":	"“ภทนฺเต”ติ เต ภิกฺขู ภควโต ปจฺจโสฺสสุํฯ ",
"sn11.14:1.5":	"ภควา เอตทโวจ",
"sn11.14:2.1":	"“ภูตปุพฺพํ, ภิกฺขเว, อญฺญตโร ปุริโส อิมสฺมึเยว ราชคเห มนุสฺสทลิทฺโท อโหสิ มนุสฺสกปโณ มนุสฺสวราโกฯ ",
"sn11.14:2.2":	"โส ตถาคตปฺปเวทิเต ธมฺมวินเย สทฺธํ สมาทิยิ, สีลํ สมาทิยิ, สุตํ สมาทิยิ, จาคํ สมาทิยิ, ปญฺญํ สมาทิยิฯ ",
"sn11.14:2.3":	"โส ตถาคตปฺปเวทิเต ธมฺมวินเย สทฺธํ สมาทิยิตฺวา สีลํ สมาทิยิตฺวา สุตํ สมาทิยิตฺวา จาคํ สมาทิยิตฺวา ปญฺญํ สมาทิยิตฺวา กายสฺส เภทา ปรํ มรณา สุคตึ สคฺคํ โลกํ อุปปชฺชิ เทวานํ ตาวตึสานํ สหพฺยตํฯ ",
"sn11.14:2.4":	"โส อญฺเญ เทเว อติโรจติ วณฺเณน เจว ยสสา จฯ ",
"sn11.14:2.5":	"ตตฺร สุทํ, ภิกฺขเว, เทวา ตาวตึสา อุชฺฌายนฺติ ขิยฺยนฺติ วิปาเจนฺติ",
"sn11.14:2.6":	"‘อจฺฉริยํ วต โภ, อพฺภุตํ วต โภฯ ",
"sn11.14:2.7":	"อยญฺหิ เทวปุตฺโต ปุพฺเพ มนุสฺสภูโต สมาโน มนุสฺสทลิทฺโท อโหสิ มนุสฺสกปโณ มนุสฺสวราโก; ",
"sn11.14:2.8":	"โส กายสฺส เภทา ปรํ มรณา สุคตึ สคฺคํ โลกํ อุปปนฺโน เทวานํ ตาวตึสานํ สหพฺยตํฯ ",
"sn11.14:2.9":	"โส อญฺเญ เทเว อติโรจติ วณฺเณน เจว ยสสา จา’ติฯ ",
"sn11.14:3.1":	"อถ โข, ภิกฺขเว, สกฺโก เทวานมินฺโท เทเว ตาวตึเส อามนฺเตสิ",
"sn11.14:3.2":	"‘มา โข ตุเมฺห, มาริสา, เอตสฺส เทวปุตฺตสฺส อุชฺฌายิตฺถฯ ",
"sn11.14:3.3":	"เอโส โข, มาริสา, เทวปุตฺโต ปุพฺเพ มนุสฺสภูโต สมาโน ตถาคตปฺปเวทิเต ธมฺมวินเย สทฺธํ สมาทิยิ, สีลํ สมาทิยิ, สุตํ สมาทิยิ, จาคํ สมาทิยิ, ปญฺญํ สมาทิยิฯ ",
"sn11.14:3.4":	"โส ตถาคตปฺปเวทิเต ธมฺมวินเย สทฺธํ สมาทิยิตฺวา สีลํ สมาทิยิตฺวา สุตํ สมาทิยิตฺวา จาคํ สมาทิยิตฺวา ปญฺญํ สมาทิยิตฺวา กายสฺส เภทา ปรํ มรณา สุคตึ สคฺคํ โลกํ อุปปนฺโน เทวานํ ตาวตึสานํ สหพฺยตํฯ ",
"sn11.14:3.5":	"โส อญฺเญ เทเว อติโรจติ วณฺเณน เจว ยสสา จา’ติฯ ",
"sn11.14:3.6":	"อถ โข, ภิกฺขเว, สกฺโก เทวานมินฺโท เทเว ตาวตึเส อนุนยมาโน ตายํ เวลายํ อิมา คาถาโย อภาสิ",
"sn11.14:4.1":	"‘ยสฺส สทฺธา ตถาคเต, ",
"sn11.14:4.2":	"อจลา สุปฺปติฏฺฐิตา; ",
"sn11.14:4.3":	"สีลญฺจ ยสฺส กลฺยาณํ, ",
"sn11.14:4.4":	"อริยกนฺตํ ปสํสิตํฯ ",
"sn11.14:5.1":	"สงฺเฆ ปสาโท ยสฺสตฺถิ, ",
"sn11.14:5.2":	"อุชุภูตญฺจ ทสฺสนํ; ",
"sn11.14:5.3":	"อทลิทฺโทติ ตํ อาหุ, ",
"sn11.14:5.4":	"อโมฆํ ตสฺส ชีวิตํฯ ",
"sn11.14:6.1":	"ตสฺมา สทฺธญฺจ สีลญฺจ, ",
"sn11.14:6.2":	"ปสาทํ ธมฺมทสฺสนํ; ",
"sn11.14:6.3":	"อนุยุญฺเชถ เมธาวี, ",
"sn11.14:6.4":	"สรํ พุทฺธาน สาสนนฺ’”ติฯ "
}	
