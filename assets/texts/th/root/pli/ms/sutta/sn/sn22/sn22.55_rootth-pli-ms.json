{	
"sn22.55:0.1":	"สํยุตฺต นิกาย ๒๒ฯ๕๕ ",
"sn22.55:0.2":	"๖ฯ อุปยวคฺค ",
"sn22.55:0.3":	"อุทานสุตฺต ",
"sn22.55:1.1":	"สาวตฺถินิทานํฯ ",
"sn22.55:1.2":	"ตตฺร โข ภควา อุทานํ อุทาเนสิ",
"sn22.55:1.3":	"“‘โน จสฺสํ, โน จ เม สิยา, นาภวิสฺส, น เม ภวิสฺสตี’ติ—",
"sn22.55:1.4":	"เอวํ อธิมุจฺจมาโน ภิกฺขุ ฉินฺเทยฺย โอรมฺภาคิยานิ สํโยชนานี”ติฯ ",
"sn22.55:1.5":	"เอวํ วุตฺเต, อญฺญตโร ภิกฺขุ ภควนฺตํ เอตทโวจ",
"sn22.55:1.6":	"“ยถา กถํ ปน, ภนฺเต, ‘โน จสฺสํ, โน จ เม สิยา, นาภวิสฺส, น เม ภวิสฺสตี’ติ—",
"sn22.55:1.7":	"เอวํ อธิมุจฺจมาโน ภิกฺขุ ฉินฺเทยฺย โอรมฺภาคิยานิ สํโยชนานี”ติ? ",
"sn22.55:2.1":	"“อิธ, ภิกฺขุ, อสฺสุตวา ปุถุชฺชโน อริยานํ อทสฺสาวี …เป… ",
"sn22.55:2.2":	"สปฺปุริสธมฺเม อวินีโต รูปํ อตฺตโต สมนุปสฺสติ, รูปวนฺตํ วา อตฺตานํ; อตฺตนิ วา รูปํ, รูปสฺมึ วา อตฺตานํฯ ",
"sn22.55:2.3":	"เวทนํ … ",
"sn22.55:2.4":	"สญฺญํ … ",
"sn22.55:2.5":	"สงฺขาเร … ",
"sn22.55:2.6":	"วิญฺญาณํ อตฺตโต สมนุปสฺสติ, วิญฺญาณวนฺตํ วา อตฺตานํ; อตฺตนิ วา วิญฺญาณํ, วิญฺญาณสฺมึ วา อตฺตานํฯ ",
"sn22.55:3.1":	"โส อนิจฺจํ รูปํ ‘อนิจฺจํ รูปนฺ’ติ ยถาภูตํ นปฺปชานาติ, ",
"sn22.55:3.2":	"อนิจฺจํ เวทนํ ‘อนิจฺจา เวทนา’ติ ยถาภูตํ นปฺปชานาติ, ",
"sn22.55:3.3":	"อนิจฺจํ สญฺญํ ‘อนิจฺจา สญฺญา’ติ ยถาภูตํ นปฺปชานาติ, ",
"sn22.55:3.4":	"อนิจฺเจ สงฺขาเร ‘อนิจฺจา สงฺขารา’ติ ยถาภูตํ นปฺปชานาติ, ",
"sn22.55:3.5":	"อนิจฺจํ วิญฺญาณํ ‘อนิจฺจํ วิญฺญาณนฺ’ติ ยถาภูตํ นปฺปชานาติฯ ",
"sn22.55:4.1":	"ทุกฺขํ รูปํ ‘ทุกฺขํ รูปนฺ’ติ ยถาภูตํ นปฺปชานาติ, ",
"sn22.55:4.2":	"ทุกฺขํ เวทนํ … ",
"sn22.55:4.3":	"ทุกฺขํ สญฺญํ … ",
"sn22.55:4.4":	"ทุกฺเข สงฺขาเร … ",
"sn22.55:4.5":	"ทุกฺขํ วิญฺญาณํ ‘ทุกฺขํ วิญฺญาณนฺ’ติ ยถาภูตํ นปฺปชานาติฯ ",
"sn22.55:5.1":	"อนตฺตํ รูปํ ‘อนตฺตา รูปนฺ’ติ ยถาภูตํ นปฺปชานาติ, ",
"sn22.55:5.2":	"อนตฺตํ เวทนํ ‘อนตฺตา เวทนา’ติ ยถาภูตํ นปฺปชานาติ, ",
"sn22.55:5.3":	"อนตฺตํ สญฺญํ ‘อนตฺตา สญฺญา’ติ ยถาภูตํ นปฺปชานาติ, ",
"sn22.55:5.4":	"อนตฺเต สงฺขาเร ‘อนตฺตา สงฺขารา’ติ ยถาภูตํ นปฺปชานาติ, ",
"sn22.55:5.5":	"อนตฺตํ วิญฺญาณํ ‘อนตฺตา วิญฺญาณนฺ’ติ ยถาภูตํ นปฺปชานาติฯ ",
"sn22.55:6.1":	"สงฺขตํ รูปํ ‘สงฺขตํ รูปนฺ’ติ ยถาภูตํ นปฺปชานาติ, ",
"sn22.55:6.2":	"สงฺขตํ เวทนํ … ",
"sn22.55:6.3":	"สงฺขตํ สญฺญํ … ",
"sn22.55:6.4":	"สงฺขเต สงฺขาเร … ",
"sn22.55:6.5":	"สงฺขตํ วิญฺญาณํ ‘สงฺขตํ วิญฺญาณนฺ’ติ ยถาภูตํ นปฺปชานาติฯ ",
"sn22.55:6.6":	"รูปํ วิภวิสฺสตีติ ยถาภูตํ นปฺปชานาติฯ ",
"sn22.55:6.7":	"เวทนา วิภวิสฺสติ … ",
"sn22.55:6.8":	"สญฺญา วิภวิสฺสติ … ",
"sn22.55:6.9":	"สงฺขารา วิภวิสฺสนฺติ … ",
"sn22.55:6.10":	"วิญฺญาณํ วิภวิสฺสตีติ ยถาภูตํ นปฺปชานาติฯ ",
"sn22.55:7.1":	"สุตวา จ โข, ภิกฺขุ, อริยสาวโก อริยานํ ทสฺสาวี อริยธมฺมสฺส โกวิโท อริยธมฺเม สุวินีโต สปฺปุริสานํ ทสฺสาวี สปฺปุริสธมฺมสฺส โกวิโท สปฺปุริสธมฺเม สุวินีโต ",
"sn22.55:7.2":	"น รูปํ อตฺตโต สมนุปสฺสติ …เป… ",
"sn22.55:7.3":	"น เวทนํ … ",
"sn22.55:7.4":	"น สญฺญํ … ",
"sn22.55:7.5":	"น สงฺขาเร … ",
"sn22.55:7.6":	"น วิญฺญาณํ อตฺตโต สมนุปสฺสติฯ ",
"sn22.55:8.1":	"โส อนิจฺจํ รูปํ ‘อนิจฺจํ รูปนฺ’ติ ยถาภูตํ ปชานาติฯ ",
"sn22.55:8.2":	"อนิจฺจํ เวทนํ … ",
"sn22.55:8.3":	"อนิจฺจํ สญฺญํ … ",
"sn22.55:8.4":	"อนิจฺเจ สงฺขาเร … ",
"sn22.55:8.5":	"อนิจฺจํ วิญฺญาณํ ‘อนิจฺจํ วิญฺญาณนฺ’ติ ยถาภูตํ ปชานาติฯ ",
"sn22.55:8.6":	"ทุกฺขํ รูปํ …เป… ทุกฺขํ วิญฺญาณํ … ",
"sn22.55:8.7":	"อนตฺตํ รูปํ …เป… อนตฺตํ วิญฺญาณํ … ",
"sn22.55:8.8":	"สงฺขตํ รูปํ …เป… สงฺขตํ วิญฺญาณํ ‘สงฺขตํ วิญฺญาณนฺ’ติ ยถาภูตํ ปชานาติฯ ",
"sn22.55:8.9":	"รูปํ วิภวิสฺสตีติ ยถาภูตํ ปชานาติฯ ",
"sn22.55:8.10":	"เวทนา … ",
"sn22.55:8.11":	"สญฺญา … ",
"sn22.55:8.12":	"สงฺขารา … ",
"sn22.55:8.13":	"วิญฺญาณํ วิภวิสฺสตีติ ยถาภูตํ ปชานาติฯ ",
"sn22.55:9.1":	"โส รูปสฺส วิภวา, เวทนาย วิภวา, สญฺญาย วิภวา, สงฺขารานํ วิภวา, วิญฺญาณสฺส วิภวา, เอวํ โข, ภิกฺขุ, ",
"sn22.55:9.2":	"‘โน จสฺสํ, โน จ เม สิยา, นาภวิสฺส, น เม ภวิสฺสตี’ติ—",
"sn22.55:9.3":	"เอวํ อธิมุจฺจมาโน ภิกฺขุ ฉินฺเทยฺย โอรมฺภาคิยานิ สํโยชนานี”ติฯ ",
"sn22.55:9.4":	"“เอวํ อธิมุจฺจมาโน, ภนฺเต, ภิกฺขุ ฉินฺเทยฺย โอรมฺภาคิยานิ สํโยชนานี”ติฯ ",
"sn22.55:10.1":	"“กถํ ปน, ภนฺเต, ชานโต กถํ ปสฺสโต อนนฺตรา อาสวานํ ขโย โหตี”ติ? ",
"sn22.55:10.2":	"“อิธ, ภิกฺขุ, อสฺสุตวา ปุถุชฺชโน อตสิตาเย ฐาเน ตาสํ อาปชฺชติฯ ",
"sn22.55:10.3":	"ตาโส เหโส ภิกฺขุ อสฺสุตวโต ปุถุชฺชนสฺส",
"sn22.55:10.4":	"‘โน จสฺสํ, โน จ เม สิยา, นาภวิสฺส, น เม ภวิสฺสตี’ติฯ ",
"sn22.55:11.1":	"สุตวา จ โข, ภิกฺขุ, อริยสาวโก อตสิตาเย ฐาเน น ตาสํ อาปชฺชติฯ ",
"sn22.55:11.2":	"น เหโส, ภิกฺขุ, ตาโส สุตวโต อริยสาวกสฺส",
"sn22.55:11.3":	"‘โน จสฺสํ, โน จ เม สิยา, นาภวิสฺส, น เม ภวิสฺสตี’ติฯ ",
"sn22.55:11.4":	"รูปุปยํ วา, ภิกฺขุ, วิญฺญาณํ ติฏฺฐมานํ ติฏฺเฐยฺย, รูปารมฺมณํ รูปปฺปติฏฺฐํ นนฺทูปเสจนํ วุทฺธึ วิรูฬฺหึ เวปุลฺลํ อาปชฺเชยฺยฯ ",
"sn22.55:11.5":	"เวทนุปยํ วา, ภิกฺขุ … ",
"sn22.55:11.6":	"สญฺญุปยํ วา, ภิกฺขุ … ",
"sn22.55:11.7":	"สงฺขารุปยํ วา, ภิกฺขุ, วิญฺญาณํ ติฏฺฐมานํ ติฏฺเฐยฺย, สงฺขารารมฺมณํ สงฺขารปฺปติฏฺฐํ นนฺทูปเสจนํ วุทฺธึ วิรูฬฺหึ เวปุลฺลํ อาปชฺเชยฺยฯ ",
"sn22.55:12.1":	"โย, ภิกฺขุ, เอวํ วเทยฺย",
"sn22.55:12.2":	"‘อหมญฺญตฺร รูปา, อญฺญตฺร เวทนาย, อญฺญตฺร สญฺญาย, อญฺญตฺร สงฺขาเรหิ วิญฺญาณสฺส อาคตึ วา คตึ วา จุตึ วา อุปปตฺตึ วา วุทฺธึ วา วิรูฬฺหึ วา เวปุลฺลํ วา ปญฺญาเปสฺสามี’ติ, เนตํ ฐานํ วิชฺชติฯ ",
"sn22.55:13.1":	"รูปธาตุยา เจ, ภิกฺขุ, ภิกฺขุโน ราโค ปหีโน โหติฯ ราคสฺส ปหานา โวจฺฉิชฺชตารมฺมณํ ปติฏฺฐา วิญฺญาณสฺส น โหติฯ ",
"sn22.55:13.2":	"เวทนาธาตุยา เจ, ภิกฺขุ, ภิกฺขุโน … ",
"sn22.55:13.3":	"สญฺญาธาตุยา เจ, ภิกฺขุ, ภิกฺขุโน … ",
"sn22.55:13.4":	"สงฺขารธาตุยา เจ, ภิกฺขุ, ภิกฺขุโน … ",
"sn22.55:13.5":	"วิญฺญาณธาตุยา เจ, ภิกฺขุ, ภิกฺขุโน ราโค ปหีโน โหติฯ ราคสฺส ปหานา โวจฺฉิชฺชตารมฺมณํ ปติฏฺฐา วิญฺญาณสฺส น โหติฯ ",
"sn22.55:13.6":	"ตทปฺปติฏฺฐิตํ วิญฺญาณํ อวิรูฬฺหํ อนภิสงฺขจฺจ วิมุตฺตํฯ ",
"sn22.55:13.7":	"วิมุตฺตตฺตา ฐิตํฯ ฐิตตฺตา สนฺตุสิตํฯ สนฺตุสิตตฺตา น ปริตสฺสติฯ อปริตสฺสํ ปจฺจตฺตญฺเญว ปรินิพฺพายติฯ ",
"sn22.55:13.8":	"‘ขีณา ชาติ …เป… นาปรํ อิตฺถตฺตายา’ติ ปชานาติฯ ",
"sn22.55:13.9":	"เอวํ โข, ภิกฺขุ, ชานโต เอวํ ปสฺสโต อนนฺตรา อาสวานํ ขโย โหตี”ติฯ ",
"sn22.55:13.10":	"ตติยํฯ "
}	
