{	
"sn22.90:0.1":	"สํยุตฺต นิกาย ๒๒ฯ๙๐ ",
"sn22.90:0.2":	"๙ฯ เถรวคฺค ",
"sn22.90:0.3":	"ฉนฺนสุตฺต ",
"sn22.90:1.1":	"เอกํ สมยํ สมฺพหุลา เถรา ภิกฺขู พาราณสิยํ วิหรนฺติ อิสิปตเน มิคทาเยฯ ",
"sn22.90:1.2":	"อถ โข อายสฺมา ฉนฺโน สายนฺหสมยํ ปฏิสลฺลานา วุฏฺฐิโต อวาปุรณํ อาทาย วิหาเรน วิหารํ อุปสงฺกมิตฺวา เถเร ภิกฺขู เอตทโวจ",
"sn22.90:1.3":	"“โอวทนฺตุ มํ อายสฺมนฺโต เถรา, อนุสาสนฺตุ มํ อายสฺมนฺโต เถรา, กโรนฺตุ เม อายสฺมนฺโต เถรา ธมฺมึ กถํ, ยถาหํ ธมฺมํ ปเสฺสยฺยนฺ”ติฯ ",
"sn22.90:2.1":	"เอวํ วุตฺเต, เถรา ภิกฺขู อายสฺมนฺตํ ฉนฺนํ เอตทโวจุํ",
"sn22.90:2.2":	"“รูปํ โข, อาวุโส ฉนฺน, อนิจฺจํ; ",
"sn22.90:2.3":	"เวทนา อนิจฺจา; ",
"sn22.90:2.4":	"สญฺญา อนิจฺจา; ",
"sn22.90:2.5":	"สงฺขารา อนิจฺจา; ",
"sn22.90:2.6":	"วิญฺญาณํ อนิจฺจํฯ ",
"sn22.90:2.7":	"รูปํ อนตฺตา; ",
"sn22.90:2.8":	"เวทนา … ",
"sn22.90:2.9":	"สญฺญา … ",
"sn22.90:2.10":	"สงฺขารา … ",
"sn22.90:2.11":	"วิญฺญาณํ อนตฺตาฯ ",
"sn22.90:2.12":	"สพฺเพ สงฺขารา อนิจฺจา; ",
"sn22.90:2.13":	"สพฺเพ ธมฺมา อนตฺตา”ติฯ ",
"sn22.90:3.1":	"อถ โข อายสฺมโต ฉนฺนสฺส เอตทโหสิ",
"sn22.90:3.2":	"“มยฺหมฺปิ โข เอตํ เอวํ โหติ",
"sn22.90:3.3":	"‘รูปํ อนิจฺจํ, เวทนา … ",
"sn22.90:3.4":	"สญฺญา … ",
"sn22.90:3.5":	"สงฺขารา … ",
"sn22.90:3.6":	"วิญฺญาณํ อนิจฺจํ; ",
"sn22.90:3.7":	"รูปํ อนตฺตา, เวทนา … ",
"sn22.90:3.8":	"สญฺญา … ",
"sn22.90:3.9":	"สงฺขารา … ",
"sn22.90:3.10":	"วิญฺญาณํ อนตฺตาฯ ",
"sn22.90:3.11":	"สพฺเพ สงฺขารา อนิจฺจา, สพฺเพ ธมฺมา อนตฺตา’ติฯ ",
"sn22.90:3.12":	"อถ จ ปน เม สพฺพสงฺขารสมเถ สพฺพูปธิปฏินิสฺสคฺเค ตณฺหากฺขเย วิราเค นิโรเธ นิพฺพาเน จิตฺตํ น ปกฺขนฺทติ นปฺปสีทติ น สนฺติฏฺฐติ นาธิมุจฺจติฯ ",
"sn22.90:3.13":	"ปริตสฺสนา อุปาทานํ อุปฺปชฺชติ; ",
"sn22.90:3.14":	"ปจฺจุทาวตฺตติ มานสํ",
"sn22.90:3.15":	"‘อถ โก จรหิ เม อตฺตา’ติ? ",
"sn22.90:3.16":	"น โข ปเนวํ ธมฺมํ ปสฺสโต โหติฯ ",
"sn22.90:3.17":	"โก นุ โข เม ตถา ธมฺมํ เทเสยฺย ยถาหํ ธมฺมํ ปเสฺสยฺยนฺ”ติฯ ",
"sn22.90:4.1":	"อถ โข อายสฺมโต ฉนฺนสฺส เอตทโหสิ",
"sn22.90:4.2":	"“อยํ โข อายสฺมา อานนฺโท โกสมฺพิยํ วิหรติ โฆสิตาราเม สตฺถุ เจว สํวณฺณิโต สมฺภาวิโต จ วิญฺญูนํ สพฺรหฺมจารีนํ, ปโหติ จ เม อายสฺมา อานนฺโท ตถา ธมฺมํ เทเสตุํ ยถาหํ ธมฺมํ ปเสฺสยฺยํ; ",
"sn22.90:4.3":	"อตฺถิ จ เม อายสฺมนฺเต อานนฺเท ตาวติกา วิสฺสฏฺฐิฯ ",
"sn22.90:4.4":	"ยนฺนูนาหํ เยนายสฺมา อานนฺโท เตนุปสงฺกเมยฺยนฺ”ติฯ ",
"sn22.90:4.5":	"อถ โข อายสฺมา ฉนฺโน เสนาสนํ สํสาเมตฺวา ปตฺตจีวรมาทาย เยน โกสมฺพี โฆสิตาราโม เยนายสฺมา อานนฺโท เตนุปสงฺกมิ; อุปสงฺกมิตฺวา อายสฺมตา อานนฺเทน สทฺธึ สมฺโมทิ …เป… เอกมนฺตํ นิสินฺโน โข อายสฺมา ฉนฺโน อายสฺมนฺตํ อานนฺทํ เอตทโวจ",
"sn22.90:5.1":	"“เอกมิทาหํ, อาวุโส อานนฺท, สมยํ พาราณสิยํ วิหรามิ อิสิปตเน มิคทาเยฯ ",
"sn22.90:5.2":	"อถ ขฺวาหํ, อาวุโส, สายนฺหสมยํ ปฏิสลฺลานา วุฏฺฐิโต อวาปุรณํ อาทาย วิหาเรน วิหารํ อุปสงฺกมึ; ",
"sn22.90:5.3":	"อุปสงฺกมิตฺวา เถเร ภิกฺขู เอตทโวจํ",
"sn22.90:5.4":	"‘โอวทนฺตุ มํ อายสฺมนฺโต เถรา, อนุสาสนฺตุ มํ อายสฺมนฺโต เถรา, กโรนฺตุ เม อายสฺมนฺโต เถรา ธมฺมึ กถํ ยถาหํ ธมฺมํ ปเสฺสยฺยนฺ’ติฯ ",
"sn22.90:5.5":	"เอวํ วุตฺเต, มํ, อาวุโส, เถรา ภิกฺขู เอตทโวจุํ",
"sn22.90:5.6":	"‘รูปํ โข, อาวุโส ฉนฺน, อนิจฺจํ; ",
"sn22.90:5.7":	"เวทนา … ",
"sn22.90:5.8":	"สญฺญา … ",
"sn22.90:5.9":	"สงฺขารา … ",
"sn22.90:5.10":	"วิญฺญาณํ อนิจฺจํ; ",
"sn22.90:5.11":	"รูปํ อนตฺตา …เป… ",
"sn22.90:5.12":	"วิญฺญาณํ อนตฺตาฯ ",
"sn22.90:5.13":	"สพฺเพ สงฺขารา อนิจฺจา, สพฺเพ ธมฺมา อนตฺตา’ติฯ ",
"sn22.90:6.1":	"ตสฺส มยฺหํ, อาวุโส, เอตทโหสิ",
"sn22.90:6.2":	"‘มยฺหมฺปิ โข เอตํ เอวํ โหติ—",
"sn22.90:6.3":	"รูปํ อนิจฺจํ …เป… ",
"sn22.90:6.4":	"วิญฺญาณํ อนิจฺจํ, รูปํ อนตฺตา, เวทนา … ",
"sn22.90:6.5":	"สญฺญา … ",
"sn22.90:6.6":	"สงฺขารา … ",
"sn22.90:6.7":	"วิญฺญาณํ อนตฺตาฯ ",
"sn22.90:6.8":	"สพฺเพ สงฺขารา อนิจฺจา, สพฺเพ ธมฺมา อนตฺตา’ติฯ ",
"sn22.90:6.9":	"อถ จ ปน เม สพฺพสงฺขารสมเถ สพฺพูปธิปฏินิสฺสคฺเค ตณฺหากฺขเย วิราเค นิโรเธ นิพฺพาเน จิตฺตํ น ปกฺขนฺทติ นปฺปสีทติ น สนฺติฏฺฐติ นาธิมุจฺจติฯ ",
"sn22.90:6.10":	"ปริตสฺสนา อุปาทานํ อุปฺปชฺชติ; ",
"sn22.90:6.11":	"ปจฺจุทาวตฺตติ มานสํ",
"sn22.90:6.12":	"‘อถ โก จรหิ เม อตฺตา’ติ? ",
"sn22.90:6.13":	"น โข ปเนวํ ธมฺมํ ปสฺสโต โหติฯ ",
"sn22.90:6.14":	"โก นุ โข เม ตถา ธมฺมํ เทเสยฺย ยถาหํ ธมฺมํ ปเสฺสยฺยนฺติฯ ",
"sn22.90:7.1":	"ตสฺส มยฺหํ, อาวุโส, เอตทโหสิ",
"sn22.90:7.2":	"‘อยํ โข อายสฺมา อานนฺโท โกสมฺพิยํ วิหรติ โฆสิตาราเม สตฺถุ เจว สํวณฺณิโต สมฺภาวิโต จ วิญฺญูนํ สพฺรหฺมจารีนํ, ปโหติ จ เม อายสฺมา อานนฺโท ตถา ธมฺมํ เทเสตุํ ยถาหํ ธมฺมํ ปเสฺสยฺยํฯ ",
"sn22.90:7.3":	"อตฺถิ จ เม อายสฺมนฺเต อานนฺเท ตาวติกา วิสฺสฏฺฐิฯ ",
"sn22.90:7.4":	"ยนฺนูนาหํ เยนายสฺมา อานนฺโท เตนุปสงฺกเมยฺยนฺ’ติฯ ",
"sn22.90:7.5":	"โอวทตุ มํ, อายสฺมา อานนฺโท; ",
"sn22.90:7.6":	"อนุสาสตุ มํ, อายสฺมา อานนฺโท; ",
"sn22.90:7.7":	"กโรตุ เม, อายสฺมา อานนฺโท ธมฺมึ กถํ ยถาหํ ธมฺมํ ปเสฺสยฺยนฺ”ติฯ ",
"sn22.90:8.1":	"“เอตฺตเกนปิ มยํ อายสฺมโต ฉนฺนสฺส อตฺตมนา อปิ นาม ตํ อายสฺมา ฉนฺโน อาวิ อกาสิ ขีลํ ฉินฺทิฯ ",
"sn22.90:8.2":	"โอทหาวุโส ฉนฺน, โสตํ; ",
"sn22.90:8.3":	"ภพฺโพสิ ธมฺมํ วิญฺญาตุนฺ”ติฯ ",
"sn22.90:8.4":	"อถ โข อายสฺมโต ฉนฺนสฺส ตาวตเกเนว อุฬารํ ปีติปาโมชฺชํ อุปฺปชฺชิ",
"sn22.90:8.5":	"“ภพฺโพ กิรสฺมิ ธมฺมํ วิญฺญาตุนฺ”ติฯ ",
"sn22.90:9.1":	"“สมฺมุขา เมตํ, อาวุโส ฉนฺน, ภควโต สุตํ, สมฺมุขา ปฏิคฺคหิตํ กจฺจานโคตฺตํ ภิกฺขุํ โอวทนฺตสฺส—",
"sn22.90:9.2":	"ทฺวยนิสฺสิโต ขฺวายํ, กจฺจาน, โลโก เยภุเยฺยน อตฺถิตญฺเจว นตฺถิตญฺจฯ ",
"sn22.90:9.3":	"โลกสมุทยํ โข, กจฺจาน, ยถาภูตํ สมฺมปฺปญฺญาย ปสฺสโต ยา โลเก นตฺถิตา, สา น โหติฯ ",
"sn22.90:9.4":	"โลกนิโรธํ โข, กจฺจาน, ยถาภูตํ สมฺมปฺปญฺญาย ปสฺสโต ยา โลเก อตฺถิตา, สา น โหติฯ ",
"sn22.90:9.5":	"อุปยุปาทานาภินิเวสวินิพนฺโธ ขฺวายํ, กจฺจาน, โลโก เยภุเยฺยน ",
"sn22.90:9.6":	"ตํ จายํ อุปยุปาทานํ เจตโส อธิฏฺฐานาภินิเวสานุสยํ น อุเปติ น อุปาทิยติ นาธิฏฺฐาติ ‘อตฺตา เม’ติฯ ",
"sn22.90:9.7":	"ทุกฺขเมว อุปฺปชฺชมานํ อุปฺปชฺชติ, ทุกฺขํ นิรุชฺฌมานํ นิรุชฺฌตีติ น กงฺขติ น วิจิกิจฺฉติฯ ",
"sn22.90:9.8":	"อปรปฺปจฺจยา ญาณเมวสฺส เอตฺถ โหติฯ ",
"sn22.90:9.9":	"เอตฺตาวตา โข, กจฺจาน, สมฺมาทิฏฺฐิ โหติฯ ",
"sn22.90:9.10":	"สพฺพมตฺถีติ โข, กจฺจาน, อยเมโก อนฺโตฯ ",
"sn22.90:9.11":	"สพฺพํ นตฺถีติ อยํ ทุติโย อนฺโตฯ ",
"sn22.90:9.12":	"เอเต เต, กจฺจาน, อุโภ อนฺเต อนุปคมฺม มชฺเฌน ตถาคโต ธมฺมํ เทเสติ—",
"sn22.90:9.13":	"อวิชฺชาปจฺจยา สงฺขารา; ",
"sn22.90:9.14":	"สงฺขารปจฺจยา วิญฺญาณํ …เป… ",
"sn22.90:9.15":	"เอวเมตสฺส เกวลสฺส ทุกฺขกฺขนฺธสฺส สมุทโย โหติฯ ",
"sn22.90:9.16":	"อวิชฺชาย เตฺวว อเสสวิราคนิโรธา สงฺขารนิโรโธ …เป… ",
"sn22.90:9.17":	"เอวเมตสฺส เกวลสฺส ทุกฺขกฺขนฺธสฺส นิโรโธ โหตี”ติฯ ",
"sn22.90:10.1":	"“เอวเมตํ, อาวุโส อานนฺท, โหติ เยสํ อายสฺมนฺตานํ ตาทิสา สพฺรหฺมจารโย อนุกมฺปกา อตฺถกามา โอวาทกา อนุสาสกาฯ ",
"sn22.90:10.2":	"อิทญฺจ ปน เม อายสฺมโต อานนฺทสฺส ธมฺมเทสนํ สุตฺวา ธมฺโม อภิสมิโต”ติฯ ",
"sn22.90:10.3":	"อฏฺฐมํฯ "
}	
