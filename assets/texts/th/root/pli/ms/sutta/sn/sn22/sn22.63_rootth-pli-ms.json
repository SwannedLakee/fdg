{	
"sn22.63:0.1":	"สํยุตฺต นิกาย ๒๒ฯ๖๓ ",
"sn22.63:0.2":	"๗ฯ อรหนฺตวคฺค ",
"sn22.63:0.3":	"อุปาทิยมานสุตฺต ",
"sn22.63:1.1":	"เอวํ เม สุตํ—",
"sn22.63:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"sn22.63:1.3":	"อถ โข อญฺญตโร ภิกฺขุ เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺโน โข โส ภิกฺขุ ภควนฺตํ เอตทโวจ",
"sn22.63:1.4":	"“สาธุ เม, ภนฺเต, ภควา สงฺขิตฺเตน ธมฺมํ เทเสตุ ยมหํ ภควโต ธมฺมํ สุตฺวา เอโก วูปกฏฺโฐ อปฺปมตฺโต อาตาปี ปหิตตฺโต วิหเรยฺยนฺ”ติฯ ",
"sn22.63:1.5":	"“อุปาทิยมาโน โข, ภิกฺขุ, พทฺโธ มารสฺส; ",
"sn22.63:1.6":	"อนุปาทิยมาโน มุตฺโต ปาปิมโต”ติฯ ",
"sn22.63:1.7":	"“อญฺญาตํ ภควา, อญฺญาตํ สุคตา”ติฯ ",
"sn22.63:2.1":	"“ยถา กถํ ปน ตฺวํ, ภิกฺขุ, มยา สงฺขิตฺเตน ภาสิตสฺส วิตฺถาเรน อตฺถํ อาชานาสี”ติ? ",
"sn22.63:2.2":	"“รูปํ โข, ภนฺเต, อุปาทิยมาโน พทฺโธ มารสฺส; ",
"sn22.63:2.3":	"อนุปาทิยมาโน มุตฺโต ปาปิมโตฯ ",
"sn22.63:2.4":	"เวทนํ อุปาทิยมาโน พทฺโธ มารสฺส; ",
"sn22.63:2.5":	"อนุปาทิยมาโน มุตฺโต ปาปิมโตฯ ",
"sn22.63:2.6":	"สญฺญํ … ",
"sn22.63:2.7":	"สงฺขาเร … ",
"sn22.63:2.8":	"วิญฺญาณํ อุปาทิยมาโน พทฺโธ มารสฺส; ",
"sn22.63:2.9":	"อนุปาทิยมาโน มุตฺโต ปาปิมโตฯ ",
"sn22.63:2.10":	"อิมสฺส ขฺวาหํ, ภนฺเต, ภควตา สงฺขิตฺเตน ภาสิตสฺส เอวํ วิตฺถาเรน อตฺถํ อาชานามี”ติฯ ",
"sn22.63:3.1":	"“สาธุ สาธุ, ภิกฺขุฯ ",
"sn22.63:3.2":	"สาธุ โข ตฺวํ, ภิกฺขุ, มยา สงฺขิตฺเตน ภาสิตสฺส วิตฺถาเรน อตฺถํ อาชานาสิฯ ",
"sn22.63:3.3":	"รูปํ โข, ภิกฺขุ, อุปาทิยมาโน พทฺโธ มารสฺส; ",
"sn22.63:3.4":	"อนุปาทิยมาโน มุตฺโต ปาปิมโตฯ ",
"sn22.63:3.5":	"เวทนํ … ",
"sn22.63:3.6":	"สญฺญํ … ",
"sn22.63:3.7":	"สงฺขาเร … ",
"sn22.63:3.8":	"วิญฺญาณํ อุปาทิยมาโน พทฺโธ มารสฺส; ",
"sn22.63:3.9":	"อนุปาทิยมาโน มุตฺโต ปาปิมโตฯ ",
"sn22.63:3.10":	"อิมสฺส โข, ภิกฺขุ, มยา สงฺขิตฺเตน ภาสิตสฺส เอวํ วิตฺถาเรน อตฺโถ ทฏฺฐพฺโพ”ติฯ ",
"sn22.63:4.1":	"อถ โข โส ภิกฺขุ ภควโต ภาสิตํ อภินนฺทิตฺวา อนุโมทิตฺวา อุฏฺฐายาสนา ภควนฺตํ อภิวาเทตฺวา ปทกฺขิณํ กตฺวา ปกฺกามิฯ ",
"sn22.63:4.2":	"อถ โข โส ภิกฺขุ เอโก วูปกฏฺโฐ อปฺปมตฺโต อาตาปี ปหิตตฺโต วิหรนฺโต นจิรเสฺสว—ยสฺสตฺถาย กุลปุตฺตา สมฺมเทว อคารสฺมา อนคาริยํ ปพฺพชนฺติ, ตทนุตฺตรํ—พฺรหฺมจริยปริโยสานํ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหรติฯ ",
"sn22.63:4.3":	"“ขีณา ชาติ, วุสิตํ พฺรหฺมจริยํ, กตํ กรณียํ, นาปรํ อิตฺถตฺตายา”ติ อพฺภญฺญาสิฯ ",
"sn22.63:4.4":	"อญฺญตโร จ ปน โส ภิกฺขุ อรหตํ อโหสีติฯ ",
"sn22.63:4.5":	"ปฐมํฯ "
}	
