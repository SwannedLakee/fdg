{	
"sn16.5:0.1":	"สํยุตฺต นิกาย ๑๖ฯ๕ ",
"sn16.5:0.2":	"๑ฯ กสฺสปวคฺค ",
"sn16.5:0.3":	"ชิณฺณสุตฺต ",
"sn16.5:1.1":	"เอวํ เม สุตํ … ",
"sn16.5:1.2":	"ราชคเห เวฬุวเนฯ ",
"sn16.5:1.3":	"อถ โข อายสฺมา มหากสฺสโป เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺนํ โข อายสฺมนฺตํ มหากสฺสปํ ภควา เอตทโวจ",
"sn16.5:1.4":	"“ชิณฺโณสิ ทานิ ตฺวํ, กสฺสป, ครุกานิ จ เต อิมานิ สาณานิ ปํสุกูลานิ นิพฺพสนานิฯ ",
"sn16.5:1.5":	"ตสฺมาติห ตฺวํ, กสฺสป, คหปตานิ เจว จีวรานิ ธาเรหิ, นิมนฺตนานิ จ ภุญฺชาหิ, มม จ สนฺติเก วิหราหี”ติฯ ",
"sn16.5:2.1":	"“อหํ โข, ภนฺเต, ทีฆรตฺตํ อารญฺญิโก เจว อารญฺญิกตฺตสฺส จ วณฺณวาที, ปิณฺฑปาติโก เจว ปิณฺฑปาติกตฺตสฺส จ วณฺณวาที, ปํสุกูลิโก เจว ปํสุกูลิกตฺตสฺส จ วณฺณวาที, เตจีวริโก เจว เตจีวริกตฺตสฺส จ วณฺณวาที, อปฺปิจฺโฉ เจว อปฺปิจฺฉตาย จ วณฺณวาที, สนฺตุฏฺโฐ เจว สนฺตุฏฺฐิยา จ วณฺณวาที, ปวิวิตฺโต เจว ปวิเวกสฺส จ วณฺณวาที, อสํสฏฺโฐ เจว อสํสคฺคสฺส จ วณฺณวาที, อารทฺธวีริโย เจว วีริยารมฺภสฺส จ วณฺณวาที”ติฯ ",
"sn16.5:3.1":	"“กึ ปน ตฺวํ, กสฺสป, อตฺถวสํ สมฺปสฺสมาโน ทีฆรตฺตํ อารญฺญิโก เจว อารญฺญิกตฺตสฺส จ วณฺณวาที, ปิณฺฑปาติโก เจว …เป… ",
"sn16.5:3.2":	"ปํสุกูลิโก เจว … ",
"sn16.5:3.3":	"เตจีวริโก เจว … ",
"sn16.5:3.4":	"อปฺปิจฺโฉ เจว … ",
"sn16.5:3.5":	"สนฺตุฏฺโฐ เจว … ",
"sn16.5:3.6":	"ปวิวิตฺโต เจว … ",
"sn16.5:3.7":	"อสํสฏฺโฐ เจว … ",
"sn16.5:3.8":	"อารทฺธวีริโย เจว วีริยารมฺภสฺส จ วณฺณวาที”ติ? ",
"sn16.5:4.1":	"“เทฺว ขฺวาหํ, ภนฺเต, อตฺถวเส สมฺปสฺสมาโน ทีฆรตฺตํ อารญฺญิโก เจว อารญฺญิกตฺตสฺส จ วณฺณวาที, ปิณฺฑปาติโก เจว …เป… ",
"sn16.5:4.2":	"ปํสุกูลิโก เจว … ",
"sn16.5:4.3":	"เตจีวริโก เจว … ",
"sn16.5:4.4":	"อปฺปิจฺโฉ เจว … ",
"sn16.5:4.5":	"สนฺตุฏฺโฐ เจว … ",
"sn16.5:4.6":	"ปวิวิตฺโต เจว … ",
"sn16.5:4.7":	"อสํสฏฺโฐ เจว … ",
"sn16.5:4.8":	"อารทฺธวีริโย เจว วีริยารมฺภสฺส จ วณฺณวาทีฯ ",
"sn16.5:5.1":	"อตฺตโน จ ทิฏฺฐธมฺมสุขวิหารํ สมฺปสฺสมาโน, ปจฺฉิมญฺจ ชนตํ อนุกมฺปมาโน",
"sn16.5:5.2":	"‘อปฺเปว นาม ปจฺฉิมา ชนตา ทิฏฺฐานุคตึ อาปชฺเชยฺยุํฯ ",
"sn16.5:5.3":	"เย กิร เต อเหสุํ พุทฺธานุพุทฺธสาวกา เต ทีฆรตฺตํ อารญฺญิกา เจว อเหสุํ อารญฺญิกตฺตสฺส จ วณฺณวาทิโน …เป… ",
"sn16.5:5.4":	"ปิณฺฑปาติกา เจว อเหสุํ …เป… ",
"sn16.5:5.5":	"ปํสุกูลิกา เจว อเหสุํ … ",
"sn16.5:5.6":	"เตจีวริกา เจว อเหสุํ … ",
"sn16.5:5.7":	"อปฺปิจฺฉา เจว อเหสุํ … ",
"sn16.5:5.8":	"สนฺตุฏฺฐา เจว อเหสุํ … ",
"sn16.5:5.9":	"ปวิวิตฺตา เจว อเหสุํ … ",
"sn16.5:5.10":	"อสํสฏฺฐา เจว อเหสุํ … ",
"sn16.5:5.11":	"อารทฺธวีริยา เจว อเหสุํ วีริยารมฺภสฺส จ วณฺณวาทิโน’ติฯ ",
"sn16.5:5.12":	"เต ตถตฺตาย ปฏิปชฺชิสฺสนฺติ, เตสํ ตํ ภวิสฺสติ ทีฆรตฺตํ หิตาย สุขายฯ ",
"sn16.5:6.1":	"อิเม ขฺวาหํ, ภนฺเต, เทฺว อตฺถวเส สมฺปสฺสมาโน ทีฆรตฺตํ อารญฺญิโก เจว อารญฺญิกตฺตสฺส จ วณฺณวาที, ปิณฺฑปาติโก เจว …เป… ",
"sn16.5:6.2":	"ปํสุกูลิโก เจว … ",
"sn16.5:6.3":	"เตจีวริโก เจว … ",
"sn16.5:6.4":	"อปฺปิจฺโฉ เจว … ",
"sn16.5:6.5":	"สนฺตุฏฺโฐ เจว … ",
"sn16.5:6.6":	"ปวิวิตฺโต เจว … ",
"sn16.5:6.7":	"อสํสฏฺโฐ เจว … ",
"sn16.5:6.8":	"อารทฺธวีริโย เจว วีริยารมฺภสฺส จ วณฺณวาที”ติฯ ",
"sn16.5:7.1":	"“สาธุ สาธุ, กสฺสปฯ ",
"sn16.5:7.2":	"พหุชนหิตาย กิร ตฺวํ, กสฺสป, ปฏิปนฺโน พหุชนสุขาย โลกานุกมฺปาย อตฺถาย หิตาย สุขาย เทวมนุสฺสานํฯ ",
"sn16.5:7.3":	"ตสฺมาติห ตฺวํ, กสฺสป, สาณานิ เจว ปํสุกูลานิ ธาเรหิ นิพฺพสนานิ, ปิณฺฑาย จ จราหิ, อรญฺเญ จ วิหราหี”ติฯ ",
"sn16.5:7.4":	"ปญฺจมํฯ "
}	
