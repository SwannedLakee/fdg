{	
"sn46.1:0.1":	"สํยุตฺต นิกาย ๔๖ฯ๑ ",
"sn46.1:0.2":	"๑ฯ ปพฺพตวคฺค ",
"sn46.1:0.3":	"หิมวนฺตสุตฺต ",
"sn46.1:1.1":	"สาวตฺถินิทานํฯ ",
"sn46.1:1.2":	"“เสยฺยถาปิ, ภิกฺขเว, หิมวนฺตํ ปพฺพตราชานํ นิสฺสาย นาคา กายํ วฑฺเฒนฺติ, พลํ คาเหนฺติ; ",
"sn46.1:1.3":	"เต ตตฺถ กายํ วฑฺเฒตฺวา พลํ คาเหตฺวา กุโสพฺเภ โอตรนฺติ, กุโสพฺเภ โอตริตฺวา มหาโสพฺเภ โอตรนฺติ, มหาโสพฺเภ โอตริตฺวา กุนฺนทิโย โอตรนฺติ, กุนฺนทิโย โอตริตฺวา มหานทิโย โอตรนฺติ, มหานทิโย โอตริตฺวา มหาสมุทฺทสาครํ โอตรนฺติ; เต ตตฺถ มหนฺตตฺตํ เวปุลฺลตฺตํ อาปชฺชนฺติ กาเยน; ",
"sn46.1:1.4":	"เอวเมว โข, ภิกฺขเว, ภิกฺขุ สีลํ นิสฺสาย สีเล ปติฏฺฐาย สตฺต โพชฺฌงฺเค ภาเวนฺโต สตฺต โพชฺฌงฺเค พหุลีกโรนฺโต มหนฺตตฺตํ เวปุลฺลตฺตํ ปาปุณาติ ธมฺเมสุฯ ",
"sn46.1:1.5":	"กถญฺจ, ภิกฺขเว, ภิกฺขุ สีลํ นิสฺสาย สีเล ปติฏฺฐาย สตฺต โพชฺฌงฺเค ภาเวนฺโต สตฺต โพชฺฌงฺเค พหุลีกโรนฺโต มหนฺตตฺตํ เวปุลฺลตฺตํ ปาปุณาติ ธมฺเมสูติ? ",
"sn46.1:1.6":	"อิธ, ภิกฺขเว, ภิกฺขุ สติสมฺโพชฺฌงฺคํ ภาเวติ วิเวกนิสฺสิตํ วิราคนิสฺสิตํ นิโรธนิสฺสิตํ โวสฺสคฺคปริณามึ; ",
"sn46.1:1.7":	"ธมฺมวิจยสมฺโพชฺฌงฺคํ ภาเวติ …เป… ",
"sn46.1:1.8":	"วีริยสมฺโพชฺฌงฺคํ ภาเวติ …เป… ",
"sn46.1:1.9":	"ปีติสมฺโพชฺฌงฺคํ ภาเวติ …เป… ",
"sn46.1:1.10":	"ปสฺสทฺธิสมฺโพชฺฌงฺคํ ภาเวติ …เป… ",
"sn46.1:1.11":	"สมาธิสมฺโพชฺฌงฺคํ ภาเวติ …เป… ",
"sn46.1:1.12":	"อุเปกฺขาสมฺโพชฺฌงฺคํ ภาเวติ วิเวกนิสฺสิตํ วิราคนิสฺสิตํ นิโรธนิสฺสิตํ โวสฺสคฺคปริณามึฯ ",
"sn46.1:1.13":	"เอวํ โข, ภิกฺขเว, ภิกฺขุ สีลํ นิสฺสาย สีเล ปติฏฺฐาย สตฺต โพชฺฌงฺเค ภาเวนฺโต สตฺต โพชฺฌงฺเค พหุลีกโรนฺโต มหนฺตตฺตํ เวปุลฺลตฺตํ ปาปุณาติ ธมฺเมสู”ติฯ ",
"sn46.1:1.14":	"ปฐมํฯ "
}	
