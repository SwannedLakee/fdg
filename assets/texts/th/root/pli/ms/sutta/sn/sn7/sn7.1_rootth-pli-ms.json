{	
"sn7.1:0.1":	"สํยุตฺต นิกาย ๗ฯ๑ ",
"sn7.1:0.2":	"๑ฯ อรหนฺตวคฺค ",
"sn7.1:0.3":	"ธนญฺชานีสุตฺต ",
"sn7.1:1.1":	"เอวํ เม สุตํ—",
"sn7.1:1.2":	"เอกํ สมยํ ภควา ราชคเห วิหรติ เวฬุวเน กลนฺทกนิวาเปฯ ",
"sn7.1:1.3":	"เตน โข ปน สมเยน อญฺญตรสฺส ภารทฺวาชโคตฺตสฺส พฺราหฺมณสฺส ธนญฺชานี นาม พฺราหฺมณี อภิปฺปสนฺนา โหติ พุทฺเธ จ ธมฺเม จ สงฺเฆ จฯ ",
"sn7.1:1.4":	"อถ โข ธนญฺชานี พฺราหฺมณี ภารทฺวาชโคตฺตสฺส พฺราหฺมณสฺส ภตฺตํ อุปสํหรนฺตี อุปกฺขลิตฺวา ติกฺขตฺตุํ อุทานํ อุทาเนสิ",
"sn7.1:2.1":	"“นโม ตสฺส ภควโต อรหโต สมฺมาสมฺพุทฺธสฺสฯ ",
"sn7.1:3.1":	"นโม ตสฺส ภควโต อรหโต สมฺมาสมฺพุทฺธสฺสฯ ",
"sn7.1:4.1":	"นโม ตสฺส ภควโต อรหโต สมฺมาสมฺพุทฺธสฺสา”ติฯ ",
"sn7.1:5.1":	"เอวํ วุตฺเต, ภารทฺวาชโคตฺโต พฺราหฺมโณ ธนญฺชานึ พฺราหฺมณึ เอตทโวจ",
"sn7.1:5.2":	"“เอวเมวํ ปนายํ วสลี ยสฺมึ วา ตสฺมึ วา ตสฺส มุณฺฑกสฺส สมณสฺส วณฺณํ ภาสติฯ ",
"sn7.1:5.3":	"อิทานิ ตฺยาหํ, วสลิ, ตสฺส สตฺถุโน วาทํ อาโรเปสฺสามี”ติฯ ",
"sn7.1:5.4":	"“น ขฺวาหํ ตํ, พฺราหฺมณ, ปสฺสามิ สเทวเก โลเก สมารเก สพฺรหฺมเก สสฺสมณพฺราหฺมณิยา ปชาย สเทวมนุสฺสาย, โย ตสฺส ภควโต วาทํ อาโรเปยฺย อรหโต สมฺมาสมฺพุทฺธสฺสฯ ",
"sn7.1:5.5":	"อปิ จ ตฺวํ, พฺราหฺมณ, คจฺฉ, คนฺตฺวา วิชานิสฺสสี”ติฯ ",
"sn7.1:6.1":	"อถ โข ภารทฺวาชโคตฺโต พฺราหฺมโณ กุปิโต อนตฺตมโน เยน ภควา เตนุปสงฺกมิ; อุปสงฺกมิตฺวา ภควตา สทฺธึ สมฺโมทิฯ ",
"sn7.1:6.2":	"สมฺโมทนียํ กถํ สารณียํ วีติสาเรตฺวา เอกมนฺตํ นิสีทิฯ ",
"sn7.1:6.3":	"เอกมนฺตํ นิสินฺโน โข ภารทฺวาชโคตฺโต พฺราหฺมโณ ภควนฺตํ คาถาย อชฺฌภาสิ",
"sn7.1:7.1":	"“กึสุ เฉตฺวา สุขํ เสติ, ",
"sn7.1:7.2":	"กึสุ เฉตฺวา น โสจติ; ",
"sn7.1:7.3":	"กิสฺสสฺสุ เอกธมฺมสฺส, ",
"sn7.1:7.4":	"วธํ โรเจสิ โคตมา”ติฯ ",
"sn7.1:8.1":	"“โกธํ เฉตฺวา สุขํ เสติ, ",
"sn7.1:8.2":	"โกธํ เฉตฺวา น โสจติ; ",
"sn7.1:8.3":	"โกธสฺส วิสมูลสฺส, ",
"sn7.1:8.4":	"มธุรคฺคสฺส พฺราหฺมณ; ",
"sn7.1:8.5":	"วธํ อริยา ปสํสนฺติ, ",
"sn7.1:8.6":	"ตญฺหิ เฉตฺวา น โสจตี”ติฯ ",
"sn7.1:9.1":	"เอวํ วุตฺเต, ภารทฺวาชโคตฺโต พฺราหฺมโณ ภควนฺตํ เอตทโวจ",
"sn7.1:9.2":	"“อภิกฺกนฺตํ, โภ โคตม, อภิกฺกนฺตํ, โภ โคตมฯ ",
"sn7.1:9.3":	"เสยฺยถาปิ, โภ โคตม, นิกฺกุชฺชิตํ วา อุกฺกุชฺเชยฺย, ปฏิจฺฉนฺนํ วา วิวเรยฺย, มูฬฺหสฺส วา มคฺคํ อาจิกฺเขยฺย, อนฺธกาเร วา เตลปชฺโชตํ ธาเรยฺย",
"sn7.1:9.4":	"เอสาหํ, ภนฺเต, ภควนฺตํ โคตมํ สรณํ คจฺฉามิ ธมฺมญฺจ ภิกฺขุสงฺฆญฺจฯ ",
"sn7.1:9.5":	"ลเภยฺยาหํ โภโต โคตมสฺส สนฺติเก ปพฺพชฺชํ, ลเภยฺยํ อุปสมฺปทนฺ”ติฯ ",
"sn7.1:10.1":	"อลตฺถ โข ภารทฺวาชโคตฺโต พฺราหฺมโณ ภควโต สนฺติเก ปพฺพชฺชํ, อลตฺถ อุปสมฺปทํฯ ",
"sn7.1:10.2":	"อจิรูปสมฺปนฺโน โข ปนายสฺมา ภารทฺวาโช เอโก วูปกฏฺโฐ อปฺปมตฺโต อาตาปี ปหิตตฺโต วิหรนฺโต นจิรเสฺสว—ยสฺสตฺถาย กุลปุตฺตา สมฺมเทว อคารสฺมา อนคาริยํ ปพฺพชนฺติ ตทนุตฺตรํ—พฺรหฺมจริยปริโยสานํ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหาสิฯ ",
"sn7.1:10.3":	"“ขีณา ชาติ, วุสิตํ พฺรหฺมจริยํ, กตํ กรณียํ, นาปรํ อิตฺถตฺตายา”ติ อพฺภญฺญาสิฯ ",
"sn7.1:10.4":	"อญฺญตโร จ ปนายสฺมา ภารทฺวาโช อรหตํ อโหสีติฯ "
}	
