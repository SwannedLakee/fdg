{	
"sn7.14:0.1":	"สํยุตฺต นิกาย ๗ฯ๑๔ ",
"sn7.14:0.2":	"๒ฯ อุปาสกวคฺค ",
"sn7.14:0.3":	"มหาสาลสุตฺต ",
"sn7.14:1.1":	"สาวตฺถินิทานํฯ ",
"sn7.14:1.2":	"อถ โข อญฺญตโร พฺราหฺมณมหาสาโล ลูโข ลูขปาวุรโณ เยน ภควา เตนุปสงฺกมิ; อุปสงฺกมิตฺวา ภควตา สทฺธึ สมฺโมทิฯ ",
"sn7.14:1.3":	"สมฺโมทนียํ กถํ สารณียํ วีติสาเรตฺวา เอกมนฺตํ นิสีทิฯ เอกมนฺตํ นิสินฺนํ โข ตํ พฺราหฺมณมหาสาลํ ภควา เอตทโวจ",
"sn7.14:1.4":	"“กึ นุ ตฺวํ, พฺราหฺมณ, ลูโข ลูขปาวุรโณ”ติ? ",
"sn7.14:1.5":	"“อิธ เม, โภ โคตม, จตฺตาโร ปุตฺตาฯ ",
"sn7.14:1.6":	"เต มํ ทาเรหิ สมฺปุจฺฉ ฆรา นิกฺขาเมนฺตี”ติฯ ",
"sn7.14:1.7":	"“เตน หิ ตฺวํ, พฺราหฺมณ, อิมา คาถาโย ปริยาปุณิตฺวา สภายํ มหาชนกาเย สนฺนิปติเต ปุตฺเตสุ จ สนฺนิสินฺเนสุ ภาสสฺสุ",
"sn7.14:2.1":	"‘เยหิ ชาเตหิ นนฺทิสฺสํ, ",
"sn7.14:2.2":	"เยสญฺจ ภวมิจฺฉิสํ; ",
"sn7.14:2.3":	"เต มํ ทาเรหิ สมฺปุจฺฉ, ",
"sn7.14:2.4":	"สาว วาเรนฺติ สูกรํฯ ",
"sn7.14:3.1":	"อสนฺตา กิร มํ ชมฺมา, ",
"sn7.14:3.2":	"ตาต ตาตาติ ภาสเร; ",
"sn7.14:3.3":	"รกฺขสา ปุตฺตรูเปน, ",
"sn7.14:3.4":	"เต ชหนฺติ วโยคตํฯ ",
"sn7.14:4.1":	"อโสฺสว ชิณฺโณ นิพฺโภโค, ",
"sn7.14:4.2":	"ขาทนา อปนียติ; ",
"sn7.14:4.3":	"พาลกานํ ปิตา เถโร, ",
"sn7.14:4.4":	"ปราคาเรสุ ภิกฺขติฯ ",
"sn7.14:5.1":	"ทณฺโฑว กิร เม เสโยฺย, ",
"sn7.14:5.2":	"ยญฺเจ ปุตฺตา อนสฺสวา; ",
"sn7.14:5.3":	"จณฺฑมฺปิ โคณํ วาเรติ, ",
"sn7.14:5.4":	"อโถ จณฺฑมฺปิ กุกฺกุรํฯ ",
"sn7.14:6.1":	"อนฺธกาเร ปุเร โหติ, ",
"sn7.14:6.2":	"คมฺภีเร คาธเมธติ; ",
"sn7.14:6.3":	"ทณฺฑสฺส อานุภาเวน, ",
"sn7.14:6.4":	"ขลิตฺวา ปติติฏฺฐตี’”ติฯ ",
"sn7.14:7.1":	"อถ โข โส พฺราหฺมณมหาสาโล ภควโต สนฺติเก อิมา คาถาโย ปริยาปุณิตฺวา สภายํ มหาชนกาเย สนฺนิปติเต ปุตฺเตสุ จ สนฺนิสินฺเนสุ อภาสิ",
"sn7.14:8.1":	"“เยหิ ชาเตหิ นนฺทิสฺสํ, ",
"sn7.14:8.2":	"เยสญฺจ ภวมิจฺฉิสํ; ",
"sn7.14:8.3":	"เต มํ ทาเรหิ สมฺปุจฺฉ, ",
"sn7.14:8.4":	"สาว วาเรนฺติ สูกรํฯ ",
"sn7.14:9.1":	"อสนฺตา กิร มํ ชมฺมา, ",
"sn7.14:9.2":	"ตาต ตาตาติ ภาสเร; ",
"sn7.14:9.3":	"รกฺขสา ปุตฺตรูเปน, ",
"sn7.14:9.4":	"เต ชหนฺติ วโยคตํฯ ",
"sn7.14:10.1":	"อโสฺสว ชิณฺโณ นิพฺโภโค, ",
"sn7.14:10.2":	"ขาทนา อปนียติ; ",
"sn7.14:10.3":	"พาลกานํ ปิตา เถโร, ",
"sn7.14:10.4":	"ปราคาเรสุ ภิกฺขติฯ ",
"sn7.14:11.1":	"ทณฺโฑว กิร เม เสโยฺย, ",
"sn7.14:11.2":	"ยญฺเจ ปุตฺตา อนสฺสวา; ",
"sn7.14:11.3":	"จณฺฑมฺปิ โคณํ วาเรติ, ",
"sn7.14:11.4":	"อโถ จณฺฑมฺปิ กุกฺกุรํฯ ",
"sn7.14:12.1":	"อนฺธกาเร ปุเร โหติ, ",
"sn7.14:12.2":	"คมฺภีเร คาธเมธติ; ",
"sn7.14:12.3":	"ทณฺฑสฺส อานุภาเวน, ",
"sn7.14:12.4":	"ขลิตฺวา ปติติฏฺฐตี”ติฯ ",
"sn7.14:13.1":	"อถ โข นํ พฺราหฺมณมหาสาลํ ปุตฺตา ฆรํ เนตฺวา นฺหาเปตฺวา ปจฺเจกํ ทุสฺสยุเคน อจฺฉาเทสุํฯ ",
"sn7.14:13.2":	"อถ โข โส พฺราหฺมณมหาสาโล เอกํ ทุสฺสยุคํ อาทาย เยน ภควา เตนุปสงฺกมิ; อุปสงฺกมิตฺวา ภควตา สทฺธึ สมฺโมทิฯ ",
"sn7.14:13.3":	"สมฺโมทนียํ กถํ สารณียํ วีติสาเรตฺวา เอกมนฺตํ นิสีทิฯ เอกมนฺตํ นิสินฺโน โข พฺราหฺมณมหาสาโล ภควนฺตํ เอตทโวจ",
"sn7.14:13.4":	"“มยํ, โภ โคตม, พฺราหฺมณา นาม อาจริยสฺส อาจริยธนํ ปริเยสามฯ ",
"sn7.14:13.5":	"ปฏิคฺคณฺหตุ เม ภวํ โคตโม อาจริยธนนฺ”ติฯ ",
"sn7.14:13.6":	"ปฏิคฺคเหสิ ภควา อนุกมฺปํ อุปาทายฯ ",
"sn7.14:13.7":	"อถ โข โส พฺราหฺมณมหาสาโล ภควนฺตํ เอตทโวจ",
"sn7.14:13.8":	"“อภิกฺกนฺตํ, โภ โคตม …เป… ",
"sn7.14:13.9":	"อุปาสกํ มํ ภวํ โคตโม ธาเรตุ อชฺชตคฺเค ปาณุเปตํ สรณํ คตนฺ”ติฯ "
}	
