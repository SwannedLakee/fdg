{	
"sn21.10:0.1":	"สํยุตฺต นิกาย ๒๑ฯ๑๐ ",
"sn21.10:0.2":	"๑ฯ ภิกฺขุวคฺค ",
"sn21.10:0.3":	"เถรนามกสุตฺต ",
"sn21.10:1.1":	"เอกํ สมยํ ภควา ราชคเห วิหรติ เวฬุวเน กลนฺทกนิวาเปฯ ",
"sn21.10:1.2":	"เตน โข ปน สมเยน อญฺญตโร ภิกฺขุ เถรนามโก เอกวิหารี เจว โหติ เอกวิหารสฺส จ วณฺณวาทีฯ ",
"sn21.10:1.3":	"โส เอโก คามํ ปิณฺฑาย ปวิสติ เอโก ปฏิกฺกมติ เอโก รโห นิสีทติ เอโก จงฺกมํ อธิฏฺฐาติฯ ",
"sn21.10:1.4":	"อถ โข สมฺพหุลา ภิกฺขู เยน ภควา เตนุปสงฺกมึสุ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทึสุฯ เอกมนฺตํ นิสินฺนา โข เต ภิกฺขู ภควนฺตํ เอตทโวจุํ",
"sn21.10:1.5":	"“อิธ, ภนฺเต, อญฺญตโร ภิกฺขุ เถรนามโก เอกวิหารี เอกวิหารสฺส จ วณฺณวาที”ติฯ ",
"sn21.10:2.1":	"อถ โข ภควา อญฺญตรํ ภิกฺขุํ อามนฺเตสิ",
"sn21.10:2.2":	"“เอหิ ตฺวํ, ภิกฺขุ, มม วจเนน เถรํ ภิกฺขุํ อามนฺเตหิ",
"sn21.10:2.3":	"‘สตฺถา ตํ, อาวุโส เถร, อามนฺเตตี’”ติฯ ",
"sn21.10:2.4":	"“เอวํ, ภนฺเต”ติ โข โส ภิกฺขุ ภควโต ปฏิสฺสุตฺวา เยนายสฺมา เถโร เตนุปสงฺกมิ; อุปสงฺกมิตฺวา อายสฺมนฺตํ เถรํ เอตทโวจ",
"sn21.10:2.5":	"“สตฺถา ตํ, อาวุโส เถร, อามนฺเตตี”ติฯ ",
"sn21.10:2.6":	"“เอวมาวุโส”ติ โข อายสฺมา เถโร ตสฺส ภิกฺขุโน ปฏิสฺสุตฺวา เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺนํ โข อายสฺมนฺตํ เถรํ ภควา เอตทโวจ",
"sn21.10:2.7":	"“สจฺจํ กิร ตฺวํ, เถร, เอกวิหารี เอกวิหารสฺส จ วณฺณวาที”ติ? ",
"sn21.10:2.8":	"“เอวํ, ภนฺเต”ฯ ",
"sn21.10:2.9":	"“ยถา กถํ ปน ตฺวํ, เถร, เอกวิหารี เอกวิหารสฺส จ วณฺณวาที”ติ? ",
"sn21.10:2.10":	"“อิธาหํ, ภนฺเต, เอโก คามํ ปิณฺฑาย ปวิสามิ เอโก ปฏิกฺกมามิ เอโก รโห นิสีทามิ เอโก จงฺกมํ อธิฏฺฐามิฯ ",
"sn21.10:2.11":	"เอวํ ขฺวาหํ, ภนฺเต, เอกวิหารี เอกวิหารสฺส จ วณฺณวาที”ติฯ ",
"sn21.10:3.1":	"“อตฺเถโส, เถร, เอกวิหาโร เนโส นตฺถีติ วทามิฯ ",
"sn21.10:3.2":	"อปิ จ, เถร, ยถา เอกวิหาโร วิตฺถาเรน ปริปุณฺโณ โหติ ",
"sn21.10:3.3":	"ตํ สุณาหิ, สาธุกํ มนสิ กโรหิ; ภาสิสฺสามี”ติฯ ",
"sn21.10:3.4":	"“เอวํ, ภนฺเต”ติ โข …เป…ฯ ",
"sn21.10:3.5":	"“กถญฺจ, เถร, เอกวิหาโร วิตฺถาเรน ปริปุณฺโณ โหติฯ ",
"sn21.10:3.6":	"อิธ, เถร, ยํ อตีตํ ตํ ปหีนํ, ยํ อนาคตํ ตํ ปฏินิสฺสฏฺฐํ, ปจฺจุปฺปนฺเนสุ จ อตฺตภาวปฏิลาเภสุ ฉนฺทราโค สุปฺปฏิวินีโตฯ ",
"sn21.10:3.7":	"เอวํ โข, เถร, เอกวิหาโร วิตฺถาเรน ปริปุณฺโณ โหตี”ติฯ ",
"sn21.10:4.1":	"อิทมโวจ ภควาฯ ",
"sn21.10:4.2":	"อิทํ วตฺวาน สุคโต อถาปรํ เอตทโวจ สตฺถา",
"sn21.10:5.1":	"“สพฺพาภิภุํ สพฺพวิทุํ สุเมธํ, ",
"sn21.10:5.2":	"สพฺเพสุ ธมฺเมสุ อนูปลิตฺตํ; ",
"sn21.10:5.3":	"สพฺพญฺชหํ ตณฺหากฺขเย วิมุตฺตํ, ",
"sn21.10:5.4":	"ตมหํ นรํ เอกวิหารีติ พฺรูมี”ติฯ ",
"sn21.10:5.5":	"ทสมํฯ "
}	
