{	
"sn7.16:0.1":	"สํยุตฺต นิกาย ๗ฯ๑๖ ",
"sn7.16:0.2":	"๒ฯ อุปาสกวคฺค ",
"sn7.16:0.3":	"ปจฺจนีกสุตฺต ",
"sn7.16:1.1":	"สาวตฺถินิทานํฯ ",
"sn7.16:1.2":	"เตน โข ปน สมเยน ปจฺจนีกสาโต นาม พฺราหฺมโณ สาวตฺถิยํ ปฏิวสติฯ ",
"sn7.16:1.3":	"อถ โข ปจฺจนีกสาตสฺส พฺราหฺมณสฺส เอตทโหสิ",
"sn7.16:1.4":	"“ยนฺนูนาหํ เยน สมโณ โคตโม เตนุปสงฺกเมยฺยํฯ ",
"sn7.16:1.5":	"ยํ ยเทว สมโณ โคตโม ภาสิสฺสติ ตํ ตเทวสฺสาหํ ปจฺจนีกาสฺสนฺ”ติฯ ",
"sn7.16:1.6":	"เตน โข ปน สมเยน ภควา อพฺโภกาเส จงฺกมติฯ ",
"sn7.16:1.7":	"อถ โข ปจฺจนีกสาโต พฺราหฺมโณ เยน ภควา เตนุปสงฺกมิ; อุปสงฺกมิตฺวา ภควนฺตํ จงฺกมนฺตํ เอตทโวจ",
"sn7.16:1.8":	"“ภณ สมณธมฺมนฺ”ติฯ ",
"sn7.16:2.1":	"“น ปจฺจนีกสาเตน, ",
"sn7.16:2.2":	"สุวิชานํ สุภาสิตํ; ",
"sn7.16:2.3":	"อุปกฺกิลิฏฺฐจิตฺเตน, ",
"sn7.16:2.4":	"สารมฺภพหุเลน จฯ ",
"sn7.16:3.1":	"โย จ วิเนยฺย สารมฺภํ, ",
"sn7.16:3.2":	"อปฺปสาทญฺจ เจตโส; ",
"sn7.16:3.3":	"อาฆาตํ ปฏินิสฺสชฺช, ",
"sn7.16:3.4":	"ส เว ชญฺญา สุภาสิตนฺ”ติฯ ",
"sn7.16:4.1":	"เอวํ วุตฺเต, ปจฺจนีกสาโต พฺราหฺมโณ ภควนฺตํ เอตทโวจ",
"sn7.16:4.2":	"“อภิกฺกนฺตํ, โภ โคตม, อภิกฺกนฺตํ, โภ โคตม …เป… ",
"sn7.16:4.3":	"อุปาสกํ มํ ภวํ โคตโม ธาเรตุ อชฺชตคฺเค ปาณุเปตํ สรณํ คตนฺ”ติฯ "
}	
