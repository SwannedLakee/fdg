{	
"sn35.230:0.1":	"สํยุตฺต นิกาย ๓๕ฯ๒๓๐ ",
"sn35.230:0.2":	"๑๘ฯ สมุทฺทวคฺค ",
"sn35.230:0.3":	"พาฬิสิโกปมสุตฺต ",
"sn35.230:1.1":	"“เสยฺยถาปิ, ภิกฺขเว, พาฬิสิโก อามิสคตพฬิสํ คมฺภีเร อุทกรหเท ปกฺขิเปยฺยฯ ",
"sn35.230:1.2":	"ตเมนํ อญฺญตโร อามิสจกฺขุ มจฺโฉ คิเลยฺยฯ ",
"sn35.230:1.3":	"เอวญฺหิ โส, ภิกฺขเว, มจฺโฉ คิลิตพฬิโส พาฬิสิกสฺส อนยํ อาปนฺโน พฺยสนํ อาปนฺโน ยถากามกรณีโย พาฬิสิกสฺสฯ ",
"sn35.230:2.1":	"เอวเมว โข, ภิกฺขเว, ฉยิเม พฬิสา โลกสฺมึ อนยาย สตฺตานํ วธาย ปาณินํฯ ",
"sn35.230:2.2":	"กตเม ฉ? ",
"sn35.230:2.3":	"สนฺติ, ภิกฺขเว, จกฺขุวิญฺเญยฺยา รูปา อิฏฺฐา กนฺตา มนาปา ปิยรูปา กามูปสํหิตา รชนียาฯ ",
"sn35.230:2.4":	"ตญฺเจ, ภิกฺขุ, อภินนฺทติ อภิวทติ อชฺโฌสาย ติฏฺฐติฯ ",
"sn35.230:2.5":	"อยํ วุจฺจติ, ภิกฺขเว, ภิกฺขุ คิลิตพฬิโส, มารสฺส อนยํ อาปนฺโน พฺยสนํ อาปนฺโน ยถากามกรณีโย ปาปิมโต …เป… ",
"sn35.230:2.6":	"สนฺติ, ภิกฺขเว, ชิวฺหาวิญฺเญยฺยา รสา …เป…ฯ ",
"sn35.230:3.1":	"สนฺติ, ภิกฺขเว, มโนวิญฺเญยฺยา ธมฺมา อิฏฺฐา กนฺตา มนาปา ปิยรูปา กามูปสํหิตา รชนียาฯ ",
"sn35.230:3.2":	"ตญฺเจ, ภิกฺขุ, อภินนฺทติ อภิวทติ อชฺโฌสาย ติฏฺฐติฯ ",
"sn35.230:3.3":	"อยํ วุจฺจติ, ภิกฺขเว, ภิกฺขุ คิลิตพฬิโส มารสฺส อนยํ อาปนฺโน พฺยสนํ อาปนฺโน ยถากามกรณีโย ปาปิมโตฯ ",
"sn35.230:4.1":	"สนฺติ จ, ภิกฺขเว, จกฺขุวิญฺเญยฺยา รูปา อิฏฺฐา กนฺตา มนาปา ปิยรูปา กามูปสํหิตา รชนียาฯ ",
"sn35.230:4.2":	"ตญฺเจ, ภิกฺขุ, นาภินนฺทติ นาภิวทติ นาชฺโฌสาย ติฏฺฐติฯ อยํ วุจฺจติ, ภิกฺขเว, ภิกฺขุ น คิลิตพฬิโส มารสฺส อเภทิ พฬิสํ ปริเภทิ พฬิสํ น อนยํ อาปนฺโน น พฺยสนํ อาปนฺโน น ยถากามกรณีโย ปาปิมโต …เป…ฯ ",
"sn35.230:5.1":	"สนฺติ, ภิกฺขเว, ชิวฺหาวิญฺเญยฺยา รสา …เป…ฯ ",
"sn35.230:5.2":	"สนฺติ, ภิกฺขเว, มโนวิญฺเญยฺยา ธมฺมา อิฏฺฐา กนฺตา มนาปา ปิยรูปา กามูปสํหิตา รชนียาฯ ",
"sn35.230:5.3":	"ตญฺเจ ภิกฺขุ นาภินนฺทติ นาภิวทติ นาชฺโฌสาย ติฏฺฐติ, อยํ วุจฺจติ, ภิกฺขเว, ภิกฺขุ น คิลิตพฬิโส มารสฺส อเภทิ พฬิสํ ปริเภทิ พฬิสํ น อนยํ อาปนฺโน น พฺยสนํ อาปนฺโน น ยถากามกรณีโย ปาปิมโต”ติฯ ",
"sn35.230:5.4":	"ตติยํฯ "
}	
