{	
"sn12.20:0.1":	"สํยุตฺต นิกาย ๑๒ฯ๒๐ ",
"sn12.20:0.2":	"๒ฯ อาหารวคฺค ",
"sn12.20:0.3":	"ปจฺจยสุตฺต ",
"sn12.20:1.1":	"สาวตฺถิยํ วิหรติฯ ",
"sn12.20:1.2":	"“ปฏิจฺจสมุปฺปาทญฺจ โว, ภิกฺขเว, เทเสสฺสามิ ปฏิจฺจสมุปฺปนฺเน จ ธมฺเมฯ ",
"sn12.20:1.3":	"ตํ สุณาถ, สาธุกํ มนสิ กโรถ, ภาสิสฺสามี”ติฯ ",
"sn12.20:1.4":	"“เอวํ, ภนฺเต”ติ โข เต ภิกฺขู ภควโต ปจฺจโสฺสสุํฯ ",
"sn12.20:1.5":	"ภควา เอตทโวจ",
"sn12.20:2.1":	"“กตโม จ, ภิกฺขเว, ปฏิจฺจสมุปฺปาโท? ",
"sn12.20:2.2":	"ชาติปจฺจยา, ภิกฺขเว, ชรามรณํฯ ",
"sn12.20:2.3":	"อุปฺปาทา วา ตถาคตานํ อนุปฺปาทา วา ตถาคตานํ, ฐิตาว สา ธาตุ ธมฺมฏฺฐิตตา ธมฺมนิยามตา อิทปฺปจฺจยตาฯ ",
"sn12.20:2.4":	"ตํ ตถาคโต อภิสมฺพุชฺฌติ อภิสเมติฯ ",
"sn12.20:2.5":	"อภิสมฺพุชฺฌิตฺวา อภิสเมตฺวา อาจิกฺขติ เทเสติ ปญฺญาเปติ ปฏฺฐเปติ วิวรติ วิภชติ อุตฺตานีกโรติฯ ",
"sn12.20:2.6":	"‘ปสฺสถา’ติ จาห",
"sn12.20:2.7":	"‘ชาติปจฺจยา, ภิกฺขเว, ชรามรณํ’ฯ ",
"sn12.20:3.1":	"ภวปจฺจยา, ภิกฺขเว, ชาติ …เป… ",
"sn12.20:3.2":	"อุปาทานปจฺจยา, ภิกฺขเว, ภโว … ",
"sn12.20:3.3":	"ตณฺหาปจฺจยา, ภิกฺขเว, อุปาทานํ … ",
"sn12.20:3.4":	"เวทนาปจฺจยา, ภิกฺขเว, ตณฺหา … ",
"sn12.20:3.5":	"ผสฺสปจฺจยา, ภิกฺขเว, เวทนา … ",
"sn12.20:3.6":	"สฬายตนปจฺจยา, ภิกฺขเว, ผโสฺส … ",
"sn12.20:3.7":	"นามรูปปจฺจยา, ภิกฺขเว, สฬายตนํ … ",
"sn12.20:3.8":	"วิญฺญาณปจฺจยา, ภิกฺขเว, นามรูปํ … ",
"sn12.20:3.9":	"สงฺขารปจฺจยา, ภิกฺขเว, วิญฺญาณํ … ",
"sn12.20:3.10":	"อวิชฺชาปจฺจยา, ภิกฺขเว, สงฺขารา ",
"sn12.20:3.11":	"อุปฺปาทา วา ตถาคตานํ อนุปฺปาทา วา ตถาคตานํ, ฐิตาว สา ธาตุ ธมฺมฏฺฐิตตา ธมฺมนิยามตา อิทปฺปจฺจยตาฯ ",
"sn12.20:3.12":	"ตํ ตถาคโต อภิสมฺพุชฺฌติ อภิสเมติฯ ",
"sn12.20:3.13":	"อภิสมฺพุชฺฌิตฺวา อภิสเมตฺวา อาจิกฺขติ เทเสติ ปญฺญาเปติ ปฏฺฐเปติ วิวรติ วิภชติ อุตฺตานีกโรติฯ ",
"sn12.20:3.14":	"‘ปสฺสถา’ติ จาห",
"sn12.20:3.15":	"‘อวิชฺชาปจฺจยา, ภิกฺขเว, สงฺขารา’ฯ ",
"sn12.20:3.16":	"อิติ โข, ภิกฺขเว, ยา ตตฺร ตถตา อวิตถตา อนญฺญถตา อิทปฺปจฺจยตา—",
"sn12.20:3.17":	"อยํ วุจฺจติ, ภิกฺขเว, ปฏิจฺจสมุปฺปาโทฯ ",
"sn12.20:4.1":	"กตเม จ, ภิกฺขเว, ปฏิจฺจสมุปฺปนฺนา ธมฺมา? ",
"sn12.20:4.2":	"ชรามรณํ, ภิกฺขเว, อนิจฺจํ สงฺขตํ ปฏิจฺจสมุปฺปนฺนํ ขยธมฺมํ วยธมฺมํ วิราคธมฺมํ นิโรธธมฺมํฯ ",
"sn12.20:4.3":	"ชาติ, ภิกฺขเว, อนิจฺจา สงฺขตา ปฏิจฺจสมุปฺปนฺนา ขยธมฺมา วยธมฺมา วิราคธมฺมา นิโรธธมฺมาฯ ",
"sn12.20:4.4":	"ภโว, ภิกฺขเว, อนิจฺโจ สงฺขโต ปฏิจฺจสมุปฺปนฺโน ขยธมฺโม วยธมฺโม วิราคธมฺโม นิโรธธมฺโมฯ ",
"sn12.20:4.5":	"อุปาทานํ ภิกฺขเว …เป… ",
"sn12.20:4.6":	"ตณฺหา, ภิกฺขเว … ",
"sn12.20:4.7":	"เวทนา, ภิกฺขเว … ",
"sn12.20:4.8":	"ผโสฺส, ภิกฺขเว … ",
"sn12.20:4.9":	"สฬายตนํ, ภิกฺขเว … ",
"sn12.20:4.10":	"นามรูปํ, ภิกฺขเว … ",
"sn12.20:4.11":	"วิญฺญาณํ, ภิกฺขเว … ",
"sn12.20:4.12":	"สงฺขารา, ภิกฺขเว … ",
"sn12.20:4.13":	"อวิชฺชา, ภิกฺขเว, อนิจฺจา สงฺขตา ปฏิจฺจสมุปฺปนฺนา ขยธมฺมา วยธมฺมา วิราคธมฺมา นิโรธธมฺมาฯ ",
"sn12.20:4.14":	"อิเม วุจฺจนฺติ, ภิกฺขเว, ปฏิจฺจสมุปฺปนฺนา ธมฺมาฯ ",
"sn12.20:5.1":	"ยโต โข, ภิกฺขเว, อริยสาวกสฺส ‘อยญฺจ ปฏิจฺจสมุปฺปาโท, อิเม จ ปฏิจฺจสมุปฺปนฺนา ธมฺมา’ ยถาภูตํ สมฺมปฺปญฺญาย สุทิฏฺฐา โหนฺติ, โส วต ปุพฺพนฺตํ วา ปฏิธาวิสฺสติ",
"sn12.20:5.2":	"‘อโหสึ นุ โข อหํ อตีตมทฺธานํ, นนุ โข อโหสึ อตีตมทฺธานํ, กึ นุ โข อโหสึ อตีตมทฺธานํ, กถํ นุ โข อโหสึ อตีตมทฺธานํ, กึ หุตฺวา กึ อโหสึ นุ โข อหํ อตีตมทฺธานนฺ’ติ; ",
"sn12.20:5.3":	"อปรนฺตํ วา อุปธาวิสฺสติ",
"sn12.20:5.4":	"‘ภวิสฺสามิ นุ โข อหํ อนาคตมทฺธานํ, นนุ โข ภวิสฺสามิ อนาคตมทฺธานํ, กึ นุ โข ภวิสฺสามิ อนาคตมทฺธานํ, กถํ นุ โข ภวิสฺสามิ อนาคตมทฺธานํ, กึ หุตฺวา กึ ภวิสฺสามิ นุ โข อหํ อนาคตมทฺธานนฺ’ติ; ",
"sn12.20:5.5":	"เอตรหิ วา ปจฺจุปฺปนฺนํ อทฺธานํ อชฺฌตฺตํ กถงฺกถี ภวิสฺสติ",
"sn12.20:5.6":	"‘อหํ นุ โขสฺมิ, โน นุ โขสฺมิ, กึ นุ โขสฺมิ, กถํ นุ โขสฺมิ, อยํ นุ โข สตฺโต กุโต อาคโต, โส กุหึ คมิสฺสตี’ติ—",
"sn12.20:5.7":	"เนตํ ฐานํ วิชฺชติฯ ",
"sn12.20:5.8":	"ตํ กิสฺส เหตุ? ",
"sn12.20:5.9":	"ตถา หิ, ภิกฺขเว, อริยสาวกสฺส อยญฺจ ปฏิจฺจสมุปฺปาโท อิเม จ ปฏิจฺจสมุปฺปนฺนา ธมฺมา ยถาภูตํ สมฺมปฺปญฺญาย สุทิฏฺฐา”ติฯ ",
"sn12.20:5.10":	"ทสมํฯ ",
"sn12.20:5.11":	"อาหารวคฺโค ทุติโยฯ ",
"sn12.20:6.0":	"ตสฺสุทฺทานํ ",
"sn12.20:6.1":	"อาหารํ ผคฺคุโน เจว, ",
"sn12.20:6.2":	"เทฺว จ สมณพฺราหฺมณา; ",
"sn12.20:6.3":	"กจฺจานโคตฺต ธมฺมกถิกํ, ",
"sn12.20:6.4":	"อเจลํ ติมฺพรุเกน จ; ",
"sn12.20:6.5":	"พาลปณฺฑิตโต เจว, ",
"sn12.20:6.6":	"ทสโม ปจฺจเยน จาติฯ "
}	
