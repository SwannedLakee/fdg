{	
"sn54.8:0.1":	"สํยุตฺต นิกาย ๕๔ฯ๘ ",
"sn54.8:0.2":	"๑ฯ เอกธมฺมวคฺค ",
"sn54.8:0.3":	"ปทีโปปมสุตฺต ",
"sn54.8:1.1":	"“อานาปานสฺสติสมาธิ, ภิกฺขเว, ภาวิโต พหุลีกโต มหปฺผโล โหติ มหานิสํโสฯ ",
"sn54.8:1.2":	"กถํ ภาวิโต จ, ภิกฺขเว, อานาปานสฺสติสมาธิ กถํ พหุลีกโต มหปฺผโล โหติ มหานิสํโส? ",
"sn54.8:2.1":	"อิธ, ภิกฺขเว, ภิกฺขุ อรญฺญคโต วา รุกฺขมูลคโต วา สุญฺญาคารคโต วา นิสีทติ ปลฺลงฺกํ อาภุชิตฺวา อุชุํ กายํ ปณิธาย ปริมุขํ สตึ อุปฏฺฐเปตฺวาฯ ",
"sn54.8:2.2":	"โส สโตว อสฺสสติ, สโตว ปสฺสสติฯ ",
"sn54.8:2.3":	"ทีฆํ วา อสฺสสนฺโต ‘ทีฆํ อสฺสสามี’ติ ปชานาติ …เป… ",
"sn54.8:2.4":	"‘ปฏินิสฺสคฺคานุปสฺสี อสฺสสิสฺสามี’ติ สิกฺขติ, ‘ปฏินิสฺสคฺคานุปสฺสี ปสฺสสิสฺสามี’ติ สิกฺขติฯ ",
"sn54.8:2.5":	"เอวํ ภาวิโต โข, ภิกฺขเว, อานาปานสฺสติสมาธิ เอวํ พหุลีกโต มหปฺผโล โหติ มหานิสํโสฯ ",
"sn54.8:3.1":	"อหมฺปิ สุทํ, ภิกฺขเว, ปุพฺเพว สมฺโพธา อนภิสมฺพุทฺโธ โพธิสตฺโตว สมาโน อิมินา วิหาเรน พหุลํ วิหรามิฯ ",
"sn54.8:3.2":	"ตสฺส มยฺหํ, ภิกฺขเว, อิมินา วิหาเรน พหุลํ วิหรโต เนว กาโย กิลมติ น จกฺขูนิ; ",
"sn54.8:3.3":	"อนุปาทาย จ เม อาสเวหิ จิตฺตํ วิมุจฺจิฯ ",
"sn54.8:4.1":	"ตสฺมาติห, ภิกฺขเว, ภิกฺขุ เจปิ อากงฺเขยฺย",
"sn54.8:4.2":	"‘เนว เม กาโย กิลเมยฺย น จกฺขูนิ, อนุปาทาย จ เม อาสเวหิ จิตฺตํ วิมุจฺเจยฺยา’ติ, ",
"sn54.8:4.3":	"อยเมว อานาปานสฺสติสมาธิ สาธุกํ มนสิ กาตพฺโพฯ ",
"sn54.8:5.1":	"ตสฺมาติห, ภิกฺขเว, ภิกฺขุ เจปิ อากงฺเขยฺย",
"sn54.8:5.2":	"‘เย เม เคหสิตา สรสงฺกปฺปา เต ปหีเยยฺยุนฺ’ติ, ",
"sn54.8:5.3":	"อยเมว อานาปานสฺสติสมาธิ สาธุกํ มนสิ กาตพฺโพฯ ",
"sn54.8:6.1":	"ตสฺมาติห, ภิกฺขเว, ภิกฺขุ เจปิ อากงฺเขยฺย",
"sn54.8:6.2":	"‘อปฺปฏิกูเล ปฏิกูลสญฺญี วิหเรยฺยนฺ’ติ, ",
"sn54.8:6.3":	"อยเมว อานาปานสฺสติสมาธิ สาธุกํ มนสิ กาตพฺโพฯ ",
"sn54.8:7.1":	"ตสฺมาติห, ภิกฺขเว, ภิกฺขุ เจปิ อากงฺเขยฺย",
"sn54.8:7.2":	"‘ปฏิกูเล อปฺปฏิกูลสญฺญี วิหเรยฺยนฺ’ติ, ",
"sn54.8:7.3":	"อยเมว อานาปานสฺสติสมาธิ สาธุกํ มนสิ กาตพฺโพฯ ",
"sn54.8:8.1":	"ตสฺมาติห, ภิกฺขเว, ภิกฺขุ เจปิ อากงฺเขยฺย",
"sn54.8:8.2":	"‘ปฏิกูเล จ อปฺปฏิกูเล จ ปฏิกูลสญฺญี วิหเรยฺยนฺ’ติ, ",
"sn54.8:8.3":	"อยเมว อานาปานสฺสติสมาธิ สาธุกํ มนสิ กาตพฺโพฯ ",
"sn54.8:9.1":	"ตสฺมาติห, ภิกฺขเว, ภิกฺขุ เจปิ อากงฺเขยฺย",
"sn54.8:9.2":	"‘ปฏิกูเล จ อปฺปฏิกูเล จ อปฺปฏิกูลสญฺญี วิหเรยฺยนฺ’ติ, ",
"sn54.8:9.3":	"อยเมว อานาปานสฺสติสมาธิ สาธุกํ มนสิ กาตพฺโพฯ ",
"sn54.8:10.1":	"ตสฺมาติห, ภิกฺขเว, ภิกฺขุ เจปิ อากงฺเขยฺย",
"sn54.8:10.2":	"‘อปฺปฏิกูลญฺจ ปฏิกูลญฺจ ตทุภยํ อภินิวชฺเชตฺวา อุเปกฺขโก วิหเรยฺยํ สโต สมฺปชาโน’ติ, ",
"sn54.8:10.3":	"อยเมว อานาปานสฺสติสมาธิ สาธุกํ มนสิ กาตพฺโพฯ ",
"sn54.8:11.1":	"ตสฺมาติห, ภิกฺขเว, ภิกฺขุ เจปิ อากงฺเขยฺย",
"sn54.8:11.2":	"‘วิวิจฺเจว กาเมหิ วิวิจฺจ อกุสเลหิ ธมฺเมหิ สวิตกฺกํ สวิจารํ วิเวกชํ ปีติสุขํ ปฐมํ ฌานํ อุปสมฺปชฺช วิหเรยฺยนฺ’ติ, ",
"sn54.8:11.3":	"อยเมว อานาปานสฺสติสมาธิ สาธุกํ มนสิ กาตพฺโพฯ ",
"sn54.8:12.1":	"ตสฺมาติห, ภิกฺขเว, ภิกฺขุ เจปิ อากงฺเขยฺย",
"sn54.8:12.2":	"‘วิตกฺกวิจารานํ วูปสมา อชฺฌตฺตํ สมฺปสาทนํ เจตโส เอโกทิภาวํ อวิตกฺกํ อวิจารํ สมาธิชํ ปีติสุขํ ทุติยํ ฌานํ อุปสมฺปชฺช วิหเรยฺยนฺ’ติ, ",
"sn54.8:12.3":	"อยเมว อานาปานสฺสติสมาธิ สาธุกํ มนสิ กาตพฺโพฯ ",
"sn54.8:13.1":	"ตสฺมาติห, ภิกฺขเว, ภิกฺขุ เจปิ อากงฺเขยฺย",
"sn54.8:13.2":	"‘ปีติยา จ วิราคา อุเปกฺขโก จ วิหเรยฺยํ สโต จ สมฺปชาโน, สุขญฺจ กาเยน ปฏิสํเวเทยฺยํ, ยํ ตํ อริยา อาจิกฺขนฺติ—อุเปกฺขโก สติมา สุขวิหารีติ ตติยํ ฌานํ อุปสมฺปชฺช วิหเรยฺยนฺ’ติ, ",
"sn54.8:13.3":	"อยเมว อานาปานสฺสติสมาธิ สาธุกํ มนสิ กาตพฺโพฯ ",
"sn54.8:14.1":	"ตสฺมาติห, ภิกฺขเว, ภิกฺขุ เจปิ อากงฺเขยฺย",
"sn54.8:14.2":	"‘สุขสฺส จ ปหานา ทุกฺขสฺส จ ปหานา ปุพฺเพว โสมนสฺสโทมนสฺสานํ อตฺถงฺคมา อทุกฺขมสุขํ อุเปกฺขาสติปาริสุทฺธึ จตุตฺถํ ฌานํ อุปสมฺปชฺช วิหเรยฺยนฺ’ติ, ",
"sn54.8:14.3":	"อยเมว อานาปานสฺสติสมาธิ สาธุกํ มนสิ กาตพฺโพฯ ",
"sn54.8:15.1":	"ตสฺมาติห, ภิกฺขเว, ภิกฺขุ เจปิ อากงฺเขยฺย",
"sn54.8:15.2":	"‘สพฺพโส รูปสญฺญานํ สมติกฺกมา ปฏิฆสญฺญานํ อตฺถงฺคมา นานตฺตสญฺญานํ อมนสิการา อนนฺโต อากาโสติ อากาสานญฺจายตนํ อุปสมฺปชฺช วิหเรยฺยนฺ’ติ, ",
"sn54.8:15.3":	"อยเมว อานาปานสฺสติสมาธิ สาธุกํ มนสิ กาตพฺโพฯ ",
"sn54.8:16.1":	"ตสฺมาติห, ภิกฺขเว, ภิกฺขุ เจปิ อากงฺเขยฺย",
"sn54.8:16.2":	"‘สพฺพโส อากาสานญฺจายตนํ สมติกฺกมฺม อนนฺตํ วิญฺญาณนฺติ วิญฺญาณญฺจายตนํ อุปสมฺปชฺช วิหเรยฺยนฺ’ติ, ",
"sn54.8:16.3":	"อยเมว อานาปานสฺสติสมาธิ สาธุกํ มนสิ กาตพฺโพฯ ",
"sn54.8:17.1":	"ตสฺมาติห, ภิกฺขเว, ภิกฺขุ เจปิ อากงฺเขยฺย",
"sn54.8:17.2":	"‘สพฺพโส วิญฺญาณญฺจายตนํ สมติกฺกมฺม นตฺถิ กิญฺจีติ อากิญฺจญฺญายตนํ อุปสมฺปชฺช วิหเรยฺยนฺ’ติ, ",
"sn54.8:17.3":	"อยเมว อานาปานสฺสติสมาธิ สาธุกํ มนสิ กาตพฺโพฯ ",
"sn54.8:18.1":	"ตสฺมาติห, ภิกฺขเว, ภิกฺขุ เจปิ อากงฺเขยฺย",
"sn54.8:18.2":	"‘สพฺพโส อากิญฺจญฺญายตนํ สมติกฺกมฺม เนวสญฺญานาสญฺญายตนํ อุปสมฺปชฺช วิหเรยฺยนฺ’ติ, ",
"sn54.8:18.3":	"อยเมว อานาปานสฺสติสมาธิ สาธุกํ มนสิ กาตพฺโพฯ ",
"sn54.8:19.1":	"ตสฺมาติห, ภิกฺขเว, ภิกฺขุ เจปิ อากงฺเขยฺย",
"sn54.8:19.2":	"‘สพฺพโส เนวสญฺญานาสญฺญายตนํ สมติกฺกมฺม สญฺญาเวทยิตนิโรธํ อุปสมฺปชฺช วิหเรยฺยนฺ’ติ, ",
"sn54.8:19.3":	"อยเมว อานาปานสฺสติสมาธิ สาธุกํ มนสิ กาตพฺโพฯ ",
"sn54.8:20.1":	"เอวํ ภาวิเต โข, ภิกฺขเว, อานาปานสฺสติสมาธิมฺหิ เอวํ พหุลีกเต, สุขญฺเจ เวทนํ เวทยติ, สา ‘อนิจฺจา’ติ ปชานาติ, ‘อนชฺโฌสิตา’ติ ปชานาติ, ‘อนภินนฺทิตา’ติ ปชานาติ; ",
"sn54.8:20.2":	"ทุกฺขญฺเจ เวทนํ เวทยติ, สา ‘อนิจฺจา’ติ ปชานาติ, ‘อนชฺโฌสิตา’ติ ปชานาติ, ‘อนภินนฺทิตา’ติ ปชานาติ; ",
"sn54.8:20.3":	"อทุกฺขมสุขญฺเจ เวทนํ เวทยติ, ‘สา อนิจฺจา’ติ ปชานาติ, ‘อนชฺโฌสิตา’ติ ปชานาติ, ‘อนภินนฺทิตา’ติ ปชานาติฯ ",
"sn54.8:21.1":	"สุขญฺเจ เวทนํ เวทยติ, วิสํยุตฺโต นํ เวทยติ; ",
"sn54.8:21.2":	"ทุกฺขญฺเจ เวทนํ เวทยติ, วิสํยุตฺโต นํ เวทยติ; ",
"sn54.8:21.3":	"อทุกฺขมสุขญฺเจ เวทนํ เวทยติ, วิสํยุตฺโต นํ เวทยติฯ ",
"sn54.8:21.4":	"โส กายปริยนฺติกํ เวทนํ เวทยมาโน ‘กายปริยนฺติกํ เวทนํ เวทยามี’ติ ปชานาติ, ชีวิตปริยนฺติกํ เวทนํ เวทยมาโน ‘ชีวิตปริยนฺติกํ เวทนํ เวทยามี’ติ ปชานาติ, ",
"sn54.8:21.5":	"‘กายสฺส เภทา อุทฺธํ ชีวิตปริยาทานา อิเธว สพฺพเวทยิตานิ อนภินนฺทิตานิ สีตีภวิสฺสนฺตี’ติ ปชานาติฯ ",
"sn54.8:22.1":	"เสยฺยถาปิ, ภิกฺขเว, เตลญฺจ ปฏิจฺจ, วฏฺฏิญฺจ ปฏิจฺจ เตลปฺปทีโป ฌาเยยฺย, ",
"sn54.8:22.2":	"ตเสฺสว เตลสฺส จ วฏฺฏิยา จ ปริยาทานา อนาหาโร นิพฺพาเยยฺย; ",
"sn54.8:22.3":	"เอวเมว โข, ภิกฺขเว, ภิกฺขุ กายปริยนฺติกํ เวทนํ เวทยมาโน ‘กายปริยนฺติกํ เวทนํ เวทยามี’ติ ปชานาติ, ชีวิตปริยนฺติกํ เวทนํ เวทยมาโน ‘ชีวิตปริยนฺติกํ เวทนํ เวทยามี’ติ ปชานาติ, ",
"sn54.8:22.4":	"‘กายสฺส เภทา อุทฺธํ ชีวิตปริยาทานา อิเธว สพฺพเวทยิตานิ อนภินนฺทิตานิ สีตีภวิสฺสนฺตี’ติ ปชานาตี”ติฯ ",
"sn54.8:22.5":	"อฏฺฐมํฯ "
}	
