{	
"sn9.4:0.1":	"สํยุตฺต นิกาย ๙ฯ๔ ",
"sn9.4:0.2":	"๑ฯ วนวคฺค ",
"sn9.4:0.3":	"สมฺพหุลสุตฺต ",
"sn9.4:1.1":	"เอกํ สมยํ สมฺพหุลา ภิกฺขู โกสเลสุ วิหรนฺติ อญฺญตรสฺมึ วนสณฺเฑฯ ",
"sn9.4:1.2":	"อถ โข เต ภิกฺขู วสฺสํวุฏฺฐา เตมาสจฺจเยน จาริกํ ปกฺกมึสุฯ ",
"sn9.4:1.3":	"อถ โข ยา ตสฺมึ วนสณฺเฑ อธิวตฺถา เทวตา เต ภิกฺขู อปสฺสนฺตี ปริเทวมานา ตายํ เวลายํ อิมํ คาถํ อภาสิ",
"sn9.4:2.1":	"“อรติ วิย เมชฺช ขายติ, ",
"sn9.4:2.2":	"พหุเก ทิสฺวาน วิวิตฺเต อาสเน; ",
"sn9.4:2.3":	"เต จิตฺตกถา พหุสฺสุตา, ",
"sn9.4:2.4":	"โกเม โคตมสาวกา คตา”ติฯ ",
"sn9.4:3.1":	"เอวํ วุตฺเต, อญฺญตรา เทวตา ตํ เทวตํ คาถาย ปจฺจภาสิ",
"sn9.4:4.1":	"“มาคธํ คตา โกสลํ คตา, ",
"sn9.4:4.2":	"เอกจฺจิยา ปน วชฺชิภูมิยา; ",
"sn9.4:4.3":	"มคา วิย อสงฺคจาริโน, ",
"sn9.4:4.4":	"อนิเกตา วิหรนฺติ ภิกฺขโว”ติฯ "
}	
