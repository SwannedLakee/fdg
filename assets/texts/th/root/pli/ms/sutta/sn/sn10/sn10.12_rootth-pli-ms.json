{	
"sn10.12:0.1":	"สํยุตฺต นิกาย ๑๐ฯ๑๒ ",
"sn10.12:0.2":	"๑ฯ อินฺทกวคฺค ",
"sn10.12:0.3":	"อาฬวกสุตฺต ",
"sn10.12:1.1":	"เอวํ เม สุตํ—",
"sn10.12:1.2":	"เอกํ สมยํ ภควา อาฬวิยํ วิหรติ อาฬวกสฺส ยกฺขสฺส ภวเนฯ ",
"sn10.12:1.3":	"อถ โข อาฬวโก ยกฺโข เยน ภควา เตนุปสงฺกมิ; อุปสงฺกมิตฺวา ภควนฺตํ เอตทโวจ",
"sn10.12:1.4":	"“นิกฺขม, สมณา”ติฯ ",
"sn10.12:1.5":	"“สาธาวุโส”ติ ภควา นิกฺขมิฯ ",
"sn10.12:1.6":	"“ปวิส, สมณา”ติฯ ",
"sn10.12:1.7":	"“สาธาวุโส”ติ ภควา ปาวิสิฯ ",
"sn10.12:1.8":	"ทุติยมฺปิ โข อาฬวโก ยกฺโข ภควนฺตํ เอตทโวจ",
"sn10.12:1.9":	"“นิกฺขม, สมณา”ติฯ ",
"sn10.12:1.10":	"“สาธาวุโส”ติ ภควา นิกฺขมิฯ ",
"sn10.12:1.11":	"“ปวิส, สมณา”ติฯ ",
"sn10.12:1.12":	"“สาธาวุโส”ติ ภควา ปาวิสิฯ ",
"sn10.12:1.13":	"ตติยมฺปิ โข อาฬวโก ยกฺโข ภควนฺตํ เอตทโวจ",
"sn10.12:1.14":	"“นิกฺขม, สมณา”ติฯ ",
"sn10.12:1.15":	"“สาธาวุโส”ติ ภควา นิกฺขมิฯ ",
"sn10.12:1.16":	"“ปวิส, สมณา”ติฯ ",
"sn10.12:1.17":	"“สาธาวุโส”ติ ภควา ปาวิสิฯ ",
"sn10.12:1.18":	"จตุตฺถมฺปิ โข อาฬวโก ยกฺโข ภควนฺตํ เอตทโวจ",
"sn10.12:1.19":	"“นิกฺขม, สมณา”ติฯ ",
"sn10.12:1.20":	"“น ขฺวาหํ ตํ, อาวุโส, นิกฺขมิสฺสามิฯ ",
"sn10.12:1.21":	"ยํ เต กรณียํ ตํ กโรหี”ติฯ ",
"sn10.12:1.22":	"“ปญฺหํ ตํ, สมณ, ปุจฺฉิสฺสามิฯ ",
"sn10.12:1.23":	"สเจ เม น พฺยากริสฺสสิ, จิตฺตํ วา เต ขิปิสฺสามิ, หทยํ วา เต ผาเลสฺสามิ, ปาเทสุ วา คเหตฺวา ปารคงฺคาย ขิปิสฺสามี”ติฯ ",
"sn10.12:1.24":	"“น ขฺวาหํ ตํ, อาวุโส, ปสฺสามิ สเทวเก โลเก สมารเก สพฺรหฺมเก สสฺสมณพฺราหฺมณิยา ปชาย สเทวมนุสฺสาย, โย เม จิตฺตํ วา ขิเปยฺย หทยํ วา ผาเลยฺย, ปาเทสุ วา คเหตฺวา ปารคงฺคาย ขิเปยฺยฯ ",
"sn10.12:1.25":	"อปิ จ ตฺวํ, อาวุโส, ปุจฺฉ ยทา กงฺขสี”ติ (…)ฯ ",
"sn10.12:2.1":	"“กึสูธ วิตฺตํ ปุริสสฺส เสฏฺฐํ, ",
"sn10.12:2.2":	"กึสุ สุจิณฺณํ สุขมาวหาติ; ",
"sn10.12:2.3":	"กึสุ หเว สาทุตรํ รสานํ, ",
"sn10.12:2.4":	"กถํชีวึ ชีวิตมาหุ เสฏฺฐนฺ”ติฯ ",
"sn10.12:3.1":	"“สทฺธีธ วิตฺตํ ปุริสสฺส เสฏฺฐํ, ",
"sn10.12:3.2":	"ธมฺโม สุจิณฺโณ สุขมาวหาติ; ",
"sn10.12:3.3":	"สจฺจํ หเว สาทุตรํ รสานํ, ",
"sn10.12:3.4":	"ปญฺญาชีวึ ชีวิตมาหุ เสฏฺฐนฺ”ติฯ ",
"sn10.12:4.1":	"“กถํสุ ตรติ โอฆํ, ",
"sn10.12:4.2":	"กถํสุ ตรติ อณฺณวํ; ",
"sn10.12:4.3":	"กถํสุ ทุกฺขมจฺเจติ, ",
"sn10.12:4.4":	"กถํสุ ปริสุชฺฌตี”ติฯ ",
"sn10.12:5.1":	"“สทฺธาย ตรติ โอฆํ, ",
"sn10.12:5.2":	"อปฺปมาเทน อณฺณวํ; ",
"sn10.12:5.3":	"วีริเยน ทุกฺขมจฺเจติ, ",
"sn10.12:5.4":	"ปญฺญาย ปริสุชฺฌตี”ติฯ ",
"sn10.12:6.1":	"“กถํสุ ลภเต ปญฺญํ, ",
"sn10.12:6.2":	"กถํสุ วินฺทเต ธนํ; ",
"sn10.12:6.3":	"กถํสุ กิตฺตึ ปปฺโปติ, ",
"sn10.12:6.4":	"กถํ มิตฺตานิ คนฺถติ; ",
"sn10.12:6.5":	"อสฺมา โลกา ปรํ โลกํ, ",
"sn10.12:6.6":	"กถํ เปจฺจ น โสจตี”ติฯ ",
"sn10.12:7.1":	"“สทฺทหาโน อรหตํ, ",
"sn10.12:7.2":	"ธมฺมํ นิพฺพานปตฺติยา; ",
"sn10.12:7.3":	"สุสฺสูสํ ลภเต ปญฺญํ, ",
"sn10.12:7.4":	"อปฺปมตฺโต วิจกฺขโณฯ ",
"sn10.12:8.1":	"ปติรูปการี ธุรวา, ",
"sn10.12:8.2":	"อุฏฺฐาตา วินฺทเต ธนํ; ",
"sn10.12:8.3":	"สจฺเจน กิตฺตึ ปปฺโปติ, ",
"sn10.12:8.4":	"ททํ มิตฺตานิ คนฺถติ; ",
"sn10.12:8.5":	"อสฺมา โลกา ปรํ โลกํ, ",
"sn10.12:8.6":	"เอวํ เปจฺจ น โสจติฯ ",
"sn10.12:9.1":	"ยเสฺสเต จตุโร ธมฺมา, ",
"sn10.12:9.2":	"สทฺธสฺส ฆรเมสิโน; ",
"sn10.12:9.3":	"สจฺจํ ธมฺโม ธิติ จาโค, ",
"sn10.12:9.4":	"ส เว เปจฺจ น โสจติฯ ",
"sn10.12:10.1":	"อิงฺฆ อญฺเญปิ ปุจฺฉสฺสุ, ",
"sn10.12:10.2":	"ปุถู สมณพฺราหฺมเณ; ",
"sn10.12:10.3":	"ยทิ สจฺจา ธมฺมา จาคา, ",
"sn10.12:10.4":	"ขนฺตฺยา ภิโยฺยธ วิชฺชตี”ติฯ ",
"sn10.12:11.1":	"“กถํ นุ ทานิ ปุจฺเฉยฺยํ, ",
"sn10.12:11.2":	"ปุถู สมณพฺราหฺมเณ; ",
"sn10.12:11.3":	"โยหํ อชฺช ปชานามิ, ",
"sn10.12:11.4":	"โย อตฺโถ สมฺปรายิโกฯ ",
"sn10.12:12.1":	"อตฺถาย วต เม พุทฺโธ, ",
"sn10.12:12.2":	"วาสายาฬวิมาคมา; ",
"sn10.12:12.3":	"โยหํ อชฺช ปชานามิ, ",
"sn10.12:12.4":	"ยตฺถ ทินฺนํ มหปฺผลํฯ ",
"sn10.12:13.1":	"โส อหํ วิจริสฺสามิ, ",
"sn10.12:13.2":	"คามา คามํ ปุรา ปุรํ; ",
"sn10.12:13.3":	"นมสฺสมาโน สมฺพุทฺธํ, ",
"sn10.12:13.4":	"ธมฺมสฺส จ สุธมฺมตนฺ”ติฯ ",
"sn10.12:13.5":	"อินฺทกวคฺโค ปฐโมฯ ",
"sn10.12:14.0":	"ตสฺสุทฺทานํ ",
"sn10.12:14.1":	"อินฺทโก สกฺก สูจิ จ, ",
"sn10.12:14.2":	"มณิภทฺโท จ สานุ จ; ",
"sn10.12:14.3":	"ปิยงฺกร ปุนพฺพสุ สุทตฺโต จ, ",
"sn10.12:14.4":	"เทฺว สุกฺกา จีรอาฬวีติ ทฺวาทสฯ ",
"sn10.12:14.5":	"ยกฺขสํยุตฺตํ สมตฺตํฯ "
}	
