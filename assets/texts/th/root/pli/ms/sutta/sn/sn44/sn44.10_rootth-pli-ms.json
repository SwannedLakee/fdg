{	
"sn44.10:0.1":	"สํยุตฺต นิกาย ๔๔ฯ๑๐ ",
"sn44.10:0.2":	"๑ฯ อพฺยากตวคฺค ",
"sn44.10:0.3":	"อานนฺทสุตฺต ",
"sn44.10:1.1":	"อถ โข วจฺฉโคตฺโต ปริพฺพาชโก เยน ภควา เตนุปสงฺกมิ; อุปสงฺกมิตฺวา ภควตา สทฺธึ สมฺโมทิฯ ",
"sn44.10:1.2":	"สมฺโมทนียํ กถํ สารณียํ วีติสาเรตฺวา เอกมนฺตํ นิสีทิฯ เอกมนฺตํ นิสินฺโน โข วจฺฉโคตฺโต ปริพฺพาชโก ภควนฺตํ เอตทโวจ",
"sn44.10:1.3":	"“กึ นุ โข, โภ โคตม, อตฺถตฺตา”ติ? ",
"sn44.10:1.4":	"เอวํ วุตฺเต, ภควา ตุณฺหี อโหสิฯ ",
"sn44.10:1.5":	"“กึ ปน, โภ โคตม, นตฺถตฺตา”ติ? ",
"sn44.10:1.6":	"ทุติยมฺปิ โข ภควา ตุณฺหี อโหสิฯ ",
"sn44.10:1.7":	"อถ โข วจฺฉโคตฺโต ปริพฺพาชโก อุฏฺฐายาสนา ปกฺกามิฯ ",
"sn44.10:2.1":	"อถ โข อายสฺมา อานนฺโท อจิรปกฺกนฺเต วจฺฉโคตฺเต ปริพฺพาชเก ภควนฺตํ เอตทโวจ",
"sn44.10:2.2":	"“กึ นุ โข, ภนฺเต, ภควา วจฺฉโคตฺตสฺส ปริพฺพาชกสฺส ปญฺหํ ปุฏฺโฐ น พฺยากาสี”ติ? ",
"sn44.10:2.3":	"“อหญฺจานนฺท, วจฺฉโคตฺตสฺส ปริพฺพาชกสฺส ‘อตฺถตฺตา’ติ ปุฏฺโฐ สมาโน ‘อตฺถตฺตา’ติ พฺยากเรยฺยํ, เย เต, อานนฺท, สมณพฺราหฺมณา สสฺสตวาทา เตสเมตํ สทฺธึ อภวิสฺสฯ ",
"sn44.10:2.4":	"อหญฺจานนฺท, วจฺฉโคตฺตสฺส ปริพฺพาชกสฺส ‘นตฺถตฺตา’ติ ปุฏฺโฐ สมาโน ‘นตฺถตฺตา’ติ พฺยากเรยฺยํ, เย เต, อานนฺท, สมณพฺราหฺมณา อุจฺเฉทวาทา เตสเมตํ สทฺธึ อภวิสฺสฯ ",
"sn44.10:2.5":	"อหญฺจานนฺท, วจฺฉโคตฺตสฺส ปริพฺพาชกสฺส ‘อตฺถตฺตา’ติ ปุฏฺโฐ สมาโน ‘อตฺถตฺตา’ติ พฺยากเรยฺยํ, อปิ นุ เม ตํ, อานนฺท, อนุโลมํ อภวิสฺส ญาณสฺส อุปฺปาทาย",
"sn44.10:2.6":	"‘สพฺเพ ธมฺมา อนตฺตา’”ติ? ",
"sn44.10:2.7":	"“โน เหตํ, ภนฺเต”ฯ ",
"sn44.10:2.8":	"“อหญฺจานนฺท, วจฺฉโคตฺตสฺส ปริพฺพาชกสฺส ‘นตฺถตฺตา’ติ ปุฏฺโฐ สมาโน ‘นตฺถตฺตา’ติ พฺยากเรยฺยํ, สมฺมูฬฺหสฺส, อานนฺท, วจฺฉโคตฺตสฺส ปริพฺพาชกสฺส ภิโยฺย สมฺโมหาย อภวิสฺส",
"sn44.10:2.9":	"‘อหุวา เม นูน ปุพฺเพ อตฺตา, โส เอตรหิ นตฺถี’”ติฯ ",
"sn44.10:2.10":	"ทสมํฯ "
}	
