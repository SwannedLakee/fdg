{	
"sn8.1:0.1":	"สํยุตฺต นิกาย ๘ฯ๑ ",
"sn8.1:0.2":	"๑ฯ วงฺคีสวคฺค ",
"sn8.1:0.3":	"นิกฺขนฺตสุตฺต ",
"sn8.1:1.1":	"เอวํ เม สุตํ—",
"sn8.1:1.2":	"เอกํ สมยํ อายสฺมา วงฺคีโส อาฬวิยํ วิหรติ อคฺคาฬเว เจติเย อายสฺมตา นิโคฺรธกปฺเปน อุปชฺฌาเยน สทฺธึฯ ",
"sn8.1:1.3":	"เตน โข ปน สมเยน อายสฺมา วงฺคีโส นวโก โหติ อจิรปพฺพชิโต โอหิยฺยโก วิหารปาโลฯ ",
"sn8.1:1.4":	"อถ โข สมฺพหุลา อิตฺถิโย สมลงฺกริตฺวา เยน อคฺคาฬวโก อาราโม เตนุปสงฺกมึสุ วิหารเปกฺขิกาโยฯ ",
"sn8.1:1.5":	"อถ โข อายสฺมโต วงฺคีสสฺส ตา อิตฺถิโย ทิสฺวา อนภิรติ อุปฺปชฺชติ, ราโค จิตฺตํ อนุทฺธํเสติฯ ",
"sn8.1:1.6":	"อถ โข อายสฺมโต วงฺคีสสฺส เอตทโหสิ",
"sn8.1:1.7":	"“อลาภา วต เม, น วต เม ลาภา; ทุลฺลทฺธํ วต เม, น วต เม สุลทฺธํ; ",
"sn8.1:1.8":	"ยสฺส เม อนภิรติ อุปฺปนฺนา, ราโค จิตฺตํ อนุทฺธํเสติ, ตํ กุเตตฺถ ลพฺภา, ยํ เม ปโร อนภิรตึ วิโนเทตฺวา อภิรตึ อุปฺปาเทยฺยฯ ",
"sn8.1:1.9":	"ยนฺนูนาหํ อตฺตนาว อตฺตโน อนภิรตึ วิโนเทตฺวา อภิรตึ อุปฺปาเทยฺยนฺ”ติฯ ",
"sn8.1:1.10":	"อถ โข อายสฺมา วงฺคีโส อตฺตนาว อตฺตโน อนภิรตึ วิโนเทตฺวา อภิรตึ อุปฺปาเทตฺวา ตายํ เวลายํ อิมา คาถาโย อภาสิ",
"sn8.1:2.1":	"“นิกฺขนฺตํ วต มํ สนฺตํ, ",
"sn8.1:2.2":	"อคารสฺมานคาริยํ; ",
"sn8.1:2.3":	"วิตกฺกา อุปธาวนฺติ, ",
"sn8.1:2.4":	"ปคพฺภา กณฺหโต อิเมฯ ",
"sn8.1:3.1":	"อุคฺคปุตฺตา มหิสฺสาสา, ",
"sn8.1:3.2":	"สิกฺขิตา ทฬฺหธมฺมิโน; ",
"sn8.1:3.3":	"สมนฺตา ปริกิเรยฺยุํ, ",
"sn8.1:3.4":	"สหสฺสํ อปลายินํฯ ",
"sn8.1:4.1":	"สเจปิ เอตโต ภิโยฺย, ",
"sn8.1:4.2":	"อาคมิสฺสนฺติ อิตฺถิโย; ",
"sn8.1:4.3":	"เนว มํ พฺยาธยิสฺสนฺติ, ",
"sn8.1:4.4":	"ธมฺเม สมฺหิ ปติฏฺฐิตํฯ ",
"sn8.1:5.1":	"สกฺขี หิ เม สุตํ เอตํ, ",
"sn8.1:5.2":	"พุทฺธสฺสาทิจฺจพนฺธุโน; ",
"sn8.1:5.3":	"นิพฺพานคมนํ มคฺคํ, ",
"sn8.1:5.4":	"ตตฺถ เม นิรโต มโนฯ ",
"sn8.1:6.1":	"เอวญฺเจ มํ วิหรนฺตํ, ",
"sn8.1:6.2":	"ปาปิม อุปคจฺฉสิ; ",
"sn8.1:6.3":	"ตถา มจฺจุ กริสฺสามิ, ",
"sn8.1:6.4":	"น เม มคฺคมฺปิ ทกฺขสี”ติฯ "
}	
