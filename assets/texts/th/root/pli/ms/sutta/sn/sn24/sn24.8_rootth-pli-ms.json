{	
"sn24.8:0.1":	"สํยุตฺต นิกาย ๒๔ฯ๘ ",
"sn24.8:0.2":	"๑ฯ โสตาปตฺติวคฺค ",
"sn24.8:0.3":	"มหาทิฏฺฐิสุตฺต ",
"sn24.8:1.1":	"สาวตฺถินิทานํฯ ",
"sn24.8:1.2":	"“กิสฺมึ นุ โข, ภิกฺขเว, สติ, กึ อุปาทาย, กึ อภินิวิสฺส เอวํ ทิฏฺฐิ อุปฺปชฺชติ",
"sn24.8:1.3":	"‘สตฺติเม กายา อกฏา, อกฏวิธา, อนิมฺมิตา, อนิมฺมาตา, วญฺฌา, กูฏฏฺฐา, เอสิกฏฺฐายิฏฺฐิตา; ",
"sn24.8:1.4":	"เต น อิญฺชนฺติ, น วิปริณมนฺติ, น อญฺญมญฺญํ พฺยาพาเธนฺติ; นาลํ อญฺญมญฺญสฺส สุขาย วา ทุกฺขาย วา สุขทุกฺขาย วาฯ ",
"sn24.8:1.5":	"กตเม สตฺต? ",
"sn24.8:1.6":	"ปถวีกาโย, อาโปกาโย, เตโชกาโย, วาโยกาโย, สุเข, ทุกฺเข, ชีเว สตฺตเมฯ ",
"sn24.8:1.7":	"อิเม สตฺต กายา อกฏา, อกฏวิธา, อนิมฺมิตา, อนิมฺมาตา, วญฺฌา, กูฏฏฺฐา เอสิกฏฺฐายิฏฺฐิตา; ",
"sn24.8:1.8":	"เต น อิญฺชนฺติ, น วิปริณมนฺติ, น อญฺญมญฺญํ พฺยาพาเธนฺติ; นาลํ อญฺญมญฺญสฺส สุขาย วา ทุกฺขาย วา สุขทุกฺขาย วาฯ ",
"sn24.8:1.9":	"โยปิ ติเณฺหน สตฺเถน สีสํ ฉินฺทติ, น โสปิ กญฺจิ ชีวิตา โวโรเปติ; ",
"sn24.8:1.10":	"สตฺตนฺนํ เตฺวว กายานมนฺตเรน สตฺถํ วิวรมนุปวิสติฯ ",
"sn24.8:1.11":	"จุทฺทส โข ปนิมานิ โยนิปมุขสตสหสฺสานิ สฏฺฐิ จ สตานิ ฉ จ สตานิ ปญฺจ จ กมฺมุโน สตานิ ปญฺจ จ กมฺมานิ, ตีณิ จ กมฺมานิ, กมฺเม จ อฑฺฒกมฺเม จ ทฺวฏฺฐิปฏิปทา, ทฺวฏฺฐนฺตรกปฺปา, ฉฬาภิชาติโย, อฏฺฐ ปุริสภูมิโย, เอกูนปญฺญาส อาชีวกสเต, เอกูนปญฺญาส ปริพฺพาชกสเต, เอกูนปญฺญาส นาควาสสเต, วีเส อินฺทฺริยสเต, ตึเส นิรยสเต, ฉตฺตึสรโชธาตุโย, สตฺต สญฺญีคพฺภา, สตฺต อสญฺญีคพฺภา, สตฺต นิคณฺฐิคพฺภา, สตฺต เทวา, สตฺต มานุสา, สตฺต เปสาจา, สตฺต สรา, สตฺต ปวุฏา, สตฺต ปปาตา, สตฺต จ ปปาตสตานิ, สตฺต สุปินา, สตฺต สุปินสตานิ, จุลฺลาสีติ มหากปฺปิโน สตสหสฺสานิ, ยานิ พาเล จ ปณฺฑิเต จ สนฺธาวิตฺวา สํสริตฺวา ทุกฺขสฺสนฺตํ กริสฺสนฺติฯ ",
"sn24.8:1.12":	"ตตฺถ นตฺถิ อิมินาหํ สีเลน วา วเตน วา ตเปน วา พฺรหฺมจริเยน วา อปริปกฺกํ วา กมฺมํ ปริปาเจสฺสามิ; ",
"sn24.8:1.13":	"ปริปกฺกํ วา กมฺมํ ผุสฺส ผุสฺส พฺยนฺตีกริสฺสามีติ เหวํ นตฺถิ โทณมิเต สุขทุกฺเข ปริยนฺตกเต สํสาเร, นตฺถิ หายนวฑฺฒเน, นตฺถิ อุกฺกํสาวกํเสฯ ",
"sn24.8:1.14":	"เสยฺยถาปิ นาม สุตฺตคุเฬ ขิตฺเต นิพฺเพฐิยมานเมว ปเลติ; ",
"sn24.8:1.15":	"เอวเมว พาเล จ ปณฺฑิเต จ นิพฺเพฐิยมานา สุขทุกฺขํ ปเลนฺตี’”ติ? ",
"sn24.8:1.16":	"“ภควํมูลกา โน, ภนฺเต, ธมฺมา …เป… ",
"sn24.8:2.1":	"“รูเป โข, ภิกฺขเว, สติ, รูปํ อุปาทาย, รูปํ อภินิวิสฺส เอวํ ทิฏฺฐิ อุปฺปชฺชติ",
"sn24.8:2.2":	"‘สตฺติเม กายา อกฏา, อกฏวิธา …เป… ",
"sn24.8:2.3":	"สุขทุกฺขํ ปเลนฺตี’ติฯ ",
"sn24.8:2.4":	"เวทนาย สติ …เป… ",
"sn24.8:2.5":	"สญฺญาย สติ … ",
"sn24.8:2.6":	"สงฺขาเรสุ สติ … ",
"sn24.8:2.7":	"วิญฺญาเณ สติ, วิญฺญาณํ อุปาทาย, วิญฺญาณํ อภินิวิสฺส เอวํ ทิฏฺฐิ อุปฺปชฺชติ",
"sn24.8:2.8":	"‘สตฺติเม กายา อกฏา, อกฏวิธา …เป… ",
"sn24.8:2.9":	"สุขทุกฺขํ ปเลนฺตี’ติฯ ",
"sn24.8:3.1":	"ตํ กึ มญฺญถ, ภิกฺขเว, ",
"sn24.8:3.2":	"รูปํ นิจฺจํ วา อนิจฺจํ วา”ติ? ",
"sn24.8:3.3":	"“อนิจฺจํ, ภนฺเต” …เป… ",
"sn24.8:3.4":	"“ยํ ปนานิจฺจํ ทุกฺขํ วิปริณามธมฺมํ, อปิ นุ ตํ อนุปาทาย เอวํ ทิฏฺฐิ อุปฺปชฺเชยฺย",
"sn24.8:3.5":	"‘สตฺติเม กายา อกฏา อกฏวิธา …เป… ",
"sn24.8:3.6":	"สุขทุกฺขํ ปเลนฺตี’”ติ? ",
"sn24.8:3.7":	"“โน เหตํ, ภนฺเต”ฯ ",
"sn24.8:3.8":	"“ยมฺปิทํ ทิฏฺฐํ สุตํ มุตํ วิญฺญาตํ ปตฺตํ ปริเยสิตํ อนุวิจริตํ มนสา ตมฺปิ นิจฺจํ วา อนิจฺจํ วา”ติ? ",
"sn24.8:3.9":	"“อนิจฺจํ, ภนฺเต …เป… ",
"sn24.8:3.10":	"อปิ นุ ตํ อนุปาทาย เอวํ ทิฏฺฐิ อุปฺปชฺเชยฺย",
"sn24.8:3.11":	"‘สตฺติเม กายา อกฏา อกฏวิธา …เป… ",
"sn24.8:3.12":	"นิพฺเพฐิยมานา สุขทุกฺขํ ปเลนฺตี’”ติ? ",
"sn24.8:3.13":	"“โน เหตํ, ภนฺเต”ฯ ",
"sn24.8:4.1":	"“ยโต โข, ภิกฺขเว, อริยสาวกสฺส อิเมสุ จ ฐาเนสุ กงฺขา ปหีนา โหติ, ทุกฺเขปิสฺส กงฺขา ปหีนา โหติ …เป… ทุกฺขนิโรธคามินิยา ปฏิปทายปิสฺส กงฺขา ปหีนา โหติ—",
"sn24.8:4.2":	"อยํ วุจฺจติ, ภิกฺขเว, อริยสาวโก โสตาปนฺโน อวินิปาตธมฺโม นิยโต สมฺโพธิปรายโน”ติฯ ",
"sn24.8:4.3":	"อฏฺฐมํฯ "
}	
