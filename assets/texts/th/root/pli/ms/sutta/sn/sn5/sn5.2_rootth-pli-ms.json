{	
"sn5.2:0.1":	"สํยุตฺต นิกาย ๕ฯ๒ ",
"sn5.2:0.2":	"๑ฯ ภิกฺขุนีวคฺค ",
"sn5.2:0.3":	"โสมาสุตฺต ",
"sn5.2:1.1":	"สาวตฺถินิทานํฯ ",
"sn5.2:1.2":	"อถ โข โสมา ภิกฺขุนี ปุพฺพณฺหสมยํ นิวาเสตฺวา ปตฺตจีวรมาทาย สาวตฺถึ ปิณฺฑาย ปาวิสิฯ ",
"sn5.2:1.3":	"สาวตฺถิยํ ปิณฺฑาย จริตฺวา ปจฺฉาภตฺตํ ปิณฺฑปาตปฏิกฺกนฺตา เยน อนฺธวนํ เตนุปสงฺกมิ ทิวาวิหารายฯ ",
"sn5.2:1.4":	"อนฺธวนํ อชฺโฌคาเหตฺวา อญฺญตรสฺมึ รุกฺขมูเล ทิวาวิหารํ นิสีทิฯ ",
"sn5.2:1.5":	"อถ โข มาโร ปาปิมา โสมาย ภิกฺขุนิยา ภยํ ฉมฺภิตตฺตํ โลมหํสํ อุปฺปาเทตุกาโม สมาธิมฺหา จาเวตุกาโม เยน โสมา ภิกฺขุนี เตนุปสงฺกมิ; อุปสงฺกมิตฺวา โสมํ ภิกฺขุนึ คาถาย อชฺฌภาสิ",
"sn5.2:2.1":	"“ยํ ตํ อิสีหิ ปตฺตพฺพํ, ",
"sn5.2:2.2":	"ฐานํ ทุรภิสมฺภวํ; ",
"sn5.2:2.3":	"น ตํ ทฺวงฺคุลปญฺญาย, ",
"sn5.2:2.4":	"สกฺกา ปปฺโปตุมิตฺถิยา”ติฯ ",
"sn5.2:3.1":	"อถ โข โสมาย ภิกฺขุนิยา เอตทโหสิ",
"sn5.2:3.2":	"“โก นุ ขฺวายํ มนุโสฺส วา อมนุโสฺส วา คาถํ ภาสตี”ติ? ",
"sn5.2:3.3":	"อถ โข โสมาย ภิกฺขุนิยา เอตทโหสิ",
"sn5.2:3.4":	"“มาโร โข อยํ ปาปิมา มม ภยํ ฉมฺภิตตฺตํ โลมหํสํ อุปฺปาเทตุกาโม สมาธิมฺหา จาเวตุกาโม คาถํ ภาสตี”ติฯ ",
"sn5.2:3.5":	"อถ โข โสมา ภิกฺขุนี “มาโร อยํ ปาปิมา” อิติ วิทิตฺวา มารํ ปาปิมนฺตํ คาถาหิ ปจฺจภาสิ",
"sn5.2:4.1":	"“อิตฺถิภาโว กึ กยิรา, ",
"sn5.2:4.2":	"จิตฺตมฺหิ สุสมาหิเต; ",
"sn5.2:4.3":	"ญาณมฺหิ วตฺตมานมฺหิ, ",
"sn5.2:4.4":	"สมฺมา ธมฺมํ วิปสฺสโตฯ ",
"sn5.2:5.1":	"ยสฺส นูน สิยา เอวํ, ",
"sn5.2:5.2":	"อิตฺถาหํ ปุริโสติ วา; ",
"sn5.2:5.3":	"กิญฺจิ วา ปน อญฺญสฺมิ, ",
"sn5.2:5.4":	"ตํ มาโร วตฺตุมรหตี”ติฯ ",
"sn5.2:6.1":	"อถ โข มาโร ปาปิมา “ชานาติ มํ โสมา ภิกฺขุนี”ติ ทุกฺขี ทุมฺมโน ตตฺเถวนฺตรธายีติฯ "
}	
