{	
"sn22.38:0.1":	"สํยุตฺต นิกาย ๒๒ฯ๓๘ ",
"sn22.38:0.2":	"๔ฯ นตุมฺหากวคฺค ",
"sn22.38:0.3":	"ทุติยอานนฺทสุตฺต ",
"sn22.38:1.1":	"สาวตฺถินิทานํฯ ",
"sn22.38:1.2":	"เอกมนฺตํ นิสินฺนํ โข อายสฺมนฺตํ อานนฺทํ ภควา เอตทโวจ",
"sn22.38:2.1":	"“สเจ ตํ, อานนฺท, เอวํ ปุจฺเฉยฺยุํ",
"sn22.38:2.2":	"‘กตเมสํ, อาวุโส อานนฺท, ธมฺมานํ อุปฺปาโท ปญฺญายิตฺถ, วโย ปญฺญายิตฺถ, ฐิตสฺส อญฺญถตฺตํ ปญฺญายิตฺถ? ",
"sn22.38:2.3":	"กตเมสํ ธมฺมานํ อุปฺปาโท ปญฺญายิสฺสติ, วโย ปญฺญายิสฺสติ, ฐิตสฺส อญฺญถตฺตํ ปญฺญายิสฺสติ? ",
"sn22.38:2.4":	"กตเมสํ ธมฺมานํ อุปฺปาโท ปญฺญายติ, วโย ปญฺญายติ, ฐิตสฺส อญฺญถตฺตํ ปญฺญายตี’ติ? ",
"sn22.38:2.5":	"เอวํ ปุฏฺโฐ ตฺวํ, อานนฺท, กินฺติ พฺยากเรยฺยาสี”ติ? ",
"sn22.38:2.6":	"“สเจ มํ, ภนฺเต, เอวํ ปุจฺเฉยฺยุํ",
"sn22.38:2.7":	"‘กตเมสํ, อาวุโส อานนฺท, ธมฺมานํ อุปฺปาโท ปญฺญายิตฺถ, วโย ปญฺญายิตฺถ, ฐิตสฺส อญฺญถตฺตํ ปญฺญายิตฺถ? ",
"sn22.38:2.8":	"กตเมสํ ธมฺมานํ อุปฺปาโท ปญฺญายิสฺสติ, วโย ปญฺญายิสฺสติ, ฐิตสฺส อญฺญถตฺตํ ปญฺญายิสฺสติ? ",
"sn22.38:2.9":	"กตเมสํ ธมฺมานํ อุปฺปาโท ปญฺญายติ, วโย ปญฺญายติ, ฐิตสฺส อญฺญถตฺตํ ปญฺญายตี’ติ? ",
"sn22.38:2.10":	"เอวํ ปุฏฺโฐหํ, ภนฺเต, เอวํ พฺยากเรยฺยํ",
"sn22.38:2.11":	"‘ยํ โข, อาวุโส, รูปํ อตีตํ นิรุทฺธํ วิปริณตํ; ",
"sn22.38:2.12":	"ตสฺส อุปฺปาโท ปญฺญายิตฺถ, วโย ปญฺญายิตฺถ, ฐิตสฺส อญฺญถตฺตํ ปญฺญายิตฺถฯ ",
"sn22.38:2.13":	"ยา เวทนา อตีตา นิรุทฺธา วิปริณตา; ",
"sn22.38:2.14":	"ตสฺสา อุปฺปาโท ปญฺญายิตฺถ, วโย ปญฺญายิตฺถ, ฐิตาย อญฺญถตฺตํ ปญฺญายิตฺถฯ ",
"sn22.38:2.15":	"ยา สญฺญา … ",
"sn22.38:2.16":	"เย สงฺขารา อตีตา นิรุทฺธา วิปริณตา; ",
"sn22.38:2.17":	"เตสํ อุปฺปาโท ปญฺญายิตฺถ, วโย ปญฺญายิตฺถ, ฐิตสฺส อญฺญถตฺตํ ปญฺญายิตฺถฯ ",
"sn22.38:2.18":	"ยํ วิญฺญาณํ อตีตํ นิรุทฺธํ วิปริณตํ; ",
"sn22.38:2.19":	"ตสฺส อุปฺปาโท ปญฺญายิตฺถ, วโย ปญฺญายิตฺถ, ฐิตสฺส อญฺญถตฺตํ ปญฺญายิตฺถฯ ",
"sn22.38:2.20":	"อิเมสํ โข, อาวุโส, ธมฺมานํ อุปฺปาโท ปญฺญายิตฺถ, วโย ปญฺญายิตฺถ, ฐิตสฺส อญฺญถตฺตํ ปญฺญายิตฺถฯ ",
"sn22.38:3.1":	"ยํ โข, อาวุโส, รูปํ อชาตํ อปาตุภูตํ; ",
"sn22.38:3.2":	"ตสฺส อุปฺปาโท ปญฺญายิสฺสติ, วโย ปญฺญายิสฺสติ, ฐิตสฺส อญฺญถตฺตํ ปญฺญายิสฺสติฯ ",
"sn22.38:3.3":	"ยา เวทนา อชาตา อปาตุภูตา; ",
"sn22.38:3.4":	"ตสฺสา อุปฺปาโท ปญฺญายิสฺสติ, วโย ปญฺญายิสฺสติ, ฐิตาย อญฺญถตฺตํ ปญฺญายิสฺสติฯ ",
"sn22.38:3.5":	"ยา สญฺญา …เป… ",
"sn22.38:3.6":	"เย สงฺขารา อชาตา อปาตุภูตา; ",
"sn22.38:3.7":	"เตสํ อุปฺปาโท ปญฺญายิสฺสติ, วโย ปญฺญายิสฺสติ, ฐิตสฺส อญฺญถตฺตํ ปญฺญายิสฺสติฯ ",
"sn22.38:3.8":	"ยํ วิญฺญาณํ อชาตํ อปาตุภูตํ; ",
"sn22.38:3.9":	"ตสฺส อุปฺปาโท ปญฺญายิสฺสติ, วโย ปญฺญายิสฺสติ, ฐิตสฺส อญฺญถตฺตํ ปญฺญายิสฺสติฯ ",
"sn22.38:3.10":	"อิเมสํ โข, อาวุโส, ธมฺมานํ อุปฺปาโท ปญฺญายิสฺสติ, วโย ปญฺญายิสฺสติ, ฐิตสฺส อญฺญถตฺตํ ปญฺญายิสฺสติฯ ",
"sn22.38:4.1":	"ยํ โข, อาวุโส, รูปํ ชาตํ ปาตุภูตํ; ",
"sn22.38:4.2":	"ตสฺส อุปฺปาโท ปญฺญายติ, วโย ปญฺญายติ, ฐิตสฺส อญฺญถตฺตํ ปญฺญายติฯ ",
"sn22.38:4.3":	"ยา เวทนา ชาตา ปาตุภูตา …เป… ",
"sn22.38:4.4":	"ยา สญฺญา … ",
"sn22.38:4.5":	"เย สงฺขารา ชาตา ปาตุภูตา; ",
"sn22.38:4.6":	"เตสํ อุปฺปาโท ปญฺญายติ, วโย ปญฺญายติ, ฐิตสฺส อญฺญถตฺตํ ปญฺญายติฯ ",
"sn22.38:4.7":	"ยํ วิญฺญาณํ ชาตํ ปาตุภูตํ ตสฺส อุปฺปาโท ปญฺญายติ, วโย ปญฺญายติ, ฐิตสฺส อญฺญถตฺตํ ปญฺญายติฯ ",
"sn22.38:4.8":	"อิเมสํ โข, อาวุโส, ธมฺมานํ อุปฺปาโท ปญฺญายติ, วโย ปญฺญายติ, ฐิตสฺส อญฺญถตฺตํ ปญฺญายตี’ติฯ ",
"sn22.38:4.9":	"เอวํ ปุฏฺโฐหํ, ภนฺเต, เอวํ พฺยากเรยฺยนฺ”ติฯ ",
"sn22.38:5.1":	"“สาธุ สาธุ, อานนฺทฯ ",
"sn22.38:5.2":	"ยํ โข, อานนฺท, รูปํ อตีตํ นิรุทฺธํ วิปริณตํ; ",
"sn22.38:5.3":	"ตสฺส อุปฺปาโท ปญฺญายิตฺถ, วโย ปญฺญายิตฺถ, ฐิตสฺส อญฺญถตฺตํ ปญฺญายิตฺถฯ ",
"sn22.38:5.4":	"ยา เวทนา … ",
"sn22.38:5.5":	"ยา สญฺญา … ",
"sn22.38:5.6":	"เย สงฺขารา … ",
"sn22.38:5.7":	"ยํ วิญฺญาณํ อตีตํ นิรุทฺธํ วิปริณตํ; ",
"sn22.38:5.8":	"ตสฺส อุปฺปาโท ปญฺญายิตฺถ, วโย ปญฺญายิตฺถ, ฐิตสฺส อญฺญถตฺตํ ปญฺญายิตฺถฯ ",
"sn22.38:5.9":	"อิเมสํ โข, อานนฺท, ธมฺมานํ อุปฺปาโท ปญฺญายิตฺถ, วโย ปญฺญายิตฺถ, ฐิตสฺส อญฺญถตฺตํ ปญฺญายิตฺถฯ ",
"sn22.38:6.1":	"ยํ โข, อานนฺท, รูปํ อชาตํ อปาตุภูตํ; ",
"sn22.38:6.2":	"ตสฺส อุปฺปาโท ปญฺญายิสฺสติ, วโย ปญฺญายิสฺสติ, ฐิตสฺส อญฺญถตฺตํ ปญฺญายิสฺสติฯ ",
"sn22.38:6.3":	"ยา เวทนา … ",
"sn22.38:6.4":	"ยา สญฺญา … ",
"sn22.38:6.5":	"เย สงฺขารา … ",
"sn22.38:6.6":	"ยํ วิญฺญาณํ อชาตํ อปาตุภูตํ; ",
"sn22.38:6.7":	"ตสฺส อุปฺปาโท ปญฺญายิสฺสติ, วโย ปญฺญายิสฺสติ, ฐิตสฺส อญฺญถตฺตํ ปญฺญายิสฺสติฯ ",
"sn22.38:6.8":	"อิเมสํ โข, อานนฺท, ธมฺมานํ อุปฺปาโท ปญฺญายิสฺสติ, วโย ปญฺญายิสฺสติ, ฐิตสฺส อญฺญถตฺตํ ปญฺญายิสฺสติฯ ",
"sn22.38:7.1":	"ยํ โข, อานนฺท, รูปํ ชาตํ ปาตุภูตํ; ",
"sn22.38:7.2":	"ตสฺส อุปฺปาโท ปญฺญายติ, วโย ปญฺญายติ, ฐิตสฺส อญฺญถตฺตํ ปญฺญายติฯ ",
"sn22.38:7.3":	"ยา เวทนา ชาตา ปาตุภูตา … ",
"sn22.38:7.4":	"ยา สญฺญา … ",
"sn22.38:7.5":	"เย สงฺขารา … ",
"sn22.38:7.6":	"ยํ วิญฺญาณํ ชาตํ ปาตุภูตํ; ",
"sn22.38:7.7":	"ตสฺส อุปฺปาโท ปญฺญายติ, วโย ปญฺญายติ, ฐิตสฺส อญฺญถตฺตํ ปญฺญายติฯ ",
"sn22.38:7.8":	"อิเมสํ โข, อานนฺท, ธมฺมานํ อุปฺปาโท ปญฺญายติ, วโย ปญฺญายติ, ฐิตสฺส อญฺญถตฺตํ ปญฺญายตีติฯ ",
"sn22.38:7.9":	"เอวํ ปุฏฺโฐ ตฺวํ, อานนฺท, เอวํ พฺยากเรยฺยาสี”ติฯ ",
"sn22.38:7.10":	"ฉฏฺฐํฯ "
}	
