{	
"sn42.8:0.1":	"สํยุตฺต นิกาย ๔๒ฯ๘ ",
"sn42.8:0.2":	"๑ฯ คามณิวคฺค ",
"sn42.8:0.3":	"สงฺขธมสุตฺต ",
"sn42.8:1.1":	"เอกํ สมยํ ภควา นาฬนฺทายํ วิหรติ ปาวาริกมฺพวเนฯ ",
"sn42.8:1.2":	"อถ โข อสิพนฺธกปุตฺโต คามณิ นิคณฺฐสาวโก เยน ภควา เตนุปสงฺกมิ; อุปสงฺกมิตฺวา เอกมนฺตํ นิสีทิฯ เอกมนฺตํ นิสินฺนํ โข อสิพนฺธกปุตฺตํ คามณึ ภควา เอตทโวจ",
"sn42.8:1.3":	"“กถํ นุ โข, คามณิ, นิคณฺโฐ นาฏปุตฺโต สาวกานํ ธมฺมํ เทเสตี”ติ? ",
"sn42.8:1.4":	"“เอวํ โข, ภนฺเต, นิคณฺโฐ นาฏปุตฺโต สาวกานํ ธมฺมํ เทเสติ",
"sn42.8:1.5":	"‘โย โกจิ ปาณํ อติปาเตติ, สพฺโพ โส อาปายิโก เนรยิโก, โย โกจิ อทินฺนํ อาทิยติ, สพฺโพ โส อาปายิโก เนรยิโก, โย โกจิ กาเมสุ มิจฺฉา จรติ, สพฺโพ โส อาปายิโก เนรยิโก, โย โกจิ มุสา ภณติ สพฺโพ, โส อาปายิโก เนรยิโกฯ ",
"sn42.8:1.6":	"ยํพหุลํ ยํพหุลํ วิหรติ, เตน เตน นียตี’ติฯ ",
"sn42.8:1.7":	"เอวํ โข, ภนฺเต, นิคณฺโฐ นาฏปุตฺโต สาวกานํ ธมฺมํ เทเสตี”ติฯ ",
"sn42.8:1.8":	"“‘ยํพหุลํ ยํพหุลญฺจ, คามณิ, วิหรติ, เตน เตน นียติ’, เอวํ สนฺเต น โกจิ อาปายิโก เนรยิโก ภวิสฺสติ, ยถา นิคณฺฐสฺส นาฏปุตฺตสฺส วจนํฯ ",
"sn42.8:2.1":	"ตํ กึ มญฺญสิ, คามณิ, ",
"sn42.8:2.2":	"โย โส ปุริโส ปาณาติปาตี รตฺติยา วา ทิวสสฺส วา สมยาสมยํ อุปาทาย, กตโม พหุตโร สมโย, ยํ วา โส ปาณมติปาเตติ, ยํ วา โส ปาณํ นาติปาเตตี”ติ? ",
"sn42.8:2.3":	"“โย โส, ภนฺเต, ปุริโส ปาณาติปาตี รตฺติยา วา ทิวสสฺส วา สมยาสมยํ อุปาทาย, อปฺปตโร โส สมโย ยํ โส ปาณมติปาเตติ, อถ โข เสฺวว พหุตโร สมโย ยํ โส ปาณํ นาติปาเตตี”ติฯ ",
"sn42.8:2.4":	"“‘ยํพหุลํ ยํพหุลญฺจ, คามณิ, วิหรติ เตน เตน นียตี’ติ, เอวํ สนฺเต น โกจิ อาปายิโก เนรยิโก ภวิสฺสติ, ยถา นิคณฺฐสฺส นาฏปุตฺตสฺส วจนํฯ ",
"sn42.8:3.1":	"ตํ กึ มญฺญสิ, คามณิ, ",
"sn42.8:3.2":	"โย โส ปุริโส อทินฺนาทายี รตฺติยา วา ทิวสสฺส วา สมยาสมยํ อุปาทาย, กตโม พหุตโร สมโย, ยํ วา โส อทินฺนํ อาทิยติ, ยํ วา โส อทินฺนํ นาทิยตี”ติฯ ",
"sn42.8:3.3":	"“โย โส, ภนฺเต, ปุริโส อทินฺนาทายี รตฺติยา วา ทิวสสฺส วา สมยาสมยํ อุปาทาย อปฺปตโร โส สมโย, ยํ โส อทินฺนํ อาทิยติ, อถ โข เสฺวว พหุตโร สมโย, ยํ โส อทินฺนํ นาทิยตี”ติฯ ",
"sn42.8:3.4":	"“‘ยํพหุลํ ยํพหุลญฺจ, คามณิ, วิหรติ เตน เตน นียตี’ติ, เอวํ สนฺเต น โกจิ อาปายิโก เนรยิโก ภวิสฺสติ, ยถา นิคณฺฐสฺส นาฏปุตฺตสฺส วจนํฯ ",
"sn42.8:4.1":	"ตํ กึ มญฺญสิ, คามณิ, โย โส ปุริโส กาเมสุมิจฺฉาจารี รตฺติยา วา ทิวสสฺส วา สมยาสมยํ อุปาทาย, กตโม พหุตโร สมโย, ยํ วา โส กาเมสุ มิจฺฉา จรติ, ยํ วา โส กาเมสุ มิจฺฉา น จรตี”ติ? ",
"sn42.8:4.2":	"“โย โส, ภนฺเต, ปุริโส กาเมสุมิจฺฉาจารี รตฺติยา วา ทิวสสฺส วา สมยาสมยํ อุปาทาย, อปฺปตโร โส สมโย ยํ โส กาเมสุ มิจฺฉา จรติ, อถ โข เสฺวว พหุตโร สมโย, ยํ โส กาเมสุ มิจฺฉา น จรตี”ติฯ ",
"sn42.8:4.3":	"“‘ยํพหุลํ ยํพหุลญฺจ, คามณิ, วิหรติ เตน เตน นียตี’ติ, เอวํ สนฺเต น โกจิ อาปายิโก เนรยิโก ภวิสฺสติ, ยถา นิคณฺฐสฺส นาฏปุตฺตสฺส วจนํฯ ",
"sn42.8:5.1":	"ตํ กึ มญฺญสิ, คามณิ, โย โส ปุริโส มุสาวาที รตฺติยา วา ทิวสสฺส วา สมยาสมยํ อุปาทาย, กตโม พหุตโร สมโย, ยํ วา โส มุสา ภณติ, ยํ วา โส มุสา น ภณตี”ติ? ",
"sn42.8:5.2":	"“โย โส, ภนฺเต, ปุริโส มุสาวาที รตฺติยา วา ทิวสสฺส วา สมยาสมยํ อุปาทาย, อปฺปตโร โส สมโย, ยํ โส มุสา ภณติ, อถ โข เสฺวว พหุตโร สมโย, ยํ โส มุสา น ภณตี”ติฯ ",
"sn42.8:5.3":	"“‘ยํพหุลํ ยํพหุลญฺจ, คามณิ, วิหรติ เตน เตน นียตี’ติ, เอวํ สนฺเต น โกจิ อาปายิโก เนรยิโก ภวิสฺสติ, ยถา นิคณฺฐสฺส นาฏปุตฺตสฺส วจนํฯ ",
"sn42.8:6.1":	"อิธ, คามณิ, เอกจฺโจ สตฺถา เอวํวาที โหติ เอวํทิฏฺฐิ",
"sn42.8:6.2":	"‘โย โกจิ ปาณมติปาเตติ, สพฺโพ โส อาปายิโก เนรยิโก, โย โกจิ อทินฺนํ อาทิยติ, สพฺโพ โส อาปายิโก เนรยิโก, โย โกจิ กาเมสุ มิจฺฉา จรติ, สพฺโพ โส อาปายิโก เนรยิโก, โย โกจิ มุสา ภณติ, สพฺโพ โส อาปายิโก เนรยิโก’ติฯ ",
"sn42.8:6.3":	"ตสฺมึ โข ปน, คามณิ, สตฺถริ สาวโก อภิปฺปสนฺโน โหติฯ ",
"sn42.8:6.4":	"ตสฺส เอวํ โหติ",
"sn42.8:6.5":	"‘มยฺหํ โข สตฺถา เอวํวาที เอวํทิฏฺฐิ—",
"sn42.8:6.6":	"โย โกจิ ปาณมติปาเตติ, สพฺโพ โส อาปายิโก เนรยิโกติฯ ",
"sn42.8:6.7":	"อตฺถิ โข ปน มยา ปาโณ อติปาติโต, อหมฺปมฺหิ อาปายิโก เนรยิโกติ ทิฏฺฐึ ปฏิลภติฯ ",
"sn42.8:6.8":	"ตํ, คามณิ, วาจํ อปฺปหาย ตํ จิตฺตํ อปฺปหาย ตํ ทิฏฺฐึ อปฺปฏินิสฺสชฺชิตฺวา ยถาภตํ นิกฺขิตฺโต เอวํ นิรเยฯ ",
"sn42.8:6.9":	"มยฺหํ โข สตฺถา เอวํวาที เอวํทิฏฺฐิ—",
"sn42.8:6.10":	"โย โกจิ อทินฺนํ อาทิยติ, สพฺโพ โส อาปายิโก เนรยิโกติฯ ",
"sn42.8:6.11":	"อตฺถิ โข ปน มยา อทินฺนํ อาทินฺนํ อหมฺปมฺหิ อาปายิโก เนรยิโกติ ทิฏฺฐึ ปฏิลภติฯ ",
"sn42.8:6.12":	"ตํ, คามณิ, วาจํ อปฺปหาย ตํ จิตฺตํ อปฺปหาย ตํ ทิฏฺฐึ อปฺปฏินิสฺสชฺชิตฺวา ยถาภตํ นิกฺขิตฺโต เอวํ นิรเยฯ ",
"sn42.8:6.13":	"มยฺหํ โข สตฺถา เอวํวาที เอวํทิฏฺฐิ—",
"sn42.8:6.14":	"โย โกจิ กาเมสุ มิจฺฉา จรติ, สพฺโพ โส อาปายิโก เนรยิโก’ติฯ ",
"sn42.8:6.15":	"อตฺถิ โข ปน มยา กาเมสุ มิจฺฉา จิณฺณํฯ ",
"sn42.8:6.16":	"‘อหมฺปมฺหิ อาปายิโก เนรยิโก’ติ ทิฏฺฐึ ปฏิลภติฯ ",
"sn42.8:6.17":	"ตํ, คามณิ, วาจํ อปฺปหาย ตํ จิตฺตํ อปฺปหาย ตํ ทิฏฺฐึ อปฺปฏินิสฺสชฺชิตฺวา ยถาภตํ นิกฺขิตฺโต เอวํ นิรเยฯ ",
"sn42.8:6.18":	"มยฺหํ โข สตฺถา เอวํวาที เอวํทิฏฺฐิ—",
"sn42.8:6.19":	"โย โกจิ มุสา ภณติ, สพฺโพ โส อาปายิโก เนรยิโกติฯ ",
"sn42.8:6.20":	"อตฺถิ โข ปน มยา มุสา ภณิตํฯ ",
"sn42.8:6.21":	"‘อหมฺปมฺหิ อาปายิโก เนรยิโก’ติ ทิฏฺฐึ ปฏิลภติฯ ",
"sn42.8:6.22":	"ตํ, คามณิ, วาจํ อปฺปหาย ตํ จิตฺตํ อปฺปหาย ตํ ทิฏฺฐึ อปฺปฏินิสฺสชฺชิตฺวา ยถาภตํ นิกฺขิตฺโต เอวํ นิรเยฯ ",
"sn42.8:7.1":	"อิธ ปน, คามณิ, ตถาคโต โลเก อุปฺปชฺชติ อรหํ สมฺมาสมฺพุทฺโธ วิชฺชาจรณสมฺปนฺโน สุคโต โลกวิทู อนุตฺตโร ปุริสทมฺมสารถิ สตฺถา เทวมนุสฺสานํ พุทฺโธ ภควาฯ ",
"sn42.8:7.2":	"โส อเนกปริยาเยน ปาณาติปาตํ ครหติ วิครหติ, ‘ปาณาติปาตา วิรมถา’ติ จาหฯ ",
"sn42.8:7.3":	"อทินฺนาทานํ ครหติ วิครหติ, ‘อทินฺนาทานา วิรมถา’ติ จาหฯ ",
"sn42.8:7.4":	"กาเมสุมิจฺฉาจารํ ครหติ, วิครหติ ‘กาเมสุมิจฺฉาจารา วิรมถา’ติ จาหฯ ",
"sn42.8:7.5":	"มุสาวาทํ ครหติ วิครหติ ‘มุสาวาทา วิรมถา’ติ จาหฯ ",
"sn42.8:7.6":	"ตสฺมึ โข ปน, คามณิ, สตฺถริ สาวโก อภิปฺปสนฺโน โหติฯ ",
"sn42.8:7.7":	"โส อิติ ปฏิสญฺจิกฺขติ",
"sn42.8:7.8":	"‘ภควา โข อเนกปริยาเยน ปาณาติปาตํ ครหติ วิครหติ, ปาณาติปาตา วิรมถาติ จาหฯ ",
"sn42.8:7.9":	"อตฺถิ โข ปน มยา ปาโณ อติปาติโต ยาวตโก วา ตาวตโก วาฯ ",
"sn42.8:7.10":	"โย โข ปน มยา ปาโณ อติปาติโต ยาวตโก วา ตาวตโก วา, ตํ น สุฏฺฐุ, ตํ น สาธุฯ ",
"sn42.8:7.11":	"อหญฺเจว โข ปน ตปฺปจฺจยา วิปฺปฏิสารี อสฺสํฯ ",
"sn42.8:7.12":	"น เมตํ ปาปํ กมฺมํ อกตํ ภวิสฺสตี’ติฯ ",
"sn42.8:7.13":	"โส อิติ ปฏิสงฺขาย ตญฺเจว ปาณาติปาตํ ปชหติฯ ",
"sn42.8:7.14":	"อายติญฺจ ปาณาติปาตา ปฏิวิรโต โหติฯ ",
"sn42.8:7.15":	"เอวเมตสฺส ปาปสฺส กมฺมสฺส ปหานํ โหติฯ ",
"sn42.8:7.16":	"เอวเมตสฺส ปาปสฺส กมฺมสฺส สมติกฺกโม โหติฯ ",
"sn42.8:8.1":	"‘ภควา โข อเนกปริยาเยน อทินฺนาทานํ ครหติ วิครหติ, อทินฺนาทานา วิรมถาติ จาหฯ ",
"sn42.8:8.2":	"อตฺถิ โข ปน มยา อทินฺนํ อาทินฺนํ ยาวตกํ วา ตาวตกํ วาฯ ",
"sn42.8:8.3":	"ยํ โข ปน มยา อทินฺนํ อาทินฺนํ ยาวตกํ วา ตาวตกํ วา ตํ น สุฏฺฐุ, ตํ น สาธุฯ ",
"sn42.8:8.4":	"อหญฺเจว โข ปน ตปฺปจฺจยา วิปฺปฏิสารี อสฺสํ, น เมตํ ปาปํ กมฺมํ อกตํ ภวิสฺสตี’ติฯ ",
"sn42.8:8.5":	"โส อิติ ปฏิสงฺขาย ตญฺเจว อทินฺนาทานํ ปชหติฯ ",
"sn42.8:8.6":	"อายติญฺจ อทินฺนาทานา ปฏิวิรโต โหติฯ ",
"sn42.8:8.7":	"เอวเมตสฺส ปาปสฺส กมฺมสฺส ปหานํ โหติฯ ",
"sn42.8:8.8":	"เอวเมตสฺส ปาปสฺส กมฺมสฺส สมติกฺกโม โหติฯ ",
"sn42.8:9.1":	"‘ภควา โข ปน อเนกปริยาเยน กาเมสุมิจฺฉาจารํ ครหติ วิครหติ, กาเมสุมิจฺฉาจารา วิรมถาติ จาหฯ ",
"sn42.8:9.2":	"อตฺถิ โข ปน มยา กาเมสุ มิจฺฉา จิณฺณํ ยาวตกํ วา ตาวตกํ วาฯ ",
"sn42.8:9.3":	"ยํ โข ปน มยา กาเมสุ มิจฺฉา จิณฺณํ ยาวตกํ วา ตาวตกํ วา ตํ น สุฏฺฐุ, ตํ น สาธุฯ ",
"sn42.8:9.4":	"อหญฺเจว โข ปน ตปฺปจฺจยา วิปฺปฏิสารี อสฺสํ, น เมตํ ปาปํ กมฺมํ อกตํ ภวิสฺสตี’ติฯ ",
"sn42.8:9.5":	"โส อิติ ปฏิสงฺขาย ตญฺเจว กาเมสุมิจฺฉาจารํ ปชหติ, อายติญฺจ กาเมสุมิจฺฉาจารา ปฏิวิรโต โหติฯ ",
"sn42.8:9.6":	"เอวเมตสฺส ปาปสฺส กมฺมสฺส ปหานํ โหติฯ ",
"sn42.8:9.7":	"เอวเมตสฺส ปาปสฺส กมฺมสฺส สมติกฺกโม โหติฯ ",
"sn42.8:10.1":	"‘ภควา โข ปน อเนกปริยาเยน มุสาวาทํ ครหติ วิครหติ, มุสาวาทา วิรมถาติ จาหฯ ",
"sn42.8:10.2":	"อตฺถิ โข ปน มยา มุสา ภณิตํ ยาวตกํ วา ตาวตกํ วาฯ ",
"sn42.8:10.3":	"ยํ โข ปน มยา มุสา ภณิตํ ยาวตกํ วา ตาวตกํ วา ตํ น สุฏฺฐุ, ตํ น สาธุฯ อหญฺเจว โข ปน ตปฺปจฺจยา วิปฺปฏิสารี อสฺสํ, น เมตํ ปาปํ กมฺมํ อกตํ ภวิสฺสตี’ติฯ ",
"sn42.8:10.4":	"โส อิติ ปฏิสงฺขาย ตญฺเจว มุสาวาทํ ปชหติ, อายติญฺจ มุสาวาทา ปฏิวิรโต โหติฯ ",
"sn42.8:10.5":	"เอวเมตสฺส ปาปสฺส กมฺมสฺส ปหานํ โหติฯ เอวเมตสฺส ปาปสฺส กมฺมสฺส สมติกฺกโม โหติฯ ",
"sn42.8:11.1":	"โส ปาณาติปาตํ ปหาย ปาณาติปาตา ปฏิวิรโต โหติฯ ",
"sn42.8:11.2":	"อทินฺนาทานํ ปหาย อทินฺนาทานา ปฏิวิรโต โหติฯ ",
"sn42.8:11.3":	"กาเมสุมิจฺฉาจารํ ปหาย กาเมสุมิจฺฉาจารา ปฏิวิรโต โหติฯ ",
"sn42.8:11.4":	"มุสาวาทํ ปหาย มุสาวาทา ปฏิวิรโต โหติฯ ",
"sn42.8:11.5":	"ปิสุณํ วาจํ ปหาย ปิสุณาย วาจาย ปฏิวิรโต โหติฯ ",
"sn42.8:11.6":	"ผรุสํ วาจํ ปหาย ผรุสาย วาจาย ปฏิวิรโต โหติฯ ",
"sn42.8:11.7":	"สมฺผปฺปลาปํ ปหาย สมฺผปฺปลาปา ปฏิวิรโต โหติฯ ",
"sn42.8:11.8":	"อภิชฺฌํ ปหาย อนภิชฺฌาลุ โหติฯ ",
"sn42.8:11.9":	"พฺยาปาทปฺปโทสํ ปหาย อพฺยาปนฺนจิตฺโต โหติฯ ",
"sn42.8:11.10":	"มิจฺฉาทิฏฺฐึ ปหาย สมฺมาทิฏฺฐิโก โหติฯ ",
"sn42.8:12.1":	"ส โข โส, คามณิ, อริยสาวโก เอวํ วิคตาภิชฺโฌ วิคตพฺยาปาโท อสมฺมูโฬฺห สมฺปชาโน ปฏิสฺสโต เมตฺตาสหคเตน เจตสา เอกํ ทิสํ ผริตฺวา วิหรติ, ตถา ทุติยํ, ตถา ตติยํ, ตถา จตุตฺถํฯ อิติ อุทฺธมโธ ติริยํ สพฺพธิ สพฺพตฺตตาย สพฺพาวนฺตํ โลกํ เมตฺตาสหคเตน เจตสา วิปุเลน มหคฺคเตน อปฺปมาเณน อเวเรน อพฺยาปชฺเชน ผริตฺวา วิหรติฯ ",
"sn42.8:12.2":	"เสยฺยถาปิ, คามณิ, พลวา สงฺขธโม อปฺปกสิเรเนว จตุทฺทิสา วิญฺญาเปยฺย; ",
"sn42.8:12.3":	"เอวเมว โข, คามณิ, เอวํ ภาวิตาย เมตฺตาย เจโตวิมุตฺติยา เอวํ พหุลีกตาย ยํ ปมาณกตํ กมฺมํ, น ตํ ตตฺราวสิสฺสติ, น ตํ ตตฺราวติฏฺฐติฯ ",
"sn42.8:13.1":	"ส โข โส, คามณิ, อริยสาวโก เอวํ วิคตาภิชฺโฌ วิคตพฺยาปาโท อสมฺมูโฬฺห สมฺปชาโน ปฏิสฺสโต กรุณาสหคเตน เจตสา …เป… ",
"sn42.8:13.2":	"มุทิตาสหคเตน เจตสา …เป…ฯ ",
"sn42.8:13.3":	"อุเปกฺขาสหคเตน เจตสา เอกํ ทิสํ ผริตฺวา วิหรติ, ตถา ทุติยํ, ตถา ตติยํ, ตถา จตุตฺถํฯ อิติ อุทฺธมโธ ติริยํ สพฺพธิ สพฺพตฺตตาย สพฺพาวนฺตํ โลกํ อุเปกฺขาสหคเตน เจตสา วิปุเลน มหคฺคเตน อปฺปมาเณน อเวเรน อพฺยาปชฺเชน ผริตฺวา วิหรติฯ ",
"sn42.8:13.4":	"เสยฺยถาปิ, คามณิ, พลวา สงฺขธโม อปฺปกสิเรเนว จตุทฺทิสา วิญฺญาเปยฺย; ",
"sn42.8:13.5":	"เอวเมว โข, คามณิ, เอวํ ภาวิตาย อุเปกฺขาย เจโตวิมุตฺติยา เอวํ พหุลีกตาย ยํ ปมาณกตํ กมฺมํ น ตํ ตตฺราวสิสฺสติ, น ตํ ตตฺราวติฏฺฐตี”ติฯ ",
"sn42.8:14.1":	"เอวํ วุตฺเต, อสิพนฺธกปุตฺโต คามณิ ภควนฺตํ เอตทโวจ",
"sn42.8:14.2":	"“อภิกฺกนฺตํ, ภนฺเต, อภิกฺกนฺตํ, ภนฺเต …เป… ",
"sn42.8:14.3":	"อุปาสกํ มํ ภควา ธาเรตุ อชฺชตคฺเค ปาณุเปตํ สรณํ คตนฺ”ติฯ ",
"sn42.8:14.4":	"อฏฺฐมํฯ "
}	
