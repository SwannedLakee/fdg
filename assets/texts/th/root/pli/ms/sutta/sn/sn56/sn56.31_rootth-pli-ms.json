{	
"sn56.31:0.1":	"สํยุตฺต นิกาย ๕๖ฯ๓๑ ",
"sn56.31:0.2":	"๔ฯ สีสปาวนวคฺค ",
"sn56.31:0.3":	"สีสปาวนสุตฺต ",
"sn56.31:1.1":	"เอกํ สมยํ ภควา โกสมฺพิยํ วิหรติ สีสปาวเนฯ ",
"sn56.31:1.2":	"อถ โข ภควา ปริตฺตานิ สีสปาปณฺณานิ ปาณินา คเหตฺวา ภิกฺขู อามนฺเตสิ",
"sn56.31:1.3":	"“ตํ กึ มญฺญถ, ภิกฺขเว, ",
"sn56.31:1.4":	"กตมํ นุ โข พหุตรํ—",
"sn56.31:1.5":	"ยานิ วา มยา ปริตฺตานิ สีสปาปณฺณานิ ปาณินา คหิตานิ ยทิทํ อุปริ สีสปาวเน”ติ? ",
"sn56.31:1.6":	"“อปฺปมตฺตกานิ, ภนฺเต, ภควตา ปริตฺตานิ สีสปาปณฺณานิ ปาณินา คหิตานิ; ",
"sn56.31:1.7":	"อถ โข เอตาเนว พหุตรานิ ยทิทํ อุปริ สีสปาวเน”ติฯ ",
"sn56.31:1.8":	"“เอวเมว โข, ภิกฺขเว, เอตเทว พหุตรํ ยํ โว มยา อภิญฺญาย อนกฺขาตํฯ ",
"sn56.31:1.9":	"กสฺมา เจตํ, ภิกฺขเว, มยา อนกฺขาตํ? ",
"sn56.31:1.10":	"น เหตํ, ภิกฺขเว, อตฺถสํหิตํ นาทิพฺรหฺมจริยกํ น นิพฺพิทาย น วิราคาย น นิโรธาย น อุปสมาย น อภิญฺญาย น สมฺโพธาย น นิพฺพานาย สํวตฺตติ; ",
"sn56.31:1.11":	"ตสฺมา ตํ มยา อนกฺขาตํฯ ",
"sn56.31:2.1":	"กิญฺจ, ภิกฺขเว, มยา อกฺขาตํ? ",
"sn56.31:2.2":	"‘อิทํ ทุกฺขนฺ’ติ, ภิกฺขเว, มยา อกฺขาตํ, ‘อยํ ทุกฺขสมุทโย’ติ มยา อกฺขาตํ, ‘อยํ ทุกฺขนิโรโธ’ติ มยา อกฺขาตํ, ‘อยํ ทุกฺขนิโรธคามินี ปฏิปทา’ติ มยา อกฺขาตํฯ ",
"sn56.31:3.1":	"กสฺมา เจตํ, ภิกฺขเว, มยา อกฺขาตํ? ",
"sn56.31:3.2":	"เอตญฺหิ, ภิกฺขเว, อตฺถสํหิตํ เอตํ อาทิพฺรหฺมจริยกํ เอตํ นิพฺพิทาย วิราคาย นิโรธาย อุปสมาย อภิญฺญาย สมฺโพธาย นิพฺพานาย สํวตฺตติ; ",
"sn56.31:3.3":	"ตสฺมา ตํ มยา อกฺขาตํฯ ",
"sn56.31:4.1":	"ตสฺมาติห, ภิกฺขเว, ‘อิทํ ทุกฺขนฺ’ติ โยโค กรณีโย …เป… ‘อยํ ทุกฺขนิโรธคามินี ปฏิปทา’ติ โยโค กรณีโย”ติฯ ",
"sn56.31:4.2":	"ปฐมํฯ "
}	
