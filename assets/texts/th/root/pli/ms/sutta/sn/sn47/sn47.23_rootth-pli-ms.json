{	
"sn47.23:0.1":	"สํยุตฺต นิกาย ๔๗ฯ๒๓ ",
"sn47.23:0.2":	"๓ฯ สีลฏฺฐิติวคฺค ",
"sn47.23:0.3":	"ปริหานสุตฺต ",
"sn47.23:1.1":	"เอกํ สมยํ อายสฺมา จ อานนฺโท อายสฺมา จ ภทฺโท ปาฏลิปุตฺเต วิหรนฺติ กุกฺกุฏาราเมฯ ",
"sn47.23:1.2":	"อถ โข อายสฺมา ภทฺโท สายนฺหสมยํ ปฏิสลฺลานา วุฏฺฐิโต เยนายสฺมา อานนฺโท เตนุปสงฺกมิ; อุปสงฺกมิตฺวา อายสฺมตา อานนฺเทน สทฺธึ สมฺโมทิฯ ",
"sn47.23:1.3":	"สมฺโมทนียํ กถํ สารณียํ วีติสาเรตฺวา เอกมนฺตํ นิสีทิฯ เอกมนฺตํ นิสินฺโน โข อายสฺมา ภทฺโท อายสฺมนฺตํ อานนฺทํ เอตทโวจ",
"sn47.23:1.4":	"“โก นุ โข, อาวุโส อานนฺท, เหตุ, โก ปจฺจโย เยน สทฺธมฺมปริหานํ โหติ? ",
"sn47.23:1.5":	"โก นุ โข, อาวุโส อานนฺท, เหตุ, โก ปจฺจโย เยน สทฺธมฺมอปริหานํ โหตี”ติ? ",
"sn47.23:2.1":	"“สาธุ สาธุ, อาวุโส ภทฺทฯ ",
"sn47.23:2.2":	"ภทฺทโก โข เต, อาวุโส ภทฺท, อุมฺมงฺโค, ภทฺทกํ ปฏิภานํ, กลฺยาณี ปริปุจฺฉาฯ ",
"sn47.23:2.3":	"เอวญฺหิ ตฺวํ, อาวุโส ภทฺท, ปุจฺฉสิ",
"sn47.23:2.4":	"‘โก นุ โข, อาวุโส อานนฺท, เหตุ, โก ปจฺจโย เยน สทฺธมฺมปริหานํ โหติ? ",
"sn47.23:2.5":	"โก ปนาวุโส อานนฺท, เหตุ, โก ปจฺจโย เยน สทฺธมฺมอปริหานํ โหตี’”ติ? ",
"sn47.23:2.6":	"“เอวมาวุโส”ติฯ ",
"sn47.23:2.7":	"“จตุนฺนํ โข, อาวุโส, สติปฏฺฐานานํ อภาวิตตฺตา อพหุลีกตตฺตา สทฺธมฺมปริหานํ โหติฯ ",
"sn47.23:2.8":	"จตุนฺนญฺจ โข, อาวุโส, สติปฏฺฐานานํ ภาวิตตฺตา พหุลีกตตฺตา สทฺธมฺมอปริหานํ โหติฯ ",
"sn47.23:3.1":	"กตเมสํ จตุนฺนํ? ",
"sn47.23:3.2":	"อิธาวุโส, ภิกฺขุ กาเย กายานุปสฺสี วิหรติ อาตาปี สมฺปชาโน สติมา, วิเนยฺย โลเก อภิชฺฌาโทมนสฺสํ; ",
"sn47.23:3.3":	"เวทนาสุ …เป… ",
"sn47.23:3.4":	"จิตฺเต …เป… ",
"sn47.23:3.5":	"ธมฺเมสุ ธมฺมานุปสฺสี วิหรติ อาตาปี สมฺปชาโน สติมา, วิเนยฺย โลเก อภิชฺฌาโทมนสฺสํฯ ",
"sn47.23:3.6":	"อิเมสํ โข, อาวุโส, จตุนฺนํ สติปฏฺฐานานํ อภาวิตตฺตา อพหุลีกตตฺตา สทฺธมฺมปริหานํ โหติฯ ",
"sn47.23:3.7":	"อิเมสญฺจ โข, อาวุโส, จตุนฺนํ สติปฏฺฐานานํ ภาวิตตฺตา พหุลีกตตฺตา สทฺธมฺมอปริหานํ โหตี”ติฯ ",
"sn47.23:3.8":	"ตติยํฯ "
}	
