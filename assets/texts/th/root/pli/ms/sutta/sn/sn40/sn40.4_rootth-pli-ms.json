{	
"sn40.4:0.1":	"สํยุตฺต นิกาย ๔๐ฯ๔ ",
"sn40.4:0.2":	"๑ฯ โมคฺคลฺลานวคฺค ",
"sn40.4:0.3":	"จตุตฺถฌานปญฺหาสุตฺต ",
"sn40.4:1.1":	"“‘จตุตฺถํ ฌานํ, จตุตฺถํ ฌานนฺ’ติ วุจฺจติฯ ",
"sn40.4:1.2":	"กตมํ นุ โข จตุตฺถํ ฌานนฺติ? ",
"sn40.4:1.3":	"ตสฺส มยฺหํ, อาวุโส, เอตทโหสิ",
"sn40.4:1.4":	"‘อิธ ภิกฺขุ สุขสฺส จ ปหานา ทุกฺขสฺส จ ปหานา ปุพฺเพว โสมนสฺสโทมนสฺสานํ อตฺถงฺคมา อทุกฺขมสุขํ อุเปกฺขาสติปาริสุทฺธึ จตุตฺถํ ฌานํ อุปสมฺปชฺช วิหรติฯ ",
"sn40.4:1.5":	"อิทํ วุจฺจติ จตุตฺถํ ฌานนฺ’ติฯ ",
"sn40.4:1.6":	"โส ขฺวาหํ, อาวุโส, สุขสฺส จ ปหานา ทุกฺขสฺส จ ปหานา ปุพฺเพว โสมนสฺสโทมนสฺสานํ อตฺถงฺคมา อทุกฺขมสุขํ อุเปกฺขาสติปาริสุทฺธึ จตุตฺถํ ฌานํ อุปสมฺปชฺช วิหรามิฯ ",
"sn40.4:1.7":	"ตสฺส มยฺหํ, อาวุโส, อิมินา วิหาเรน วิหรโต สุขสหคตา สญฺญามนสิการา สมุทาจรนฺติฯ ",
"sn40.4:2.1":	"อถ โข มํ, อาวุโส, ภควา อิทฺธิยา อุปสงฺกมิตฺวา เอตทโวจ",
"sn40.4:2.2":	"‘โมคฺคลฺลาน, โมคฺคลฺลานฯ ",
"sn40.4:2.3":	"มา, พฺราหฺมณ, จตุตฺถํ ฌานํ ปมาโท, จตุตฺเถ ฌาเน จิตฺตํ สณฺฐเปหิ, จตุตฺเถ ฌาเน จิตฺตํ เอโกทึ กโรหิ, จตุตฺเถ ฌาเน จิตฺตํ สมาทหา’ติฯ ",
"sn40.4:2.4":	"โส ขฺวาหํ, อาวุโส, อปเรน สมเยน สุขสฺส จ ปหานา ทุกฺขสฺส จ ปหานา ปุพฺเพว โสมนสฺสโทมนสฺสานํ อตฺถงฺคมา อทุกฺขมสุขํ อุเปกฺขาสติปาริสุทฺธึ จตุตฺถํ ฌานํ อุปสมฺปชฺช วิหาสึฯ ",
"sn40.4:2.5":	"ยญฺหิ ตํ, อาวุโส, สมฺมา วทมาโน วเทยฺย …เป… มหาภิญฺญตํ ปตฺโต”ติฯ ",
"sn40.4:2.6":	"จตุตฺถํฯ "
}	
