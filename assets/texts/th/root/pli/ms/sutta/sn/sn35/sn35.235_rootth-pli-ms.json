{	
"sn35.235:0.1":	"สํยุตฺต นิกาย ๓๕ฯ๒๓๕ ",
"sn35.235:0.2":	"๑๘ฯ สมุทฺทวคฺค ",
"sn35.235:0.3":	"อาทิตฺตปริยายสุตฺต ",
"sn35.235:1.1":	"“อาทิตฺตปริยายํ โว, ภิกฺขเว, ธมฺมปริยายํ เทเสสฺสามิฯ ",
"sn35.235:1.2":	"ตํ สุณาถฯ ",
"sn35.235:1.3":	"กตโม จ, ภิกฺขเว, อาทิตฺตปริยาโย, ธมฺมปริยาโย? ",
"sn35.235:1.4":	"วรํ, ภิกฺขเว, ตตฺตาย อโยสลากาย อาทิตฺตาย สมฺปชฺชลิตาย สโชติภูตาย จกฺขุนฺทฺริยํ สมฺปลิมฏฺฐํ, น เตฺวว จกฺขุวิญฺเญเยฺยสุ รูเปสุ อนุพฺยญฺชนโส นิมิตฺตคฺคาโหฯ ",
"sn35.235:1.5":	"นิมิตฺตสฺสาทคถิตํ วา, ภิกฺขเว, วิญฺญาณํ ติฏฺฐมานํ ติฏฺเฐยฺย, อนุพฺยญฺชนสฺสาทคถิตํ วา ตสฺมิญฺเจ สมเย กาลํ กเรยฺย, ฐานเมตํ วิชฺชติ, ยํ ทฺวินฺนํ คตีนํ อญฺญตรํ คตึ คจฺเฉยฺย—",
"sn35.235:1.6":	"นิรยํ วา, ติรจฺฉานโยนึ วาฯ ",
"sn35.235:1.7":	"อิมํ ขฺวาหํ, ภิกฺขเว, อาทีนวํ ทิสฺวา เอวํ วทามิฯ ",
"sn35.235:2.1":	"วรํ, ภิกฺขเว, ติเณฺหน อโยสงฺกุนา อาทิตฺเตน สมฺปชฺชลิเตน สโชติภูเตน โสตินฺทฺริยํ สมฺปลิมฏฺฐํ, น เตฺวว โสตวิญฺเญเยฺยสุ สทฺเทสุ อนุพฺยญฺชนโส นิมิตฺตคฺคาโหฯ ",
"sn35.235:2.2":	"นิมิตฺตสฺสาทคถิตํ วา, ภิกฺขเว, วิญฺญาณํ ติฏฺฐมานํ ติฏฺเฐยฺย, อนุพฺยญฺชนสฺสาทคถิตํ วา ตสฺมิญฺเจ สมเย กาลํ กเรยฺย, ฐานเมตํ วิชฺชติ, ยํ ทฺวินฺนํ คตีนํ อญฺญตรํ คตึ คจฺเฉยฺย—",
"sn35.235:2.3":	"นิรยํ วา ติรจฺฉานโยนึ วาฯ ",
"sn35.235:2.4":	"อิมํ ขฺวาหํ, ภิกฺขเว, อาทีนวํ ทิสฺวา เอวํ วทามิฯ ",
"sn35.235:3.1":	"วรํ, ภิกฺขเว, ติเณฺหน นขจฺเฉทเนน อาทิตฺเตน สมฺปชฺชลิเตน สโชติภูเตน ฆานินฺทฺริยํ สมฺปลิมฏฺฐํ, น เตฺวว ฆานวิญฺเญเยฺยสุ คนฺเธสุ อนุพฺยญฺชนโส นิมิตฺตคฺคาโหฯ ",
"sn35.235:3.2":	"นิมิตฺตสฺสาทคถิตํ วา, ภิกฺขเว, วิญฺญาณํ ติฏฺฐมานํ ติฏฺเฐยฺย, อนุพฺยญฺชนสฺสาทคถิตํ วา ตสฺมิญฺเจ สมเย กาลํ กเรยฺยฯ ",
"sn35.235:3.3":	"ฐานเมตํ วิชฺชติ, ยํ ทฺวินฺนํ คตีนํ อญฺญตรํ คตึ คจฺเฉยฺย—",
"sn35.235:3.4":	"นิรยํ วา ติรจฺฉานโยนึ วาฯ ",
"sn35.235:3.5":	"อิมํ ขฺวาหํ, ภิกฺขเว, อาทีนวํ ทิสฺวา เอวํ วทามิฯ ",
"sn35.235:4.1":	"วรํ, ภิกฺขเว, ติเณฺหน ขุเรน อาทิตฺเตน สมฺปชฺชลิเตน สโชติภูเตน ชิวฺหินฺทฺริยํ สมฺปลิมฏฺฐํ, น เตฺวว ชิวฺหาวิญฺเญเยฺยสุ รเสสุ อนุพฺยญฺชนโส นิมิตฺตคฺคาโหฯ ",
"sn35.235:4.2":	"นิมิตฺตสฺสาทคถิตํ วา, ภิกฺขเว, วิญฺญาณํ ติฏฺฐมานํ ติฏฺเฐยฺย, อนุพฺยญฺชนสฺสาทคถิตํ วา ตสฺมิญฺเจ สมเย กาลํ กเรยฺยฯ ",
"sn35.235:4.3":	"ฐานเมตํ วิชฺชติ, ยํ ทฺวินฺนํ คตีนํ อญฺญตรํ คตึ คจฺเฉยฺย—",
"sn35.235:4.4":	"นิรยํ วา ติรจฺฉานโยนึ วาฯ ",
"sn35.235:4.5":	"อิมํ ขฺวาหํ, ภิกฺขเว, อาทีนวํ ทิสฺวา เอวํ วทามิฯ ",
"sn35.235:5.1":	"วรํ, ภิกฺขเว, ติณฺหาย สตฺติยา อาทิตฺตาย สมฺปชฺชลิตาย สโชติภูตาย กายินฺทฺริยํ สมฺปลิมฏฺฐํ, น เตฺวว กายวิญฺเญเยฺยสุ โผฏฺฐพฺเพสุ อนุพฺยญฺชนโส นิมิตฺตคฺคาโหฯ ",
"sn35.235:5.2":	"นิมิตฺตสฺสาทคถิตํ วา, ภิกฺขเว, วิญฺญาณํ ติฏฺฐมานํ ติฏฺเฐยฺย, อนุพฺยญฺชนสฺสาทคถิตํ วา ตสฺมิญฺเจ สมเย กาลํ กเรยฺยฯ ",
"sn35.235:5.3":	"ฐานเมตํ วิชฺชติ, ยํ ทฺวินฺนํ คตีนํ อญฺญตรํ คตึ คจฺเฉยฺย—",
"sn35.235:5.4":	"นิรยํ วา ติรจฺฉานโยนึ วาฯ ",
"sn35.235:5.5":	"อิมํ ขฺวาหํ, ภิกฺขเว, อาทีนวํ ทิสฺวา เอวํ วทามิฯ ",
"sn35.235:6.1":	"วรํ, ภิกฺขเว, โสตฺตํฯ ",
"sn35.235:6.2":	"โสตฺตํ โข ปนาหํ, ภิกฺขเว, วญฺฌํ ชีวิตานํ วทามิ, อผลํ ชีวิตานํ วทามิ, โมมูหํ ชีวิตานํ วทามิ, น เตฺวว ตถารูเป วิตกฺเก วิตกฺเกยฺย ยถารูปานํ วิตกฺกานํ วสํ คโต สงฺฆํ ภินฺเทยฺยฯ ",
"sn35.235:6.3":	"อิมํ ขฺวาหํ, ภิกฺขเว, วญฺฌํ ชีวิตานํ อาทีนวํ ทิสฺวา เอวํ วทามิฯ ",
"sn35.235:7.1":	"ตตฺถ, ภิกฺขเว, สุตวา อริยสาวโก อิติ ปฏิสญฺจิกฺขติ",
"sn35.235:7.2":	"‘ติฏฺฐตุ ตาว ตตฺตาย อโยสลากาย อาทิตฺตาย สมฺปชฺชลิตาย สโชติภูตาย จกฺขุนฺทฺริยํ สมฺปลิมฏฺฐํฯ ",
"sn35.235:7.3":	"หนฺทาหํ อิทเมว มนสิ กโรมิ—",
"sn35.235:7.4":	"อิติ จกฺขุ อนิจฺจํ, รูปา อนิจฺจา, จกฺขุวิญฺญาณํ อนิจฺจํ, จกฺขุสมฺผโสฺส อนิจฺโจ, ยมฺปิทํ จกฺขุสมฺผสฺสปจฺจยา อุปฺปชฺชติ เวทยิตํ สุขํ วา ทุกฺขํ วา อทุกฺขมสุขํ วา ตมฺปิ อนิจฺจํ’ฯ ",
"sn35.235:8.1":	"ติฏฺฐตุ ตาว ติเณฺหน อโยสงฺกุนา อาทิตฺเตน สมฺปชฺชลิเตน สโชติภูเตน โสตินฺทฺริยํ สมฺปลิมฏฺฐํฯ ",
"sn35.235:8.2":	"หนฺทาหํ อิทเมว มนสิ กโรมิ—",
"sn35.235:8.3":	"อิติ โสตํ อนิจฺจํ, สทฺทา อนิจฺจา, โสตวิญฺญาณํ อนิจฺจํ, โสตสมฺผโสฺส อนิจฺโจ, ยมฺปิทํ โสตสมฺผสฺสปจฺจยา อุปฺปชฺชติ เวทยิตํ สุขํ วา ทุกฺขํ วา อทุกฺขมสุขํ วา ตมฺปิ อนิจฺจํฯ ",
"sn35.235:9.1":	"ติฏฺฐตุ ตาว ติเณฺหน นขจฺเฉทเนน อาทิตฺเตน สมฺปชฺชลิเตน สโชติภูเตน ฆานินฺทฺริยํ สมฺปลิมฏฺฐํฯ ",
"sn35.235:9.2":	"หนฺทาหํ อิทเมว มนสิ กโรมิ—",
"sn35.235:9.3":	"อิติ ฆานํ อนิจฺจํ, คนฺธา อนิจฺจา, ฆานวิญฺญาณํ อนิจฺจํ, ฆานสมฺผโสฺส อนิจฺโจ, ยมฺปิทํ ฆานสมฺผสฺสปจฺจยา อุปฺปชฺชติ เวทยิตํ …เป… ตมฺปิ อนิจฺจํฯ ",
"sn35.235:10.1":	"ติฏฺฐตุ ตาว ติเณฺหน ขุเรน อาทิตฺเตน สมฺปชฺชลิเตน สโชติภูเตน ชิวฺหินฺทฺริยํ สมฺปลิมฏฺฐํฯ ",
"sn35.235:10.2":	"หนฺทาหํ อิทเมว มนสิ กโรมิ—",
"sn35.235:10.3":	"อิติ ชิวฺหา อนิจฺจา, รสา อนิจฺจา, ชิวฺหาวิญฺญาณํ อนิจฺจํ, ชิวฺหาสมฺผโสฺส อนิจฺโจ, ยมฺปิทํ ชิวฺหาสมฺผสฺสปจฺจยา อุปฺปชฺชติ …เป… ตมฺปิ อนิจฺจํฯ ",
"sn35.235:11.1":	"ติฏฺฐตุ ตาว ติณฺหาย สตฺติยา อาทิตฺตาย สมฺปชฺชลิตาย สโชติภูตาย กายินฺทฺริยํ สมฺปลิมฏฺฐํฯ ",
"sn35.235:11.2":	"หนฺทาหํ อิทเมว มนสิ กโรมิ—",
"sn35.235:11.3":	"อิติ กาโย อนิจฺโจ, โผฏฺฐพฺพา อนิจฺจา, กายวิญฺญาณํ อนิจฺจํ, กายสมฺผโสฺส อนิจฺโจ, ยมฺปิทํ กายสมฺผสฺสปจฺจยา อุปฺปชฺชติ เวทยิตํ …เป… ตมฺปิ อนิจฺจํฯ ",
"sn35.235:12.1":	"ติฏฺฐตุ ตาว โสตฺตํฯ ",
"sn35.235:12.2":	"หนฺทาหํ อิทเมว มนสิ กโรมิ—",
"sn35.235:12.3":	"อิติ มโน อนิจฺโจ, ธมฺมา อนิจฺจา, มโนวิญฺญาณํ อนิจฺจํ, มโนสมฺผโสฺส อนิจฺโจ, ยมฺปิทํ มโนสมฺผสฺสปจฺจยา อุปฺปชฺชติ เวทยิตํ สุขํ วา ทุกฺขํ วา อทุกฺขมสุขํ วา ตมฺปิ อนิจฺจํ”ฯ ",
"sn35.235:13.1":	"เอวํ ปสฺสํ, ภิกฺขเว, สุตวา อริยสาวโก จกฺขุสฺมิมฺปิ นิพฺพินฺทติ, รูเปสุปิ นิพฺพินฺทติ, จกฺขุวิญฺญาเณปิ นิพฺพินฺทติ, จกฺขุสมฺผเสฺสปิ นิพฺพินฺทติ …เป… ",
"sn35.235:13.2":	"ยมฺปิทํ มโนสมฺผสฺสปจฺจยา อุปฺปชฺชติ เวทยิตํ สุขํ วา ทุกฺขํ วา อทุกฺขมสุขํ วา ตสฺมิมฺปิ นิพฺพินฺทติฯ ",
"sn35.235:13.3":	"นิพฺพินฺทํ วิรชฺชติ; วิราคา วิมุจฺจติ; วิมุตฺตสฺมึ วิมุตฺตมิติ ญาณํ โหติฯ ",
"sn35.235:13.4":	"‘ขีณา ชาติ, วุสิตํ พฺรหฺมจริยํ, กตํ กรณียํ, นาปรํ อิตฺถตฺตายา’ติ ปชานาติฯ ",
"sn35.235:13.5":	"อยํ โข, ภิกฺขเว, อาทิตฺตปริยาโย, ธมฺมปริยาโย”ติฯ ",
"sn35.235:13.6":	"อฏฺฐมํฯ "
}	
