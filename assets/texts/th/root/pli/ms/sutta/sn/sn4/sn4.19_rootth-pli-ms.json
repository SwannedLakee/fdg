{	
"sn4.19:0.1":	"สํยุตฺต นิกาย ๔ฯ๑๙ ",
"sn4.19:0.2":	"๒ฯ ทุติยวคฺค ",
"sn4.19:0.3":	"กสฺสกสุตฺต ",
"sn4.19:1.1":	"สาวตฺถินิทานํฯ ",
"sn4.19:1.2":	"เตน โข ปน สมเยน ภควา ภิกฺขูนํ นิพฺพานปฏิสํยุตฺตาย ธมฺมิยา กถาย สนฺทเสฺสติ สมาทเปติ สมุตฺเตเชติ สมฺปหํเสติฯ ",
"sn4.19:1.3":	"เต จ ภิกฺขู อฏฺฐึ กตฺวา มนสิ กตฺวา สพฺพเจตสา สมนฺนาหริตฺวา โอหิตโสตา ธมฺมํ สุณนฺติฯ ",
"sn4.19:2.1":	"อถ โข มารสฺส ปาปิมโต เอตทโหสิ",
"sn4.19:2.2":	"“อยํ โข สมโณ โคตโม ภิกฺขูนํ นิพฺพานปฏิสํยุตฺตาย ธมฺมิยา กถาย …เป… ",
"sn4.19:2.3":	"ยนฺนูนาหํ เยน สมโณ โคตโม เตนุปสงฺกเมยฺยํ วิจกฺขุกมฺมายา”ติฯ ",
"sn4.19:2.4":	"อถ โข มาโร ปาปิมา กสฺสกวณฺณํ อภินิมฺมินิตฺวา มหนฺตํ นงฺคลํ ขนฺเธ กริตฺวา ทีฆปาจนยฏฺฐึ คเหตฺวา หฏหฏเกโส สาณสาฏินิวตฺโถ กทฺทมมกฺขิเตหิ ปาเทหิ เยน ภควา เตนุปสงฺกมิ; อุปสงฺกมิตฺวา ภควนฺตํ เอตทโวจ",
"sn4.19:2.5":	"“อปิ, สมณ, พลีพทฺเท อทฺทสา”ติ? ",
"sn4.19:2.6":	"“กึ ปน, ปาปิม, เต พลีพทฺเทหี”ติ? ",
"sn4.19:2.7":	"“มเมว, สมณ, จกฺขุ, มม รูปา, มม จกฺขุสมฺผสฺสวิญฺญาณายตนํฯ ",
"sn4.19:2.8":	"กุหึ เม, สมณ, คนฺตฺวา โมกฺขสิ? ",
"sn4.19:2.9":	"มเมว, สมณ, โสตํ, มม สทฺทา …เป… ",
"sn4.19:2.10":	"มเมว, สมณ, ฆานํ, มม คนฺธา; ",
"sn4.19:2.11":	"มเมว, สมณ, ชิวฺหา, มม รสา; ",
"sn4.19:2.12":	"มเมว, สมณ, กาโย, มม โผฏฺฐพฺพา; ",
"sn4.19:2.13":	"มเมว, สมณ, มโน, มม ธมฺมา, มม มโนสมฺผสฺสวิญฺญาณายตนํฯ ",
"sn4.19:2.14":	"กุหึ เม, สมณ, คนฺตฺวา โมกฺขสี”ติ? ",
"sn4.19:3.1":	"“ตเวว, ปาปิม, จกฺขุ, ตว รูปา, ตว จกฺขุสมฺผสฺสวิญฺญาณายตนํฯ ",
"sn4.19:3.2":	"ยตฺถ จ โข, ปาปิม, นตฺถิ จกฺขุ, นตฺถิ รูปา, นตฺถิ จกฺขุสมฺผสฺสวิญฺญาณายตนํ, อคติ ตว ตตฺถ, ปาปิมฯ ",
"sn4.19:3.3":	"ตเวว, ปาปิม, โสตํ, ตว สทฺทา, ตว โสตสมฺผสฺสวิญฺญาณายตนํฯ ",
"sn4.19:3.4":	"ยตฺถ จ โข, ปาปิม, นตฺถิ โสตํ, นตฺถิ สทฺทา, นตฺถิ โสตสมฺผสฺสวิญฺญาณายตนํ, อคติ ตว ตตฺถ, ปาปิมฯ ",
"sn4.19:3.5":	"ตเวว, ปาปิม, ฆานํ, ตว คนฺธา, ตว ฆานสมฺผสฺสวิญฺญาณายตนํฯ ",
"sn4.19:3.6":	"ยตฺถ จ โข, ปาปิม, นตฺถิ ฆานํ, นตฺถิ คนฺธา, นตฺถิ ฆานสมฺผสฺสวิญฺญาณายตนํ, อคติ ตว ตตฺถ, ปาปิมฯ ",
"sn4.19:3.7":	"ตเวว, ปาปิม, ชิวฺหา, ตว รสา, ตว ชิวฺหาสมฺผสฺสวิญฺญาณายตนํ …เป… ",
"sn4.19:3.8":	"ตเวว, ปาปิม, กาโย, ตว โผฏฺฐพฺพา, ตว กายสมฺผสฺสวิญฺญาณายตนํ …เป… ",
"sn4.19:3.9":	"ตเวว, ปาปิม, มโน, ตว ธมฺมา, ตว มโนสมฺผสฺสวิญฺญาณายตนํฯ ",
"sn4.19:3.10":	"ยตฺถ จ โข, ปาปิม, นตฺถิ มโน, นตฺถิ ธมฺมา, นตฺถิ มโนสมฺผสฺสวิญฺญาณายตนํ, อคติ ตว ตตฺถ, ปาปิมา”ติฯ ",
"sn4.19:4.1":	"“ยํ วทนฺติ มม ยิทนฺติ, ",
"sn4.19:4.2":	"เย วทนฺติ มมนฺติ จ; ",
"sn4.19:4.3":	"เอตฺถ เจ เต มโน อตฺถิ, ",
"sn4.19:4.4":	"น เม สมณ โมกฺขสี”ติฯ ",
"sn4.19:5.1":	"“ยํ วทนฺติ น ตํ มยฺหํ, ",
"sn4.19:5.2":	"เย วทนฺติ น เต อหํ; ",
"sn4.19:5.3":	"เอวํ ปาปิม ชานาหิ, ",
"sn4.19:5.4":	"น เม มคฺคมฺปิ ทกฺขสี”ติฯ ",
"sn4.19:6.1":	"อถ โข มาโร ปาปิมา …เป… ตตฺเถวนฺตรธายีติฯ "
}	
