{	
"sn35.97:0.1":	"สํยุตฺต นิกาย ๓๕ฯ๙๗ ",
"sn35.97:0.2":	"๑๐ฯ สฬวคฺค ",
"sn35.97:0.3":	"ปมาทวิหารีสุตฺต ",
"sn35.97:1.1":	"“ปมาทวิหาริญฺจ โว, ภิกฺขเว, เทเสสฺสามิ อปฺปมาทวิหาริญฺจฯ ",
"sn35.97:1.2":	"ตํ สุณาถฯ ",
"sn35.97:1.3":	"กถญฺจ, ภิกฺขเว, ปมาทวิหารี โหติ? ",
"sn35.97:1.4":	"จกฺขุนฺทฺริยํ อสํวุตสฺส, ภิกฺขเว, วิหรโต จิตฺตํ พฺยาสิญฺจติ จกฺขุวิญฺเญเยฺยสุ รูเปสุฯ ",
"sn35.97:1.5":	"ตสฺส พฺยาสิตฺตจิตฺตสฺส ปาโมชฺชํ น โหติฯ ",
"sn35.97:1.6":	"ปาโมชฺเช อสติ ปีติ น โหติฯ ",
"sn35.97:1.7":	"ปีติยา อสติ ปสฺสทฺธิ น โหติฯ ",
"sn35.97:1.8":	"ปสฺสทฺธิยา อสติ ทุกฺขํ โหติฯ ",
"sn35.97:1.9":	"ทุกฺขิโน จิตฺตํ น สมาธิยติฯ ",
"sn35.97:1.10":	"อสมาหิเต จิตฺเต ธมฺมา น ปาตุภวนฺติฯ ",
"sn35.97:1.11":	"ธมฺมานํ อปาตุภาวา ปมาทวิหารีเตฺวว สงฺขํ คจฺฉติ …เป… ",
"sn35.97:1.12":	"ชิวฺหินฺทฺริยํ อสํวุตสฺส, ภิกฺขเว, วิหรโต จิตฺตํ พฺยาสิญฺจติ ชิวฺหาวิญฺเญเยฺยสุ รเสสุ, ",
"sn35.97:1.13":	"ตสฺส พฺยาสิตฺตจิตฺตสฺส …เป… ",
"sn35.97:1.14":	"ปมาทวิหารีเตฺวว สงฺขํ คจฺฉติ …เป… ",
"sn35.97:1.15":	"มนินฺทฺริยํ อสํวุตสฺส, ภิกฺขเว, วิหรโต จิตฺตํ พฺยาสิญฺจติ มโนวิญฺเญเยฺยสุ ธมฺเมสุ, ",
"sn35.97:1.16":	"ตสฺส พฺยาสิตฺตจิตฺตสฺส ปาโมชฺชํ น โหติฯ ",
"sn35.97:1.17":	"ปาโมชฺเช อสติ ปีติ น โหติฯ ",
"sn35.97:1.18":	"ปีติยา อสติ ปสฺสทฺธิ น โหติฯ ",
"sn35.97:1.19":	"ปสฺสทฺธิยา อสติ ทุกฺขํ โหติฯ ",
"sn35.97:1.20":	"ทุกฺขิโน จิตฺตํ น สมาธิยติฯ ",
"sn35.97:1.21":	"อสมาหิเต จิตฺเต ธมฺมา น ปาตุภวนฺติฯ ",
"sn35.97:1.22":	"ธมฺมานํ อปาตุภาวา ปมาทวิหารีเตฺวว สงฺขํ คจฺฉติฯ ",
"sn35.97:1.23":	"เอวํ โข, ภิกฺขเว, ปมาทวิหารี โหติฯ ",
"sn35.97:2.1":	"กถญฺจ, ภิกฺขเว, อปฺปมาทวิหารี โหติ? ",
"sn35.97:2.2":	"จกฺขุนฺทฺริยํ สํวุตสฺส, ภิกฺขเว, วิหรโต จิตฺตํ น พฺยาสิญฺจติ จกฺขุวิญฺเญเยฺยสุ รูเปสุ, ",
"sn35.97:2.3":	"ตสฺส อพฺยาสิตฺตจิตฺตสฺส ปาโมชฺชํ ชายติฯ ",
"sn35.97:2.4":	"ปมุทิตสฺส ปีติ ชายติฯ ",
"sn35.97:2.5":	"ปีติมนสฺส กาโย ปสฺสมฺภติฯ ",
"sn35.97:2.6":	"ปสฺสทฺธกาโย สุขํ วิหรติฯ ",
"sn35.97:2.7":	"สุขิโน จิตฺตํ สมาธิยติฯ ",
"sn35.97:2.8":	"สมาหิเต จิตฺเต ธมฺมา ปาตุภวนฺติฯ ",
"sn35.97:2.9":	"ธมฺมานํ ปาตุภาวา อปฺปมาทวิหารีเตฺวว สงฺขํ คจฺฉติ …เป… ",
"sn35.97:2.10":	"ชิวฺหินฺทฺริยํ สํวุตสฺส, ภิกฺขเว, วิหรโต จิตฺตํ น พฺยาสิญฺจติ …เป… ",
"sn35.97:2.11":	"อปฺปมาทวิหารีเตฺวว สงฺขํ คจฺฉติฯ ",
"sn35.97:2.12":	"มนินฺทฺริยํ สํวุตสฺส, ภิกฺขเว, วิหรโต จิตฺตํ น พฺยาสิญฺจติ, มโนวิญฺเญเยฺยสุ ธมฺเมสุ, ",
"sn35.97:2.13":	"ตสฺส อพฺยาสิตฺตจิตฺตสฺส ปาโมชฺชํ ชายติฯ ",
"sn35.97:2.14":	"ปมุทิตสฺส ปีติ ชายติฯ ",
"sn35.97:2.15":	"ปีติมนสฺส กาโย ปสฺสมฺภติฯ ",
"sn35.97:2.16":	"ปสฺสทฺธกาโย สุขํ วิหรติฯ ",
"sn35.97:2.17":	"สุขิโน จิตฺตํ สมาธิยติฯ ",
"sn35.97:2.18":	"สมาหิเต จิตฺเต ธมฺมา ปาตุภวนฺติฯ ",
"sn35.97:2.19":	"ธมฺมานํ ปาตุภาวา อปฺปมาทวิหารีเตฺวว สงฺขํ คจฺฉติฯ ",
"sn35.97:2.20":	"เอวํ โข, ภิกฺขเว, อปฺปมาทวิหารี โหตี”ติฯ ",
"sn35.97:2.21":	"จตุตฺถํฯ "
}	
