{	
"sn12.31:0.1":	"สํยุตฺต นิกาย ๑๒ฯ๓๑ ",
"sn12.31:0.2":	"๔ฯ กฬารขตฺติยวคฺค ",
"sn12.31:0.3":	"ภูตสุตฺต ",
"sn12.31:1.1":	"เอกํ สมยํ ภควา สาวตฺถิยํ วิหรติฯ ",
"sn12.31:1.2":	"ตตฺร โข ภควา อายสฺมนฺตํ สาริปุตฺตํ อามนฺเตสิ",
"sn12.31:1.3":	"“วุตฺตมิทํ, สาริปุตฺต, ปารายเน อชิตปเญฺห",
"sn12.31:2.1":	"‘เย จ สงฺขาตธมฺมาเส, ",
"sn12.31:2.2":	"เย จ เสกฺขา ปุถู อิธ; ",
"sn12.31:2.3":	"เตสํ เม นิปโก อิริยํ, ",
"sn12.31:2.4":	"ปุฏฺโฐ ปพฺรูหิ มาริสา’ติฯ ",
"sn12.31:3.1":	"อิมสฺส นุ โข, สาริปุตฺต, สงฺขิตฺเตน ภาสิตสฺส กถํ วิตฺถาเรน อตฺโถ ทฏฺฐพฺโพ”ติ? ",
"sn12.31:3.2":	"เอวํ วุตฺเต, อายสฺมา สาริปุตฺโต ตุณฺหี อโหสิฯ ",
"sn12.31:4.1":	"ทุติยมฺปิ โข ภควา อายสฺมนฺตํ สาริปุตฺตํ อามนฺเตสิ …เป… ",
"sn12.31:4.2":	"ทุติยมฺปิ โข อายสฺมา สาริปุตฺโต ตุณฺหี อโหสิฯ ",
"sn12.31:4.3":	"ตติยมฺปิ โข ภควา อายสฺมนฺตํ สาริปุตฺตํ อามนฺเตสิ",
"sn12.31:4.4":	"“วุตฺตมิทํ, สาริปุตฺต, ปารายเน อชิตปเญฺห",
"sn12.31:5.1":	"‘เย จ สงฺขาตธมฺมาเส, ",
"sn12.31:5.2":	"เย จ เสกฺขา ปุถู อิธ; ",
"sn12.31:5.3":	"เตสํ เม นิปโก อิริยํ, ",
"sn12.31:5.4":	"ปุฏฺโฐ ปพฺรูหิ มาริสา’ติฯ ",
"sn12.31:6.1":	"อิมสฺส นุ โข, สาริปุตฺต, สงฺขิตฺเตน ภาสิตสฺส กถํ วิตฺถาเรน อตฺโถ ทฏฺฐพฺโพ”ติ? ",
"sn12.31:6.2":	"ตติยมฺปิ โข อายสฺมา สาริปุตฺโต ตุณฺหี อโหสิฯ ",
"sn12.31:7.1":	"“ภูตมิทนฺติ, สาริปุตฺต, ปสฺสสี”ติ? ",
"sn12.31:7.2":	"“ภูตมิทนฺติ, ภนฺเต, ยถาภูตํ สมฺมปฺปญฺญาย ปสฺสติฯ ",
"sn12.31:7.3":	"ภูตมิทนฺติ ยถาภูตํ สมฺมปฺปญฺญาย ทิสฺวา ภูตสฺส นิพฺพิทาย วิราคาย นิโรธาย ปฏิปนฺโน โหติฯ ",
"sn12.31:7.4":	"ตทาหารสมฺภวนฺติ ยถาภูตํ สมฺมปฺปญฺญาย ปสฺสติฯ ",
"sn12.31:7.5":	"ตทาหารสมฺภวนฺติ ยถาภูตํ สมฺมปฺปญฺญาย ทิสฺวา อาหารสมฺภวสฺส นิพฺพิทาย วิราคาย นิโรธาย ปฏิปนฺโน โหติฯ ",
"sn12.31:7.6":	"ตทาหารนิโรธา ยํ ภูตํ ตํ นิโรธธมฺมนฺติ ยถาภูตํ สมฺมปฺปญฺญาย ปสฺสติฯ ",
"sn12.31:7.7":	"ตทาหารนิโรธา ยํ ภูตํ ตํ นิโรธธมฺมนฺติ ยถาภูตํ สมฺมปฺปญฺญาย ทิสฺวา นิโรธธมฺมสฺส นิพฺพิทาย วิราคาย นิโรธาย ปฏิปนฺโน โหติฯ ",
"sn12.31:7.8":	"เอวํ โข, ภนฺเต, เสกฺโข โหติฯ ",
"sn12.31:8.1":	"กถญฺจ, ภนฺเต, สงฺขาตธมฺโม โหติ? ",
"sn12.31:8.2":	"ภูตมิทนฺติ, ภนฺเต, ยถาภูตํ สมฺมปฺปญฺญาย ปสฺสติฯ ",
"sn12.31:8.3":	"ภูตมิทนฺติ ยถาภูตํ สมฺมปฺปญฺญาย ทิสฺวา ภูตสฺส นิพฺพิทา วิราคา นิโรธา อนุปาทา วิมุตฺโต โหติฯ ",
"sn12.31:8.4":	"ตทาหารสมฺภวนฺติ ยถาภูตํ สมฺมปฺปญฺญาย ปสฺสติฯ ",
"sn12.31:8.5":	"ตทาหารสมฺภวนฺติ ยถาภูตํ สมฺมปฺปญฺญาย ทิสฺวา อาหารสมฺภวสฺส นิพฺพิทา วิราคา นิโรธา อนุปาทา วิมุตฺโต โหติฯ ",
"sn12.31:8.6":	"ตทาหารนิโรธา ยํ ภูตํ ตํ นิโรธธมฺมนฺติ ยถาภูตํ สมฺมปฺปญฺญาย ปสฺสติฯ ",
"sn12.31:8.7":	"ตทาหารนิโรธา ยํ ภูตํ ตํ นิโรธธมฺมนฺติ ยถาภูตํ สมฺมปฺปญฺญาย ทิสฺวา นิโรธธมฺมสฺส นิพฺพิทา วิราคา นิโรธา อนุปาทา วิมุตฺโต โหติฯ ",
"sn12.31:8.8":	"เอวํ โข, ภนฺเต, สงฺขาตธมฺโม โหติฯ ",
"sn12.31:8.9":	"อิติ โข, ภนฺเต, ยํ ตํ วุตฺตํ ปารายเน อชิตปเญฺห",
"sn12.31:9.1":	"‘เย จ สงฺขาตธมฺมาเส, ",
"sn12.31:9.2":	"เย จ เสกฺขา ปุถู อิธ; ",
"sn12.31:9.3":	"เตสํ เม นิปโก อิริยํ, ",
"sn12.31:9.4":	"ปุฏฺโฐ ปพฺรูหิ มาริสา’ติฯ ",
"sn12.31:10.1":	"อิมสฺส ขฺวาหํ, ภนฺเต, สงฺขิตฺเตน ภาสิตสฺส เอวํ วิตฺถาเรน อตฺถํ อาชานามี”ติฯ ",
"sn12.31:11.1":	"“สาธุ สาธุ, สาริปุตฺต, ภูตมิทนฺติ, สาริปุตฺต, ยถาภูตํ สมฺมปฺปญฺญาย ปสฺสติฯ ",
"sn12.31:11.2":	"ภูตมิทนฺติ ยถาภูตํ สมฺมปฺปญฺญาย ทิสฺวา ภูตสฺส นิพฺพิทาย วิราคาย นิโรธาย ปฏิปนฺโน โหติฯ ",
"sn12.31:11.3":	"ตทาหารสมฺภวนฺติ ยถาภูตํ สมฺมปฺปญฺญาย ปสฺสติฯ ",
"sn12.31:11.4":	"ตทาหารสมฺภวนฺติ ยถาภูตํ สมฺมปฺปญฺญาย ทิสฺวา อาหารสมฺภวสฺส นิพฺพิทาย วิราคาย นิโรธาย ปฏิปนฺโน โหติฯ ",
"sn12.31:11.5":	"ตทาหารนิโรธา ยํ ภูตํ ตํ นิโรธธมฺมนฺติ ยถาภูตํ สมฺมปฺปญฺญาย ปสฺสติฯ ",
"sn12.31:11.6":	"ตทาหารนิโรธา ยํ ภูตํ ตํ นิโรธธมฺมนฺติ ยถาภูตํ สมฺมปฺปญฺญาย ทิสฺวา นิโรธธมฺมสฺส นิพฺพิทาย วิราคาย นิโรธาย ปฏิปนฺโน โหติฯ ",
"sn12.31:11.7":	"เอวํ โข, สาริปุตฺต, เสกฺโข โหติฯ ",
"sn12.31:12.1":	"กถญฺจ, สาริปุตฺต, สงฺขาตธมฺโม โหติ? ",
"sn12.31:12.2":	"ภูตมิทนฺติ, สาริปุตฺต, ยถาภูตํ สมฺมปฺปญฺญาย ปสฺสติฯ ",
"sn12.31:12.3":	"ภูตมิทนฺติ ยถาภูตํ สมฺมปฺปญฺญาย ทิสฺวา ภูตสฺส นิพฺพิทา วิราคา นิโรธา อนุปาทา วิมุตฺโต โหติฯ ",
"sn12.31:12.4":	"ตทาหารสมฺภวนฺติ ยถาภูตํ สมฺมปฺปญฺญาย ปสฺสติฯ ",
"sn12.31:12.5":	"ตทาหารสมฺภวนฺติ ยถาภูตํ สมฺมปฺปญฺญาย ทิสฺวา อาหารสมฺภวสฺส นิพฺพิทา วิราคา นิโรธา อนุปาทา วิมุตฺโต โหติฯ ",
"sn12.31:12.6":	"ตทาหารนิโรธา ยํ ภูตํ ตํ นิโรธธมฺมนฺติ ยถาภูตํ สมฺมปฺปญฺญาย ปสฺสติฯ ",
"sn12.31:12.7":	"ตทาหารนิโรธา ยํ ภูตํ ตํ นิโรธธมฺมนฺติ ยถาภูตํ สมฺมปฺปญฺญา ทิสฺวา นิโรธธมฺมสฺส นิพฺพิทา วิราคา นิโรธา อนุปาทา วิมุตฺโต โหติฯ ",
"sn12.31:12.8":	"เอวํ โข, สาริปุตฺต, สงฺขาตธมฺโม โหติฯ ",
"sn12.31:12.9":	"อิติ โข, สาริปุตฺต, ยํ ตํ วุตฺตํ ปารายเน อชิตปเญฺห",
"sn12.31:13.1":	"‘เย จ สงฺขาตธมฺมาเส, ",
"sn12.31:13.2":	"เย จ เสกฺขา ปุถู อิธ; ",
"sn12.31:13.3":	"เตสํ เม นิปโก อิริยํ, ",
"sn12.31:13.4":	"ปุฏฺโฐ ปพฺรูหิ มาริสา’ติฯ ",
"sn12.31:14.1":	"อิมสฺส โข, สาริปุตฺต, สงฺขิตฺเตน ภาสิตสฺส เอวํ วิตฺถาเรน อตฺโถ ทฏฺฐพฺโพ”ติฯ ",
"sn12.31:14.2":	"ปฐมํฯ "
}	
