{	
"sn22.88:0.1":	"สํยุตฺต นิกาย ๒๒ฯ๘๘ ",
"sn22.88:0.2":	"๙ฯ เถรวคฺค ",
"sn22.88:0.3":	"อสฺสชิสุตฺต ",
"sn22.88:1.1":	"เอกํ สมยํ ภควา ราชคเห วิหรติ เวฬุวเน กลนฺทกนิวาเปฯ ",
"sn22.88:1.2":	"เตน โข ปน สมเยน อายสฺมา อสฺสชิ กสฺสปการาเม วิหรติ อาพาธิโก ทุกฺขิโต พาฬฺหคิลาโนฯ ",
"sn22.88:1.3":	"อถ โข อายสฺมา อสฺสชิ อุปฏฺฐาเก อามนฺเตสิ",
"sn22.88:1.4":	"“เอถ ตุเมฺห, อาวุโส, เยน ภควา เตนุปสงฺกมถ; อุปสงฺกมิตฺวา มม วจเนน ภควโต ปาเท สิรสา วนฺทถ",
"sn22.88:1.5":	"‘อสฺสชิ, ภนฺเต, ภิกฺขุ อาพาธิโก ทุกฺขิโต พาฬฺหคิลาโนฯ ",
"sn22.88:1.6":	"โส ภควโต ปาเท สิรสา วนฺทตี’ติฯ ",
"sn22.88:1.7":	"เอวญฺจ วเทถ",
"sn22.88:1.8":	"‘สาธุ กิร, ภนฺเต, ภควา เยน อสฺสชิ ภิกฺขุ เตนุปสงฺกมตุ อนุกมฺปํ อุปาทายา’”ติฯ ",
"sn22.88:1.9":	"“เอวมาวุโส”ติ โข เต ภิกฺขู อายสฺมโต อสฺสชิสฺส ปฏิสฺสุตฺวา เยน ภควา เตนุปสงฺกมึสุ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทึสุฯ เอกมนฺตํ นิสินฺนา โข เต ภิกฺขู ภควนฺตํ เอตทโวจุํ",
"sn22.88:1.10":	"“อสฺสชิ, ภนฺเต, ภิกฺขุ อาพาธิโก …เป… ",
"sn22.88:1.11":	"สาธุ กิร, ภนฺเต, ภควา เยน อสฺสชิ ภิกฺขุ เตนุปสงฺกมตุ อนุกมฺปํ อุปาทายา”ติฯ ",
"sn22.88:1.12":	"อธิวาเสสิ ภควา ตุณฺหีภาเวนฯ ",
"sn22.88:2.1":	"อถ โข ภควา สายนฺหสมยํ ปฏิสลฺลานา วุฏฺฐิโต เยนายสฺมา อสฺสชิ เตนุปสงฺกมิฯ ",
"sn22.88:2.2":	"อทฺทสา โข อายสฺมา อสฺสชิ ภควนฺตํ ทูรโตว อาคจฺฉนฺตํฯ ",
"sn22.88:2.3":	"ทิสฺวาน มญฺจเก สมโธสิฯ ",
"sn22.88:2.4":	"อถ โข ภควา อายสฺมนฺตํ อสฺสชึ เอตทโวจ",
"sn22.88:2.5":	"“อลํ, อสฺสชิ, มา ตฺวํ มญฺจเก สมโธสิฯ ",
"sn22.88:2.6":	"สนฺติมานิ อาสนานิ ปญฺญตฺตานิ, ตตฺถาหํ นิสีทิสฺสามี”ติฯ ",
"sn22.88:2.7":	"นิสีทิ ภควา ปญฺญตฺเต อาสเนฯ นิสชฺช โข ภควา อายสฺมนฺตํ อสฺสชึ เอตทโวจ",
"sn22.88:2.8":	"“กจฺจิ เต, อสฺสชิ, ขมนียํ, กจฺจิ ยาปนียํ …เป… ปฏิกฺกโมสานํ ปญฺญายติ โน อภิกฺกโม”ติ? ",
"sn22.88:3.1":	"“น เม, ภนฺเต, ขมนียํ …เป… อภิกฺกโมสานํ ปญฺญายติ โน ปฏิกฺกโม”ติฯ ",
"sn22.88:3.2":	"“กจฺจิ เต, อสฺสชิ, น กิญฺจิ กุกฺกุจฺจํ น โกจิ วิปฺปฏิสาโร”ติ? ",
"sn22.88:3.3":	"“ตคฺฆ เม, ภนฺเต, อนปฺปกํ กุกฺกุจฺจํ อนปฺปโก วิปฺปฏิสาโร”ติฯ ",
"sn22.88:3.4":	"“กจฺจิ ปน ตํ, อสฺสชิ, อตฺตา สีลโต น อุปวทตี”ติ? ",
"sn22.88:3.5":	"“น โข มํ, ภนฺเต, อตฺตา สีลโต อุปวทตี”ติฯ ",
"sn22.88:3.6":	"“โน เจ กิร ตํ, อสฺสชิ, อตฺตา สีลโต อุปวทติ, อถ กิญฺจ เต กุกฺกุจฺจํ โก จ วิปฺปฏิสาโร”ติ? ",
"sn22.88:3.7":	"“ปุพฺเพ ขฺวาหํ, ภนฺเต, เคลญฺเญ ปสฺสมฺเภตฺวา ปสฺสมฺเภตฺวา กายสงฺขาเร วิหรามิ, โสหํ สมาธึ นปฺปฏิลภามิฯ ",
"sn22.88:3.8":	"ตสฺส มยฺหํ, ภนฺเต, ตํ สมาธึ อปฺปฏิลภโต เอวํ โหติ",
"sn22.88:3.9":	"‘โน จสฺสาหํ ปริหายามี’”ติฯ ",
"sn22.88:3.10":	"“เย เต, อสฺสชิ, สมณพฺราหฺมณา สมาธิสารกา สมาธิสามญฺญา เตสํ ตํ สมาธึ อปฺปฏิลภตํ เอวํ โหติ",
"sn22.88:3.11":	"‘โน จสฺสุ มยํ ปริหายามา’ติฯ ",
"sn22.88:4.1":	"ตํ กึ มญฺญสิ, อสฺสชิ, ",
"sn22.88:4.2":	"รูปํ นิจฺจํ วา อนิจฺจํ วา”ติ? ",
"sn22.88:4.3":	"“อนิจฺจํ, ภนฺเต” …เป… ",
"sn22.88:4.4":	"วิญฺญาณํ …เป… ",
"sn22.88:4.5":	"“ตสฺมาติห …เป… ",
"sn22.88:4.6":	"เอวํ ปสฺสํ …เป… ",
"sn22.88:4.7":	"นาปรํ อิตฺถตฺตายาติ ปชานาตีติฯ ",
"sn22.88:4.8":	"โส สุขญฺเจ เวทนํ เวทยติ, สา ‘อนิจฺจา’ติ ปชานาติฯ ‘อนชฺโฌสิตา’ติ ปชานาติฯ ‘อนภินนฺทิตา’ติ ปชานาติฯ ",
"sn22.88:4.9":	"ทุกฺขญฺเจ เวทนํ เวทยติ, สา ‘อนิจฺจา’ติ ปชานาติฯ ‘อนชฺโฌสิตา’ติ ปชานาติฯ ‘อนภินนฺทิตา’ติ ปชานาติฯ ",
"sn22.88:4.10":	"อทุกฺขมสุขญฺเจ เวทนํ เวทยติ, สา ‘อนิจฺจา’ติ ปชานาติ …เป… ‘อนภินนฺทิตา’ติ ปชานาติฯ ",
"sn22.88:4.11":	"โส สุขญฺเจ เวทนํ เวทยติ, วิสํยุตฺโต นํ เวทยติ; ",
"sn22.88:4.12":	"ทุกฺขญฺเจ เวทนํ เวทยติ, วิสํยุตฺโต นํ เวทยติ; ",
"sn22.88:4.13":	"อทุกฺขมสุขญฺเจ เวทนํ เวทยติ, วิสํยุตฺโต นํ เวทยติฯ ",
"sn22.88:4.14":	"โส กายปริยนฺติกญฺเจ เวทนํ เวทยมาโน ‘กายปริยนฺติกํ เวทนํ เวทยามี’ติ ปชานาติฯ ชีวิตปริยนฺติกญฺเจ เวทนํ เวทยมาโน ‘ชีวิตปริยนฺติกํ เวทนํ เวทยามี’ติ ปชานาติฯ ",
"sn22.88:4.15":	"‘กายสฺส เภทา อุทฺธํ ชีวิตปริยาทานา อิเธว สพฺพเวทยิตานิ อนภินนฺทิตานิ สีตีภวิสฺสนฺตี’ติ ปชานาติฯ ",
"sn22.88:5.1":	"เสยฺยถาปิ, อสฺสชิ, เตลญฺจ ปฏิจฺจ, วฏฺฏิญฺจ ปฏิจฺจ, เตลปฺปทีโป ฌาเยยฺย; ",
"sn22.88:5.2":	"ตเสฺสว เตลสฺส จ วฏฺฏิยา จ ปริยาทานา อนาหาโร นิพฺพาเยยฺยฯ ",
"sn22.88:5.3":	"เอวเมว โข, อสฺสชิ, ภิกฺขุ กายปริยนฺติกํ เวทนํ เวทยมาโน ‘กายปริยนฺติกํ เวทนํ เวทยามี’ติ ปชานาติฯ ชีวิตปริยนฺติกํ เวทนํ เวทยมาโน ‘ชีวิตปริยนฺติกํ เวทนํ เวทยามี’ติ ปชานาติฯ ",
"sn22.88:5.4":	"‘กายสฺส เภทา อุทฺธํ ชีวิตปริยาทานา อิเธว สพฺพเวทยิตานิ อนภินนฺทิตานิ สีตีภวิสฺสนฺตี’ติ ปชานาตี”ติฯ ",
"sn22.88:5.5":	"ฉฏฺฐํฯ "
}	
