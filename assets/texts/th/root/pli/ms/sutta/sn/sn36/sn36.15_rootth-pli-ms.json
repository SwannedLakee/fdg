{	
"sn36.15:0.1":	"สํยุตฺต นิกาย ๓๖ฯ๑๕ ",
"sn36.15:0.2":	"๒ฯ รโหคตวคฺค ",
"sn36.15:0.3":	"ปฐมอานนฺทสุตฺต ",
"sn36.15:1.1":	"อถ โข อายสฺมา อานนฺโท เยน ภควา เตนุปสงฺกมิ; อุปสงฺกมิตฺวา เอกมนฺตํ นิสีทิ, เอกมนฺตํ นิสินฺโน โข อายสฺมา อานนฺโท ภควนฺตํ เอตทโวจ",
"sn36.15:1.2":	"“กตมา นุ โข, ภนฺเต, เวทนา, กตโม เวทนาสมุทโย, กตโม เวทนานิโรโธ, กตมา เวทนานิโรธคามินี ปฏิปทา? ",
"sn36.15:1.3":	"โก เวทนาย อสฺสาโท, โก อาทีนโว, กึ นิสฺสรณนฺ”ติ? ",
"sn36.15:1.4":	"“ติโสฺส อิมา, อานนฺท, เวทนา—",
"sn36.15:1.5":	"สุขา เวทนา, ทุกฺขา เวทนา, อทุกฺขมสุขา เวทนา—",
"sn36.15:1.6":	"อิมา วุจฺจนฺติ, อานนฺท, เวทนาฯ ",
"sn36.15:1.7":	"ผสฺสสมุทยา เวทนาสมุทโย; ",
"sn36.15:1.8":	"ผสฺสนิโรธา เวทนานิโรโธฯ ",
"sn36.15:1.9":	"อยเมว อริโย อฏฺฐงฺคิโก มคฺโค เวทนานิโรธคามินี ปฏิปทา, เสยฺยถิทํ—",
"sn36.15:1.10":	"สมฺมาทิฏฺฐิ …เป… สมฺมาสมาธิฯ ",
"sn36.15:1.11":	"ยํ เวทนํ ปฏิจฺจ อุปฺปชฺชติ สุขํ โสมนสฺสํ, อยํ เวทนาย อสฺสาโทฯ ",
"sn36.15:1.12":	"ยํ เวทนา อนิจฺจา ทุกฺขา วิปริณามธมฺมา, อยํ เวทนาย อาทีนโวฯ ",
"sn36.15:1.13":	"โย เวทนาย ฉนฺทราควินโย ฉนฺทราคปฺปหานํ, อิทํ เวทนาย นิสฺสรณํฯ ",
"sn36.15:1.14":	"อถ โข ปนานนฺท, มยา อนุปุพฺพสงฺขารานํ นิโรโธ อกฺขาโตฯ ",
"sn36.15:1.15":	"ปฐมํ ฌานํ สมาปนฺนสฺส วาจา นิรุทฺธา โหติ …เป… ",
"sn36.15:1.16":	"สญฺญาเวทยิตนิโรธํ สมาปนฺนสฺส สญฺญา จ เวทนา จ นิรุทฺธา โหนฺติฯ ",
"sn36.15:1.17":	"ขีณาสวสฺส ภิกฺขุโน ราโค นิรุทฺโธ โหติ, โทโส นิรุทฺโธ โหติ, โมโห นิรุทฺโธ โหติฯ ",
"sn36.15:1.18":	"อถ โข ปนานนฺท, มยา อนุปุพฺพสงฺขารานํ วูปสโม อกฺขาโตฯ ",
"sn36.15:1.19":	"ปฐมํ ฌานํ สมาปนฺนสฺส วาจา วูปสนฺตา โหติ …เป… ",
"sn36.15:1.20":	"สญฺญาเวทยิตนิโรธํ สมาปนฺนสฺส สญฺญา จ เวทนา จ วูปสนฺตา โหนฺติฯ ",
"sn36.15:1.21":	"ขีณาสวสฺส ภิกฺขุโน ราโค วูปสนฺโต โหติ, โทโส วูปสนฺโต โหติ, โมโห วูปสนฺโต โหติฯ ",
"sn36.15:1.22":	"อถ โข ปนานนฺท, มยา อนุปุพฺพสงฺขารานํ ปฏิปฺปสฺสทฺธิ อกฺขาตาฯ ",
"sn36.15:1.23":	"ปฐมํ ฌานํ สมาปนฺนสฺส วาจา ปฏิปฺปสฺสทฺธา โหติ …เป… ",
"sn36.15:1.24":	"อากาสานญฺจายตนํ สมาปนฺนสฺส รูปสญฺญา ปฏิปฺปสฺสทฺธา โหติฯ ",
"sn36.15:1.25":	"วิญฺญาณญฺจายตนํ สมาปนฺนสฺส อากาสานญฺจายตนสญฺญา ปฏิปฺปสฺสทฺธา โหติฯ ",
"sn36.15:1.26":	"อากิญฺจญฺญายตนํ สมาปนฺนสฺส วิญฺญาณญฺจายตนสญฺญา ปฏิปฺปสฺสทฺธา โหติฯ ",
"sn36.15:1.27":	"เนวสญฺญานาสญฺญายตนํ สมาปนฺนสฺส อากิญฺจญฺญายตนสญฺญา ปฏิปฺปสฺสทฺธา โหติฯ ",
"sn36.15:1.28":	"สญฺญาเวทยิตนิโรธํ สมาปนฺนสฺส สญฺญา จ เวทนา จ ปฏิปฺปสฺสทฺธา โหนฺติฯ ",
"sn36.15:1.29":	"ขีณาสวสฺส ภิกฺขุโน ราโค ปฏิปฺปสฺสทฺโธ โหติ, โทโส ปฏิปฺปสฺสทฺโธ โหติ, โมโห ปฏิปฺปสฺสทฺโธ โหตี”ติฯ ",
"sn36.15:1.30":	"ปญฺจมํฯ "
}	
