{	
"sn8.9:0.1":	"สํยุตฺต นิกาย ๘ฯ๙ ",
"sn8.9:0.2":	"๑ฯ วงฺคีสวคฺค ",
"sn8.9:0.3":	"โกณฺฑญฺญสุตฺต ",
"sn8.9:1.1":	"เอกํ สมยํ ภควา ราชคเห วิหรติ เวฬุวเน กลนฺทกนิวาเปฯ ",
"sn8.9:1.2":	"อถ โข อายสฺมา อญฺญาสิโกณฺฑญฺโญ สุจิรเสฺสว เยน ภควา เตนุปสงฺกมิ; อุปสงฺกมิตฺวา ภควโต ปาเทสุ สิรสา นิปติตฺวา ภควโต ปาทานิ มุเขน จ ปริจุมฺพติ, ปาณีหิ จ ปริสมฺพาหติ, นามญฺจ สาเวติ",
"sn8.9:1.3":	"“โกณฺฑญฺโญหํ, ภควา, โกณฺฑญฺโญหํ, สุคตา”ติฯ ",
"sn8.9:1.4":	"อถ โข อายสฺมโต วงฺคีสสฺส เอตทโหสิ",
"sn8.9:1.5":	"“อยํ โข อายสฺมา อญฺญาสิโกณฺฑญฺโญ สุจิรเสฺสว เยน ภควา เตนุปสงฺกมิ; อุปสงฺกมิตฺวา ภควโต ปาเทสุ สิรสา นิปติตฺวา ภควโต ปาทานิ มุเขน จ ปริจุมฺพติ, ปาณีหิ จ ปริสมฺพาหติ, นามญฺจ สาเวติ",
"sn8.9:1.6":	"‘โกณฺฑญฺโญหํ, ภควา, โกณฺฑญฺโญหํ, สุคตา’ติฯ ",
"sn8.9:1.7":	"ยนฺนูนาหํ อายสฺมนฺตํ อญฺญาสิโกณฺฑญฺญํ ภควโต สมฺมุขา สารุปฺปาหิ คาถาหิ อภิตฺถเวยฺยนฺ”ติฯ ",
"sn8.9:2.1":	"อถ โข อายสฺมา วงฺคีโส อุฏฺฐายาสนา เอกํสํ อุตฺตราสงฺคํ กริตฺวา เยน ภควา เตนญฺชลึ ปณาเมตฺวา ภควนฺตํ เอตทโวจ",
"sn8.9:2.2":	"“ปฏิภาติ มํ, ภควา, ปฏิภาติ มํ, สุคตา”ติฯ ",
"sn8.9:2.3":	"“ปฏิภาตุ ตํ, วงฺคีสา”ติ ภควา อโวจฯ ",
"sn8.9:2.4":	"อถ โข อายสฺมา วงฺคีโส อายสฺมนฺตํ อญฺญาสิโกณฺฑญฺญํ ภควโต สมฺมุขา สารุปฺปาหิ คาถาหิ อภิตฺถวิ",
"sn8.9:3.1":	"“พุทฺธานุพุทฺโธ โส เถโร, ",
"sn8.9:3.2":	"โกณฺฑญฺโญ ติพฺพนิกฺกโม; ",
"sn8.9:3.3":	"ลาภี สุขวิหารานํ, ",
"sn8.9:3.4":	"วิเวกานํ อภิณฺหโสฯ ",
"sn8.9:4.1":	"ยํ สาวเกน ปตฺตพฺพํ, ",
"sn8.9:4.2":	"สตฺถุสาสนการินา; ",
"sn8.9:4.3":	"สพฺพสฺส ตํ อนุปฺปตฺตํ, ",
"sn8.9:4.4":	"อปฺปมตฺตสฺส สิกฺขโตฯ ",
"sn8.9:5.1":	"มหานุภาโว เตวิชฺโช, ",
"sn8.9:5.2":	"เจโตปริยายโกวิโท; ",
"sn8.9:5.3":	"โกณฺฑญฺโญ พุทฺธทายาโท, ",
"sn8.9:5.4":	"ปาเท วนฺทติ สตฺถุโน”ติฯ "
}	
