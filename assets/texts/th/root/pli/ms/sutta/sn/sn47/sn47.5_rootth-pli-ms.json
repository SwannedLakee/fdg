{	
"sn47.5:0.1":	"สํยุตฺต นิกาย ๔๗ฯ๕ ",
"sn47.5:0.2":	"๑ฯ อมฺพปาลิวคฺค ",
"sn47.5:0.3":	"อกุสลราสิสุตฺต ",
"sn47.5:1.1":	"สาวตฺถินิทานํฯ ",
"sn47.5:1.2":	"ตตฺร โข ภควา เอตทโวจ",
"sn47.5:1.3":	"“‘อกุสลราสี’ติ, ภิกฺขเว, วทมาโน ปญฺจ นีวรเณ สมฺมา วทมาโน วเทยฺยฯ ",
"sn47.5:1.4":	"เกวโล หายํ, ภิกฺขเว, อกุสลราสิ, ยทิทํ—ปญฺจ นีวรณาฯ ",
"sn47.5:1.5":	"กตเม ปญฺจ? ",
"sn47.5:1.6":	"กามจฺฉนฺทนีวรณํ, พฺยาปาทนีวรณํ, ถินมิทฺธนีวรณํ, อุทฺธจฺจกุกฺกุจฺจนีวรณํ, วิจิกิจฺฉานีวรณํฯ ",
"sn47.5:1.7":	"‘อกุสลราสี’ติ, ภิกฺขเว, วทมาโน อิเม ปญฺจ นีวรเณ สมฺมา วทมาโน วเทยฺยฯ ",
"sn47.5:1.8":	"เกวโล หายํ, ภิกฺขเว, อกุสลราสิ, ยทิทํ—ปญฺจ นีวรณาฯ ",
"sn47.5:2.1":	"‘กุสลราสี’ติ, ภิกฺขเว, วทมาโน จตฺตาโร สติปฏฺฐาเน สมฺมา วทมาโน วเทยฺยฯ ",
"sn47.5:2.2":	"เกวโล หายํ, ภิกฺขเว, กุสลราสิ, ยทิทํ—จตฺตาโร สติปฏฺฐานาฯ ",
"sn47.5:2.3":	"กตเม จตฺตาโร? ",
"sn47.5:2.4":	"อิธ, ภิกฺขเว, ภิกฺขุ กาเย กายานุปสฺสี วิหรติ อาตาปี สมฺปชาโน สติมา, วิเนยฺย โลเก อภิชฺฌาโทมนสฺสํ; ",
"sn47.5:2.5":	"เวทนาสุ …เป… ",
"sn47.5:2.6":	"จิตฺเต …เป… ",
"sn47.5:2.7":	"ธมฺเมสุ ธมฺมานุปสฺสี วิหรติ อาตาปี สมฺปชาโน สติมา, วิเนยฺย โลเก อภิชฺฌาโทมนสฺสํฯ ",
"sn47.5:2.8":	"‘กุสลราสี’ติ, ภิกฺขเว, วทมาโน อิเม จตฺตาโร สติปฏฺฐาเน สมฺมา วทมาโน วเทยฺยฯ ",
"sn47.5:2.9":	"เกวโล หายํ, ภิกฺขเว, กุสลราสิ, ยทิทํ—จตฺตาโร สติปฏฺฐานา”ติฯ ",
"sn47.5:2.10":	"ปญฺจมํฯ "
}	
