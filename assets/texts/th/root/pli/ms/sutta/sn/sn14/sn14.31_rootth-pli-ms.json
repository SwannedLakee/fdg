{	
"sn14.31:0.1":	"สํยุตฺต นิกาย ๑๔ฯ๓๑ ",
"sn14.31:0.2":	"๔ฯ จตุตฺถวคฺค ",
"sn14.31:0.3":	"ปุพฺเพสมฺโพธสุตฺต ",
"sn14.31:1.1":	"สาวตฺถิยํ วิหรติฯ ",
"sn14.31:1.2":	"“ปุพฺเพว เม, ภิกฺขเว, สมฺโพธา อนภิสมฺพุทฺธสฺส โพธิสตฺตเสฺสว สโต เอตทโหสิ",
"sn14.31:1.3":	"‘โก นุ โข ปถวีธาตุยา อสฺสาโท, โก อาทีนโว, กึ นิสฺสรณํ; ",
"sn14.31:1.4":	"โก อาโปธาตุยา อสฺสาโท, โก อาทีนโว, กึ นิสฺสรณํ; ",
"sn14.31:1.5":	"โก เตโชธาตุยา อสฺสาโท, โก อาทีนโว, กึ นิสฺสรณํ; ",
"sn14.31:1.6":	"โก วาโยธาตุยา อสฺสาโท, โก อาทีนโว, กึ นิสฺสรณนฺ’ติ? ",
"sn14.31:2.1":	"ตสฺส มยฺหํ, ภิกฺขเว, เอตทโหสิ",
"sn14.31:2.2":	"‘ยํ โข ปถวีธาตุํ ปฏิจฺจ อุปฺปชฺชติ สุขํ โสมนสฺสํ, อยํ ปถวีธาตุยา อสฺสาโท; ",
"sn14.31:2.3":	"ยํ ปถวีธาตุ อนิจฺจา ทุกฺขา วิปริณามธมฺมา, อยํ ปถวีธาตุยา อาทีนโว; ",
"sn14.31:2.4":	"โย ปถวีธาตุยา ฉนฺทราควินโย ฉนฺทราคปฺปหานํ, อิทํ ปถวีธาตุยา นิสฺสรณํฯ ",
"sn14.31:2.5":	"ยํ อาโปธาตุํ ปฏิจฺจ …เป… ",
"sn14.31:2.6":	"ยํ เตโชธาตุํ ปฏิจฺจ …เป… ",
"sn14.31:2.7":	"ยํ วาโยธาตุํ ปฏิจฺจ อุปฺปชฺชติ สุขํ โสมนสฺสํ, อยํ วาโยธาตุยา อสฺสาโท; ",
"sn14.31:2.8":	"ยํ วาโยธาตุ อนิจฺจา ทุกฺขา วิปริณามธมฺมา, อยํ วาโยธาตุยา อาทีนโว; ",
"sn14.31:2.9":	"โย วาโยธาตุยา ฉนฺทราควินโย ฉนฺทราคปฺปหานํ, อิทํ วาโยธาตุยา นิสฺสรณํ’ฯ ",
"sn14.31:3.1":	"ยาวกีวญฺจาหํ, ภิกฺขเว, อิมาสํ จตุนฺนํ ธาตูนํ เอวํ อสฺสาทญฺจ อสฺสาทโต อาทีนวญฺจ อาทีนวโต นิสฺสรณญฺจ นิสฺสรณโต ยถาภูตํ น อพฺภญฺญาสึ, เนว ตาวาหํ, ภิกฺขเว, สเทวเก โลเก สมารเก สพฺรหฺมเก สสฺสมณพฺราหฺมณิยา ปชาย สเทวมนุสฺสาย อนุตฺตรํ สมฺมาสมฺโพธึ อภิสมฺพุทฺโธติ ปจฺจญฺญาสึฯ ",
"sn14.31:4.1":	"ยโต จ ขฺวาหํ, ภิกฺขเว, อิมาสํ จตุนฺนํ ธาตูนํ เอวํ อสฺสาทญฺจ อสฺสาทโต อาทีนวญฺจ อาทีนวโต นิสฺสรณญฺจ นิสฺสรณโต ยถาภูตํ อพฺภญฺญาสึ, อถาหํ, ภิกฺขเว, สเทวเก โลเก สมารเก สพฺรหฺมเก สสฺสมณพฺราหฺมณิยา ปชาย สเทวมนุสฺสาย อนุตฺตรํ สมฺมาสมฺโพธึ อภิสมฺพุทฺโธติ ปจฺจญฺญาสึฯ ",
"sn14.31:4.2":	"ญาณญฺจ ปน เม ทสฺสนํ อุทปาทิ",
"sn14.31:4.3":	"‘อกุปฺปา เม วิมุตฺติ, อยมนฺติมา ชาติ, นตฺถิ ทานิ ปุนพฺภโว’”ติฯ ",
"sn14.31:4.4":	"ทุติยํฯ "
}	
