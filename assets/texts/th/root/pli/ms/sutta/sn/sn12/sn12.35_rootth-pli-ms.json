{	
"sn12.35:0.1":	"สํยุตฺต นิกาย ๑๒ฯ๓๕ ",
"sn12.35:0.2":	"๔ฯ กฬารขตฺติยวคฺค ",
"sn12.35:0.3":	"อวิชฺชาปจฺจยสุตฺต ",
"sn12.35:1.1":	"สาวตฺถิยํ วิหรติฯ ",
"sn12.35:1.2":	"“อวิชฺชาปจฺจยา, ภิกฺขเว, สงฺขารา; ",
"sn12.35:1.3":	"สงฺขารปจฺจยา วิญฺญาณํ …เป… ",
"sn12.35:1.4":	"เอวเมตสฺส เกวลสฺส ทุกฺขกฺขนฺธสฺส สมุทโย โหตี”ติฯ ",
"sn12.35:1.5":	"เอวํ วุตฺเต, อญฺญตโร ภิกฺขุ ภควนฺตํ เอตทโวจ",
"sn12.35:1.6":	"“‘กตมํ นุ โข, ภนฺเต, ชรามรณํ, กสฺส จ ปนิทํ ชรามรณนฺ’ติ? ",
"sn12.35:1.7":	"‘โน กโลฺล ปโญฺห’ติ ภควา อโวจ, ‘กตมํ ชรามรณํ, กสฺส จ ปนิทํ ชรามรณนฺ’ติ อิติ วา, ภิกฺขุ, โย วเทยฺย, ‘อญฺญํ ชรามรณํ อญฺญสฺส จ ปนิทํ ชรามรณนฺ’ติ, อิติ วา, ภิกฺขุ, โย วเทยฺย, อุภยเมตํ เอกตฺถํ พฺยญฺชนเมว นานํฯ ",
"sn12.35:1.8":	"ตํ ชีวํ ตํ สรีรนฺติ วา, ภิกฺขุ, ทิฏฺฐิยา สติ พฺรหฺมจริยวาโส น โหติฯ ",
"sn12.35:1.9":	"อญฺญํ ชีวํ อญฺญํ สรีรนฺติ วา, ภิกฺขุ, ทิฏฺฐิยา สติ พฺรหฺมจริยวาโส น โหติฯ ",
"sn12.35:1.10":	"เอเต เต, ภิกฺขุ, อุโภ อนฺเต อนุปคมฺม มชฺเฌน ตถาคโต ธมฺมํ เทเสติ",
"sn12.35:1.11":	"‘ชาติปจฺจยา ชรามรณนฺ’”ติฯ ",
"sn12.35:2.1":	"“กตมา นุ โข, ภนฺเต, ชาติ, กสฺส จ ปนายํ ชาตี”ติ? ",
"sn12.35:2.2":	"“โน กโลฺล ปโญฺห”ติ ภควา อโวจ, “‘กตมา ชาติ, กสฺส จ ปนายํ ชาตี’ติ อิติ วา, ภิกฺขุ, โย วเทยฺย, ‘อญฺญา ชาติ อญฺญสฺส จ ปนายํ ชาตี’ติ อิติ วา, ภิกฺขุ, โย วเทยฺย, อุภยเมตํ เอกตฺถํ พฺยญฺชนเมว นานํฯ ",
"sn12.35:2.3":	"ตํ ชีวํ ตํ สรีรนฺติ วา, ภิกฺขุ, ทิฏฺฐิยา สติ พฺรหฺมจริยวาโส น โหติฯ ",
"sn12.35:2.4":	"อญฺญํ ชีวํ อญฺญํ สรีรนฺติ วา, ภิกฺขุ, ทิฏฺฐิยา สติ พฺรหฺมจริยวาโส น โหติฯ ",
"sn12.35:2.5":	"เอเต เต, ภิกฺขุ, อุโภ อนฺเต อนุปคมฺม มชฺเฌน ตถาคโต ธมฺมํ เทเสติ",
"sn12.35:2.6":	"‘ภวปจฺจยา ชาตี’”ติฯ ",
"sn12.35:3.1":	"“กตโม นุ โข, ภนฺเต, ภโว, กสฺส จ ปนายํ ภโว”ติ? ",
"sn12.35:3.2":	"“โน กโลฺล ปโญฺห”ติ ภควา อโวจ, “‘กตโม ภโว, กสฺส จ ปนายํ ภโว’ติ อิติ วา, ภิกฺขุ, โย วเทยฺย, ‘อญฺโญ ภโว อญฺญสฺส จ ปนายํ ภโว’ติ อิติ วา, ภิกฺขุ, โย วเทยฺย, อุภยเมตํ เอกตฺถํ พฺยญฺชนเมว นานํฯ ",
"sn12.35:3.3":	"ตํ ชีวํ ตํ สรีรนฺติ วา, ภิกฺขุ, ทิฏฺฐิยา สติ พฺรหฺมจริยวาโส น โหติ; ",
"sn12.35:3.4":	"อญฺญํ ชีวํ อญฺญํ สรีรนฺติ วา, ภิกฺขุ, ทิฏฺฐิยา สติ พฺรหฺมจริยวาโส น โหติฯ ",
"sn12.35:3.5":	"เอเต เต, ภิกฺขุ, อุโภ อนฺเต อนุปคมฺม มชฺเฌน ตถาคโต ธมฺมํ เทเสติ",
"sn12.35:3.6":	"‘อุปาทานปจฺจยา ภโว’ติ …เป… ",
"sn12.35:3.7":	"‘ตณฺหาปจฺจยา อุปาทานนฺติ … ",
"sn12.35:3.8":	"เวทนาปจฺจยา ตณฺหาติ … ",
"sn12.35:3.9":	"ผสฺสปจฺจยา เวทนาติ … ",
"sn12.35:3.10":	"สฬายตนปจฺจยา ผโสฺสติ … ",
"sn12.35:3.11":	"นามรูปปจฺจยา สฬายตนนฺติ … ",
"sn12.35:3.12":	"วิญฺญาณปจฺจยา นามรูปนฺติ … ",
"sn12.35:3.13":	"สงฺขารปจฺจยา วิญฺญาณนฺ’”ติฯ ",
"sn12.35:4.1":	"“กตเม นุ โข, ภนฺเต, สงฺขารา, กสฺส จ ปนิเม สงฺขารา”ติ? ",
"sn12.35:4.2":	"“โน กโลฺล ปโญฺห”ติ ภควา อโวจ, “‘กตเม สงฺขารา กสฺส จ ปนิเม สงฺขารา’ติ อิติ วา, ภิกฺขุ, โย วเทยฺย, ‘อญฺเญ สงฺขารา อญฺญสฺส จ ปนิเม สงฺขารา’ติ อิติ วา, ภิกฺขุ, โย วเทยฺย, อุภยเมตํ เอกตฺถํ พฺยญฺชนเมว นานํฯ ",
"sn12.35:4.3":	"ตํ ชีวํ ตํ สรีรนฺติ วา, ภิกฺขุ, ทิฏฺฐิยา สติ พฺรหฺมจริยวาโส น โหติ; ",
"sn12.35:4.4":	"อญฺญํ ชีวํ อญฺญํ สรีรนฺติ วา, ภิกฺขุ, ทิฏฺฐิยา สติ พฺรหฺมจริยวาโส น โหติฯ ",
"sn12.35:4.5":	"เอเต เต, ภิกฺขุ, อุโภ อนฺเต อนุปคมฺม มชฺเฌน ตถาคโต ธมฺมํ เทเสติ",
"sn12.35:4.6":	"‘อวิชฺชาปจฺจยา สงฺขารา’”ติฯ ",
"sn12.35:5.1":	"“อวิชฺชาย เตฺวว, ภิกฺขุ, อเสสวิราคนิโรธา ยานิสฺส ตานิ วิสูกายิกานิ วิเสวิตานิ วิปฺผนฺทิตานิ กานิจิ กานิจิฯ ",
"sn12.35:5.2":	"‘กตมํ ชรามรณํ, กสฺส จ ปนิทํ ชรามรณํ’ อิติ วา, ‘อญฺญํ ชรามรณํ, อญฺญสฺส จ ปนิทํ ชรามรณํ’ อิติ วา, ‘ตํ ชีวํ ตํ สรีรํ’ อิติ วา, ‘อญฺญํ ชีวํ อญฺญํ สรีรํ’ อิติ วาฯ ",
"sn12.35:5.3":	"สพฺพานิสฺส ตานิ ปหีนานิ ภวนฺติ อุจฺฉินฺนมูลานิ ตาลาวตฺถุกตานิ อนภาวงฺกตานิ อายตึ อนุปฺปาทธมฺมานิฯ ",
"sn12.35:6.1":	"อวิชฺชาย เตฺวว, ภิกฺขุ, อเสสวิราคนิโรธา ยานิสฺส ตานิ วิสูกายิกานิ วิเสวิตานิ วิปฺผนฺทิตานิ กานิจิ กานิจิฯ ",
"sn12.35:6.2":	"‘กตมา ชาติ, กสฺส จ ปนายํ ชาติ’ อิติ วา, ‘อญฺญา ชาติ, อญฺญสฺส จ ปนายํ ชาติ’ อิติ วา, ‘ตํ ชีวํ ตํ สรีรํ’ อิติ วา, ‘อญฺญํ ชีวํ อญฺญํ สรีรํ’ อิติ วาฯ ",
"sn12.35:6.3":	"สพฺพานิสฺส ตานิ ปหีนานิ ภวนฺติ อุจฺฉินฺนมูลานิ ตาลาวตฺถุกตานิ อนภาวงฺกตานิ อายตึ อนุปฺปาทธมฺมานิฯ ",
"sn12.35:7.1":	"อวิชฺชาย เตฺวว, ภิกฺขุ, อเสสวิราคนิโรธา ยานิสฺส ตานิ วิสูกายิกานิ วิเสวิตานิ วิปฺผนฺทิตานิ กานิจิ กานิจิฯ ",
"sn12.35:7.2":	"กตโม ภโว …เป… ",
"sn12.35:7.3":	"กตมํ อุปาทานํ … ",
"sn12.35:7.4":	"กตมา ตณฺหา … ",
"sn12.35:7.5":	"กตมา เวทนา … ",
"sn12.35:7.6":	"กตโม ผโสฺส … ",
"sn12.35:7.7":	"กตมํ สฬายตนํ … ",
"sn12.35:7.8":	"กตมํ นามรูปํ … ",
"sn12.35:7.9":	"กตมํ วิญฺญาณํ …เป…ฯ ",
"sn12.35:8.1":	"อวิชฺชาย เตฺวว, ภิกฺขุ, อเสสวิราคนิโรธา ยานิสฺส ตานิ วิสูกายิกานิ วิเสวิตานิ วิปฺผนฺทิตานิ กานิจิ กานิจิฯ ",
"sn12.35:8.2":	"‘กตเม สงฺขารา, กสฺส จ ปนิเม สงฺขารา’ อิติ วา, ‘อญฺเญ สงฺขารา, อญฺญสฺส จ ปนิเม สงฺขารา’ อิติ วา, ‘ตํ ชีวํ ตํ สรีรํ’ อิติ วา, ‘อญฺญํ ชีวํ, อญฺญํ สรีรํ’ อิติ วาฯ ",
"sn12.35:8.3":	"สพฺพานิสฺส ตานิ ปหีนานิ ภวนฺติ อุจฺฉินฺนมูลานิ ตาลาวตฺถุกตานิ อนภาวงฺกตานิ อายตึ อนุปฺปาทธมฺมานี”ติฯ ",
"sn12.35:8.4":	"ปญฺจมํฯ "
}	
