{	
"sn4.6:0.1":	"สํยุตฺต นิกาย ๔ฯ๖ ",
"sn4.6:0.2":	"๑ฯ ปฐมวคฺค ",
"sn4.6:0.3":	"สปฺปสุตฺต ",
"sn4.6:1.1":	"เอวํ เม สุตํ—",
"sn4.6:1.2":	"เอกํ สมยํ ภควา ราชคเห วิหรติ เวฬุวเน กลนฺทกนิวาเปฯ ",
"sn4.6:1.3":	"เตน โข ปน สมเยน ภควา รตฺตนฺธการติมิสายํ อพฺโภกาเส นิสินฺโน โหติ, เทโว จ เอกเมกํ ผุสายติฯ ",
"sn4.6:2.1":	"อถ โข มาโร ปาปิมา ภควโต ภยํ ฉมฺภิตตฺตํ โลมหํสํ อุปฺปาเทตุกาโม มหนฺตํ สปฺปราชวณฺณํ อภินิมฺมินิตฺวา เยน ภควา เตนุปสงฺกมิฯ ",
"sn4.6:2.2":	"เสยฺยถาปิ นาม มหตี เอกรุกฺขิกา นาวา; ",
"sn4.6:2.3":	"เอวมสฺส กาโย โหติฯ ",
"sn4.6:2.4":	"เสยฺยถาปิ นาม มหนฺตํ โสณฺฑิกากิฬญฺชํ; ",
"sn4.6:2.5":	"เอวมสฺส ผโณ โหติฯ ",
"sn4.6:2.6":	"เสยฺยถาปิ นาม มหตี โกสลิกา กํสปาติ; ",
"sn4.6:2.7":	"เอวมสฺส อกฺขีนิ ภวนฺติฯ ",
"sn4.6:2.8":	"เสยฺยถาปิ นาม เทเว คฬคฬายนฺเต วิชฺชุลฺลตา นิจฺฉรนฺติ; ",
"sn4.6:2.9":	"เอวมสฺส มุขโต ชิวฺหา นิจฺฉรติฯ ",
"sn4.6:2.10":	"เสยฺยถาปิ นาม กมฺมารคคฺคริยา ธมมานาย สทฺโท โหติ; ",
"sn4.6:2.11":	"เอวมสฺส อสฺสาสปสฺสาสานํ สทฺโท โหติฯ ",
"sn4.6:3.1":	"อถ โข ภควา “มาโร อยํ ปาปิมา” อิติ วิทิตฺวา มารํ ปาปิมนฺตํ คาถาหิ อชฺฌภาสิ",
"sn4.6:4.1":	"“โย สุญฺญเคหานิ เสวติ, ",
"sn4.6:4.2":	"เสยฺยา โส มุนิ อตฺตสญฺญโต; ",
"sn4.6:4.3":	"โวสฺสชฺช จเรยฺย ตตฺถ โส, ",
"sn4.6:4.4":	"ปติรูปญฺหิ ตถาวิธสฺส ตํฯ ",
"sn4.6:5.1":	"จรกา พหู เภรวา พหู, ",
"sn4.6:5.2":	"อโถ ฑํสสรีสปา พหู; ",
"sn4.6:5.3":	"โลมมฺปิ น ตตฺถ อิญฺชเย, ",
"sn4.6:5.4":	"สุญฺญาคารคโต มหามุนิฯ ",
"sn4.6:6.1":	"นภํ ผเลยฺย ปถวี จเลยฺย, ",
"sn4.6:6.2":	"สพฺเพปิ ปาณา อุท สนฺตเสยฺยุํ; ",
"sn4.6:6.3":	"สลฺลมฺปิ เจ อุรสิ ปกปฺปเยยฺยุํ, ",
"sn4.6:6.4":	"อุปธีสุ ตาณํ น กโรนฺติ พุทฺธา”ติฯ ",
"sn4.6:7.1":	"อถ โข มาโร ปาปิมา “ชานาติ มํ ภควา, ชานาติ มํ สุคโต”ติ ทุกฺขี ทุมฺมโน ตตฺเถวนฺตรธายีติฯ "
}	
