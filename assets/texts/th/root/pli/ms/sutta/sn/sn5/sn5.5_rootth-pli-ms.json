{	
"sn5.5:0.1":	"สํยุตฺต นิกาย ๕ฯ๕ ",
"sn5.5:0.2":	"๑ฯ ภิกฺขุนีวคฺค ",
"sn5.5:0.3":	"อุปฺปลวณฺณาสุตฺต ",
"sn5.5:1.1":	"สาวตฺถินิทานํฯ ",
"sn5.5:1.2":	"อถ โข อุปฺปลวณฺณา ภิกฺขุนี ปุพฺพณฺหสมยํ นิวาเสตฺวา …เป… ",
"sn5.5:1.3":	"อญฺญตรสฺมึ สุปุปฺผิตสาลรุกฺขมูเล อฏฺฐาสิฯ ",
"sn5.5:1.4":	"อถ โข มาโร ปาปิมา อุปฺปลวณฺณาย ภิกฺขุนิยา ภยํ ฉมฺภิตตฺตํ โลมหํสํ อุปฺปาเทตุกาโม สมาธิมฺหา จาเวตุกาโม เยน อุปฺปลวณฺณา ภิกฺขุนี เตนุปสงฺกมิ; อุปสงฺกมิตฺวา อุปฺปลวณฺณํ ภิกฺขุนึ คาถาย อชฺฌภาสิ",
"sn5.5:2.1":	"“สุปุปฺผิตคฺคํ อุปคมฺม ภิกฺขุนิ, ",
"sn5.5:2.2":	"เอกา ตุวํ ติฏฺฐสิ สาลมูเล; ",
"sn5.5:2.3":	"น จตฺถิ เต ทุติยา วณฺณธาตุ, ",
"sn5.5:2.4":	"พาเล น ตฺวํ ภายสิ ธุตฺตกานนฺ”ติฯ ",
"sn5.5:3.1":	"อถ โข อุปฺปลวณฺณาย ภิกฺขุนิยา เอตทโหสิ",
"sn5.5:3.2":	"“โก นุ ขฺวายํ มนุโสฺส วา อมนุโสฺส วา คาถํ ภาสตี”ติ? ",
"sn5.5:3.3":	"อถ โข อุปฺปลวณฺณาย ภิกฺขุนิยา เอตทโหสิ",
"sn5.5:3.4":	"“มาโร โข อยํ ปาปิมา มม ภยํ ฉมฺภิตตฺตํ โลมหํสํ อุปฺปาเทตุกาโม สมาธิมฺหา จาเวตุกาโม คาถํ ภาสตี”ติฯ ",
"sn5.5:3.5":	"อถ โข อุปฺปลวณฺณา ภิกฺขุนี “มาโร อยํ ปาปิมา” อิติ วิทิตฺวา มารํ ปาปิมนฺตํ คาถาหิ ปจฺจภาสิ",
"sn5.5:4.1":	"“สตํ สหสฺสานิปิ ธุตฺตกานํ, ",
"sn5.5:4.2":	"อิธาคตา ตาทิสกา ภเวยฺยุํ; ",
"sn5.5:4.3":	"โลมํ น อิญฺชามิ น สนฺตสามิ, ",
"sn5.5:4.4":	"น มาร ภายามิ ตเมกิกาปิฯ ",
"sn5.5:5.1":	"เอสา อนฺตรธายามิ, ",
"sn5.5:5.2":	"กุจฺฉึ วา ปวิสามิ เต; ",
"sn5.5:5.3":	"ปขุมนฺตริกายมฺปิ, ",
"sn5.5:5.4":	"ติฏฺฐนฺตึ มํ น ทกฺขสิฯ ",
"sn5.5:6.1":	"จิตฺตสฺมึ วสีภูตามฺหิ, ",
"sn5.5:6.2":	"อิทฺธิปาทา สุภาวิตา; ",
"sn5.5:6.3":	"สพฺพพนฺธนมุตฺตามฺหิ, ",
"sn5.5:6.4":	"น ตํ ภายามิ อาวุโส”ติฯ ",
"sn5.5:7.1":	"อถ โข มาโร ปาปิมา “ชานาติ มํ อุปฺปลวณฺณา ภิกฺขุนี”ติ ทุกฺขี ทุมฺมโน ตตฺเถวนฺตรธายีติฯ "
}	
