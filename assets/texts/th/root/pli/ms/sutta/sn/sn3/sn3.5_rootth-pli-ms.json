{	
"sn3.5:0.1":	"สํยุตฺต นิกาย ๓ฯ๕ ",
"sn3.5:0.2":	"๑ฯ ปฐมวคฺค ",
"sn3.5:0.3":	"อตฺตรกฺขิตสุตฺต ",
"sn3.5:1.1":	"สาวตฺถินิทานํฯ ",
"sn3.5:1.2":	"เอกมนฺตํ นิสินฺโน โข ราชา ปเสนทิ โกสโล ภควนฺตํ เอตทโวจ",
"sn3.5:1.3":	"“อิธ มยฺหํ, ภนฺเต, รโหคตสฺส ปฏิสลฺลีนสฺส เอวํ เจตโส ปริวิตกฺโก อุทปาทิ",
"sn3.5:1.4":	"‘เกสํ นุ โข รกฺขิโต อตฺตา, เกสํ อรกฺขิโต อตฺตา’ติ? ",
"sn3.5:1.5":	"ตสฺส มยฺหํ, ภนฺเต, เอตทโหสิ",
"sn3.5:1.6":	"‘เย โข เกจิ กาเยน ทุจฺจริตํ จรนฺติ, วาจาย ทุจฺจริตํ จรนฺติ, มนสา ทุจฺจริตํ จรนฺติ; ",
"sn3.5:1.7":	"เตสํ อรกฺขิโต อตฺตาฯ ",
"sn3.5:1.8":	"กิญฺจาปิ เต หตฺถิกาโย วา รกฺเขยฺย, อสฺสกาโย วา รกฺเขยฺย, รถกาโย วา รกฺเขยฺย, ปตฺติกาโย วา รกฺเขยฺย; ",
"sn3.5:1.9":	"อถ โข เตสํ อรกฺขิโต อตฺตาฯ ",
"sn3.5:1.10":	"ตํ กิสฺส เหตุ? ",
"sn3.5:1.11":	"พาหิรา เหสา รกฺขา, เนสา รกฺขา อชฺฌตฺติกา; ",
"sn3.5:1.12":	"ตสฺมา เตสํ อรกฺขิโต อตฺตาฯ ",
"sn3.5:1.13":	"เย จ โข เกจิ กาเยน สุจริตํ จรนฺติ, วาจาย สุจริตํ จรนฺติ, มนสา สุจริตํ จรนฺติ; ",
"sn3.5:1.14":	"เตสํ รกฺขิโต อตฺตาฯ ",
"sn3.5:1.15":	"กิญฺจาปิ เต เนว หตฺถิกาโย รกฺเขยฺย, น อสฺสกาโย รกฺเขยฺย, น รถกาโย รกฺเขยฺย, น ปตฺติกาโย รกฺเขยฺย; ",
"sn3.5:1.16":	"อถ โข เตสํ รกฺขิโต อตฺตาฯ ",
"sn3.5:1.17":	"ตํ กิสฺส เหตุ? ",
"sn3.5:1.18":	"อชฺฌตฺติกา เหสา รกฺขา, เนสา รกฺขา พาหิรา; ",
"sn3.5:1.19":	"ตสฺมา เตสํ รกฺขิโต อตฺตา’”ติฯ ",
"sn3.5:2.1":	"“เอวเมตํ, มหาราช, เอวเมตํ, มหาราชฯ ",
"sn3.5:2.2":	"เย หิ เกจิ, มหาราช, กาเยน ทุจฺจริตํ จรนฺติ …เป… ",
"sn3.5:2.3":	"เตสํ อรกฺขิโต อตฺตาฯ ",
"sn3.5:2.4":	"ตํ กิสฺส เหตุ? ",
"sn3.5:2.5":	"พาหิรา เหสา, มหาราช, รกฺขา, เนสา รกฺขา อชฺฌตฺติกา; ",
"sn3.5:2.6":	"ตสฺมา เตสํ อรกฺขิโต อตฺตาฯ ",
"sn3.5:2.7":	"เย หิ เกจิ, มหาราช, กาเยน สุจริตํ จรนฺติ, วาจาย สุจริตํ จรนฺติ, มนสา สุจริตํ จรนฺติ; ",
"sn3.5:2.8":	"เตสํ รกฺขิโต อตฺตาฯ ",
"sn3.5:2.9":	"กิญฺจาปิ เต เนว หตฺถิกาโย รกฺเขยฺย, น อสฺสกาโย รกฺเขยฺย, น รถกาโย รกฺเขยฺย, น ปตฺติกาโย รกฺเขยฺย; ",
"sn3.5:2.10":	"อถ โข เตสํ รกฺขิโต อตฺตาฯ ",
"sn3.5:2.11":	"ตํ กิสฺส เหตุ? ",
"sn3.5:2.12":	"อชฺฌตฺติกา เหสา, มหาราช, รกฺขา, เนสา รกฺขา พาหิรา; ",
"sn3.5:2.13":	"ตสฺมา เตสํ รกฺขิโต อตฺตา”ติฯ ",
"sn3.5:2.14":	"อิทมโวจ …เป… ",
"sn3.5:3.1":	"“กาเยน สํวโร สาธุ, ",
"sn3.5:3.2":	"สาธุ วาจาย สํวโร; ",
"sn3.5:3.3":	"มนสา สํวโร สาธุ, ",
"sn3.5:3.4":	"สาธุ สพฺพตฺถ สํวโร; ",
"sn3.5:3.5":	"สพฺพตฺถ สํวุโต ลชฺชี, ",
"sn3.5:3.6":	"รกฺขิโตติ ปวุจฺจตี”ติฯ "
}	
