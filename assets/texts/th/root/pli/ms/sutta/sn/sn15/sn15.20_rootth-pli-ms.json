{	
"sn15.20:0.1":	"สํยุตฺต นิกาย ๑๕ฯ๒๐ ",
"sn15.20:0.2":	"๒ฯ ทุติยวคฺค ",
"sn15.20:0.3":	"เวปุลฺลปพฺพตสุตฺต ",
"sn15.20:1.1":	"เอกํ สมยํ ภควา ราชคเห วิหรติ คิชฺฌกูเฏ ปพฺพเตฯ ",
"sn15.20:1.2":	"ตตฺร โข ภควา ภิกฺขู อามนฺเตสิ",
"sn15.20:1.3":	"“ภิกฺขโว”ติฯ ",
"sn15.20:1.4":	"“ภทนฺเต”ติ เต ภิกฺขู ภควโต ปจฺจโสฺสสุํฯ ",
"sn15.20:1.5":	"ภควา เอตทโวจ",
"sn15.20:2.1":	"“อนมตคฺโคยํ, ภิกฺขเว, สํสาโรฯ ",
"sn15.20:2.2":	"ปุพฺพา โกฏิ น ปญฺญายติ อวิชฺชานีวรณานํ สตฺตานํ ตณฺหาสํโยชนานํ สนฺธาวตํ สํสรตํฯ ",
"sn15.20:2.3":	"ภูตปุพฺพํ, ภิกฺขเว, อิมสฺส เวปุลฺลสฺส ปพฺพตสฺส ‘ปาจีนวํโส’เตฺวว สมญฺญา อุทปาทิฯ ",
"sn15.20:2.4":	"เตน โข ปน, ภิกฺขเว, สมเยน มนุสฺสานํ ‘ติวรา’เตฺวว สมญฺญา อุทปาทิฯ ",
"sn15.20:2.5":	"ติวรานํ, ภิกฺขเว, มนุสฺสานํ จตฺตารีส วสฺสสหสฺสานิ อายุปฺปมาณํ อโหสิฯ ",
"sn15.20:2.6":	"ติวรา, ภิกฺขเว, มนุสฺสา ปาจีนวํสํ ปพฺพตํ จตูเหน อาโรหนฺติ, จตูเหน โอโรหนฺติฯ ",
"sn15.20:2.7":	"เตน โข ปน, ภิกฺขเว, สมเยน กกุสนฺโธ ภควา อรหํ สมฺมาสมฺพุทฺโธ โลเก อุปฺปนฺโน โหติฯ ",
"sn15.20:2.8":	"กกุสนฺธสฺส, ภิกฺขเว, ภควโต อรหโต สมฺมาสมฺพุทฺธสฺส วิธุรสญฺชีวํ นาม สาวกยุคํ อโหสิ อคฺคํ ภทฺทยุคํฯ ",
"sn15.20:2.9":	"ปสฺสถ, ภิกฺขเว, สา เจวิมสฺส ปพฺพตสฺส สมญฺญา อนฺตรหิตา, เต จ มนุสฺสา กาลงฺกตา, โส จ ภควา ปรินิพฺพุโตฯ ",
"sn15.20:2.10":	"เอวํ อนิจฺจา, ภิกฺขเว, สงฺขารา; ",
"sn15.20:2.11":	"เอวํ อทฺธุวา, ภิกฺขเว, สงฺขารา; ",
"sn15.20:2.12":	"เอวํ อนสฺสาสิกา, ภิกฺขเว, สงฺขาราฯ ",
"sn15.20:2.13":	"ยาวญฺจิทํ, ภิกฺขเว, อลเมว สพฺพสงฺขาเรสุ นิพฺพินฺทิตุํ, อลํ วิรชฺชิตุํ, อลํ วิมุจฺจิตุํฯ ",
"sn15.20:3.1":	"ภูตปุพฺพํ, ภิกฺขเว, อิมสฺส เวปุลฺลสฺส ปพฺพตสฺส ‘วงฺกโก’เตฺวว สมญฺญา อุทปาทิฯ ",
"sn15.20:3.2":	"เตน โข ปน, ภิกฺขเว, สมเยน มนุสฺสานํ ‘โรหิตสฺสา’เตฺวว สมญฺญา อุทปาทิฯ ",
"sn15.20:3.3":	"โรหิตสฺสานํ, ภิกฺขเว, มนุสฺสานํ ตึสวสฺสสหสฺสานิ อายุปฺปมาณํ อโหสิฯ ",
"sn15.20:3.4":	"โรหิตสฺสา, ภิกฺขเว, มนุสฺสา วงฺกกํ ปพฺพตํ ตีเหน อาโรหนฺติ, ตีเหน โอโรหนฺติฯ ",
"sn15.20:3.5":	"เตน โข ปน, ภิกฺขเว, สมเยน โกณาคมโน ภควา อรหํ สมฺมาสมฺพุทฺโธ โลเก อุปฺปนฺโน โหติฯ ",
"sn15.20:3.6":	"โกณาคมนสฺส, ภิกฺขเว, ภควโต อรหโต สมฺมาสมฺพุทฺธสฺส ภิโยฺยสุตฺตรํ นาม สาวกยุคํ อโหสิ อคฺคํ ภทฺทยุคํฯ ",
"sn15.20:3.7":	"ปสฺสถ, ภิกฺขเว, สา เจวิมสฺส ปพฺพตสฺส สมญฺญา อนฺตรหิตา, เต จ มนุสฺสา กาลงฺกตา, โส จ ภควา ปรินิพฺพุโตฯ ",
"sn15.20:3.8":	"เอวํ อนิจฺจา, ภิกฺขเว, สงฺขารา …เป… ",
"sn15.20:3.9":	"อลํ วิมุจฺจิตุํฯ ",
"sn15.20:4.1":	"ภูตปุพฺพํ, ภิกฺขเว, อิมสฺส เวปุลฺลสฺส ปพฺพตสฺส ‘สุปโสฺส’เตฺวว สมญฺญา อุทปาทิฯ ",
"sn15.20:4.2":	"เตน โข ปน, ภิกฺขเว, สมเยน มนุสฺสานํ ‘สุปฺปิยา’เตฺวว สมญฺญา อุทปาทิฯ ",
"sn15.20:4.3":	"สุปฺปิยานํ, ภิกฺขเว, มนุสฺสานํ วีสติวสฺสสหสฺสานิ อายุปฺปมาณํ อโหสิฯ ",
"sn15.20:4.4":	"สุปฺปิยา, ภิกฺขเว, มนุสฺสา สุปสฺสํ ปพฺพตํ ทฺวีเหน อาโรหนฺติ, ทฺวีเหน โอโรหนฺติฯ ",
"sn15.20:4.5":	"เตน โข ปน, ภิกฺขเว, สมเยน กสฺสโป ภควา อรหํ สมฺมาสมฺพุทฺโธ โลเก อุปฺปนฺโน โหติฯ ",
"sn15.20:4.6":	"กสฺสปสฺส, ภิกฺขเว, ภควโต อรหโต สมฺมาสมฺพุทฺธสฺส ติสฺสภารทฺวาชํ นาม สาวกยุคํ อโหสิ อคฺคํ ภทฺทยุคํฯ ",
"sn15.20:4.7":	"ปสฺสถ, ภิกฺขเว, สา เจวิมสฺส ปพฺพตสฺส สมญฺญา อนฺตรหิตา, เต จ มนุสฺสา กาลงฺกตา, โส จ ภควา ปรินิพฺพุโตฯ ",
"sn15.20:4.8":	"เอวํ อนิจฺจา, ภิกฺขเว, สงฺขารา; ",
"sn15.20:4.9":	"เอวํ อทฺธุวา, ภิกฺขเว, สงฺขารา …เป… ",
"sn15.20:4.10":	"อลํ วิมุจฺจิตุํฯ ",
"sn15.20:5.1":	"เอตรหิ โข ปน, ภิกฺขเว, อิมสฺส เวปุลฺลสฺส ปพฺพตสฺส ‘เวปุโลฺล’เตฺวว สมญฺญา อุทปาทิฯ ",
"sn15.20:5.2":	"เอตรหิ โข ปน, ภิกฺขเว, อิเมสํ มนุสฺสานํ ‘มาคธกา’เตฺวว สมญฺญา อุทปาทิฯ ",
"sn15.20:5.3":	"มาคธกานํ, ภิกฺขเว, มนุสฺสานํ อปฺปกํ อายุปฺปมาณํ ปริตฺตํ ลหุกํ; ",
"sn15.20:5.4":	"โย จิรํ ชีวติ โส วสฺสสตํ อปฺปํ วา ภิโยฺยฯ ",
"sn15.20:5.5":	"มาคธกา, ภิกฺขเว, มนุสฺสา เวปุลฺลํ ปพฺพตํ มุหุตฺเตน อาโรหนฺติ มุหุตฺเตน โอโรหนฺติฯ ",
"sn15.20:5.6":	"เอตรหิ โข ปนาหํ, ภิกฺขเว, อรหํ สมฺมาสมฺพุทฺโธ โลเก อุปฺปนฺโนฯ ",
"sn15.20:5.7":	"มยฺหํ โข ปน, ภิกฺขเว, สาริปุตฺตโมคฺคลฺลานํ นาม สาวกยุคํ อคฺคํ ภทฺทยุคํฯ ",
"sn15.20:5.8":	"ภวิสฺสติ, ภิกฺขเว, โส สมโย ยา อยญฺเจวิมสฺส ปพฺพตสฺส สมญฺญา อนฺตรธายิสฺสติ, อิเม จ มนุสฺสา กาลํ กริสฺสนฺติ, อหญฺจ ปรินิพฺพายิสฺสามิฯ ",
"sn15.20:5.9":	"เอวํ อนิจฺจา, ภิกฺขเว, สงฺขารา; ",
"sn15.20:5.10":	"เอวํ อทฺธุวา, ภิกฺขเว, สงฺขารา; ",
"sn15.20:5.11":	"เอวํ อนสฺสาสิกา, ภิกฺขเว, สงฺขาราฯ ",
"sn15.20:5.12":	"ยาวญฺจิทํ, ภิกฺขเว, อลเมว สพฺพสงฺขาเรสุ นิพฺพินฺทิตุํ, อลํ วิรชฺชิตุํ, อลํ วิมุจฺจิตุนฺ”ติฯ ",
"sn15.20:6.1":	"อิทมโวจ ภควาฯ ",
"sn15.20:6.2":	"อิทํ วตฺวาน สุคโต อถาปรํ เอตทโวจ สตฺถา",
"sn15.20:7.1":	"“ปาจีนวํโส ติวรานํ, ",
"sn15.20:7.2":	"โรหิตสฺสาน วงฺกโก; ",
"sn15.20:7.3":	"สุปฺปิยานํ สุปโสฺสติ, ",
"sn15.20:7.4":	"มาคธานญฺจ เวปุโลฺลฯ ",
"sn15.20:8.1":	"อนิจฺจา วต สงฺขารา, ",
"sn15.20:8.2":	"อุปฺปาทวยธมฺมิโน; ",
"sn15.20:8.3":	"อุปฺปชฺชิตฺวา นิรุชฺฌนฺติ, ",
"sn15.20:8.4":	"เตสํ วูปสโม สุโข”ติฯ ",
"sn15.20:8.5":	"ทสมํฯ ",
"sn15.20:8.6":	"ทุติโย วคฺโคฯ ",
"sn15.20:9.0":	"ตสฺสุทฺทานํ ",
"sn15.20:9.1":	"ทุคฺคตํ สุขิตญฺเจว, ",
"sn15.20:9.2":	"ตึส มาตาปิเตน จ; ",
"sn15.20:9.3":	"ภาตา ภคินี ปุตฺโต จ, ",
"sn15.20:9.4":	"ธีตา เวปุลฺลปพฺพตํฯ ",
"sn15.20:9.5":	"อนมตคฺคสํยุตฺตํ สมตฺตํฯ "
}	
