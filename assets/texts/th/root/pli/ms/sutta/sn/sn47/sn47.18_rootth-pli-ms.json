{	
"sn47.18:0.1":	"สํยุตฺต นิกาย ๔๗ฯ๑๘ ",
"sn47.18:0.2":	"๒ฯ นาลนฺทวคฺค ",
"sn47.18:0.3":	"พฺรหฺมสุตฺต ",
"sn47.18:1.1":	"เอกํ สมยํ ภควา อุรุเวลายํ วิหรติ นชฺชา เนรญฺชราย ตีเร อชปาลนิโคฺรเธ ปฐมาภิสมฺพุทฺโธฯ ",
"sn47.18:1.2":	"อถ โข ภควโต รโหคตสฺส ปฏิสลฺลีนสฺส เอวํ เจตโส ปริวิตกฺโก อุทปาทิ",
"sn47.18:1.3":	"“เอกายนฺวายํ มคฺโค สตฺตานํ วิสุทฺธิยา โสกปริเทวานํ สมติกฺกมาย ทุกฺขโทมนสฺสานํ อตฺถงฺคมาย ญายสฺส อธิคมาย นิพฺพานสฺส สจฺฉิกิริยาย, ยทิทํ—จตฺตาโร สติปฏฺฐานาฯ ",
"sn47.18:2.1":	"กตเม จตฺตาโร? ",
"sn47.18:2.2":	"กาเย วา ภิกฺขุ กายานุปสฺสี วิหเรยฺย อาตาปี สมฺปชาโน สติมา, วิเนยฺย โลเก อภิชฺฌาโทมนสฺสํ; ",
"sn47.18:2.3":	"เวทนาสุ วา ภิกฺขุ …เป… ",
"sn47.18:2.4":	"จิตฺเต วา ภิกฺขุ …เป… ",
"sn47.18:2.5":	"ธมฺเมสุ วา ภิกฺขุ ธมฺมานุปสฺสี วิหเรยฺย อาตาปี สมฺปชาโน สติมา, วิเนยฺย โลเก อภิชฺฌาโทมนสฺสํฯ ",
"sn47.18:2.6":	"เอกายนฺวายํ มคฺโค สตฺตานํ วิสุทฺธิยา โสกปริเทวานํ สมติกฺกมาย ทุกฺขโทมนสฺสานํ อตฺถงฺคมาย ญายสฺส อธิคมาย นิพฺพานสฺส สจฺฉิกิริยาย, ยทิทํ—จตฺตาโร สติปฏฺฐานา”ติฯ ",
"sn47.18:3.1":	"อถ โข พฺรหฺมา สหมฺปติ ภควโต เจตสา เจโตปริวิตกฺกมญฺญาย—เสยฺยถาปิ นาม พลวา ปุริโส สมิญฺชิตํ วา พาหํ ปสาเรยฺย, ปสาริตํ วา พาหํ สมิญฺเชยฺย; เอวเมว โข พฺรหฺมโลเก อนฺตรหิโต ภควโต ปุรโต ปาตุรโหสิฯ ",
"sn47.18:3.2":	"อถ โข พฺรหฺมา สหมฺปติ เอกํสํ อุตฺตราสงฺคํ กริตฺวา เยน ภควา เตนญฺชลึ ปณาเมตฺวา ภควนฺตํ เอตทโวจ",
"sn47.18:3.3":	"“เอวเมตํ, ภควา, เอวเมตํ, สุคตฯ ",
"sn47.18:3.4":	"เอกายนฺวายํ, ภนฺเต, มคฺโค สตฺตานํ วิสุทฺธิยา โสกปริเทวานํ สมติกฺกมาย ทุกฺขโทมนสฺสานํ อตฺถงฺคมาย ญายสฺส อธิคมาย นิพฺพานสฺส สจฺฉิกิริยาย, ยทิทํ—จตฺตาโร สติปฏฺฐานาฯ ",
"sn47.18:4.1":	"กตเม จตฺตาโร? ",
"sn47.18:4.2":	"กาเย วา, ภนฺเต, ภิกฺขุ กายานุปสฺสี วิหเรยฺย อาตาปี สมฺปชาโน สติมา, วิเนยฺย โลเก อภิชฺฌาโทมนสฺสํ; ",
"sn47.18:4.3":	"เวทนาสุ วา, ภนฺเต, ภิกฺขุ …เป… ",
"sn47.18:4.4":	"จิตฺเต วา, ภนฺเต, ภิกฺขุ …เป… ",
"sn47.18:4.5":	"ธมฺเมสุ วา, ภนฺเต, ภิกฺขุ ธมฺมานุปสฺสี วิหเรยฺย อาตาปี สมฺปชาโน สติมา, วิเนยฺย โลเก อภิชฺฌาโทมนสฺสํฯ ",
"sn47.18:4.6":	"เอกายนฺวายํ, ภนฺเต, มคฺโค สตฺตานํ วิสุทฺธิยา โสกปริเทวานํ สมติกฺกมาย ทุกฺขโทมนสฺสานํ อตฺถงฺคมาย ญายสฺส อธิคมาย นิพฺพานสฺส สจฺฉิกิริยาย, ยทิทํ—จตฺตาโร สติปฏฺฐานา”ติฯ ",
"sn47.18:5.1":	"อิทมโวจ พฺรหฺมา สหมฺปติฯ ",
"sn47.18:5.2":	"อิทํ วตฺวา อถาปรํ เอตทโวจ",
"sn47.18:6.1":	"“เอกายนํ ชาติขยนฺตทสฺสี, ",
"sn47.18:6.2":	"มคฺคํ ปชานาติ หิตานุกมฺปี; ",
"sn47.18:6.3":	"เอเตน มคฺเคน ตรึสุ ปุพฺเพ, ",
"sn47.18:6.4":	"ตริสฺสนฺติ เย จ ตรนฺติ โอฆนฺ”ติฯ ",
"sn47.18:6.5":	"อฏฺฐมํฯ "
}	
