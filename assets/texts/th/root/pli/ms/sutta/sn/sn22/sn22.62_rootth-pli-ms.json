{	
"sn22.62:0.1":	"สํยุตฺต นิกาย ๒๒ฯ๖๒ ",
"sn22.62:0.2":	"๖ฯ อุปยวคฺค ",
"sn22.62:0.3":	"นิรุตฺติปถสุตฺต ",
"sn22.62:1.1":	"สาวตฺถินิทานํฯ ",
"sn22.62:1.2":	"“ตโยเม, ภิกฺขเว, นิรุตฺติปถา อธิวจนปถา ปญฺญตฺติปถา อสงฺกิณฺณา อสงฺกิณฺณปุพฺพา, น สงฺกียนฺติ, น สงฺกียิสฺสนฺติ, อปฺปฏิกุฏฺฐา สมเณหิ พฺราหฺมเณหิ วิญฺญูหิฯ ",
"sn22.62:1.3":	"กตเม ตโย? ",
"sn22.62:1.4":	"ยํ, ภิกฺขเว, รูปํ อตีตํ นิรุทฺธํ วิปริณตํ ‘อโหสี’ติ ตสฺส สงฺขา, ‘อโหสี’ติ ตสฺส สมญฺญา, ‘อโหสี’ติ ตสฺส ปญฺญตฺติ; ",
"sn22.62:1.5":	"น ตสฺส สงฺขา ‘อตฺถี’ติ, น ตสฺส สงฺขา ‘ภวิสฺสตี’ติฯ ",
"sn22.62:2.1":	"ยา เวทนา อตีตา นิรุทฺธา วิปริณตา ‘อโหสี’ติ ตสฺสา สงฺขา, ‘อโหสี’ติ ตสฺสา สมญฺญา, ‘อโหสี’ติ ตสฺสา ปญฺญตฺติ; ",
"sn22.62:2.2":	"น ตสฺสา สงฺขา ‘อตฺถี’ติ, น ตสฺสา สงฺขา ‘ภวิสฺสตี’ติฯ ",
"sn22.62:3.1":	"ยา สญฺญา … ",
"sn22.62:3.2":	"เย สงฺขารา อตีตา นิรุทฺธา วิปริณตา ‘อเหสุนฺ’ติ เตสํ สงฺขา, ‘อเหสุนฺ’ติ เตสํ สมญฺญา, ‘อเหสุนฺ’ติ เตสํ ปญฺญตฺติ; ",
"sn22.62:3.3":	"น เตสํ สงฺขา ‘อตฺถี’ติ, น เตสํ สงฺขา ‘ภวิสฺสนฺตี’ติฯ ",
"sn22.62:4.1":	"ยํ วิญฺญาณํ อตีตํ นิรุทฺธํ วิปริณตํ, ‘อโหสี’ติ ตสฺส สงฺขา, ‘อโหสี’ติ ตสฺส สมญฺญา, ‘อโหสี’ติ ตสฺส ปญฺญตฺติ; ",
"sn22.62:4.2":	"น ตสฺส สงฺขา ‘อตฺถี’ติ, น ตสฺส สงฺขา ‘ภวิสฺสตี’ติฯ ",
"sn22.62:5.1":	"ยํ, ภิกฺขเว, รูปํ อชาตํ อปาตุภูตํ, ‘ภวิสฺสตี’ติ ตสฺส สงฺขา, ‘ภวิสฺสตี’ติ ตสฺส สมญฺญา, ‘ภวิสฺสตี’ติ ตสฺส ปญฺญตฺติ; ",
"sn22.62:5.2":	"น ตสฺส สงฺขา ‘อตฺถี’ติ, น ตสฺส สงฺขา ‘อโหสี’ติฯ ",
"sn22.62:6.1":	"ยา เวทนา อชาตา อปาตุภูตา, ‘ภวิสฺสตี’ติ ตสฺสา สงฺขา, ‘ภวิสฺสตี’ติ ตสฺสา สมญฺญา, ‘ภวิสฺสตี’ติ ตสฺสา ปญฺญตฺติ; ",
"sn22.62:6.2":	"น ตสฺสา สงฺขา ‘อตฺถี’ติ, น ตสฺสา สงฺขา ‘อโหสี’ติฯ ",
"sn22.62:7.1":	"ยา สญฺญา … ",
"sn22.62:7.2":	"เย สงฺขารา อชาตา อปาตุภูตา, ‘ภวิสฺสนฺตี’ติ เตสํ สงฺขา, ‘ภวิสฺสนฺตี’ติ เตสํ สมญฺญา, ‘ภวิสฺสนฺตี’ติ เตสํ ปญฺญตฺติ; ",
"sn22.62:7.3":	"น เตสํ สงฺขา ‘อตฺถี’ติ, น เตสํ สงฺขา ‘อเหสุนฺ’ติฯ ",
"sn22.62:8.1":	"ยํ วิญฺญาณํ อชาตํ อปาตุภูตํ, ‘ภวิสฺสตี’ติ ตสฺส สงฺขา, ‘ภวิสฺสตี’ติ ตสฺส สมญฺญา, ‘ภวิสฺสตี’ติ ตสฺส ปญฺญตฺติ; ",
"sn22.62:8.2":	"น ตสฺส สงฺขา ‘อตฺถี’ติ, น ตสฺส สงฺขา ‘อโหสี’ติฯ ",
"sn22.62:9.1":	"ยํ, ภิกฺขเว, รูปํ ชาตํ ปาตุภูตํ, ‘อตฺถี’ติ ตสฺส สงฺขา, ‘อตฺถี’ติ ตสฺส สมญฺญา, ‘อตฺถี’ติ ตสฺส ปญฺญตฺติ; ",
"sn22.62:9.2":	"น ตสฺส สงฺขา ‘อโหสี’ติ, น ตสฺส สงฺขา ‘ภวิสฺสตี’ติฯ ",
"sn22.62:10.1":	"ยา เวทนา ชาตา ปาตุภูตา, ‘อตฺถี’ติ ตสฺสา สงฺขา, ‘อตฺถี’ติ ตสฺสา สมญฺญา, ‘อตฺถี’ติ ตสฺสา ปญฺญตฺติ; ",
"sn22.62:10.2":	"น ตสฺสา สงฺขา ‘อโหสี’ติ, น ตสฺสา สงฺขา ‘ภวิสฺสตี’ติฯ ",
"sn22.62:11.1":	"ยา สญฺญา … ",
"sn22.62:11.2":	"เย สงฺขารา ชาตา ปาตุภูตา, ‘อตฺถี’ติ เตสํ สงฺขา, ‘อตฺถี’ติ เตสํ สมญฺญา, ‘อตฺถี’ติ เตสํ ปญฺญตฺติ; ",
"sn22.62:11.3":	"น เตสํ สงฺขา ‘อเหสุนฺ’ติ, น เตสํ สงฺขา, ‘ภวิสฺสนฺตี’ติฯ ",
"sn22.62:12.1":	"ยํ วิญฺญาณํ ชาตํ ปาตุภูตํ, ‘อตฺถี’ติ ตสฺส สงฺขา, ‘อตฺถี’ติ ตสฺส สมญฺญา, ‘อตฺถี’ติ ตสฺส ปญฺญตฺติ; ",
"sn22.62:12.2":	"น ตสฺส สงฺขา ‘อโหสี’ติ, น ตสฺส สงฺขา ‘ภวิสฺสตี’ติฯ ",
"sn22.62:13.1":	"อิเม โข, ภิกฺขเว, ตโย นิรุตฺติปถา อธิวจนปถา ปญฺญตฺติปถา อสงฺกิณฺณา อสงฺกิณฺณปุพฺพา, น สงฺกียนฺติ, น สงฺกียิสฺสนฺติ, อปฺปฏิกุฏฺฐา สมเณหิ พฺราหฺมเณหิ วิญฺญูหิฯ ",
"sn22.62:13.2":	"เยปิ เต, ภิกฺขเว, อเหสุํ อุกฺกลา วสฺสภญฺญา อเหตุกวาทา อกิริยวาทา นตฺถิกวาทา, เตปิเม ตโย นิรุตฺติปเถ อธิวจนปเถ ปญฺญตฺติปเถ น ครหิตพฺพํ นปฺปฏิกฺโกสิตพฺพํ อมญฺญึสุฯ ",
"sn22.62:13.3":	"ตํ กิสฺส เหตุ? ",
"sn22.62:13.4":	"นินฺทาฆฏฺฏนพฺยาโรเสาปารมฺภภยา”ติฯ ",
"sn22.62:13.5":	"มชฺฌิมปณฺณาสกสฺส อุปยวคฺโค ปฐโมฯ ",
"sn22.62:14.0":	"ตสฺสุทฺทานํ ",
"sn22.62:14.1":	"อุปโย พีชํ อุทานํ, ",
"sn22.62:14.2":	"อุปาทานปริวตฺตํ; ",
"sn22.62:14.3":	"สตฺตฏฺฐานญฺจ สมฺพุทฺโธ, ",
"sn22.62:14.4":	"ปญฺจมหาลิ อาทิตฺตา; ",
"sn22.62:14.5":	"วคฺโค นิรุตฺติปเถน จาติฯ "
}	
