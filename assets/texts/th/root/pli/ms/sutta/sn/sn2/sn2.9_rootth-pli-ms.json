{	
"sn2.9:0.1":	"สํยุตฺต นิกาย ๒ฯ๙ ",
"sn2.9:0.2":	"๑ฯ ปฐมวคฺค ",
"sn2.9:0.3":	"จนฺทิมสุตฺต ",
"sn2.9:1.1":	"สาวตฺถินิทานํฯ ",
"sn2.9:1.2":	"เตน โข ปน สมเยน จนฺทิมา เทวปุตฺโต ราหุนา อสุรินฺเทน คหิโต โหติฯ ",
"sn2.9:1.3":	"อถ โข จนฺทิมา เทวปุตฺโต ภควนฺตํ อนุสฺสรมาโน ตายํ เวลายํ อิมํ คาถํ อภาสิ",
"sn2.9:2.1":	"“นโม เต พุทฺธ วีรตฺถุ, ",
"sn2.9:2.2":	"วิปฺปมุตฺโตสิ สพฺพธิ; ",
"sn2.9:2.3":	"สมฺพาธปฏิปนฺโนสฺมิ, ",
"sn2.9:2.4":	"ตสฺส เม สรณํ ภวา”ติฯ ",
"sn2.9:3.1":	"อถ โข ภควา จนฺทิมํ เทวปุตฺตํ อารพฺภ ราหุํ อสุรินฺทํ คาถาย อชฺฌภาสิ",
"sn2.9:4.1":	"“ตถาคตํ อรหนฺตํ, ",
"sn2.9:4.2":	"จนฺทิมา สรณํ คโต; ",
"sn2.9:4.3":	"ราหุ จนฺทํ ปมุญฺจสฺสุ, ",
"sn2.9:4.4":	"พุทฺธา โลกานุกมฺปกา”ติฯ ",
"sn2.9:5.1":	"อถ โข ราหุ อสุรินฺโท จนฺทิมํ เทวปุตฺตํ มุญฺจิตฺวา ตรมานรูโป เยน เวปจิตฺติ อสุรินฺโท เตนุปสงฺกมิ; อุปสงฺกมิตฺวา สํวิคฺโค โลมหฏฺฐชาโต เอกมนฺตํ อฏฺฐาสิฯ ",
"sn2.9:5.2":	"เอกมนฺตํ ฐิตํ โข ราหุํ อสุรินฺทํ เวปจิตฺติ อสุรินฺโท คาถาย อชฺฌภาสิ",
"sn2.9:6.1":	"“กึ นุ สนฺตรมาโนว, ",
"sn2.9:6.2":	"ราหุ จนฺทํ ปมุญฺจสิ; ",
"sn2.9:6.3":	"สํวิคฺครูโป อาคมฺม, ",
"sn2.9:6.4":	"กึ นุ ภีโตว ติฏฺฐสี”ติฯ ",
"sn2.9:7.1":	"“สตฺตธา เม ผเล มุทฺธา, ",
"sn2.9:7.2":	"ชีวนฺโต น สุขํ ลเภ; ",
"sn2.9:7.3":	"พุทฺธคาถาภิคีโตมฺหิ, ",
"sn2.9:7.4":	"โน เจ มุญฺเจยฺย จนฺทิมนฺ”ติฯ "
}	
