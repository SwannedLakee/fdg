{	
"sn3.24:0.1":	"สํยุตฺต นิกาย ๓ฯ๒๔ ",
"sn3.24:0.2":	"๓ฯ ตติยวคฺค ",
"sn3.24:0.3":	"อิสฺสตฺตสุตฺต ",
"sn3.24:1.1":	"สาวตฺถินิทานํฯ ",
"sn3.24:1.2":	"เอกมนฺตํ นิสินฺโน โข ราชา ปเสนทิ โกสโล ภควนฺตํ เอตทโวจ",
"sn3.24:1.3":	"“กตฺถ นุ โข, ภนฺเต, ทานํ ทาตพฺพนฺ”ติ? ",
"sn3.24:1.4":	"“ยตฺถ โข, มหาราช, จิตฺตํ ปสีทตี”ติฯ ",
"sn3.24:1.5":	"“กตฺถ ปน, ภนฺเต, ทินฺนํ มหปฺผลนฺ”ติ? ",
"sn3.24:1.6":	"“อญฺญํ โข เอตํ, มหาราช, กตฺถ ทานํ ทาตพฺพํ, อญฺญํ ปเนตํ กตฺถ ทินฺนํ มหปฺผลนฺติ? ",
"sn3.24:1.7":	"สีลวโต โข, มหาราช, ทินฺนํ มหปฺผลํ, โน ตถา ทุสฺสีเลฯ ",
"sn3.24:1.8":	"เตน หิ, มหาราช, ตญฺเญเวตฺถ ปฏิปุจฺฉิสฺสามิฯ ยถา, เต ขเมยฺย, ตถา นํ พฺยากเรยฺยาสิฯ ",
"sn3.24:1.9":	"ตํ กึ มญฺญสิ, มหาราช, ",
"sn3.24:1.10":	"อิธ ตฺยสฺส ยุทฺธํ ปจฺจุปฏฺฐิตํ สงฺคาโม สมุปพฺยูโฬฺหฯ ",
"sn3.24:1.11":	"อถ อาคจฺเฉยฺย ขตฺติยกุมาโร อสิกฺขิโต อกตหตฺโถ อกตโยคฺโค อกตูปาสโน ภีรุ ฉมฺภี อุตฺราสี ปลายีฯ ",
"sn3.24:1.12":	"ภเรยฺยาสิ ตํ ปุริสํ, อตฺโถ จ เต ตาทิเสน ปุริเสนา”ติ? ",
"sn3.24:1.13":	"“นาหํ, ภนฺเต, ภเรยฺยํ ตํ ปุริสํ, น จ เม อตฺโถ ตาทิเสน ปุริเสนา”ติฯ ",
"sn3.24:1.14":	"“อถ อาคจฺเฉยฺย พฺราหฺมณกุมาโร อสิกฺขิโต …เป… ",
"sn3.24:1.15":	"อถ อาคจฺเฉยฺย เวสฺสกุมาโร อสิกฺขิโต …เป… ",
"sn3.24:1.16":	"อถ อาคจฺเฉยฺย สุทฺทกุมาโร อสิกฺขิโต …เป… ",
"sn3.24:1.17":	"น จ เม อตฺโถ ตาทิเสน ปุริเสนา”ติฯ ",
"sn3.24:2.1":	"“ตํ กึ มญฺญสิ, มหาราช, ",
"sn3.24:2.2":	"อิธ ตฺยสฺส ยุทฺธํ ปจฺจุปฏฺฐิตํ สงฺคาโม สมุปพฺยูโฬฺหฯ ",
"sn3.24:2.3":	"อถ อาคจฺเฉยฺย ขตฺติยกุมาโร สุสิกฺขิโต กตหตฺโถ กตโยคฺโค กตูปาสโน อภีรุ อจฺฉมฺภี อนุตฺราสี อปลายีฯ ",
"sn3.24:2.4":	"ภเรยฺยาสิ ตํ ปุริสํ, อตฺโถ จ เต ตาทิเสน ปุริเสนา”ติ? ",
"sn3.24:2.5":	"“ภเรยฺยาหํ, ภนฺเต, ตํ ปุริสํ, อตฺโถ จ เม ตาทิเสน ปุริเสนา”ติฯ ",
"sn3.24:2.6":	"“อถ อาคจฺเฉยฺย พฺราหฺมณกุมาโร …เป… ",
"sn3.24:2.7":	"อถ อาคจฺเฉยฺย เวสฺสกุมาโร …เป… ",
"sn3.24:2.8":	"อถ อาคจฺเฉยฺย สุทฺทกุมาโร สุสิกฺขิโต กตหตฺโถ กตโยคฺโค กตูปาสโน อภีรุ อจฺฉมฺภี อนุตฺราสี อปลายีฯ ",
"sn3.24:2.9":	"ภเรยฺยาสิ ตํ ปุริสํ, อตฺโถ จ เต ตาทิเสน ปุริเสนา”ติ? ",
"sn3.24:2.10":	"“ภเรยฺยาหํ, ภนฺเต, ตํ ปุริสํ, อตฺโถ จ เม ตาทิเสน ปุริเสนา”ติฯ ",
"sn3.24:3.1":	"“เอวเมว โข, มหาราช, ยสฺมา กสฺมา เจปิ กุลา อคารสฺมา อนคาริยํ ปพฺพชิโต โหติ, โส จ โหติ ปญฺจงฺควิปฺปหีโน ปญฺจงฺคสมนฺนาคโต, ตสฺมึ ทินฺนํ มหปฺผลํ โหติฯ ",
"sn3.24:3.2":	"กตมานิ ปญฺจงฺคานิ ปหีนานิ โหนฺติ? ",
"sn3.24:3.3":	"กามจฺฉนฺโท ปหีโน โหติ, พฺยาปาโท ปหีโน โหติ, ถินมิทฺธํ ปหีนํ โหติ, อุทฺธจฺจกุกฺกุจฺจํ ปหีนํ โหติ, วิจิกิจฺฉา ปหีนา โหติฯ ",
"sn3.24:3.4":	"อิมานิ ปญฺจงฺคานิ ปหีนานิ โหนฺติฯ ",
"sn3.24:3.5":	"กตเมหิ ปญฺจหงฺเคหิ สมนฺนาคโต โหติ? ",
"sn3.24:3.6":	"อเสกฺเขน สีลกฺขนฺเธน สมนฺนาคโต โหติ, อเสกฺเขน สมาธิกฺขนฺเธน สมนฺนาคโต โหติ, อเสกฺเขน ปญฺญากฺขนฺเธน สมนฺนาคโต โหติ, อเสกฺเขน วิมุตฺติกฺขนฺเธน สมนฺนาคโต โหติ, อเสกฺเขน วิมุตฺติญาณทสฺสนกฺขนฺเธน สมนฺนาคโต โหติฯ ",
"sn3.24:3.7":	"อิเมหิ ปญฺจหงฺเคหิ สมนฺนาคโต โหติฯ ",
"sn3.24:3.8":	"อิติ ปญฺจงฺควิปฺปหีเน ปญฺจงฺคสมนฺนาคเต ทินฺนํ มหปฺผลนฺ”ติฯ ",
"sn3.24:3.9":	"อิทมโวจ ภควา …เป… ",
"sn3.24:3.10":	"สตฺถา",
"sn3.24:4.1":	"“อิสฺสตฺตํ พลวีริยญฺจ, ",
"sn3.24:4.2":	"ยสฺมึ วิชฺเชถ มาณเว; ",
"sn3.24:4.3":	"ตํ ยุทฺธตฺโถ ภเร ราชา, ",
"sn3.24:4.4":	"นาสูรํ ชาติปจฺจยาฯ ",
"sn3.24:5.1":	"ตเถว ขนฺติโสรจฺจํ, ",
"sn3.24:5.2":	"ธมฺมา ยสฺมึ ปติฏฺฐิตา; ",
"sn3.24:5.3":	"อริยวุตฺตึ เมธาวึ, ",
"sn3.24:5.4":	"หีนชจฺจมฺปิ ปูชเยฯ ",
"sn3.24:6.1":	"การเย อสฺสเม รมฺเม, ",
"sn3.24:6.2":	"วาสเยตฺถ พหุสฺสุเต; ",
"sn3.24:6.3":	"ปปญฺจ วิวเน กยิรา, ",
"sn3.24:6.4":	"ทุคฺเค สงฺกมนานิ จฯ ",
"sn3.24:7.1":	"อนฺนํ ปานํ ขาทนียํ, ",
"sn3.24:7.2":	"วตฺถเสนาสนานิ จ; ",
"sn3.24:7.3":	"ทเทยฺย อุชุภูเตสุ, ",
"sn3.24:7.4":	"วิปฺปสนฺเนน เจตสาฯ ",
"sn3.24:8.1":	"ยถา หิ เมโฆ ถนยํ, ",
"sn3.24:8.2":	"วิชฺชุมาลี สตกฺกกุ; ",
"sn3.24:8.3":	"ถลํ นินฺนญฺจ ปูเรติ, ",
"sn3.24:8.4":	"อภิวสฺสํ วสุนฺธรํฯ ",
"sn3.24:9.1":	"ตเถว สทฺโธ สุตวา, ",
"sn3.24:9.2":	"อภิสงฺขจฺจ โภชนํ; ",
"sn3.24:9.3":	"วนิพฺพเก ตปฺปยติ, ",
"sn3.24:9.4":	"อนฺนปาเนน ปณฺฑิโตฯ ",
"sn3.24:10.1":	"อาโมทมาโน ปกิเรติ, ",
"sn3.24:10.2":	"เทถ เทถาติ ภาสติ; ",
"sn3.24:10.3":	"ตํ หิสฺส คชฺชิตํ โหติ, ",
"sn3.24:10.4":	"เทวเสฺสว ปวสฺสโต; ",
"sn3.24:10.5":	"สา ปุญฺญธารา วิปุลา, ",
"sn3.24:10.6":	"ทาตารํ อภิวสฺสตี”ติฯ "
}	
