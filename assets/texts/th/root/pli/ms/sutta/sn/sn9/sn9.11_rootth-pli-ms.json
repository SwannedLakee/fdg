{	
"sn9.11:0.1":	"สํยุตฺต นิกาย ๙ฯ๑๑ ",
"sn9.11:0.2":	"๑ฯ วนวคฺค ",
"sn9.11:0.3":	"อกุสลวิตกฺกสุตฺต ",
"sn9.11:1.1":	"เอกํ สมยํ อญฺญตโร ภิกฺขุ โกสเลสุ วิหรติ อญฺญตรสฺมึ วนสณฺเฑฯ ",
"sn9.11:1.2":	"เตน โข ปน สมเยน โส ภิกฺขุ ทิวาวิหารคโต ปาปเก อกุสเล วิตกฺเก วิตกฺเกติ, เสยฺยถิทํ—",
"sn9.11:1.3":	"กามวิตกฺกํ, พฺยาปาทวิตกฺกํ, วิหึสาวิตกฺกํฯ ",
"sn9.11:1.4":	"อถ โข ยา ตสฺมึ วนสณฺเฑ อธิวตฺถา เทวตา ตสฺส ภิกฺขุโน อนุกมฺปิกา อตฺถกามา ตํ ภิกฺขุํ สํเวเชตุกามา เยน โส ภิกฺขุ เตนุปสงฺกมิ; อุปสงฺกมิตฺวา ตํ ภิกฺขุํ คาถาหิ อชฺฌภาสิ",
"sn9.11:2.1":	"“อโยนิโส มนสิการา, ",
"sn9.11:2.2":	"โส วิตกฺเกหิ ขชฺชสิ; ",
"sn9.11:2.3":	"อโยนิโส ปฏินิสฺสชฺช, ",
"sn9.11:2.4":	"โยนิโส อนุจินฺตยฯ ",
"sn9.11:3.1":	"สตฺถารํ ธมฺมมารพฺภ, ",
"sn9.11:3.2":	"สงฺฆํ สีลานิ อตฺตโน; ",
"sn9.11:3.3":	"อธิคจฺฉสิ ปาโมชฺชํ, ",
"sn9.11:3.4":	"ปีติสุขมสํสยํ; ",
"sn9.11:3.5":	"ตโต ปาโมชฺชพหุโล, ",
"sn9.11:3.6":	"ทุกฺขสฺสนฺตํ กริสฺสสี”ติฯ ",
"sn9.11:4.1":	"อถ โข โส ภิกฺขุ ตาย เทวตาย สํเวชิโต สํเวคมาปาทีติฯ "
}	
