{	
"sn44.2:0.1":	"สํยุตฺต นิกาย ๔๔ฯ๒ ",
"sn44.2:0.2":	"๑ฯ อพฺยากตวคฺค ",
"sn44.2:0.3":	"อนุราธสุตฺต ",
"sn44.2:1.1":	"เอกํ สมยํ ภควา เวสาลิยํ วิหรติ มหาวเน กูฏาคารสาลายํฯ ",
"sn44.2:1.2":	"เตน โข ปน สมเยน อายสฺมา อนุราโธ ภควโต อวิทูเร อรญฺญกุฏิกายํ วิหรติฯ ",
"sn44.2:1.3":	"อถ โข สมฺพหุลา อญฺญติตฺถิยา ปริพฺพาชกา เยนายสฺมา อนุราโธ เตนุปสงฺกมึสุ; อุปสงฺกมิตฺวา อายสฺมตา อนุราเธน สทฺธึ สมฺโมทึสุฯ ",
"sn44.2:1.4":	"สมฺโมทนียํ กถํ สารณียํ วีติสาเรตฺวา เอกมนฺตํ นิสีทึสุฯ เอกมนฺตํ นิสินฺนา โข เต อญฺญติตฺถิยา ปริพฺพาชกา อายสฺมนฺตํ อนุราธํ เอตทโวจุํ",
"sn44.2:1.5":	"“โย โส, อาวุโส อนุราธ, ตถาคโต อุตฺตมปุริโส ปรมปุริโส ปรมปตฺติปตฺโต, ตํ ตถาคโต อิเมสุ จตูสุ ฐาเนสุ ปญฺญาปยมาโน ปญฺญาเปติ",
"sn44.2:1.6":	"‘โหติ ตถาคโต ปรํ มรณา’ติ วา, ‘น โหติ ตถาคโต ปรํ มรณา’ติ วา, ‘โหติ จ น จ โหติ ตถาคโต ปรํ มรณา’ติ วา, ‘เนว โหติ น น โหติ ตถาคโต ปรํ มรณา’ติ วา”ติ? ",
"sn44.2:1.7":	"“โย โส, อาวุโส, ตถาคโต อุตฺตมปุริโส ปรมปุริโส ปรมปตฺติปตฺโต, ตํ ตถาคโต อญฺญตฺร อิเมหิ จตูหิ ฐาเนหิ ปญฺญาปยมาโน ปญฺญาเปติ",
"sn44.2:1.8":	"‘โหติ ตถาคโต ปรํ มรณา’ติ วา, ‘น โหติ ตถาคโต ปรํ มรณา’ติ วา, ‘โหติ จ น จ โหติ ตถาคโต ปรํ มรณา’ติ วา, เนว โหติ น น โหติ ตถาคโต ปรํ มรณาติ วา”ติฯ ",
"sn44.2:1.9":	"เอวํ วุตฺเต, เต อญฺญติตฺถิยา ปริพฺพาชกา อายสฺมนฺตํ อนุราธํ เอตทโวจุํ",
"sn44.2:1.10":	"“โส จายํ ภิกฺขุ นโว ภวิสฺสติ อจิรปพฺพชิโต, เถโร วา ปน พาโล อพฺยตฺโต”ติฯ ",
"sn44.2:1.11":	"อถ โข เต อญฺญติตฺถิยา ปริพฺพาชกา อายสฺมนฺตํ อนุราธํ นววาเทน จ พาลวาเทน จ อปสาเทตฺวา อุฏฺฐายาสนา ปกฺกมึสุฯ ",
"sn44.2:2.1":	"อถ โข อายสฺมโต อนุราธสฺส อจิรปกฺกนฺเตสุ อญฺญติตฺถิเยสุ ปริพฺพาชเกสุ เอตทโหสิ",
"sn44.2:2.2":	"“สเจ โข มํ เต อญฺญติตฺถิยา ปริพฺพาชกา อุตฺตรึ ปุจฺเฉยฺยุํ, ",
"sn44.2:2.3":	"กถํ พฺยากรมาโน นุ ขฺวาหํ เตสํ อญฺญติตฺถิยานํ ปริพฺพาชกานํ วุตฺตวาที เจว ภควโต อสฺสํ, น จ ภควนฺตํ อภูเตน อพฺภาจิกฺเขยฺยํ, ธมฺมสฺส จานุธมฺมํ พฺยากเรยฺยํ, น จ โกจิ สหธมฺมิโก วาทานุวาโท คารยฺหํ ฐานํ อาคจฺเฉยฺยา”ติ? ",
"sn44.2:2.4":	"อถ โข อายสฺมา อนุราโธ เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺโน โข อายสฺมา อนุราโธ ภควนฺตํ เอตทโวจ",
"sn44.2:2.5":	"“อิธาหํ, ภนฺเต, ภควโต อวิทูเร อรญฺญกุฏิกายํ วิหรามิฯ ",
"sn44.2:2.6":	"อถ โข, ภนฺเต, สมฺพหุลา อญฺญติตฺถิยา ปริพฺพาชกา เยนาหํ เตนุปสงฺกมึสุ; อุปสงฺกมิตฺวา มยา สทฺธึ สมฺโมทึสุฯ ",
"sn44.2:2.7":	"สมฺโมทนียํ กถํ สารณียํ วีติสาเรตฺวา เอกมนฺตํ นิสีทึสุฯ เอกมนฺตํ นิสินฺนา โข, ภนฺเต, เต อญฺญติตฺถิยา ปริพฺพาชกา มํ เอตทโวจุํ",
"sn44.2:2.8":	"‘โย โส, อาวุโส อนุราธ, ตถาคโต อุตฺตมปุริโส ปรมปุริโส ปรมปตฺติปตฺโต, ตํ ตถาคโต อิเมสุ จตูสุ ฐาเนสุ ปญฺญาปยมาโน ปญฺญาเปติ",
"sn44.2:2.9":	"“โหติ ตถาคโต ปรํ มรณา”ติ วา …เป… ",
"sn44.2:2.10":	"“เนว โหติ น น โหติ ตถาคโต ปรํ มรณา”ติ วา’ติ? ",
"sn44.2:2.11":	"เอวํ วุตฺตาหํ, ภนฺเต, เต อญฺญติตฺถิเย ปริพฺพาชเก เอตทโวจํ",
"sn44.2:2.12":	"‘โย โส, อาวุโส, ตถาคโต อุตฺตมปุริโส ปรมปุริโส ปรมปตฺติปตฺโต, ตํ ตถาคโต อญฺญตฺร อิเมหิ จตูหิ ฐาเนหิ ปญฺญาปยมาโน ปญฺญาเปติ",
"sn44.2:2.13":	"“โหติ ตถาคโต ปรํ มรณา”ติ วา …เป… ",
"sn44.2:2.14":	"“เนว โหติ น น โหติ ตถาคโต ปรํ มรณา”ติ วา’ติฯ ",
"sn44.2:2.15":	"เอวํ วุตฺเต, ภนฺเต, เต อญฺญติตฺถิยา ปริพฺพาชกา มํ เอตทโวจุํ",
"sn44.2:2.16":	"‘โส จายํ ภิกฺขุ นโว ภวิสฺสติ อจิรปพฺพชิโต เถโร วา ปน พาโล อพฺยตฺโต’ติฯ ",
"sn44.2:2.17":	"อถ โข มํ, ภนฺเต, เต อญฺญติตฺถิยา ปริพฺพาชกา นววาเทน จ พาลวาเทน จ อปสาเทตฺวา อุฏฺฐายาสนา ปกฺกมึสุฯ ",
"sn44.2:2.18":	"ตสฺส มยฺหํ, ภนฺเต, อจิรปกฺกนฺเตสุ เตสุ อญฺญติตฺถิเยสุ ปริพฺพาชเกสุ เอตทโหสิ",
"sn44.2:2.19":	"‘สเจ โข มํ เต อญฺญติตฺถิยา ปริพฺพาชกา อุตฺตรึ ปุจฺเฉยฺยุํ, กถํ พฺยากรมาโน นุ ขฺวาหํ เตสํ อญฺญติตฺถิยานํ ปริพฺพาชกานํ วุตฺตวาที เจว ภควโต อสฺสํ, น จ ภควนฺตํ อภูเตน อพฺภาจิกฺเขยฺยํ, ธมฺมสฺส จานุธมฺมํ พฺยากเรยฺยํ, น จ โกจิ สหธมฺมิโก วาทานุวาโท คารยฺหํ ฐานํ อาคจฺเฉยฺยา’”ติ? ",
"sn44.2:3.1":	"“ตํ กึ มญฺญสิ, อนุราธ, ",
"sn44.2:3.2":	"รูปํ นิจฺจํ วา อนิจฺจํ วา”ติ? ",
"sn44.2:4.1":	"“อนิจฺจํ, ภนฺเต”ฯ ",
"sn44.2:5.1":	"“ยํ ปนานิจฺจํ ทุกฺขํ วา ตํ สุขํ วา”ติ? ",
"sn44.2:6.1":	"“ทุกฺขํ, ภนฺเต”ฯ ",
"sn44.2:7.1":	"“ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ",
"sn44.2:7.2":	"‘เอตํ มม, เอโสหมสฺมิ, เอโส เม อตฺตา’”ติ? ",
"sn44.2:8.1":	"“โน เหตํ, ภนฺเต”ฯ ",
"sn44.2:9.1":	"“เวทนา นิจฺจา วา อนิจฺจา วา”ติ? ",
"sn44.2:9.2":	"…เป… ",
"sn44.2:9.3":	"สญฺญา …เป… ",
"sn44.2:9.4":	"สงฺขารา …เป… ",
"sn44.2:9.5":	"“วิญฺญาณํ นิจฺจํ วา อนิจฺจํ วา”ติ? ",
"sn44.2:10.1":	"“อนิจฺจํ, ภนฺเต”ฯ ",
"sn44.2:11.1":	"“ยํ ปนานิจฺจํ ทุกฺขํ วา ตํ สุขํ วา”ติ? ",
"sn44.2:12.1":	"“ทุกฺขํ, ภนฺเต”ฯ ",
"sn44.2:13.1":	"“ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ",
"sn44.2:13.2":	"‘เอตํ มม, เอโสหมสฺมิ, เอโส เม อตฺตา’”ติ? ",
"sn44.2:14.1":	"“โน เหตํ, ภนฺเต”ฯ ",
"sn44.2:15.1":	"“ตสฺมาติห, อนุราธ, ยํ กิญฺจิ รูปํ อตีตานาคตปจฺจุปฺปนฺนํ อชฺฌตฺตํ วา พหิทฺธา วา โอฬาริกํ วา สุขุมํ วา หีนํ วา ปณีตํ วา ยํ ทูเร สนฺติเก วา, สพฺพํ รูปํ ‘เนตํ มม, เนโสหมสฺมิ, น เมโส อตฺตา’ติ เอวเมตํ ยถาภูตํ สมฺมปฺปญฺญาย ทฏฺฐพฺพํฯ ",
"sn44.2:15.2":	"ยา กาจิ เวทนา อตีตานาคตปจฺจุปฺปนฺนา …เป… ",
"sn44.2:15.3":	"ยา กาจิ สญฺญา …เป… ",
"sn44.2:15.4":	"เย เกจิ สงฺขารา …เป… ",
"sn44.2:15.5":	"ยํ กิญฺจิ วิญฺญาณํ อตีตานาคตปจฺจุปฺปนฺนํ อชฺฌตฺตํ วา พหิทฺธา วา โอฬาริกํ วา สุขุมํ วา หีนํ วา ปณีตํ วา ยํ ทูเร สนฺติเก วา, สพฺพํ วิญฺญาณํ ‘เนตํ มม, เนโสหมสฺมิ, น เมโส อตฺตา’ติ เอวเมตํ ยถาภูตํ สมฺมปฺปญฺญาย ทฏฺฐพฺพํฯ ",
"sn44.2:15.6":	"เอวํ ปสฺสํ, อนุราธ, สุตวา อริยสาวโก รูปสฺมิมฺปิ นิพฺพินฺทติ, เวทนายปิ นิพฺพินฺทติ, สญฺญายปิ นิพฺพินฺทติ, สงฺขาเรสุปิ นิพฺพินฺทติ, วิญฺญาณสฺมิมฺปิ นิพฺพินฺทติฯ ",
"sn44.2:15.7":	"นิพฺพินฺทํ วิรชฺชติ; วิราคา วิมุจฺจติ; วิมุตฺตสฺมึ วิมุตฺตมิติ ญาณํ โหติฯ ",
"sn44.2:15.8":	"‘ขีณา ชาติ, วุสิตํ พฺรหฺมจริยํ, กตํ กรณียํ, นาปรํ อิตฺถตฺตายา’ติ ปชานาติฯ ",
"sn44.2:16.1":	"ตํ กึ มญฺญสิ, อนุราธ, ",
"sn44.2:16.2":	"รูปํ ตถาคโตติ สมนุปสฺสสี”ติ? ",
"sn44.2:16.3":	"“โน เหตํ, ภนฺเต”ฯ ",
"sn44.2:16.4":	"“เวทนํ ตถาคโตติ สมนุปสฺสสี”ติ? ",
"sn44.2:16.5":	"“โน เหตํ, ภนฺเต”ฯ ",
"sn44.2:16.6":	"“สญฺญํ ตถาคโตติ สมนุปสฺสสี”ติ? ",
"sn44.2:16.7":	"“โน เหตํ, ภนฺเต”ฯ ",
"sn44.2:16.8":	"“สงฺขาเร ตถาคโตติ สมนุปสฺสสี”ติ? ",
"sn44.2:16.9":	"“โน เหตํ, ภนฺเต”ฯ ",
"sn44.2:16.10":	"“วิญฺญาณํ ตถาคโตติ สมนุปสฺสสี”ติ? ",
"sn44.2:16.11":	"“โน เหตํ, ภนฺเต”ฯ ",
"sn44.2:16.12":	"“ตํ กึ มญฺญสิ, อนุราธ, ",
"sn44.2:16.13":	"รูปสฺมึ ตถาคโตติ สมนุปสฺสสี”ติ? ",
"sn44.2:16.14":	"“โน เหตํ, ภนฺเต”ฯ ",
"sn44.2:16.15":	"“อญฺญตฺร รูปา ตถาคโตติ สมนุปสฺสสี”ติ? ",
"sn44.2:16.16":	"“โน เหตํ, ภนฺเต”ฯ ",
"sn44.2:16.17":	"“เวทนาย …เป… ",
"sn44.2:16.18":	"อญฺญตฺร เวทนาย …เป… ",
"sn44.2:16.19":	"สญฺญาย …เป… ",
"sn44.2:16.20":	"อญฺญตฺร สญฺญาย …เป… ",
"sn44.2:16.21":	"สงฺขาเรสุ …เป… ",
"sn44.2:16.22":	"อญฺญตฺร สงฺขาเรหิ …เป… ",
"sn44.2:16.23":	"วิญฺญาณสฺมึ ตถาคโตติ สมนุปสฺสสี”ติ? ",
"sn44.2:16.24":	"“โน เหตํ, ภนฺเต”ฯ ",
"sn44.2:16.25":	"“อญฺญตฺร วิญฺญาณา ตถาคโตติ สมนุปสฺสสี”ติ? ",
"sn44.2:16.26":	"“โน เหตํ, ภนฺเต”ฯ ",
"sn44.2:17.1":	"“ตํ กึ มญฺญสิ, อนุราธ, ",
"sn44.2:17.2":	"รูปํ, เวทนํ, สญฺญํ, สงฺขาเร, วิญฺญาณํ ตถาคโตติ สมนุปสฺสสี”ติ? ",
"sn44.2:17.3":	"“โน เหตํ, ภนฺเต”ฯ ",
"sn44.2:17.4":	"“ตํ กึ มญฺญสิ, อนุราธ, ",
"sn44.2:17.5":	"อยํ โส อรูปี อเวทโน อสญฺญี อสงฺขาโร อวิญฺญาโณ ตถาคโตติ สมนุปสฺสสี”ติ? ",
"sn44.2:17.6":	"“โน เหตํ, ภนฺเต”ฯ ",
"sn44.2:17.7":	"“เอตฺถ จ เต, อนุราธ, ทิฏฺเฐว ธมฺเม สจฺจโต เถตโต ตถาคเต อนุปลพฺภิยมาเน กลฺลํ นุ เต ตํ เวยฺยากรณํ—",
"sn44.2:17.8":	"โย โส, อาวุโส, ตถาคโต อุตฺตมปุริโส ปรมปุริโส ปรมปตฺติปตฺโต, ตํ ตถาคโต อญฺญตฺร อิเมหิ จตูหิ ฐาเนหิ ปญฺญาปยมาโน ปญฺญาเปติ",
"sn44.2:17.9":	"‘โหติ ตถาคโต ปรํ มรณา’ติ วา …เป… ",
"sn44.2:17.10":	"‘เนว โหติ น น โหติ ตถาคโต ปรํ มรณา’ติ วา”ติ? ",
"sn44.2:17.11":	"“โน เหตํ, ภนฺเต”ฯ ",
"sn44.2:17.12":	"“สาธุ สาธุ, อนุราธฯ ",
"sn44.2:17.13":	"ปุพฺเพ จาหํ, อนุราธ, เอตรหิ จ ทุกฺขญฺเจว ปญฺญาเปมิ ทุกฺขสฺส จ นิโรธนฺ”ติฯ ",
"sn44.2:17.14":	"ทุติยํฯ "
}	
