{	
"sn3.21:0.1":	"สํยุตฺต นิกาย ๓ฯ๒๑ ",
"sn3.21:0.2":	"๓ฯ ตติยวคฺค ",
"sn3.21:0.3":	"ปุคฺคลสุตฺต ",
"sn3.21:1.1":	"สาวตฺถินิทานํฯ ",
"sn3.21:1.2":	"อถ โข ราชา ปเสนทิ โกสโล เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺนํ โข ราชานํ ปเสนทึ โกสลํ ภควา เอตทโวจ",
"sn3.21:1.3":	"“จตฺตาโรเม, มหาราช ปุคฺคลา สนฺโต สํวิชฺชมานา โลกสฺมึฯ ",
"sn3.21:1.4":	"กตเม จตฺตาโร? ",
"sn3.21:1.5":	"ตโมตมปรายโน, ",
"sn3.21:1.6":	"ตโมโชติปรายโน, ",
"sn3.21:1.7":	"โชติตมปรายโน, ",
"sn3.21:1.8":	"โชติโชติปรายโนฯ ",
"sn3.21:2.1":	"กถญฺจ, มหาราช ปุคฺคโล ตโมตมปรายโน โหติ? ",
"sn3.21:2.2":	"อิธ, มหาราช, เอกจฺโจ ปุคฺคโล นีเจ กุเล ปจฺจาชาโต โหติ, จณฺฑาลกุเล วา เวนกุเล วา เนสาทกุเล วา รถการกุเล วา ปุกฺกุสกุเล วา ทลิทฺเท อปฺปนฺนปานโภชเน กสิรวุตฺติเก, ยตฺถ กสิเรน ฆาสจฺฉาโท ลพฺภติฯ ",
"sn3.21:2.3":	"โส จ โหติ ทุพฺพณฺโณ ทุทฺทสิโก โอโกฏิมโก พวฺหาพาโธ กาโณ วา กุณี วา ขญฺโช วา ปกฺขหโต วา, น ลาภี อนฺนสฺส ปานสฺส วตฺถสฺส ยานสฺส มาลาคนฺธวิเลปนสฺส เสยฺยาวสถปทีเปยฺยสฺสฯ ",
"sn3.21:2.4":	"โส กาเยน ทุจฺจริตํ จรติ, วาจาย ทุจฺจริตํ จรติ, มนสา ทุจฺจริตํ จรติฯ ",
"sn3.21:2.5":	"โส กาเยน ทุจฺจริตํ จริตฺวา วาจาย ทุจฺจริตํ จริตฺวา มนสา ทุจฺจริตํ จริตฺวา, กายสฺส เภทา ปรํ มรณา อปายํ ทุคฺคตึ วินิปาตํ นิรยํ อุปปชฺชติฯ ",
"sn3.21:3.1":	"เสยฺยถาปิ, มหาราช, ปุริโส อนฺธการา วา อนฺธการํ คจฺเฉยฺย, ตมา วา ตมํ คจฺเฉยฺย, โลหิตมลา วา โลหิตมลํ คจฺเฉยฺยฯ ",
"sn3.21:3.2":	"ตถูปมาหํ, มหาราช, อิมํ ปุคฺคลํ วทามิฯ ",
"sn3.21:3.3":	"เอวํ โข, มหาราช, ปุคฺคโล ตโมตมปรายโน โหติฯ ",
"sn3.21:4.1":	"กถญฺจ, มหาราช, ปุคฺคโล ตโมโชติปรายโน โหติ? ",
"sn3.21:4.2":	"อิธ, มหาราช, เอกจฺโจ ปุคฺคโล นีเจ กุเล ปจฺจาชาโต โหติ, จณฺฑาลกุเล วา เวนกุเล วา เนสาทกุเล วา รถการกุเล วา ปุกฺกุสกุเล วา ทลิทฺเท อปฺปนฺนปานโภชเน กสิรวุตฺติเก, ยตฺถ กสิเรน ฆาสจฺฉาโท ลพฺภติฯ ",
"sn3.21:4.3":	"โส จ โข โหติ ทุพฺพณฺโณ ทุทฺทสิโก โอโกฏิมโก พวฺหาพาโธ, กาโณ วา กุณี วา ขญฺโช วา ปกฺขหโต วา, น ลาภี อนฺนสฺส ปานสฺส วตฺถสฺส ยานสฺส มาลาคนฺธวิเลปนสฺส เสยฺยาวสถปทีเปยฺยสฺสฯ ",
"sn3.21:4.4":	"โส กาเยน สุจริตํ จรติ, วาจาย สุจริตํ จรติ, มนสา สุจริตํ จรติฯ ",
"sn3.21:4.5":	"โส กาเยน สุจริตํ จริตฺวา วาจาย สุจริตํ จริตฺวา มนสา สุจริตํ จริตฺวา, กายสฺส เภทา ปรํ มรณา สุคตึ สคฺคํ โลกํ อุปปชฺชติฯ ",
"sn3.21:5.1":	"เสยฺยถาปิ, มหาราช, ปุริโส ปถวิยา วา ปลฺลงฺกํ อาโรเหยฺย, ปลฺลงฺกา วา อสฺสปิฏฺฐึ อาโรเหยฺย, อสฺสปิฏฺฐิยา วา หตฺถิกฺขนฺธํ อาโรเหยฺย, หตฺถิกฺขนฺธา วา ปาสาทํ อาโรเหยฺยฯ ",
"sn3.21:5.2":	"ตถูปมาหํ, มหาราช, อิมํ ปุคฺคลํ วทามิฯ ",
"sn3.21:5.3":	"เอวํ โข, มหาราช, ปุคฺคโล ตโมโชติปรายโน โหติฯ ",
"sn3.21:6.1":	"กถญฺจ, มหาราช, ปุคฺคโล โชติตมปรายโน โหติ? ",
"sn3.21:6.2":	"อิธ, มหาราช, เอกจฺโจ ปุคฺคโล อุจฺเจ กุเล ปจฺจาชาโต โหติ, ขตฺติยมหาสาลกุเล วา พฺราหฺมณมหาสาลกุเล วา คหปติมหาสาลกุเล วา, อฑฺเฒ มหทฺธเน มหาโภเค ปหูตชาตรูปรชเต ปหูตวิตฺตูปกรเณ ปหูตธนธญฺเญฯ ",
"sn3.21:6.3":	"โส จ โหติ อภิรูโป ทสฺสนีโย ปาสาทิโก, ปรมาย วณฺณโปกฺขรตาย สมนฺนาคโต, ลาภี อนฺนสฺส ปานสฺส วตฺถสฺส ยานสฺส มาลาคนฺธวิเลปนสฺส เสยฺยาวสถปทีเปยฺยสฺสฯ ",
"sn3.21:6.4":	"โส กาเยน ทุจฺจริตํ จรติ, วาจาย ทุจฺจริตํ จรติ, มนสา ทุจฺจริตํ จรติฯ ",
"sn3.21:6.5":	"โส กาเยน ทุจฺจริตํ จริตฺวา วาจาย ทุจฺจริตํ จริตฺวา มนสา ทุจฺจริตํ จริตฺวา, กายสฺส เภทา ปรํ มรณา อปายํ ทุคฺคตึ วินิปาตํ นิรยํ อุปปชฺชติฯ ",
"sn3.21:7.1":	"เสยฺยถาปิ, มหาราช, ปุริโส ปาสาทา วา หตฺถิกฺขนฺธํ โอโรเหยฺย, หตฺถิกฺขนฺธา วา อสฺสปิฏฺฐึ โอโรเหยฺย, อสฺสปิฏฺฐิยา วา ปลฺลงฺกํ โอโรเหยฺย, ปลฺลงฺกา วา ปถวึ โอโรเหยฺย, ปถวิยา วา อนฺธการํ ปวิเสยฺยฯ ",
"sn3.21:7.2":	"ตถูปมาหํ, มหาราช, อิมํ ปุคฺคลํ วทามิฯ ",
"sn3.21:7.3":	"เอวํ โข, มหาราช, ปุคฺคโล โชติตมปรายโน โหติฯ ",
"sn3.21:8.1":	"กถญฺจ, มหาราช, ปุคฺคโล โชติโชติปรายโน โหติ? ",
"sn3.21:8.2":	"อิธ, มหาราช, เอกจฺโจ ปุคฺคโล อุจฺเจ กุเล ปจฺจาชาโต โหติ, ขตฺติยมหาสาลกุเล วา พฺราหฺมณมหาสาลกุเล วา คหปติมหาสาลกุเล วา, อฑฺเฒ มหทฺธเน มหาโภเค ปหูตชาตรูปรชเต ปหูตวิตฺตูปกรเณ ปหูตธนธญฺเญฯ ",
"sn3.21:8.3":	"โส จ โหติ อภิรูโป ทสฺสนีโย ปาสาทิโก, ปรมาย วณฺณโปกฺขรตาย สมนฺนาคโต, ลาภี อนฺนสฺส ปานสฺส วตฺถสฺส ยานสฺส มาลาคนฺธวิเลปนสฺส เสยฺยาวสถปทีเปยฺยสฺสฯ ",
"sn3.21:8.4":	"โส กาเยน สุจริตํ จรติ, วาจาย สุจริตํ จรติ, มนสา สุจริตํ จรติฯ ",
"sn3.21:8.5":	"โส กาเยน สุจริตํ จริตฺวา วาจาย สุจริตํ จริตฺวา มนสา สุจริตํ จริตฺวา, กายสฺส เภทา ปรํ มรณา สุคตึ สคฺคํ โลกํ อุปปชฺชติฯ ",
"sn3.21:9.1":	"เสยฺยถาปิ, มหาราช, ปุริโส ปลฺลงฺกา วา ปลฺลงฺกํ สงฺกเมยฺย, อสฺสปิฏฺฐิยา วา อสฺสปิฏฺฐึ สงฺกเมยฺย, หตฺถิกฺขนฺธา วา หตฺถิกฺขนฺธํ สงฺกเมยฺย, ปาสาทา วา ปาสาทํ สงฺกเมยฺยฯ ",
"sn3.21:9.2":	"ตถูปมาหํ, มหาราช, อิมํ ปุคฺคลํ วทามิฯ ",
"sn3.21:9.3":	"เอวํ โข, มหาราช, ปุคฺคโล โชติโชติปรายโน โหติฯ ",
"sn3.21:9.4":	"อิเม โข, มหาราช, จตฺตาโร ปุคฺคลา สนฺโต สํวิชฺชมานา โลกสฺมินฺ”ติฯ ",
"sn3.21:9.5":	"อิทมโวจ …เป… ",
"sn3.21:10.1":	"“ทลิทฺโท ปุริโส ราช, ",
"sn3.21:10.2":	"อสฺสทฺโธ โหติ มจฺฉรี; ",
"sn3.21:10.3":	"กทริโย ปาปสงฺกปฺโป, ",
"sn3.21:10.4":	"มิจฺฉาทิฏฺฐิ อนาทโรฯ ",
"sn3.21:11.1":	"สมเณ พฺราหฺมเณ วาปิ, ",
"sn3.21:11.2":	"อญฺเญ วาปิ วนิพฺพเก; ",
"sn3.21:11.3":	"อกฺโกสติ ปริภาสติ, ",
"sn3.21:11.4":	"นตฺถิโก โหติ โรสโกฯ ",
"sn3.21:12.1":	"ททมานํ นิวาเรติ, ",
"sn3.21:12.2":	"ยาจมานาน โภชนํ; ",
"sn3.21:12.3":	"ตาทิโส ปุริโส ราช, ",
"sn3.21:12.4":	"มียมาโน ชนาธิป; ",
"sn3.21:12.5":	"อุเปติ นิรยํ โฆรํ, ",
"sn3.21:12.6":	"ตโมตมปรายโนฯ ",
"sn3.21:13.1":	"ทลิทฺโท ปุริโส ราช, ",
"sn3.21:13.2":	"สทฺโธ โหติ อมจฺฉรี; ",
"sn3.21:13.3":	"ททาติ เสฏฺฐสงฺกปฺโป, ",
"sn3.21:13.4":	"อพฺยคฺคมนโส นโรฯ ",
"sn3.21:14.1":	"สมเณ พฺราหฺมเณ วาปิ, ",
"sn3.21:14.2":	"อญฺเญ วาปิ วนิพฺพเก; ",
"sn3.21:14.3":	"อุฏฺฐาย อภิวาเทติ, ",
"sn3.21:14.4":	"สมจริยาย สิกฺขติฯ ",
"sn3.21:15.1":	"ททมานํ น วาเรติ, ",
"sn3.21:15.2":	"ยาจมานาน โภชนํ; ",
"sn3.21:15.3":	"ตาทิโส ปุริโส ราช, ",
"sn3.21:15.4":	"มียมาโน ชนาธิป; ",
"sn3.21:15.5":	"อุเปติ ติทิวํ ฐานํ, ",
"sn3.21:15.6":	"ตโมโชติปรายโนฯ ",
"sn3.21:16.1":	"อฑฺโฒ เจ ปุริโส ราช, ",
"sn3.21:16.2":	"อสฺสทฺโธ โหติ มจฺฉรี; ",
"sn3.21:16.3":	"กทริโย ปาปสงฺกปฺโป, ",
"sn3.21:16.4":	"มิจฺฉาทิฏฺฐิ อนาทโรฯ ",
"sn3.21:17.1":	"สมเณ พฺราหฺมเณ วาปิ, ",
"sn3.21:17.2":	"อญฺเญ วาปิ วนิพฺพเก; ",
"sn3.21:17.3":	"อกฺโกสติ ปริภาสติ, ",
"sn3.21:17.4":	"นตฺถิโก โหติ โรสโกฯ ",
"sn3.21:18.1":	"ททมานํ นิวาเรติ, ",
"sn3.21:18.2":	"ยาจมานาน โภชนํ; ",
"sn3.21:18.3":	"ตาทิโส ปุริโส ราช, ",
"sn3.21:18.4":	"มียมาโน ชนาธิป; ",
"sn3.21:18.5":	"อุเปติ นิรยํ โฆรํ, ",
"sn3.21:18.6":	"โชติตมปรายโนฯ ",
"sn3.21:19.1":	"อฑฺโฒ เจ ปุริโส ราช, ",
"sn3.21:19.2":	"สทฺโธ โหติ อมจฺฉรี; ",
"sn3.21:19.3":	"ททาติ เสฏฺฐสงฺกปฺโป, ",
"sn3.21:19.4":	"อพฺยคฺคมนโส นโรฯ ",
"sn3.21:20.1":	"สมเณ พฺราหฺมเณ วาปิ, ",
"sn3.21:20.2":	"อญฺเญ วาปิ วนิพฺพเก; ",
"sn3.21:20.3":	"อุฏฺฐาย อภิวาเทติ, ",
"sn3.21:20.4":	"สมจริยาย สิกฺขติฯ ",
"sn3.21:21.1":	"ททมานํ น วาเรติ, ",
"sn3.21:21.2":	"ยาจมานาน โภชนํ; ",
"sn3.21:21.3":	"ตาทิโส ปุริโส ราช, ",
"sn3.21:21.4":	"มียมาโน ชนาธิป; ",
"sn3.21:21.5":	"อุเปติ ติทิวํ ฐานํ, ",
"sn3.21:21.6":	"โชติโชติปรายโน”ติฯ "
}	
