{	
"sn10.7:0.1":	"สํยุตฺต นิกาย ๑๐ฯ๗ ",
"sn10.7:0.2":	"๑ฯ อินฺทกวคฺค ",
"sn10.7:0.3":	"ปุนพฺพสุสุตฺต ",
"sn10.7:1.1":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"sn10.7:1.2":	"เตน โข ปน สมเยน ภควา ภิกฺขู นิพฺพานปฏิสํยุตฺตาย ธมฺมิยา กถาย สนฺทเสฺสติ สมาทเปติ สมุตฺเตเชติ สมฺปหํเสติฯ ",
"sn10.7:1.3":	"เต จ ภิกฺขู อฏฺฐึ กตฺวา มนสิ กตฺวา สพฺพเจตสา สมนฺนาหริตฺวา โอหิตโสตา ธมฺมํ สุณนฺติฯ ",
"sn10.7:1.4":	"อถ โข ปุนพฺพสุมาตา ยกฺขินี ปุตฺตเก เอวํ โตเสสิ",
"sn10.7:2.1":	"“ตุณฺหี อุตฺตริเก โหหิ, ",
"sn10.7:2.2":	"ตุณฺหี โหหิ ปุนพฺพสุ; ",
"sn10.7:2.3":	"ยาวาหํ พุทฺธเสฏฺฐสฺส, ",
"sn10.7:2.4":	"ธมฺมํ โสสฺสามิ สตฺถุโนฯ ",
"sn10.7:3.1":	"นิพฺพานํ ภควา อาห, ",
"sn10.7:3.2":	"สพฺพคนฺถปฺปโมจนํ; ",
"sn10.7:3.3":	"อติเวลา จ เม โหติ, ",
"sn10.7:3.4":	"อสฺมึ ธมฺเม ปิยายนาฯ ",
"sn10.7:4.1":	"ปิโย โลเก สโก ปุตฺโต, ",
"sn10.7:4.2":	"ปิโย โลเก สโก ปติ; ",
"sn10.7:4.3":	"ตโต ปิยตรา มยฺหํ, ",
"sn10.7:4.4":	"อสฺส ธมฺมสฺส มคฺคนาฯ ",
"sn10.7:5.1":	"น หิ ปุตฺโต ปติ วาปิ, ",
"sn10.7:5.2":	"ปิโย ทุกฺขา ปโมจเย; ",
"sn10.7:5.3":	"ยถา สทฺธมฺมสฺสวนํ, ",
"sn10.7:5.4":	"ทุกฺขา โมเจติ ปาณินํฯ ",
"sn10.7:6.1":	"โลเก ทุกฺขปเรตสฺมึ, ",
"sn10.7:6.2":	"ชรามรณสํยุเต; ",
"sn10.7:6.3":	"ชรามรณโมกฺขาย, ",
"sn10.7:6.4":	"ยํ ธมฺมํ อภิสมฺพุธํ; ",
"sn10.7:6.5":	"ตํ ธมฺมํ โสตุมิจฺฉามิ, ",
"sn10.7:6.6":	"ตุณฺหี โหหิ ปุนพฺพสู”ติฯ ",
"sn10.7:7.1":	"“อมฺมา น พฺยาหริสฺสามิ, ",
"sn10.7:7.2":	"ตุณฺหีภูตายมุตฺตรา; ",
"sn10.7:7.3":	"ธมฺมเมว นิสาเมหิ, ",
"sn10.7:7.4":	"สทฺธมฺมสฺสวนํ สุขํ; ",
"sn10.7:7.5":	"สทฺธมฺมสฺส อนญฺญาย, ",
"sn10.7:7.6":	"อมฺมา ทุกฺขํ จรามเสฯ ",
"sn10.7:8.1":	"เอส เทวมนุสฺสานํ, ",
"sn10.7:8.2":	"สมฺมูฬฺหานํ ปภงฺกโร; ",
"sn10.7:8.3":	"พุทฺโธ อนฺติมสารีโร, ",
"sn10.7:8.4":	"ธมฺมํ เทเสติ จกฺขุมา”ติฯ ",
"sn10.7:9.1":	"“สาธุ โข ปณฺฑิโต นาม, ",
"sn10.7:9.2":	"ปุตฺโต ชาโต อุเรสโย; ",
"sn10.7:9.3":	"ปุตฺโต เม พุทฺธเสฏฺฐสฺส, ",
"sn10.7:9.4":	"ธมฺมํ สุทฺธํ ปิยายติฯ ",
"sn10.7:10.1":	"ปุนพฺพสุ สุขี โหหิ, ",
"sn10.7:10.2":	"อชฺชาหมฺหิ สมุคฺคตา; ",
"sn10.7:10.3":	"ทิฏฺฐานิ อริยสจฺจานิ, ",
"sn10.7:10.4":	"อุตฺตราปิ สุณาตุ เม”ติฯ "
}	
