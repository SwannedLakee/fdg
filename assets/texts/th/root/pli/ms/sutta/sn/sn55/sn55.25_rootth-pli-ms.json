{	
"sn55.25:0.1":	"สํยุตฺต นิกาย ๕๕ฯ๒๕ ",
"sn55.25:0.2":	"๓ฯ สรณานิวคฺค ",
"sn55.25:0.3":	"ทุติยสรณานิสกฺกสุตฺต ",
"sn55.25:1.1":	"กปิลวตฺถุนิทานํฯ ",
"sn55.25:1.2":	"เตน โข ปน สมเยน สรณานิ สกฺโก กาลงฺกโต โหติฯ ",
"sn55.25:1.3":	"โส ภควตา พฺยากโต",
"sn55.25:1.4":	"“โสตาปนฺโน อวินิปาตธมฺโม นิยโต สมฺโพธิปรายโณ”ติฯ ",
"sn55.25:1.5":	"ตตฺร สุทํ สมฺพหุลา สกฺกา สงฺคมฺม สมาคมฺม อุชฺฌายนฺติ ขียนฺติ วิปาเจนฺติ",
"sn55.25:1.6":	"“อจฺฉริยํ วต โภ, อพฺภุตํ วต โภฯ ",
"sn55.25:1.7":	"เอตฺถ ทานิ โก น โสตาปนฺโน ภวิสฺสติฯ ",
"sn55.25:1.8":	"ยตฺร หิ นาม สรณานิ สกฺโก กาลงฺกโตฯ ",
"sn55.25:1.9":	"โส ภควตา พฺยากโต",
"sn55.25:1.10":	"‘โสตาปนฺโน อวินิปาตธมฺโม นิยโต สมฺโพธิปรายโณ’ติฯ ",
"sn55.25:1.11":	"สรณานิ สกฺโก สิกฺขาย อปริปูรการี อโหสี”ติฯ ",
"sn55.25:1.12":	"อถ โข มหานาโม สกฺโก เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺโน โข มหานาโม สกฺโก ภควนฺตํ เอตทโวจ",
"sn55.25:2.1":	"“อิธ, ภนฺเต, สรณานิ สกฺโก กาลงฺกโตฯ ",
"sn55.25:2.2":	"โส ภควตา พฺยากโต",
"sn55.25:2.3":	"‘โสตาปนฺโน อวินิปาตธมฺโม นิยโต สมฺโพธิปรายโณ’ติฯ ",
"sn55.25:2.4":	"ตตฺร สุทํ, ภนฺเต, สมฺพหุลา สกฺกา สงฺคมฺม สมาคมฺม อุชฺฌายนฺติ ขียนฺติ วิปาเจนฺติ",
"sn55.25:2.5":	"‘อจฺฉริยํ วต โภ, อพฺภุตํ วต โภฯ ",
"sn55.25:2.6":	"เอตฺถ ทานิ โก น โสตาปนฺโน ภวิสฺสติฯ ",
"sn55.25:2.7":	"ยตฺร หิ นาม สรณานิ สกฺโก กาลงฺกโตฯ ",
"sn55.25:2.8":	"โส ภควตา พฺยากโต—",
"sn55.25:2.9":	"โสตาปนฺโน อวินิปาตธมฺโม นิยโต สมฺโพธิปรายโณติฯ ",
"sn55.25:2.10":	"สรณานิ สกฺโก สิกฺขาย อปริปูรการี อโหสี’”ติฯ ",
"sn55.25:3.1":	"“โย โส, มหานาม, ทีฆรตฺตํ อุปาสโก พุทฺธํ สรณํ คโต ธมฺมํ สรณํ คโต สงฺฆํ สรณํ คโต, โส กถํ วินิปาตํ คจฺเฉยฺยฯ ",
"sn55.25:3.2":	"ยญฺหิ ตํ, มหานาม, สมฺมา วทมาโน วเทยฺย",
"sn55.25:3.3":	"‘ทีฆรตฺตํ อุปาสโก พุทฺธํ สรณํ คโต ธมฺมํ สรณํ คโต สงฺฆํ สรณํ คโต’, สรณานึ สกฺกํ สมฺมา วทมาโน วเทยฺยฯ ",
"sn55.25:3.4":	"สรณานิ, มหานาม, สกฺโก ทีฆรตฺตํ อุปาสโก พุทฺธํ สรณํ คโต ธมฺมํ สรณํ คโต สงฺฆํ สรณํ คโต, โส กถํ วินิปาตํ คจฺเฉยฺยฯ ",
"sn55.25:4.1":	"อิธ, มหานาม, เอกจฺโจ ปุคฺคโล พุทฺเธ เอกนฺตคโต โหติ อภิปฺปสนฺโน—",
"sn55.25:4.2":	"อิติปิ โส ภควา …เป… สตฺถา เทวมนุสฺสานํ พุทฺโธ ภควาติฯ ",
"sn55.25:4.3":	"ธมฺเม …เป… ",
"sn55.25:4.4":	"สงฺเฆ …เป… ",
"sn55.25:4.5":	"หาสปญฺโญ ชวนปญฺโญ วิมุตฺติยา จ สมนฺนาคโตฯ ",
"sn55.25:4.6":	"โส อาสวานํ ขยา อนาสวํ เจโตวิมุตฺตึ ปญฺญาวิมุตฺตึ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหรติฯ ",
"sn55.25:4.7":	"อยมฺปิ โข, มหานาม, ปุคฺคโล ปริมุตฺโต นิรยา ปริมุตฺโต ติรจฺฉานโยนิยา ปริมุตฺโต เปตฺติวิสยา ปริมุตฺโต อปายทุคฺคติวินิปาตาฯ ",
"sn55.25:5.1":	"อิธ ปน, มหานาม, เอกจฺโจ ปุคฺคโล พุทฺเธ เอกนฺตคโต โหติ อภิปฺปสนฺโน—",
"sn55.25:5.2":	"อิติปิ โส ภควา …เป… สตฺถา เทวมนุสฺสานํ พุทฺโธ ภควาติฯ ",
"sn55.25:5.3":	"ธมฺเม …เป… ",
"sn55.25:5.4":	"สงฺเฆ …เป… ",
"sn55.25:5.5":	"หาสปญฺโญ ชวนปญฺโญ น จ วิมุตฺติยา สมนฺนาคโตฯ ",
"sn55.25:5.6":	"โส ปญฺจนฺนํ โอรมฺภาคิยานํ สํโยชนานํ ปริกฺขยา อนฺตราปรินิพฺพายี โหติ, อุปหจฺจปรินิพฺพายี โหติ, อสงฺขารปรินิพฺพายี โหติ, สสงฺขารปรินิพฺพายี โหติ, อุทฺธํโสโต โหติ อกนิฏฺฐคามีฯ ",
"sn55.25:5.7":	"อยมฺปิ โข, มหานาม, ปุคฺคโล ปริมุตฺโต นิรยา ปริมุตฺโต ติรจฺฉานโยนิยา ปริมุตฺโต เปตฺติวิสยา ปริมุตฺโต อปายทุคฺคติวินิปาตาฯ ",
"sn55.25:6.1":	"อิธ ปน, มหานาม, เอกจฺโจ ปุคฺคโล พุทฺเธ เอกนฺตคโต โหติ อภิปฺปสนฺโน—",
"sn55.25:6.2":	"อิติปิ โส ภควา …เป… สตฺถา เทวมนุสฺสานํ พุทฺโธ ภควาติฯ ",
"sn55.25:6.3":	"ธมฺเม …เป… ",
"sn55.25:6.4":	"สงฺเฆ …เป… ",
"sn55.25:6.5":	"น หาสปญฺโญ น ชวนปญฺโญ น จ วิมุตฺติยา สมนฺนาคโตฯ ",
"sn55.25:6.6":	"โส ติณฺณํ สํโยชนานํ ปริกฺขยา ราคโทสโมหานํ ตนุตฺตา สกทาคามี โหติ, สกิเทว อิมํ โลกํ อาคนฺตฺวา ทุกฺขสฺสนฺตํ กโรติฯ ",
"sn55.25:6.7":	"อยมฺปิ โข, มหานาม, ปุคฺคโล ปริมุตฺโต นิรยา ปริมุตฺโต ติรจฺฉานโยนิยา ปริมุตฺโต เปตฺติวิสยา ปริมุตฺโต อปายทุคฺคติวินิปาตาฯ ",
"sn55.25:7.1":	"อิธ ปน, มหานาม, เอกจฺโจ ปุคฺคโล พุทฺเธ เอกนฺตคโต โหติ อภิปฺปสนฺโน—",
"sn55.25:7.2":	"อิติปิ โส ภควา …เป… สตฺถา เทวมนุสฺสานํ พุทฺโธ ภควาติฯ ",
"sn55.25:7.3":	"ธมฺเม …เป… ",
"sn55.25:7.4":	"สงฺเฆ …เป… ",
"sn55.25:7.5":	"น หาสปญฺโญ น ชวนปญฺโญ น จ วิมุตฺติยา สมนฺนาคโตฯ ",
"sn55.25:7.6":	"โส ติณฺณํ สํโยชนานํ ปริกฺขยา โสตาปนฺโน โหติ อวินิปาตธมฺโม นิยโต สมฺโพธิปรายโณฯ ",
"sn55.25:7.7":	"อยมฺปิ โข, มหานาม, ปุคฺคโล ปริมุตฺโต นิรยา ปริมุตฺโต ติรจฺฉานโยนิยา ปริมุตฺโต เปตฺติวิสยา ปริมุตฺโต อปายทุคฺคติวินิปาตาฯ ",
"sn55.25:8.1":	"อิธ ปน, มหานาม, เอกจฺโจ ปุคฺคโล น เหว โข พุทฺเธ เอกนฺตคโต โหติ อภิปฺปสนฺโน …เป… ",
"sn55.25:8.2":	"น ธมฺเม …เป… ",
"sn55.25:8.3":	"น สงฺเฆ …เป… ",
"sn55.25:8.4":	"น หาสปญฺโญ น ชวนปญฺโญ น จ วิมุตฺติยา สมนฺนาคโต; ",
"sn55.25:8.5":	"อปิ จสฺส อิเม ธมฺมา โหนฺติ—",
"sn55.25:8.6":	"สทฺธินฺทฺริยํ …เป… ปญฺญินฺทฺริยํฯ ",
"sn55.25:8.7":	"ตถาคตปฺปเวทิตา จสฺส ธมฺมา ปญฺญาย มตฺตโส นิชฺฌานํ ขมนฺติฯ ",
"sn55.25:8.8":	"อยมฺปิ โข, มหานาม, ปุคฺคโล อคนฺตา นิรยํ อคนฺตา ติรจฺฉานโยนึ อคนฺตา เปตฺติวิสยํ อคนฺตา อปายํ ทุคฺคตึ วินิปาตํฯ ",
"sn55.25:9.1":	"อิธ ปน, มหานาม, เอกจฺโจ ปุคฺคโล น เหว โข พุทฺเธ เอกนฺตคโต โหติ อภิปฺปสนฺโน … ",
"sn55.25:9.2":	"น ธมฺเม …เป… ",
"sn55.25:9.3":	"น สงฺเฆ …เป… ",
"sn55.25:9.4":	"น หาสปญฺโญ น ชวนปญฺโญ น จ วิมุตฺติยา สมนฺนาคโต; ",
"sn55.25:9.5":	"อปิ จสฺส อิเม ธมฺมา โหนฺติ—",
"sn55.25:9.6":	"สทฺธินฺทฺริยํ …เป… ปญฺญินฺทฺริยํฯ ",
"sn55.25:9.7":	"ตถาคเต จสฺส สทฺธามตฺตํ โหติ เปมมตฺตํฯ ",
"sn55.25:9.8":	"อยมฺปิ โข, มหานาม, ปุคฺคโล อคนฺตา นิรยํ อคนฺตา ติรจฺฉานโยนึ อคนฺตา เปตฺติวิสยํ อคนฺตา อปายํ ทุคฺคตึ วินิปาตํฯ ",
"sn55.25:10.1":	"เสยฺยถาปิ, มหานาม, ทุกฺเขตฺตํ ทุพฺภูมํ อวิหตขาณุกํ, พีชานิ จสฺสุ ขณฺฑานิ ปูตีนิ วาตาตปหตานิ อสาราทานิ อสุขสยิตานิ, เทโว จ น สมฺมา ธารํ อนุปฺปเวจฺเฉยฺยฯ ",
"sn55.25:10.2":	"อปิ นุ ตานิ พีชานิ วุทฺธึ วิรูฬฺหึ เวปุลฺลํ อาปชฺเชยฺยุนฺ”ติ? ",
"sn55.25:10.3":	"“โน เหตํ, ภนฺเต”ฯ ",
"sn55.25:10.4":	"“เอวเมว โข, มหานาม, อิธ ธมฺโม ทุรกฺขาโต โหติ ทุปฺปเวทิโต อนิยฺยานิโก อนุปสมสํวตฺตนิโก อสมฺมาสมฺพุทฺธปฺปเวทิโต—",
"sn55.25:10.5":	"อิทมหํ ทุกฺเขตฺตสฺมึ วทามิฯ ",
"sn55.25:10.6":	"ตสฺมิญฺจ ธมฺเม สาวโก วิหรติ ธมฺมานุธมฺมปฺปฏิปนฺโน สามีจิปฺปฏิปนฺโน อนุธมฺมจารี—",
"sn55.25:10.7":	"อิทมหํ ทุพฺพีชสฺมึ วทามิฯ ",
"sn55.25:11.1":	"เสยฺยถาปิ, มหานาม, สุเขตฺตํ สุภูมํ สุวิหตขาณุกํ, พีชานิ จสฺสุ อขณฺฑานิ อปูตีนิ อวาตาตปหตานิ สาราทานิ สุขสยิตานิ; ",
"sn55.25:11.2":	"เทโว จ สมฺมา ธารํ อนุปฺปเวจฺเฉยฺยฯ ",
"sn55.25:11.3":	"อปิ นุ ตานิ พีชานิ วุทฺธึ วิรูฬฺหึ เวปุลฺลํ อาปชฺเชยฺยุนฺ”ติ? ",
"sn55.25:11.4":	"“เอวํ, ภนฺเต”ฯ ",
"sn55.25:11.5":	"“เอวเมว โข, มหานาม, อิธ ธมฺโม สฺวากฺขาโต โหติ สุปฺปเวทิโต นิยฺยานิโก อุปสมสํวตฺตนิโก สมฺมาสมฺพุทฺธปฺปเวทิโต—",
"sn55.25:11.6":	"อิทมหํ สุเขตฺตสฺมึ วทามิฯ ",
"sn55.25:11.7":	"ตสฺมิญฺจ ธมฺเม สาวโก วิหรติ ธมฺมานุธมฺมปฺปฏิปนฺโน สามีจิปฺปฏิปนฺโน อนุธมฺมจารี—",
"sn55.25:11.8":	"อิทมหํ สุพีชสฺมึ วทามิฯ ",
"sn55.25:11.9":	"กิมงฺคํ ปน สรณานึ สกฺกํฯ ",
"sn55.25:11.10":	"สรณานิ, มหานาม, สกฺโก มรณกาเล สิกฺขาย ปริปูรการี อโหสี”ติฯ ",
"sn55.25:11.11":	"ปญฺจมํฯ "
}	
