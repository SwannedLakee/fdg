{	
"sn22.89:0.1":	"สํยุตฺต นิกาย ๒๒ฯ๘๙ ",
"sn22.89:0.2":	"๙ฯ เถรวคฺค ",
"sn22.89:0.3":	"เขมกสุตฺต ",
"sn22.89:1.1":	"เอกํ สมยํ สมฺพหุลา เถรา ภิกฺขู โกสมฺพิยํ วิหรนฺติ โฆสิตาราเมฯ ",
"sn22.89:1.2":	"เตน โข ปน สมเยน อายสฺมา เขมโก พทริการาเม วิหรติ อาพาธิโก ทุกฺขิโต พาฬฺหคิลาโนฯ ",
"sn22.89:1.3":	"อถ โข เถรา ภิกฺขู สายนฺหสมยํ ปฏิสลฺลานา วุฏฺฐิตา อายสฺมนฺตํ ทาสกํ อามนฺเตสุํ",
"sn22.89:1.4":	"“เอหิ ตฺวํ, อาวุโส ทาสก, เยน เขมโก ภิกฺขุ เตนุปสงฺกม; อุปสงฺกมิตฺวา เขมกํ ภิกฺขุํ เอวํ วเทหิ",
"sn22.89:1.5":	"‘เถรา ตํ, อาวุโส เขมก, เอวมาหํสุ—",
"sn22.89:1.6":	"กจฺจิ เต, อาวุโส, ขมนียํ, กจฺจิ ยาปนียํ, กจฺจิ ทุกฺขา เวทนา ปฏิกฺกมนฺติ โน อภิกฺกมนฺติ, ปฏิกฺกโมสานํ ปญฺญายติ โน อภิกฺกโม’”ติ? ",
"sn22.89:1.7":	"“เอวมาวุโส”ติ โข อายสฺมา ทาสโก เถรานํ ภิกฺขูนํ ปฏิสฺสุตฺวา เยนายสฺมา เขมโก เตนุปสงฺกมิ; อุปสงฺกมิตฺวา อายสฺมนฺตํ เขมกํ เอตทโวจ",
"sn22.89:1.8":	"“เถรา ตํ, อาวุโส เขมก, เอวมาหํสุ",
"sn22.89:1.9":	"‘กจฺจิ เต, อาวุโส, ขมนียํ …เป… โน อภิกฺกโม’”ติ? ",
"sn22.89:1.10":	"“น เม, อาวุโส, ขมนียํ น ยาปนียํ …เป… อภิกฺกโมสานํ ปญฺญายติ โน ปฏิกฺกโม”ติฯ ",
"sn22.89:2.1":	"อถ โข อายสฺมา ทาสโก เยน เถรา ภิกฺขู เตนุปสงฺกมิ; อุปสงฺกมิตฺวา เถเร ภิกฺขู เอตทโวจ",
"sn22.89:2.2":	"“เขมโก, อาวุโส, ภิกฺขุ เอวมาห",
"sn22.89:2.3":	"‘น เม, อาวุโส, ขมนียํ …เป… อภิกฺกโมสานํ ปญฺญายติ โน ปฏิกฺกโม’”ติฯ ",
"sn22.89:2.4":	"“เอหิ ตฺวํ, อาวุโส ทาสก, เยน เขมโก ภิกฺขุ เตนุปสงฺกม; อุปสงฺกมิตฺวา เขมกํ ภิกฺขุํ เอวํ วเทหิ",
"sn22.89:2.5":	"‘เถรา ตํ, อาวุโส เขมก, เอวมาหํสุ—",
"sn22.89:2.6":	"ปญฺจิเม, อาวุโส, อุปาทานกฺขนฺธา วุตฺตา ภควตา, เสยฺยถิทํ—",
"sn22.89:2.7":	"รูปุปาทานกฺขนฺโธ, เวทนุปาทานกฺขนฺโธ, สญฺญุปาทานกฺขนฺโธ, สงฺขารุปาทานกฺขนฺโธ, วิญฺญาณุปาทานกฺขนฺโธฯ ",
"sn22.89:2.8":	"อิเมสุ อายสฺมา เขมโก ปญฺจสุ อุปาทานกฺขนฺเธสุ กิญฺจิ อตฺตํ วา อตฺตนิยํ วา สมนุปสฺสตี’”ติ? ",
"sn22.89:3.1":	"“เอวมาวุโส”ติ โข อายสฺมา ทาสโก เถรานํ ภิกฺขูนํ ปฏิสฺสุตฺวา เยนายสฺมา เขมโก เตนุปสงฺกมิ; อุปสงฺกมิตฺวา …เป… ",
"sn22.89:3.2":	"เถรา ตํ, อาวุโส เขมก, เอวมาหํสุ",
"sn22.89:3.3":	"“ปญฺจิเม, อาวุโส, อุปาทานกฺขนฺธา วุตฺตา ภควตา, เสยฺยถิทํ—",
"sn22.89:3.4":	"รูปุปาทานกฺขนฺโธ …เป… วิญฺญาณุปาทานกฺขนฺโธฯ ",
"sn22.89:3.5":	"อิเมสุ อายสฺมา เขมโก ปญฺจสุ อุปาทานกฺขนฺเธสุ กิญฺจิ อตฺตํ วา อตฺตนิยํ วา สมนุปสฺสตี”ติ? ",
"sn22.89:3.6":	"“ปญฺจิเม, อาวุโส, อุปาทานกฺขนฺธา วุตฺตา ภควตา, เสยฺยถิทํ—",
"sn22.89:3.7":	"รูปุปาทานกฺขนฺโธ …เป… วิญฺญาณุปาทานกฺขนฺโธฯ ",
"sn22.89:3.8":	"อิเมสุ ขฺวาหํ, อาวุโส, ปญฺจสุ อุปาทานกฺขนฺเธสุ น กิญฺจิ อตฺตํ วา อตฺตนิยํ วา สมนุปสฺสามี”ติฯ ",
"sn22.89:4.1":	"อถ โข อายสฺมา ทาสโก เยน เถรา ภิกฺขู เตนุปสงฺกมิ; อุปสงฺกมิตฺวา เถเร ภิกฺขู เอตทโวจ",
"sn22.89:4.2":	"“เขมโก, อาวุโส, ภิกฺขุ เอวมาห",
"sn22.89:4.3":	"‘ปญฺจิเม, อาวุโส, อุปาทานกฺขนฺธา วุตฺตา ภควตา, เสยฺยถิทํ—",
"sn22.89:4.4":	"รูปุปาทานกฺขนฺโธ …เป… วิญฺญาณุปาทานกฺขนฺโธฯ ",
"sn22.89:4.5":	"อิเมสุ ขฺวาหํ, อาวุโส, ปญฺจสุ อุปาทานกฺขนฺเธสุ น กิญฺจิ อตฺตํ วา อตฺตนิยํ วา สมนุปสฺสามี’”ติฯ ",
"sn22.89:4.6":	"“เอหิ ตฺวํ, อาวุโส ทาสก, เยน เขมโก ภิกฺขุ เตนุปสงฺกม; อุปสงฺกมิตฺวา เขมกํ ภิกฺขุํ เอวํ วเทหิ",
"sn22.89:4.7":	"‘เถรา ตํ, อาวุโส เขมก, เอวมาหํสุ—",
"sn22.89:4.8":	"ปญฺจิเม, อาวุโส, อุปาทานกฺขนฺธา วุตฺตา ภควตา, เสยฺยถิทํ—",
"sn22.89:4.9":	"รูปุปาทานกฺขนฺโธ …เป… วิญฺญาณุปาทานกฺขนฺโธฯ ",
"sn22.89:4.10":	"โน เจ กิรายสฺมา เขมโก อิเมสุ ปญฺจสุ อุปาทานกฺขนฺเธสุ กิญฺจิ อตฺตํ วา อตฺตนิยํ วา สมนุปสฺสติฯ ",
"sn22.89:4.11":	"เตนหายสฺมา เขมโก อรหํ ขีณาสโว’”ติฯ ",
"sn22.89:5.1":	"“เอวมาวุโส”ติ โข อายสฺมา ทาสโก เถรานํ ภิกฺขูนํ ปฏิสฺสุตฺวา เยนายสฺมา เขมโก …เป… ",
"sn22.89:5.2":	"เถรา ตํ, อาวุโส เขมก, เอวมาหํสุ",
"sn22.89:5.3":	"“ปญฺจิเม, อาวุโส, อุปาทานกฺขนฺธา วุตฺตา ภควตา, เสยฺยถิทํ—",
"sn22.89:5.4":	"รูปุปาทานกฺขนฺโธ …เป… วิญฺญาณุปาทานกฺขนฺโธ; ",
"sn22.89:5.5":	"โน เจ กิรายสฺมา เขมโก อิเมสุ ปญฺจสุ อุปาทานกฺขนฺเธสุ กิญฺจิ อตฺตํ วา อตฺตนิยํ วา สมนุปสฺสติ, เตนหายสฺมา เขมโก อรหํ ขีณาสโว”ติฯ ",
"sn22.89:5.6":	"“ปญฺจิเม, อาวุโส, อุปาทานกฺขนฺธา วุตฺตา ภควตา, เสยฺยถิทํ—",
"sn22.89:5.7":	"รูปุปาทานกฺขนฺโธ …เป… วิญฺญาณุปาทานกฺขนฺโธฯ ",
"sn22.89:5.8":	"อิเมสุ ขฺวาหํ, อาวุโส, ปญฺจสุ อุปาทานกฺขนฺเธสุ น กิญฺจิ อตฺตํ วา อตฺตนิยํ วา สมนุปสฺสามิ, น จมฺหิ อรหํ ขีณาสโว; ",
"sn22.89:5.9":	"อปิ จ เม, อาวุโส, ปญฺจสุ อุปาทานกฺขนฺเธสุ ‘อสฺมี’ติ อธิคตํ, ‘อยมหมสฺมี’ติ น จ สมนุปสฺสามี”ติฯ ",
"sn22.89:6.1":	"อถ โข อายสฺมา ทาสโก เยน เถรา ภิกฺขู …เป… ",
"sn22.89:6.2":	"เถเร ภิกฺขู เอตทโวจ",
"sn22.89:6.3":	"“เขมโก, อาวุโส, ภิกฺขุ เอวมาห—",
"sn22.89:6.4":	"ปญฺจิเม, อาวุโส, อุปาทานกฺขนฺธา วุตฺตา ภควตา, เสยฺยถิทํ—",
"sn22.89:6.5":	"รูปุปาทานกฺขนฺโธ …เป… วิญฺญาณุปาทานกฺขนฺโธฯ ",
"sn22.89:6.6":	"อิเมสุ ขฺวาหํ, อาวุโส, ปญฺจสุ อุปาทานกฺขนฺเธสุ น กิญฺจิ อตฺตํ วา อตฺตนิยํ วา สมนุปสฺสามิ, น จมฺหิ อรหํ ขีณาสโว; ",
"sn22.89:6.7":	"อปิ จ เม, อาวุโส, ปญฺจสุ อุปาทานกฺขนฺเธสุ ‘อสฺมี’ติ อธิคตํ, ‘อยมหมสฺมี’ติ น จ สมนุปสฺสามี”ติฯ ",
"sn22.89:7.1":	"“เอหิ ตฺวํ, อาวุโส ทาสก, เยน เขมโก ภิกฺขุ เตนุปสงฺกม; อุปสงฺกมิตฺวา เขมกํ ภิกฺขุํ เอวํ วเทหิ",
"sn22.89:7.2":	"‘เถรา ตํ, อาวุโส เขมก, เอวมาหํสุ—",
"sn22.89:7.3":	"ยเมตํ, อาวุโส เขมก, อสฺมีติ วเทสิ, กิเมตํ อสฺมีติ วเทสิ? ",
"sn22.89:7.4":	"รูปํ อสฺมีติ วเทสิ, อญฺญตฺร รูปา อสฺมีติ วเทสิ, ",
"sn22.89:7.5":	"เวทนํ … ",
"sn22.89:7.6":	"สญฺญํ … ",
"sn22.89:7.7":	"สงฺขาเร … ",
"sn22.89:7.8":	"วิญฺญาณํ อสฺมีติ วเทสิ, อญฺญตฺร วิญฺญาณา อสฺมีติ วเทสิฯ ",
"sn22.89:7.9":	"ยเมตํ, อาวุโส เขมก, อสฺมีติ วเทสิฯ กิเมตํ อสฺมีติ วเทสี’”ติ? ",
"sn22.89:8.1":	"“เอวมาวุโส”ติ โข อายสฺมา ทาสโก เถรานํ ภิกฺขูนํ ปฏิสฺสุตฺวา เยนายสฺมา เขมโก เตนุปสงฺกมิ; อุปสงฺกมิตฺวา อายสฺมนฺตํ เขมกํ เอตทโวจ—",
"sn22.89:8.2":	"เถรา ตํ, อาวุโส เขมก, เอวมาหํสุ",
"sn22.89:8.3":	"“ยเมตํ, อาวุโส เขมก, ‘อสฺมี’ติ วเทสิ, กิเมตํ ‘อสฺมี’ติ วเทสิ? ",
"sn22.89:8.4":	"รูปํ ‘อสฺมี’ติ วเทสิ อญฺญตฺร รูปา ‘อสฺมี’ติ วเทสิ? ",
"sn22.89:8.5":	"เวทนํ … ",
"sn22.89:8.6":	"สญฺญํ … ",
"sn22.89:8.7":	"สงฺขาเร … ",
"sn22.89:8.8":	"วิญฺญาณํ ‘อสฺมี’ติ วเทสิ อญฺญตฺร วิญฺญาณา ‘อสฺมี’ติ วเทสิ? ",
"sn22.89:8.9":	"ยเมตํ, อาวุโส เขมก, ‘อสฺมี’ติ วเทสิ, กิเมตํ ‘อสฺมี’ติ วเทสี”ติ? ",
"sn22.89:8.10":	"“อลํ, อาวุโส ทาสก, กึ อิมาย สนฺธาวนิกายฯ ",
"sn22.89:8.11":	"อาหราวุโส, ทณฺฑํ; ",
"sn22.89:8.12":	"อหเมว เยน เถรา ภิกฺขู เตนุปสงฺกมิสฺสามี”ติฯ ",
"sn22.89:9.1":	"อถ โข อายสฺมา เขมโก ทณฺฑโมลุพฺภ เยน เถรา ภิกฺขู เตนุปสงฺกมิ; อุปสงฺกมิตฺวา เถเรหิ ภิกฺขูหิ สทฺธึ สมฺโมทิฯ ",
"sn22.89:9.2":	"สมฺโมทนียํ กถํ สารณียํ วีติสาเรตฺวา เอกมนฺตํ นิสีทิฯ เอกมนฺตํ นิสินฺนํ โข อายสฺมนฺตํ เขมกํ เถรา ภิกฺขู เอตทโวจุํ",
"sn22.89:9.3":	"“ยเมตํ, อาวุโส เขมก, ‘อสฺมี’ติ วเทสิ, กิเมตํ ‘อสฺมี’ติ วเทสิ? ",
"sn22.89:9.4":	"รูปํ ‘อสฺมี’ติ วเทสิ, อญฺญตฺร รูปา ‘อสฺมี’ติ วเทสิ? ",
"sn22.89:9.5":	"เวทนํ … ",
"sn22.89:9.6":	"สญฺญํ … ",
"sn22.89:9.7":	"สงฺขาเร … ",
"sn22.89:9.8":	"วิญฺญาณํ ‘อสฺมี’ติ วเทสิ, อญฺญตฺร วิญฺญาณา ‘อสฺมี’ติ วเทสิ? ",
"sn22.89:9.9":	"ยเมตํ, อาวุโส เขมก, ‘อสฺมี’ติ วเทสิ, กิเมตํ ‘อสฺมี’ติ วเทสี”ติ? ",
"sn22.89:9.10":	"“น ขฺวาหํ, อาวุโส, รูปํ ‘อสฺมี’ติ วทามิ; นปิ อญฺญตฺร รูปา ‘อสฺมี’ติ วทามิฯ ",
"sn22.89:9.11":	"น เวทนํ … ",
"sn22.89:9.12":	"น สญฺญํ … ",
"sn22.89:9.13":	"น สงฺขาเร … ",
"sn22.89:9.14":	"น วิญฺญาณํ ‘อสฺมี’ติ วทามิ; นปิ อญฺญตฺร วิญฺญาณา ‘อสฺมี’ติ วทามิฯ ",
"sn22.89:9.15":	"อปิ จ เม, อาวุโส, ปญฺจสุ อุปาทานกฺขนฺเธสุ ‘อสฺมี’ติ อธิคตํ ‘อยมหมสฺมี’ติ น จ สมนุปสฺสามิฯ ",
"sn22.89:10.1":	"เสยฺยถาปิ, อาวุโส, อุปฺปลสฺส วา ปทุมสฺส วา ปุณฺฑรีกสฺส วา คนฺโธฯ ",
"sn22.89:10.2":	"โย นุ โข เอวํ วเทยฺย",
"sn22.89:10.3":	"“โน เหตํ, อาวุโส”ฯ ",
"sn22.89:10.4":	"“ยถา กถํ, ปนาวุโส, สมฺมา พฺยากรมาโน พฺยากเรยฺยา”ติ? ",
"sn22.89:10.5":	"“‘ปุปฺผสฺส คนฺโธ’ติ โข, อาวุโส, สมฺมา พฺยากรมาโน พฺยากเรยฺยา”ติฯ ",
"sn22.89:10.6":	"“เอวเมว ขฺวาหํ, อาวุโส, น รูปํ ‘อสฺมี’ติ วทามิ, นปิ อญฺญตฺร รูปา ‘อสฺมี’ติ วทามิฯ ",
"sn22.89:10.7":	"น เวทนํ … ",
"sn22.89:10.8":	"น สญฺญํ … ",
"sn22.89:10.9":	"น สงฺขาเร … ",
"sn22.89:10.10":	"น วิญฺญาณํ ‘อสฺมี’ติ วทามิ, นปิ อญฺญตฺร วิญฺญาณา ‘อสฺมี’ติ วทามิฯ ",
"sn22.89:10.11":	"อปิ จ เม, อาวุโส, ปญฺจสุ อุปาทานกฺขนฺเธสุ ‘อสฺมี’ติ อธิคตํ ‘อยมหมสฺมี’ติ น จ สมนุปสฺสามิฯ ",
"sn22.89:11.1":	"กิญฺจาปิ, อาวุโส, อริยสาวกสฺส ปญฺโจรมฺภาคิยานิ สํโยชนานิ ปหีนานิ ภวนฺติ, อถ ขฺวสฺส โหติ",
"sn22.89:11.2":	"โส อปเรน สมเยน ปญฺจสุ อุปาทานกฺขนฺเธสุ อุทยพฺพยานุปสฺสี วิหรติ—",
"sn22.89:11.3":	"อิติ รูปํ, อิติ รูปสฺส สมุทโย, อิติ รูปสฺส อตฺถงฺคโม; ",
"sn22.89:11.4":	"อิติ เวทนา … ",
"sn22.89:11.5":	"อิติ สญฺญา … ",
"sn22.89:11.6":	"อิติ สงฺขารา … ",
"sn22.89:11.7":	"อิติ วิญฺญาณํ, อิติ วิญฺญาณสฺส สมุทโย, อิติ วิญฺญาณสฺส อตฺถงฺคโม’ติฯ ",
"sn22.89:11.8":	"ตสฺสิเมสุ ปญฺจสุ อุปาทานกฺขนฺเธสุ อุทยพฺพยานุปสฺสิโน วิหรโต โยปิสฺส โหติ ปญฺจสุ อุปาทานกฺขนฺเธสุ อนุสหคโต ‘อสฺมี’ติ, มาโน ‘อสฺมี’ติ, ฉนฺโท ‘อสฺมี’ติ อนุสโย อสมูหโต, โสปิ สมุคฺฆาตํ คจฺฉติฯ ",
"sn22.89:12.1":	"เสยฺยถาปิ, อาวุโส, วตฺถํ สงฺกิลิฏฺฐํ มลคฺคหิตํฯ ตเมนํ สามิกา รชกสฺส อนุปทชฺชุํฯ ",
"sn22.89:12.2":	"ตเมนํ รชโก อูเส วา ขาเร วา โคมเย วา สมฺมทฺทิตฺวา อจฺเฉ อุทเก วิกฺขาเลติฯ ",
"sn22.89:12.3":	"กิญฺจาปิ ตํ โหติ วตฺถํ ปริสุทฺธํ ปริโยทาตํ, อถ ขฺวสฺส โหติ เยว อนุสหคโต อูสคนฺโธ วา ขารคนฺโธ วา โคมยคนฺโธ วา อสมูหโตฯ ",
"sn22.89:12.4":	"ตเมนํ รชโก สามิกานํ เทติฯ ตเมนํ สามิกา คนฺธปริภาวิเต กรณฺฑเก นิกฺขิปนฺติฯ ",
"sn22.89:12.5":	"โยปิสฺส โหติ อนุสหคโต อูสคนฺโธ วา ขารคนฺโธ วา โคมยคนฺโธ วา อสมูหโต, โสปิ สมุคฺฆาตํ คจฺฉติฯ ",
"sn22.89:12.6":	"เอวเมว โข, อาวุโส, กิญฺจาปิ อริยสาวกสฺส ปญฺโจรมฺภาคิยานิ สํโยชนานิ ปหีนานิ ภวนฺติ, อถ ขฺวสฺส โหติ เยว ปญฺจสุ อุปาทานกฺขนฺเธสุ อนุสหคโต ‘อสฺมี’ติ, มาโน ‘อสฺมี’ติ, ฉนฺโท ‘อสฺมี’ติ อนุสโย อสมูหโตฯ ",
"sn22.89:12.7":	"โส อปเรน สมเยน ปญฺจสุ อุปาทานกฺขนฺเธสุ อุทยพฺพยานุปสฺสี วิหรติฯ ",
"sn22.89:12.8":	"‘อิติ รูปํ, อิติ รูปสฺส สมุทโย, อิติ รูปสฺส อตฺถงฺคโม; ",
"sn22.89:12.9":	"อิติ เวทนา … ",
"sn22.89:12.10":	"อิติ สญฺญา … ",
"sn22.89:12.11":	"อิติ สงฺขารา … ",
"sn22.89:12.12":	"อิติ วิญฺญาณํ, อิติ วิญฺญาณสฺส สมุทโย, อิติ วิญฺญาณสฺส อตฺถงฺคโม’ติฯ ",
"sn22.89:12.13":	"ตสฺส อิเมสุ ปญฺจสุ อุปาทานกฺขนฺเธสุ อุทยพฺพยานุปสฺสิโน วิหรโต โยปิสฺส โหติ ปญฺจสุ อุปาทานกฺขนฺเธสุ อนุสหคโต ‘อสฺมี’ติ, มาโน ‘อสฺมี’ติ, ฉนฺโท ‘อสฺมี’ติ อนุสโย อสมูหโต, โสปิ สมุคฺฆาตํ คจฺฉตี”ติฯ ",
"sn22.89:13.1":	"เอวํ วุตฺเต, เถรา ภิกฺขู อายสฺมนฺตํ เขมกํ เอตทโวจุํ",
"sn22.89:13.2":	"“น โข มยํ อายสฺมนฺตํ เขมกํ วิเหสาเปขา ปุจฺฉิมฺห, อปิ จายสฺมา เขมโก ปโหสิ ตสฺส ภควโต สาสนํ วิตฺถาเรน อาจิกฺขิตุํ เทเสตุํ ปญฺญาเปตุํ ปฏฺฐเปตุํ วิวริตุํ วิภชิตุํ อุตฺตานีกาตุํฯ ",
"sn22.89:13.3":	"ตยิทํ อายสฺมตา เขมเกน ตสฺส ภควโต สาสนํ วิตฺถาเรน อาจิกฺขิตํ เทสิตํ ปญฺญาปิตํ ปฏฺฐปิตํ วิวริตํ วิภชิตํ อุตฺตานีกตนฺ”ติฯ ",
"sn22.89:14.1":	"อิทมโวจ อายสฺมา เขมโกฯ ",
"sn22.89:14.2":	"อตฺตมนา เถรา ภิกฺขู อายสฺมโต เขมกสฺส ภาสิตํ อภินนฺทุํฯ ",
"sn22.89:14.3":	"อิมสฺมิญฺจ ปน เวยฺยากรณสฺมึ ภญฺญมาเน สฏฺฐิมตฺตานํ เถรานํ ภิกฺขูนํ อนุปาทาย อาสเวหิ จิตฺตานิ วิมุจฺจึสุ, อายสฺมโต เขมกสฺส จาติฯ ",
"sn22.89:14.4":	"สตฺตมํฯ "
}	
