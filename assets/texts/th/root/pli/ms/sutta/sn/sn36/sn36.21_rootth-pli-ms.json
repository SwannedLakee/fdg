{	
"sn36.21:0.1":	"สํยุตฺต นิกาย ๓๖ฯ๒๑ ",
"sn36.21:0.2":	"๓ฯ อฏฺฐสตปริยายวคฺค ",
"sn36.21:0.3":	"สีวกสุตฺต ",
"sn36.21:1.1":	"เอกํ สมยํ ภควา ราชคเห วิหรติ เวฬุวเน กลนฺทกนิวาเปฯ ",
"sn36.21:1.2":	"อถ โข โมฬิยสีวโก ปริพฺพาชโก เยน ภควา เตนุปสงฺกมิ; อุปสงฺกมิตฺวา ภควตา สทฺธึ สมฺโมทิฯ ",
"sn36.21:1.3":	"สมฺโมทนียํ กถํ สารณียํ วีติสาเรตฺวา เอกมนฺตํ นิสีทิฯ เอกมนฺตํ นิสินฺโน โข โมฬิยสีวโก ปริพฺพาชโก ภควนฺตํ เอตทโวจ",
"sn36.21:1.4":	"“สนฺติ, โภ โคตม, เอเก สมณพฺราหฺมณา เอวํวาทิโน เอวํทิฏฺฐิโน",
"sn36.21:1.5":	"‘ยํ กิญฺจายํ ปุริสปุคฺคโล ปฏิสํเวเทติ สุขํ วา ทุกฺขํ วา อทุกฺขมสุขํ วา สพฺพํ ตํ ปุพฺเพกตเหตู’ติฯ ",
"sn36.21:1.6":	"อิธ ภวํ โคตโม กิมาหา”ติ? ",
"sn36.21:2.1":	"“ปิตฺตสมุฏฺฐานานิปิ โข, สีวก, อิเธกจฺจานิ เวทยิตานิ อุปฺปชฺชนฺติฯ ",
"sn36.21:2.2":	"สามมฺปิ โข เอตํ, สีวก, เวทิตพฺพํ ยถา ปิตฺตสมุฏฺฐานานิปิ อิเธกจฺจานิ เวทยิตานิ อุปฺปชฺชนฺติฯ ",
"sn36.21:2.3":	"โลกสฺสปิ โข เอตํ, สีวก, สจฺจสมฺมตํ ยถา ปิตฺตสมุฏฺฐานานิปิ อิเธกจฺจานิ เวทยิตานิ อุปฺปชฺชนฺติฯ ",
"sn36.21:2.4":	"ตตฺร, สีวก, เย เต สมณพฺราหฺมณา เอวํวาทิโน เอวํทิฏฺฐิโน",
"sn36.21:2.5":	"‘ยํ กิญฺจายํ ปุริสปุคฺคโล ปฏิสํเวเทติ สุขํ วา ทุกฺขํ วา อทุกฺขมสุขํ วา สพฺพํ ตํ ปุพฺเพกตเหตู’ติฯ ",
"sn36.21:2.6":	"ยญฺจ สามํ ญาตํ ตญฺจ อติธาวนฺติ, ยญฺจ โลเก สจฺจสมฺมตํ ตญฺจ อติธาวนฺติฯ ",
"sn36.21:2.7":	"ตสฺมา เตสํ สมณพฺราหฺมณานํ มิจฺฉาติ วทามิฯ ",
"sn36.21:3.1":	"เสมฺหสมุฏฺฐานานิปิ โข, สีวก …เป… ",
"sn36.21:3.2":	"วาตสมุฏฺฐานานิปิ โข, สีวก …เป… ",
"sn36.21:3.3":	"สนฺนิปาติกานิปิ โข, สีวก …เป… ",
"sn36.21:3.4":	"อุตุปริณามชานิปิ โข, สีวก …เป… ",
"sn36.21:3.5":	"วิสมปริหารชานิปิ โข, สีวก …เป… ",
"sn36.21:3.6":	"โอปกฺกมิกานิปิ โข, สีวก …เป… ",
"sn36.21:3.7":	"กมฺมวิปากชานิปิ โข, สีวก, อิเธกจฺจานิ เวทยิตานิ อุปฺปชฺชนฺติฯ ",
"sn36.21:3.8":	"สามมฺปิ โข เอตํ, สีวก, เวทิตพฺพํฯ ",
"sn36.21:3.9":	"ยถา กมฺมวิปากชานิปิ อิเธกจฺจานิ เวทยิตานิ อุปฺปชฺชนฺติ; ",
"sn36.21:3.10":	"โลกสฺสปิ โข เอตํ, สีวก, สจฺจสมฺมตํฯ ",
"sn36.21:3.11":	"ยถา กมฺมวิปากชานิปิ อิเธกจฺจานิ เวทยิตานิ อุปฺปชฺชนฺติ; ",
"sn36.21:3.12":	"ตตฺร, สีวก, เย เต สมณพฺราหฺมณา เอวํวาทิโน เอวํทิฏฺฐิโน",
"sn36.21:3.13":	"‘ยํ กิญฺจายํ ปุริสปุคฺคโล ปฏิสํเวเทติ สุขํ วา ทุกฺขํ วา อทุกฺขมสุขํ วา สพฺพํ ตํ ปุพฺเพกตเหตู’ติฯ ",
"sn36.21:3.14":	"ยญฺจ สามํ ญาตํ ตญฺจ อติธาวนฺติ ยญฺจ โลเก สจฺจสมฺมตํ ตญฺจ อติธาวนฺติฯ ",
"sn36.21:3.15":	"ตสฺมา ‘เตสํ สมณพฺราหฺมณานํ มิจฺฉา’ติ วทามี”ติฯ ",
"sn36.21:4.1":	"เอวํ วุตฺเต, โมฬิยสีวโก ปริพฺพาชโก ภควนฺตํ เอตทโวจ",
"sn36.21:4.2":	"“อภิกฺกนฺตํ, โภ โคตม, อภิกฺกนฺตํ, โภ โคตม …เป… ",
"sn36.21:4.3":	"อุปาสกํ มํ ภวํ โคตโม ธาเรตุ อชฺชตคฺเค ปาณุเปตํ สรณํ คตนฺ”ติฯ ",
"sn36.21:5.1":	"“ปิตฺตํ เสมฺหญฺจ วาโต จ, ",
"sn36.21:5.2":	"สนฺนิปาตา อุตูนิ จ; ",
"sn36.21:5.3":	"วิสมํ โอปกฺกมิกํ, ",
"sn36.21:5.4":	"กมฺมวิปาเกน อฏฺฐมี”ติฯ ",
"sn36.21:5.5":	"ปฐมํฯ "
}	
