{	
"sn55.5:0.1":	"สํยุตฺต นิกาย ๕๕ฯ๕ ",
"sn55.5:0.2":	"๑ฯ เวฬุทฺวารวคฺค ",
"sn55.5:0.3":	"ทุติยสาริปุตฺตสุตฺต ",
"sn55.5:1.1":	"อถ โข อายสฺมา สาริปุตฺโต เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺนํ โข อายสฺมนฺตํ สาริปุตฺตํ ภควา เอตทโวจ",
"sn55.5:1.2":	"“‘โสตาปตฺติยงฺคํ, โสตาปตฺติยงฺคนฺ’ติ หิทํ, สาริปุตฺต, วุจฺจติฯ ",
"sn55.5:1.3":	"กตมํ นุ โข, สาริปุตฺต, โสตาปตฺติยงฺคนฺ”ติ? ",
"sn55.5:1.4":	"“สปฺปุริสสํเสโว หิ, ภนฺเต, โสตาปตฺติยงฺคํ, สทฺธมฺมสฺสวนํ โสตาปตฺติยงฺคํ, โยนิโสมนสิกาโร โสตาปตฺติยงฺคํ, ธมฺมานุธมฺมปฺปฏิปตฺติ โสตาปตฺติยงฺคนฺ”ติฯ ",
"sn55.5:1.5":	"“สาธุ สาธุ, สาริปุตฺตฯ ",
"sn55.5:1.6":	"สปฺปุริสสํเสโว หิ, สาริปุตฺต, โสตาปตฺติยงฺคํ, สทฺธมฺมสฺสวนํ โสตาปตฺติยงฺคํ, โยนิโสมนสิกาโร โสตาปตฺติยงฺคํ, ธมฺมานุธมฺมปฺปฏิปตฺติ โสตาปตฺติยงฺคํฯ ",
"sn55.5:2.1":	"‘โสโต, โสโต’ติ หิทํ, สาริปุตฺต, วุจฺจติฯ ",
"sn55.5:2.2":	"กตโม นุ โข, สาริปุตฺต, โสโต”ติ? ",
"sn55.5:2.3":	"“อยเมว หิ, ภนฺเต, อริโย อฏฺฐงฺคิโก มคฺโค โสโต, เสยฺยถิทํ—",
"sn55.5:2.4":	"สมฺมาทิฏฺฐิ, สมฺมาสงฺกปฺโป, สมฺมาวาจา, สมฺมากมฺมนฺโต, สมฺมาอาชีโว, สมฺมาวายาโม, สมฺมาสติ, สมฺมาสมาธี”ติฯ ",
"sn55.5:2.5":	"“สาธุ สาธุ, สาริปุตฺตฯ ",
"sn55.5:2.6":	"อยเมว หิ, สาริปุตฺต, อริโย อฏฺฐงฺคิโก มคฺโค โสโต, เสยฺยถิทํ—",
"sn55.5:2.7":	"สมฺมาทิฏฺฐิ …เป… สมฺมาสมาธิฯ ",
"sn55.5:3.1":	"‘โสตาปนฺโน, โสตาปนฺโน’ติ หิทํ, สาริปุตฺต, วุจฺจติฯ ",
"sn55.5:3.2":	"กตโม นุ โข, สาริปุตฺต, โสตาปนฺโน”ติ? ",
"sn55.5:3.3":	"“โย หิ, ภนฺเต, อิมินา อริเยน อฏฺฐงฺคิเกน มคฺเคน สมนฺนาคโต อยํ วุจฺจติ โสตาปนฺโน, สฺวายํ อายสฺมา เอวํนาโม เอวงฺโคตฺโต”ติฯ ",
"sn55.5:3.4":	"“สาธุ สาธุ, สาริปุตฺตฯ ",
"sn55.5:3.5":	"โย หิ, สาริปุตฺต, อิมินา อริเยน อฏฺฐงฺคิเกน มคฺเคน สมนฺนาคโต อยํ วุจฺจติ โสตาปนฺโน, สฺวายํ อายสฺมา เอวํนาโม เอวงฺโคตฺโต”ติฯ ",
"sn55.5:3.6":	"ปญฺจมํฯ "
}	
