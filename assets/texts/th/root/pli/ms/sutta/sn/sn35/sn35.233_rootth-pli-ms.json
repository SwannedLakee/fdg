{	
"sn35.233:0.1":	"สํยุตฺต นิกาย ๓๕ฯ๒๓๓ ",
"sn35.233:0.2":	"๑๘ฯ สมุทฺทวคฺค ",
"sn35.233:0.3":	"กามภูสุตฺต ",
"sn35.233:1.1":	"เอกํ สมยํ อายสฺมา จ อานนฺโท อายสฺมา จ กามภู โกสมฺพิยํ วิหรนฺติ โฆสิตาราเมฯ ",
"sn35.233:1.2":	"อถ โข อายสฺมา กามภู สายนฺหสมยํ ปฏิสลฺลานา วุฏฺฐิโต เยนายสฺมา อานนฺโท เตนุปสงฺกมิ; อุปสงฺกมิตฺวา อายสฺมตา อานนฺเทน สทฺธึ สมฺโมทิฯ ",
"sn35.233:1.3":	"สมฺโมทนียํ กถํ สารณียํ วีติสาเรตฺวา เอกมนฺตํ นิสีทิฯ เอกมนฺตํ นิสินฺโน โข อายสฺมา กามภู อายสฺมนฺตํ อานนฺทํ เอตทโวจ",
"sn35.233:2.1":	"“กึ นุ โข, อาวุโส อานนฺท, จกฺขุ รูปานํ สํโยชนํ, รูปา จกฺขุสฺส สํโยชนํ …เป… ",
"sn35.233:2.2":	"ชิวฺหา รสานํ สํโยชนํ, รสา ชิวฺหาย สํโยชนํ …เป… ",
"sn35.233:2.3":	"มโน ธมฺมานํ สํโยชนํ, ธมฺมา มนสฺส สํโยชนนฺ”ติ? ",
"sn35.233:3.1":	"“น โข, อาวุโส กามภู, จกฺขุ รูปานํ สํโยชนํ, น รูปา จกฺขุสฺส สํโยชนํฯ ",
"sn35.233:3.2":	"ยญฺจ ตตฺถ ตทุภยํ ปฏิจฺจ อุปฺปชฺชติ ฉนฺทราโค, ตํ ตตฺถ สํโยชนํ …เป… ",
"sn35.233:3.3":	"น ชิวฺหา รสานํ สํโยชนํ, น รสา ชิวฺหาย สํโยชนํ …เป… ",
"sn35.233:3.4":	"น มโน ธมฺมานํ สํโยชนํ, น ธมฺมา มนสฺส สํโยชนํฯ ",
"sn35.233:3.5":	"ยญฺจ ตตฺถ ตทุภยํ ปฏิจฺจ อุปฺปชฺชติ ฉนฺทราโค ตํ ตตฺถ สํโยชนํฯ ",
"sn35.233:4.1":	"เสยฺยถาปิ, อาวุโส, กาโฬ จ พลีพทฺโท โอทาโต จ พลีพทฺโท เอเกน ทาเมน วา โยตฺเตน วา สํยุตฺตา อสฺสุฯ ",
"sn35.233:4.2":	"โย นุ โข เอวํ วเทยฺย",
"sn35.233:4.3":	"‘กาโฬ พลีพทฺโท โอทาตสฺส พลีพทฺทสฺส สํโยชนํ, โอทาโต พลีพทฺโท กาฬสฺส พลีพทฺทสฺส สํโยชนนฺ’ติ, สมฺมา นุ โข โส วทมาโน วเทยฺยา”ติ? ",
"sn35.233:4.4":	"“โน เหตํ, อาวุโส”ฯ ",
"sn35.233:4.5":	"“น โข, อาวุโส, กาโฬ พลีพทฺโท โอทาตสฺส พลีพทฺทสฺส สํโยชนํ, นปิ โอทาโต พลีพทฺโท กาฬสฺส พลีพทฺทสฺส สํโยชนํฯ ",
"sn35.233:4.6":	"เยน จ โข เต เอเกน ทาเมน วา โยตฺเตน วา สํยุตฺตา, ตํ ตตฺถ สํโยชนํฯ ",
"sn35.233:4.7":	"เอวเมว โข, อาวุโส, น จกฺขุ รูปานํ สํโยชนํ, น รูปา จกฺขุสฺส สํโยชนํ …เป… ",
"sn35.233:4.8":	"น ชิวฺหา …เป… ",
"sn35.233:4.9":	"น มโน …เป… ",
"sn35.233:4.10":	"ยญฺจ ตตฺถ ตทุภยํ ปฏิจฺจ อุปฺปชฺชติ ฉนฺทราโค, ตํ ตตฺถ สํโยชนนฺ”ติฯ ",
"sn35.233:4.11":	"ฉฏฺฐํฯ "
}	
