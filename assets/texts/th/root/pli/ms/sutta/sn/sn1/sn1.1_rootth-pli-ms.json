{	
"sn1.1:0.1":	"สํยุตฺต นิกาย ๑ฯ๑ ",
"sn1.1:0.2":	"๑ฯ นฬวคฺค ",
"sn1.1:0.3":	"โอฆตรณสุตฺต ",
"sn1.1:1.1":	"เอวํ เม สุตํ—",
"sn1.1:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"sn1.1:1.3":	"อถ โข อญฺญตรา เทวตา อภิกฺกนฺตาย รตฺติยา อภิกฺกนฺตวณฺณา เกวลกปฺปํ เชตวนํ โอภาเสตฺวา เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ อฏฺฐาสิฯ เอกมนฺตํ ฐิตา โข สา เทวตา ภควนฺตํ เอตทโวจ",
"sn1.1:1.4":	"“กถํ นุ ตฺวํ, มาริส, โอฆมตรี”ติ? ",
"sn1.1:1.5":	"“อปฺปติฏฺฐํ ขฺวาหํ, อาวุโส, อนายูหํ โอฆมตรินฺ”ติฯ ",
"sn1.1:1.6":	"“ยถากถํ ปน ตฺวํ, มาริส, อปฺปติฏฺฐํ อนายูหํ โอฆมตรี”ติ? ",
"sn1.1:1.7":	"“ยทาสฺวาหํ, อาวุโส, สนฺติฏฺฐามิ ตทาสฺสุ สํสีทามิ; ",
"sn1.1:1.8":	"ยทาสฺวาหํ, อาวุโส, อายูหามิ ตทาสฺสุ นิพฺพุยฺหามิฯ ",
"sn1.1:1.9":	"เอวํ ขฺวาหํ, อาวุโส, อปฺปติฏฺฐํ อนายูหํ โอฆมตรินฺ”ติฯ ",
"sn1.1:2.1":	"“จิรสฺสํ วต ปสฺสามิ, ",
"sn1.1:2.2":	"พฺราหฺมณํ ปรินิพฺพุตํ; ",
"sn1.1:2.3":	"อปฺปติฏฺฐํ อนายูหํ, ",
"sn1.1:2.4":	"ติณฺณํ โลเก วิสตฺติกนฺ”ติฯ ",
"sn1.1:3.1":	"อิทมโวจ สา เทวตาฯ ",
"sn1.1:3.2":	"สมนุญฺโญ สตฺถา อโหสิฯ ",
"sn1.1:3.3":	"อถ โข สา เทวตา",
"sn1.1:3.4":	"“สมนุญฺโญ เม สตฺถา”ติ ภควนฺตํ อภิวาเทตฺวา ปทกฺขิณํ กตฺวา ตตฺเถวนฺตรธายีติฯ "
}	
