{	
"sn46.14:0.1":	"สํยุตฺต นิกาย ๔๖ฯ๑๔ ",
"sn46.14:0.2":	"๒ฯ คิลานวคฺค ",
"sn46.14:0.3":	"ปฐมคิลานสุตฺต ",
"sn46.14:1.1":	"เอกํ สมยํ ภควา ราชคเห วิหรติ เวฬุวเน กลนฺทกนิวาเปฯ ",
"sn46.14:1.2":	"เตน โข ปน สมเยน อายสฺมา มหากสฺสโป ปิปฺปลิคุหายํ วิหรติ อาพาธิโก ทุกฺขิโต พาฬฺหคิลาโนฯ ",
"sn46.14:1.3":	"อถ โข ภควา สายนฺหสมยํ ปฏิสลฺลานา วุฏฺฐิโต เยนายสฺมา มหากสฺสโป เตนุปสงฺกมิ; อุปสงฺกมิตฺวา ปญฺญตฺเต อาสเน นิสีทิฯ นิสชฺช โข ภควา อายสฺมนฺตํ มหากสฺสปํ เอตทโวจ",
"sn46.14:2.1":	"“กจฺจิ เต, กสฺสป, ขมนียํ กจฺจิ ยาปนียํ? กจฺจิ ทุกฺขา เวทนา ปฏิกฺกมนฺติ, โน อภิกฺกมนฺติ; ปฏิกฺกโมสานํ ปญฺญายติ, โน อภิกฺกโม”ติ? ",
"sn46.14:2.2":	"“น เม, ภนฺเต, ขมนียํ, น ยาปนียํฯ พาฬฺหา เม ทุกฺขา เวทนา อภิกฺกมนฺติ, โน ปฏิกฺกมนฺติ; อภิกฺกโมสานํ ปญฺญายติ, โน ปฏิกฺกโม”ติฯ ",
"sn46.14:3.1":	"“สตฺติเม, กสฺสป, โพชฺฌงฺคา มยา สมฺมทกฺขาตา ภาวิตา พหุลีกตา อภิญฺญาย สมฺโพธาย นิพฺพานาย สํวตฺตนฺติฯ ",
"sn46.14:3.2":	"กตเม สตฺต? ",
"sn46.14:3.3":	"สติสมฺโพชฺฌงฺโค โข, กสฺสป, มยา สมฺมทกฺขาโต ภาวิโต พหุลีกโต อภิญฺญาย สมฺโพธาย นิพฺพานาย สํวตฺตติ …เป… อุเปกฺขาสมฺโพชฺฌงฺโค โข, กสฺสป, มยา สมฺมทกฺขาโต ภาวิโต พหุลีกโต อภิญฺญาย สมฺโพธาย นิพฺพานาย สํวตฺตติฯ ",
"sn46.14:3.4":	"อิเม โข, กสฺสป, สตฺต โพชฺฌงฺคา มยา สมฺมทกฺขาตา ภาวิตา พหุลีกตา อภิญฺญาย สมฺโพธาย นิพฺพานาย สํวตฺตนฺตี”ติฯ ",
"sn46.14:3.5":	"“ตคฺฆ, ภควา, โพชฺฌงฺคา; ",
"sn46.14:3.6":	"ตคฺฆ, สุคต, โพชฺฌงฺคา”ติฯ ",
"sn46.14:4.1":	"อิทมโวจ ภควาฯ ",
"sn46.14:4.2":	"อตฺตมโน อายสฺมา มหากสฺสโป ภควโต ภาสิตํ อภินนฺทิฯ ",
"sn46.14:4.3":	"วุฏฺฐหิ จายสฺมา มหากสฺสโป ตมฺหา อาพาธาฯ ",
"sn46.14:4.4":	"ตถาปหีโน จายสฺมโต มหากสฺสปสฺส โส อาพาโธ อโหสีติฯ ",
"sn46.14:4.5":	"จตุตฺถํฯ "
}	
