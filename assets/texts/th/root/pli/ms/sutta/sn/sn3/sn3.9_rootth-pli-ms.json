{	
"sn3.9:0.1":	"สํยุตฺต นิกาย ๓ฯ๙ ",
"sn3.9:0.2":	"๑ฯ ปฐมวคฺค ",
"sn3.9:0.3":	"ยญฺญสุตฺต ",
"sn3.9:1.1":	"สาวตฺถินิทานํฯ ",
"sn3.9:1.2":	"เตน โข ปน สมเยน รญฺโญ ปเสนทิสฺส โกสลสฺส มหายญฺโญ ปจฺจุปฏฺฐิโต โหติ, ปญฺจ จ อุสภสตานิ ปญฺจ จ วจฺฉตรสตานิ ปญฺจ จ วจฺฉตริสตานิ ปญฺจ จ อชสตานิ ปญฺจ จ อุรพฺภสตานิ ถูณูปนีตานิ โหนฺติ ยญฺญตฺถายฯ ",
"sn3.9:1.3":	"เยปิสฺส เต โหนฺติ ทาสาติ วา เปสฺสาติ วา กมฺมกราติ วา, เตปิ ทณฺฑตชฺชิตา ภยตชฺชิตา อสฺสุมุขา รุทมานา ปริกมฺมานิ กโรนฺติฯ ",
"sn3.9:2.1":	"อถ โข สมฺพหุลา ภิกฺขู ปุพฺพณฺหสมยํ นิวาเสตฺวา ปตฺตจีวรมาทาย สาวตฺถึ ปิณฺฑาย ปวิสึสุฯ ",
"sn3.9:2.2":	"สาวตฺถิยํ ปิณฺฑาย จริตฺวา ปจฺฉาภตฺตํ ปิณฺฑปาตปฏิกฺกนฺตา เยน ภควา เตนุปสงฺกมึสุ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทึสุฯ เอกมนฺตํ นิสินฺนา โข เต ภิกฺขู ภควนฺตํ เอตทโวจุํ",
"sn3.9:2.3":	"“อิธ, ภนฺเต, รญฺโญ ปเสนทิสฺส โกสลสฺส มหายญฺโญ ปจฺจุปฏฺฐิโต โหติ, ปญฺจ จ อุสภสตานิ ปญฺจ จ วจฺฉตรสตานิ ปญฺจ จ วจฺฉตริสตานิ ปญฺจ จ อชสตานิ ปญฺจ จ อุรพฺภสตานิ ถูณูปนีตานิ โหนฺติ ยญฺญตฺถายฯ ",
"sn3.9:2.4":	"เยปิสฺส เต โหนฺติ ทาสาติ วา เปสฺสาติ วา กมฺมกราติ วา, เตปิ ทณฺฑตชฺชิตา ภยตชฺชิตา อสฺสุมุขา รุทมานา ปริกมฺมานิ กโรนฺตี”ติฯ ",
"sn3.9:3.1":	"อถ โข ภควา เอตมตฺถํ วิทิตฺวา ตายํ เวลายํ อิมา คาถาโย อภาสิ",
"sn3.9:4.1":	"“อสฺสเมธํ ปุริสเมธํ, ",
"sn3.9:4.2":	"สมฺมาปาสํ วาชเปยฺยํ; ",
"sn3.9:4.3":	"นิรคฺคฬํ มหารมฺภา, ",
"sn3.9:4.4":	"น เต โหนฺติ มหปฺผลาฯ ",
"sn3.9:5.1":	"อเชฬกา จ คาโว จ, ",
"sn3.9:5.2":	"วิวิธา ยตฺถ หญฺญเร; ",
"sn3.9:5.3":	"น ตํ สมฺมคฺคตา ยญฺญํ, ",
"sn3.9:5.4":	"อุปยนฺติ มเหสิโนฯ ",
"sn3.9:6.1":	"เย จ ยญฺญา นิรารมฺภา, ",
"sn3.9:6.2":	"ยชนฺติ อนุกุลํ สทา; ",
"sn3.9:6.3":	"อเชฬกา จ คาโว จ, ",
"sn3.9:6.4":	"วิวิธา เนตฺถ หญฺญเร; ",
"sn3.9:6.5":	"เอตํ สมฺมคฺคตา ยญฺญํ, ",
"sn3.9:6.6":	"อุปยนฺติ มเหสิโนฯ ",
"sn3.9:7.1":	"เอตํ ยเชถ เมธาวี, ",
"sn3.9:7.2":	"เอโส ยญฺโญ มหปฺผโล; ",
"sn3.9:7.3":	"เอตญฺหิ ยชมานสฺส, ",
"sn3.9:7.4":	"เสโยฺย โหติ น ปาปิโย; ",
"sn3.9:7.5":	"ยญฺโญ จ วิปุโล โหติ, ",
"sn3.9:7.6":	"ปสีทนฺติ จ เทวตา”ติฯ "
}	
