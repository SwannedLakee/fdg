{	
"sn1.34:0.1":	"สํยุตฺต นิกาย ๑ฯ๓๔ ",
"sn1.34:0.2":	"๔ฯ สตุลฺลปกายิกวคฺค ",
"sn1.34:0.3":	"นสนฺติสุตฺต ",
"sn1.34:1.1":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"sn1.34:1.2":	"อถ โข สมฺพหุลา สตุลฺลปกายิกา เทวตาโย อภิกฺกนฺตาย รตฺติยา อภิกฺกนฺตวณฺณา เกวลกปฺปํ เชตวนํ โอภาเสตฺวา เยน ภควา เตนุปสงฺกมึสุ; อุปสงฺกมิตฺวา ภควนฺตํ อภิวาเทตฺวา เอกมนฺตํ อฏฺฐํสุฯ ",
"sn1.34:1.3":	"เอกมนฺตํ ฐิตา โข เอกา เทวตา ภควโต สนฺติเก อิมํ คาถํ อภาสิ",
"sn1.34:2.1":	"“น สนฺติ กามา มนุเชสุ นิจฺจา, ",
"sn1.34:2.2":	"สนฺตีธ กมนียานิ เยสุ พทฺโธ; ",
"sn1.34:2.3":	"เยสุ ปมตฺโต อปุนาคมนํ, ",
"sn1.34:2.4":	"อนาคนฺตา ปุริโส มจฺจุเธยฺยา”ติฯ ",
"sn1.34:3.1":	"“ฉนฺทชํ อฆํ ฉนฺทชํ ทุกฺขํ, ",
"sn1.34:3.2":	"ฉนฺทวินยา อฆวินโย; ",
"sn1.34:3.3":	"อฆวินยา ทุกฺขวินโย”ติฯ ",
"sn1.34:4.1":	"“น เต กามา ยานิ จิตฺรานิ โลเก, ",
"sn1.34:4.2":	"สงฺกปฺปราโค ปุริสสฺส กาโม; ",
"sn1.34:4.3":	"ติฏฺฐนฺติ จิตฺรานิ ตเถว โลเก, ",
"sn1.34:4.4":	"อเถตฺถ ธีรา วินยนฺติ ฉนฺทํฯ ",
"sn1.34:5.1":	"โกธํ ชเห วิปฺปชเหยฺย มานํ, ",
"sn1.34:5.2":	"สํโยชนํ สพฺพมติกฺกเมยฺย; ",
"sn1.34:5.3":	"ตํ นามรูปสฺมิมสชฺชมานํ, ",
"sn1.34:5.4":	"อกิญฺจนํ นานุปตนฺติ ทุกฺขาฯ ",
"sn1.34:6.1":	"ปหาสิ สงฺขํ น วิมานมชฺฌคา, ",
"sn1.34:6.2":	"อจฺเฉจฺฉิ ตณฺหํ อิธ นามรูเป; ",
"sn1.34:6.3":	"ตํ ฉินฺนคนฺถํ อนิฆํ นิราสํ, ",
"sn1.34:6.4":	"ปริเยสมานา นาชฺฌคมุํ; ",
"sn1.34:6.5":	"เทวา มนุสฺสา อิธ วา หุรํ วา, ",
"sn1.34:6.6":	"สคฺเคสุ วา สพฺพนิเวสเนสู”ติฯ ",
"sn1.34:7.1":	"“ตญฺเจ หิ นาทฺทกฺขุํ ตถาวิมุตฺตํ, ",
"sn1.34:7.2":	"(อิจฺจายสฺมา โมฆราชา) ",
"sn1.34:7.3":	"เทวา มนุสฺสา อิธ วา หุรํ วา; ",
"sn1.34:7.4":	"นรุตฺตมํ อตฺถจรํ นรานํ, ",
"sn1.34:7.5":	"เย ตํ นมสฺสนฺติ ปสํสิยา เต”ติฯ ",
"sn1.34:8.1":	"“ปสํสิยา เตปิ ภวนฺติ ภิกฺขู, ",
"sn1.34:8.2":	"(โมฆราชาติ ภควา) ",
"sn1.34:8.3":	"เย ตํ นมสฺสนฺติ ตถาวิมุตฺตํ; ",
"sn1.34:8.4":	"อญฺญาย ธมฺมํ วิจิกิจฺฉํ ปหาย, ",
"sn1.34:8.5":	"สงฺคาติคา เตปิ ภวนฺติ ภิกฺขู”ติฯ "
}	
