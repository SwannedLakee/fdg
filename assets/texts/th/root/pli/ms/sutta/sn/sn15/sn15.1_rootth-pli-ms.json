{	
"sn15.1:0.1":	"สํยุตฺต นิกาย ๑๕ฯ๑ ",
"sn15.1:0.2":	"๑ฯ ปฐมวคฺค ",
"sn15.1:0.3":	"ติณกฏฺฐสุตฺต ",
"sn15.1:1.1":	"เอวํ เม สุตํ—",
"sn15.1:1.2":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"sn15.1:1.3":	"ตตฺร โข ภควา ภิกฺขู อามนฺเตสิ",
"sn15.1:1.4":	"“ภิกฺขโว”ติฯ ",
"sn15.1:1.5":	"“ภทนฺเต”ติ เต ภิกฺขู ภควโต ปจฺจโสฺสสุํฯ ",
"sn15.1:1.6":	"ภควา เอตทโวจ",
"sn15.1:1.7":	"“อนมตคฺโคยํ, ภิกฺขเว, สํสาโรฯ ",
"sn15.1:1.8":	"ปุพฺพา โกฏิ น ปญฺญายติ อวิชฺชานีวรณานํ สตฺตานํ ตณฺหาสํโยชนานํ สนฺธาวตํ สํสรตํฯ ",
"sn15.1:1.9":	"เสยฺยถาปิ, ภิกฺขเว, ปุริโส ยํ อิมสฺมึ ชมฺพุทีเป ติณกฏฺฐสาขาปลาสํ ตํ เฉตฺวา เอกชฺฌํ สํหริตฺวา จตุรงฺคุลํ จตุรงฺคุลํ ฆฏิกํ กตฺวา นิกฺขิเปยฺย",
"sn15.1:1.10":	"‘อยํ เม มาตา, ตสฺสา เม มาตุ อยํ มาตา’ติ, อปริยาทินฺนาว, ภิกฺขเว, ตสฺส ปุริสสฺส มาตุมาตโร อสฺสุ, อถ อิมสฺมึ ชมฺพุทีเป ติณกฏฺฐสาขาปลาสํ ปริกฺขยํ ปริยาทานํ คจฺเฉยฺยฯ ",
"sn15.1:1.11":	"ตํ กิสฺส เหตุ? ",
"sn15.1:1.12":	"อนมตคฺโคยํ, ภิกฺขเว, สํสาโรฯ ",
"sn15.1:1.13":	"ปุพฺพา โกฏิ น ปญฺญายติ อวิชฺชานีวรณานํ สตฺตานํ ตณฺหาสํโยชนานํ สนฺธาวตํ สํสรตํฯ ",
"sn15.1:1.14":	"เอวํ ทีฆรตฺตํ โว, ภิกฺขเว, ทุกฺขํ ปจฺจนุภูตํ ติพฺพํ ปจฺจนุภูตํ พฺยสนํ ปจฺจนุภูตํ, กฏสี วฑฺฒิตาฯ ",
"sn15.1:1.15":	"ยาวญฺจิทํ, ภิกฺขเว, อลเมว สพฺพสงฺขาเรสุ นิพฺพินฺทิตุํ อลํ วิรชฺชิตุํ อลํ วิมุจฺจิตุนฺ”ติฯ ",
"sn15.1:1.16":	"ปฐมํฯ "
}	
