{	
"sn9.3:0.1":	"สํยุตฺต นิกาย ๙ฯ๓ ",
"sn9.3:0.2":	"๑ฯ วนวคฺค ",
"sn9.3:0.3":	"กสฺสปโคตฺตสุตฺต ",
"sn9.3:1.1":	"เอกํ สมยํ อายสฺมา กสฺสปโคตฺโต โกสเลสุ วิหรติ อญฺญตรสฺมึ วนสณฺเฑฯ ",
"sn9.3:1.2":	"เตน โข ปน สมเยน อายสฺมา กสฺสปโคตฺโต ทิวาวิหารคโต อญฺญตรํ เฉตํ โอวทติฯ ",
"sn9.3:1.3":	"อถ โข ยา ตสฺมึ วนสณฺเฑ อธิวตฺถา เทวตา อายสฺมนฺตํ กสฺสปโคตฺตํ สํเวเชตุกามา เยนายสฺมา กสฺสปโคตฺโต เตนุปสงฺกมิ; อุปสงฺกมิตฺวา อายสฺมนฺตํ กสฺสปโคตฺตํ คาถาหิ อชฺฌภาสิ",
"sn9.3:2.1":	"“คิริทุคฺคจรํ เฉตํ, ",
"sn9.3:2.2":	"อปฺปปญฺญํ อเจตสํ; ",
"sn9.3:2.3":	"อกาเล โอวทํ ภิกฺขุ, ",
"sn9.3:2.4":	"มนฺโทว ปฏิภาติ มํฯ ",
"sn9.3:3.1":	"สุณาติ น วิชานาติ, ",
"sn9.3:3.2":	"อาโลเกติ น ปสฺสติ; ",
"sn9.3:3.3":	"ธมฺมสฺมึ ภญฺญมานสฺมึ, ",
"sn9.3:3.4":	"อตฺถํ พาโล น พุชฺฌติฯ ",
"sn9.3:4.1":	"สเจปิ ทส ปชฺโชเต, ",
"sn9.3:4.2":	"ธารยิสฺสสิ กสฺสป; ",
"sn9.3:4.3":	"เนว ทกฺขติ รูปานิ, ",
"sn9.3:4.4":	"จกฺขุ หิสฺส น วิชฺชตี”ติฯ ",
"sn9.3:5.1":	"อถ โข อายสฺมา กสฺสปโคตฺโต ตาย เทวตาย สํเวชิโต สํเวคมาปาทีติฯ "
}	
