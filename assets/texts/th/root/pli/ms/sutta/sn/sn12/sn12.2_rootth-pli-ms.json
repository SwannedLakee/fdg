{
  "สฺนฺ๑๒ฯ๒:๐ฯ๑": "สํยุตฺต นิกาย ๑๒ฯ๒ ",
  "สฺนฺ๑๒ฯ๒:๐ฯ๒": "๑ฯ พุทฺธวคฺค ",
  "สฺนฺ๑๒ฯ๒:๐ฯ๓": "วิภงฺคสุตฺต ",
  "สฺนฺ๑๒ฯ๒:๑ฯ๑": "สาวตฺถิยํ วิหรติฯ ",
  "สฺนฺ๑๒ฯ๒:๑ฯ๒": "“ปฏิจฺจสมุปฺปาทํ โว, ภิกฺขเว, เทเสสฺสามิ วิภชิสฺสามิฯ ",
  "สฺนฺ๑๒ฯ๒:๑ฯ๓": "ตํ สุณาถ, สาธุกํ มนสิ กโรถ, ภาสิสฺสามี”ติฯ ",
  "สฺนฺ๑๒ฯ๒:๑ฯ๔": "“เอวํ, ภนฺเต”ติ โข เต ภิกฺขู ภควโต ปจฺจโสฺสสุํฯ ",
  "สฺนฺ๑๒ฯ๒:๑ฯ๕": "ภควา เอตทโวจ: ",
  "สฺนฺ๑๒ฯ๒:๒ฯ๑": "“กตโม จ, ภิกฺขเว, ปฏิจฺจสมุปฺปาโท? ",
  "สฺนฺ๑๒ฯ๒:๒ฯ๒": "อวิชฺชาปจฺจยา, ภิกฺขเว, สงฺขารา; ",
  "สฺนฺ๑๒ฯ๒:๒ฯ๓": "สงฺขารปจฺจยา วิญฺญาณํ; ",
  "สฺนฺ๑๒ฯ๒:๒ฯ๔": "วิญฺญาณปจฺจยา นามรูปํ; ",
  "สฺนฺ๑๒ฯ๒:๒ฯ๕": "นามรูปปจฺจยา สฬายตนํ; ",
  "สฺนฺ๑๒ฯ๒:๒ฯ๖": "สฬายตนปจฺจยา ผโสฺส; ",
  "สฺนฺ๑๒ฯ๒:๒ฯ๗": "ผสฺสปจฺจยา เวทนา; ",
  "สฺนฺ๑๒ฯ๒:๒ฯ๘": "เวทนาปจฺจยา ตณฺหา; ",
  "สฺนฺ๑๒ฯ๒:๒ฯ๙": "ตณฺหาปจฺจยา อุปาทานํ; ",
  "สฺนฺ๑๒ฯ๒:๒ฯ๑๐": "อุปาทานปจฺจยา ภโว; ",
  "สฺนฺ๑๒ฯ๒:๒ฯ๑๑": "ภวปจฺจยา ชาติ; ",
  "สฺนฺ๑๒ฯ๒:๒ฯ๑๒": "ชาติปจฺจยา ชรามรณํ โสกปริเทวทุกฺขโทมนสฺสุปายาสา สมฺภวนฺติฯ ",
  "สฺนฺ๑๒ฯ๒:๒ฯ๑๓": "เอวเมตสฺส เกวลสฺส ทุกฺขกฺขนฺธสฺส สมุทโย โหติฯ ",
  "สฺนฺ๑๒ฯ๒:๓ฯ๑": "กตมญฺจ, ภิกฺขเว, ชรามรณํ? ",
  "สฺนฺ๑๒ฯ๒:๓ฯ๒": "ยา เตสํ เตสํ สตฺตานํ ตมฺหิ ตมฺหิ สตฺตนิกาเย ชรา ชีรณตา ขณฺฑิจฺจํ ปาลิจฺจํ วลิตฺตจตา อายุโน สํหานิ อินฺทฺริยานํ ปริปาโก; ",
  "สฺนฺ๑๒ฯ๒:๓ฯ๓": "อยํ วุจฺจติ ชราฯ ",
  "สฺนฺ๑๒ฯ๒:๓ฯ๔": "ยา เตสํ เตสํ สตฺตานํ ตมฺหา ตมฺหา สตฺตนิกายา จุติ จวนตา เภโท อนฺตรธานํ มจฺจุ มรณํ กาลกิริยา ขนฺธานํ เภโท กเฬวรสฺส นิกฺเขโป (…), ",
  "สฺนฺ๑๒ฯ๒:๓ฯ๕": "อิทํ วุจฺจติ มรณํฯ ",
  "สฺนฺ๑๒ฯ๒:๓ฯ๖": "อิติ อยญฺจ ชรา, อิทญฺจ มรณํฯ ",
  "สฺนฺ๑๒ฯ๒:๓ฯ๗": "อิทํ วุจฺจติ, ภิกฺขเว, ชรามรณํฯ ",
  "สฺนฺ๑๒ฯ๒:๔ฯ๑": "กตมา จ, ภิกฺขเว, ชาติ? ",
  "สฺนฺ๑๒ฯ๒:๔ฯ๒": "ยา เตสํ เตสํ สตฺตานํ ตมฺหิ ตมฺหิ สตฺตนิกาเย ชาติ สญฺชาติ โอกฺกนฺติ อภินิพฺพตฺติ ขนฺธานํ ปาตุภาโว อายตนานํ ปฏิลาโภฯ ",
  "สฺนฺ๑๒ฯ๒:๔ฯ๓": "อยํ วุจฺจติ, ภิกฺขเว, ชาติฯ ",
  "สฺนฺ๑๒ฯ๒:๕ฯ๑": "กตโม จ, ภิกฺขเว, ภโว? ",
  "สฺนฺ๑๒ฯ๒:๕ฯ๒": "ตโยเม, ภิกฺขเว, ภวา—",
  "สฺนฺ๑๒ฯ๒:๕ฯ๓": "กามภโว, รูปภโว, อรูปภโวฯ ",
  "สฺนฺ๑๒ฯ๒:๕ฯ๔": "อยํ วุจฺจติ, ภิกฺขเว, ภโวฯ ",
  "สฺนฺ๑๒ฯ๒:๖ฯ๑": "กตมญฺจ, ภิกฺขเว, อุปาทานํ? ",
  "สฺนฺ๑๒ฯ๒:๖ฯ๒": "จตฺตาริมานิ, ภิกฺขเว, อุปาทานานิ—",
  "สฺนฺ๑๒ฯ๒:๖ฯ๓": "กามุปาทานํ, ทิฏฺฐุปาทานํ, สีลพฺพตุปาทานํ, อตฺตวาทุปาทานํฯ ",
  "สฺนฺ๑๒ฯ๒:๖ฯ๔": "อิทํ วุจฺจติ, ภิกฺขเว, อุปาทานํฯ ",
  "สฺนฺ๑๒ฯ๒:๗ฯ๑": "กตมา จ, ภิกฺขเว, ตณฺหา? ",
  "สฺนฺ๑๒ฯ๒:๗ฯ๒": "ฉยิเม, ภิกฺขเว, ตณฺหากายา—",
  "สฺนฺ๑๒ฯ๒:๗ฯ๓": "รูปตณฺหา, สทฺทตณฺหา, คนฺธตณฺหา, รสตณฺหา, โผฏฺฐพฺพตณฺหา, ธมฺมตณฺหาฯ ",
  "สฺนฺ๑๒ฯ๒:๗ฯ๔": "อยํ วุจฺจติ, ภิกฺขเว, ตณฺหาฯ ",
  "สฺนฺ๑๒ฯ๒:๘ฯ๑": "กตมา จ, ภิกฺขเว, เวทนา? ",
  "สฺนฺ๑๒ฯ๒:๘ฯ๒": "ฉยิเม, ภิกฺขเว, เวทนากายา—",
  "สฺนฺ๑๒ฯ๒:๘ฯ๓": "จกฺขุสมฺผสฺสชา เวทนา, โสตสมฺผสฺสชา เวทนา, ฆานสมฺผสฺสชา เวทนา, ชิวฺหาสมฺผสฺสชา เวทนา, กายสมฺผสฺสชา เวทนา, มโนสมฺผสฺสชา เวทนาฯ ",
  "สฺนฺ๑๒ฯ๒:๘ฯ๔": "อยํ วุจฺจติ, ภิกฺขเว, เวทนาฯ ",
  "สฺนฺ๑๒ฯ๒:๙ฯ๑": "กตโม จ, ภิกฺขเว, ผโสฺส? ",
  "สฺนฺ๑๒ฯ๒:๙ฯ๒": "ฉยิเม, ภิกฺขเว, ผสฺสกายา—",
  "สฺนฺ๑๒ฯ๒:๙ฯ๓": "จกฺขุสมฺผโสฺส, โสตสมฺผโสฺส, ฆานสมฺผโสฺส, ชิวฺหาสมฺผโสฺส, กายสมฺผโสฺส, มโนสมฺผโสฺสฯ ",
  "สฺนฺ๑๒ฯ๒:๙ฯ๔": "อยํ วุจฺจติ, ภิกฺขเว, ผโสฺสฯ ",
  "สฺนฺ๑๒ฯ๒:๑๐ฯ๑": "กตมญฺจ, ภิกฺขเว, สฬายตนํ? ",
  "สฺนฺ๑๒ฯ๒:๑๐ฯ๒": "จกฺขายตนํ, โสตายตนํ, ฆานายตนํ, ชิวฺหายตนํ, กายายตนํ, มนายตนํ—",
  "สฺนฺ๑๒ฯ๒:๑๐ฯ๓": "อิทํ วุจฺจติ, ภิกฺขเว, สฬายตนํฯ ",
  "สฺนฺ๑๒ฯ๒:๑๑ฯ๑": "กตมญฺจ, ภิกฺขเว, นามรูปํ? ",
  "สฺนฺ๑๒ฯ๒:๑๑ฯ๒": "เวทนา, สญฺญา, เจตนา, ผโสฺส, มนสิกาโร—",
  "สฺนฺ๑๒ฯ๒:๑๑ฯ๓": "อิทํ วุจฺจติ นามํฯ ",
  "สฺนฺ๑๒ฯ๒:๑๑ฯ๔": "จตฺตาโร จ มหาภูตา, จตุนฺนญฺจ มหาภูตานํ อุปาทายรูปํฯ ",
  "สฺนฺ๑๒ฯ๒:๑๑ฯ๕": "อิทํ วุจฺจติ รูปํฯ ",
  "สฺนฺ๑๒ฯ๒:๑๑ฯ๖": "อิติ อิทญฺจ นามํ, อิทญฺจ รูปํฯ ",
  "สฺนฺ๑๒ฯ๒:๑๑ฯ๗": "อิทํ วุจฺจติ, ภิกฺขเว, นามรูปํฯ ",
  "สฺนฺ๑๒ฯ๒:๑๒ฯ๑": "กตมญฺจ, ภิกฺขเว, วิญฺญาณํ? ",
  "สฺนฺ๑๒ฯ๒:๑๒ฯ๒": "ฉยิเม, ภิกฺขเว, วิญฺญาณกายา—",
  "สฺนฺ๑๒ฯ๒:๑๒ฯ๓": "จกฺขุวิญฺญาณํ, โสตวิญฺญาณํ, ฆานวิญฺญาณํ, ชิวฺหาวิญฺญาณํ, กายวิญฺญาณํ, มโนวิญฺญาณํฯ ",
  "สฺนฺ๑๒ฯ๒:๑๒ฯ๔": "อิทํ วุจฺจติ, ภิกฺขเว, วิญฺญาณํฯ ",
  "สฺนฺ๑๒ฯ๒:๑๓ฯ๑": "กตเม จ, ภิกฺขเว, สงฺขารา? ",
  "สฺนฺ๑๒ฯ๒:๑๓ฯ๒": "ตโยเม, ภิกฺขเว, สงฺขารา—",
  "สฺนฺ๑๒ฯ๒:๑๓ฯ๓": "กายสงฺขาโร, วจีสงฺขาโร, จิตฺตสงฺขาโรฯ ",
  "สฺนฺ๑๒ฯ๒:๑๓ฯ๔": "อิเม วุจฺจนฺติ, ภิกฺขเว, สงฺขาราฯ ",
  "สฺนฺ๑๒ฯ๒:๑๔ฯ๑": "กตมา จ, ภิกฺขเว, อวิชฺชา? ",
  "สฺนฺ๑๒ฯ๒:๑๔ฯ๒": "ยํ โข, ภิกฺขเว, ทุกฺเข อญฺญาณํ, ทุกฺขสมุทเย อญฺญาณํ, ทุกฺขนิโรเธ อญฺญาณํ, ทุกฺขนิโรธคามินิยา ปฏิปทาย อญฺญาณํฯ ",
  "สฺนฺ๑๒ฯ๒:๑๔ฯ๓": "อยํ วุจฺจติ, ภิกฺขเว, อวิชฺชาฯ ",
  "สฺนฺ๑๒ฯ๒:๑๕ฯ๑": "อิติ โข, ภิกฺขเว, อวิชฺชาปจฺจยา สงฺขารา; ",
  "สฺนฺ๑๒ฯ๒:๑๕ฯ๒": "สงฺขารปจฺจยา วิญฺญาณํ …เป… ",
  "สฺนฺ๑๒ฯ๒:๑๕ฯ๓": "เอวเมตสฺส เกวลสฺส ทุกฺขกฺขนฺธสฺส สมุทโย โหติฯ ",
  "สฺนฺ๑๒ฯ๒:๑๕ฯ๔": "อวิชฺชาย เตฺวว อเสสวิราคนิโรธา สงฺขารนิโรโธ; ",
  "สฺนฺ๑๒ฯ๒:๑๕ฯ๕": "สงฺขารนิโรธา วิญฺญาณนิโรโธ …เป… ",
  "สฺนฺ๑๒ฯ๒:๑๕ฯ๖": "เอวเมตสฺส เกวลสฺส ทุกฺขกฺขนฺธสฺส นิโรโธ โหตี”ติฯ ",
  "สฺนฺ๑๒ฯ๒:๑๕ฯ๗": "ทุติยํฯ "
}