{	
"sn12.2:0.1":	"สํยุตฺต นิกาย ๑๒ฯ๒ ",
"sn12.2:0.2":	"๑ฯ พุทฺธวคฺค ",
"sn12.2:0.3":	"วิภงฺคสุตฺต ",
"sn12.2:1.1":	"สาวตฺถิยํ วิหรติฯ ",
"sn12.2:1.2":	"“ปฏิจฺจสมุปฺปาทํ โว, ภิกฺขเว, เทเสสฺสามิ วิภชิสฺสามิฯ ",
"sn12.2:1.3":	"ตํ สุณาถ, สาธุกํ มนสิ กโรถ, ภาสิสฺสามี”ติฯ ",
"sn12.2:1.4":	"“เอวํ, ภนฺเต”ติ โข เต ภิกฺขู ภควโต ปจฺจโสฺสสุํฯ ",
"sn12.2:1.5":	"ภควา เอตทโวจ",
"sn12.2:2.1":	"“กตโม จ, ภิกฺขเว, ปฏิจฺจสมุปฺปาโท? ",
"sn12.2:2.2":	"อวิชฺชาปจฺจยา, ภิกฺขเว, สงฺขารา; ",
"sn12.2:2.3":	"สงฺขารปจฺจยา วิญฺญาณํ; ",
"sn12.2:2.4":	"วิญฺญาณปจฺจยา นามรูปํ; ",
"sn12.2:2.5":	"นามรูปปจฺจยา สฬายตนํ; ",
"sn12.2:2.6":	"สฬายตนปจฺจยา ผโสฺส; ",
"sn12.2:2.7":	"ผสฺสปจฺจยา เวทนา; ",
"sn12.2:2.8":	"เวทนาปจฺจยา ตณฺหา; ",
"sn12.2:2.9":	"ตณฺหาปจฺจยา อุปาทานํ; ",
"sn12.2:2.10":	"อุปาทานปจฺจยา ภโว; ",
"sn12.2:2.11":	"ภวปจฺจยา ชาติ; ",
"sn12.2:2.12":	"ชาติปจฺจยา ชรามรณํ โสกปริเทวทุกฺขโทมนสฺสุปายาสา สมฺภวนฺติฯ ",
"sn12.2:2.13":	"เอวเมตสฺส เกวลสฺส ทุกฺขกฺขนฺธสฺส สมุทโย โหติฯ ",
"sn12.2:3.1":	"กตมญฺจ, ภิกฺขเว, ชรามรณํ? ",
"sn12.2:3.2":	"ยา เตสํ เตสํ สตฺตานํ ตมฺหิ ตมฺหิ สตฺตนิกาเย ชรา ชีรณตา ขณฺฑิจฺจํ ปาลิจฺจํ วลิตฺตจตา อายุโน สํหานิ อินฺทฺริยานํ ปริปาโก; ",
"sn12.2:3.3":	"อยํ วุจฺจติ ชราฯ ",
"sn12.2:3.4":	"ยา เตสํ เตสํ สตฺตานํ ตมฺหา ตมฺหา สตฺตนิกายา จุติ จวนตา เภโท อนฺตรธานํ มจฺจุ มรณํ กาลกิริยา ขนฺธานํ เภโท กเฬวรสฺส นิกฺเขโป (…), ",
"sn12.2:3.5":	"อิทํ วุจฺจติ มรณํฯ ",
"sn12.2:3.6":	"อิติ อยญฺจ ชรา, อิทญฺจ มรณํฯ ",
"sn12.2:3.7":	"อิทํ วุจฺจติ, ภิกฺขเว, ชรามรณํฯ ",
"sn12.2:4.1":	"กตมา จ, ภิกฺขเว, ชาติ? ",
"sn12.2:4.2":	"ยา เตสํ เตสํ สตฺตานํ ตมฺหิ ตมฺหิ สตฺตนิกาเย ชาติ สญฺชาติ โอกฺกนฺติ อภินิพฺพตฺติ ขนฺธานํ ปาตุภาโว อายตนานํ ปฏิลาโภฯ ",
"sn12.2:4.3":	"อยํ วุจฺจติ, ภิกฺขเว, ชาติฯ ",
"sn12.2:5.1":	"กตโม จ, ภิกฺขเว, ภโว? ",
"sn12.2:5.2":	"ตโยเม, ภิกฺขเว, ภวา—",
"sn12.2:5.3":	"กามภโว, รูปภโว, อรูปภโวฯ ",
"sn12.2:5.4":	"อยํ วุจฺจติ, ภิกฺขเว, ภโวฯ ",
"sn12.2:6.1":	"กตมญฺจ, ภิกฺขเว, อุปาทานํ? ",
"sn12.2:6.2":	"จตฺตาริมานิ, ภิกฺขเว, อุปาทานานิ—",
"sn12.2:6.3":	"กามุปาทานํ, ทิฏฺฐุปาทานํ, สีลพฺพตุปาทานํ, อตฺตวาทุปาทานํฯ ",
"sn12.2:6.4":	"อิทํ วุจฺจติ, ภิกฺขเว, อุปาทานํฯ ",
"sn12.2:7.1":	"กตมา จ, ภิกฺขเว, ตณฺหา? ",
"sn12.2:7.2":	"ฉยิเม, ภิกฺขเว, ตณฺหากายา—",
"sn12.2:7.3":	"รูปตณฺหา, สทฺทตณฺหา, คนฺธตณฺหา, รสตณฺหา, โผฏฺฐพฺพตณฺหา, ธมฺมตณฺหาฯ ",
"sn12.2:7.4":	"อยํ วุจฺจติ, ภิกฺขเว, ตณฺหาฯ ",
"sn12.2:8.1":	"กตมา จ, ภิกฺขเว, เวทนา? ",
"sn12.2:8.2":	"ฉยิเม, ภิกฺขเว, เวทนากายา—",
"sn12.2:8.3":	"จกฺขุสมฺผสฺสชา เวทนา, โสตสมฺผสฺสชา เวทนา, ฆานสมฺผสฺสชา เวทนา, ชิวฺหาสมฺผสฺสชา เวทนา, กายสมฺผสฺสชา เวทนา, มโนสมฺผสฺสชา เวทนาฯ ",
"sn12.2:8.4":	"อยํ วุจฺจติ, ภิกฺขเว, เวทนาฯ ",
"sn12.2:9.1":	"กตโม จ, ภิกฺขเว, ผโสฺส? ",
"sn12.2:9.2":	"ฉยิเม, ภิกฺขเว, ผสฺสกายา—",
"sn12.2:9.3":	"จกฺขุสมฺผโสฺส, โสตสมฺผโสฺส, ฆานสมฺผโสฺส, ชิวฺหาสมฺผโสฺส, กายสมฺผโสฺส, มโนสมฺผโสฺสฯ ",
"sn12.2:9.4":	"อยํ วุจฺจติ, ภิกฺขเว, ผโสฺสฯ ",
"sn12.2:10.1":	"กตมญฺจ, ภิกฺขเว, สฬายตนํ? ",
"sn12.2:10.2":	"จกฺขายตนํ, โสตายตนํ, ฆานายตนํ, ชิวฺหายตนํ, กายายตนํ, มนายตนํ—",
"sn12.2:10.3":	"อิทํ วุจฺจติ, ภิกฺขเว, สฬายตนํฯ ",
"sn12.2:11.1":	"กตมญฺจ, ภิกฺขเว, นามรูปํ? ",
"sn12.2:11.2":	"เวทนา, สญฺญา, เจตนา, ผโสฺส, มนสิกาโร—",
"sn12.2:11.3":	"อิทํ วุจฺจติ นามํฯ ",
"sn12.2:11.4":	"จตฺตาโร จ มหาภูตา, จตุนฺนญฺจ มหาภูตานํ อุปาทายรูปํฯ ",
"sn12.2:11.5":	"อิทํ วุจฺจติ รูปํฯ ",
"sn12.2:11.6":	"อิติ อิทญฺจ นามํ, อิทญฺจ รูปํฯ ",
"sn12.2:11.7":	"อิทํ วุจฺจติ, ภิกฺขเว, นามรูปํฯ ",
"sn12.2:12.1":	"กตมญฺจ, ภิกฺขเว, วิญฺญาณํ? ",
"sn12.2:12.2":	"ฉยิเม, ภิกฺขเว, วิญฺญาณกายา—",
"sn12.2:12.3":	"จกฺขุวิญฺญาณํ, โสตวิญฺญาณํ, ฆานวิญฺญาณํ, ชิวฺหาวิญฺญาณํ, กายวิญฺญาณํ, มโนวิญฺญาณํฯ ",
"sn12.2:12.4":	"อิทํ วุจฺจติ, ภิกฺขเว, วิญฺญาณํฯ ",
"sn12.2:13.1":	"กตเม จ, ภิกฺขเว, สงฺขารา? ",
"sn12.2:13.2":	"ตโยเม, ภิกฺขเว, สงฺขารา—",
"sn12.2:13.3":	"กายสงฺขาโร, วจีสงฺขาโร, จิตฺตสงฺขาโรฯ ",
"sn12.2:13.4":	"อิเม วุจฺจนฺติ, ภิกฺขเว, สงฺขาราฯ ",
"sn12.2:14.1":	"กตมา จ, ภิกฺขเว, อวิชฺชา? ",
"sn12.2:14.2":	"ยํ โข, ภิกฺขเว, ทุกฺเข อญฺญาณํ, ทุกฺขสมุทเย อญฺญาณํ, ทุกฺขนิโรเธ อญฺญาณํ, ทุกฺขนิโรธคามินิยา ปฏิปทาย อญฺญาณํฯ ",
"sn12.2:14.3":	"อยํ วุจฺจติ, ภิกฺขเว, อวิชฺชาฯ ",
"sn12.2:15.1":	"อิติ โข, ภิกฺขเว, อวิชฺชาปจฺจยา สงฺขารา; ",
"sn12.2:15.2":	"สงฺขารปจฺจยา วิญฺญาณํ …เป… ",
"sn12.2:15.3":	"เอวเมตสฺส เกวลสฺส ทุกฺขกฺขนฺธสฺส สมุทโย โหติฯ ",
"sn12.2:15.4":	"อวิชฺชาย เตฺวว อเสสวิราคนิโรธา สงฺขารนิโรโธ; ",
"sn12.2:15.5":	"สงฺขารนิโรธา วิญฺญาณนิโรโธ …เป… ",
"sn12.2:15.6":	"เอวเมตสฺส เกวลสฺส ทุกฺขกฺขนฺธสฺส นิโรโธ โหตี”ติฯ ",
"sn12.2:15.7":	"ทุติยํฯ "
}	
