{	
"sn3.19:0.1":	"สํยุตฺต นิกาย ๓ฯ๑๙ ",
"sn3.19:0.2":	"๒ฯ ทุติยวคฺค ",
"sn3.19:0.3":	"ปฐมอปุตฺตกสุตฺต ",
"sn3.19:1.1":	"สาวตฺถินิทานํฯ ",
"sn3.19:1.2":	"อถ โข ราชา ปเสนทิ โกสโล ทิวา ทิวสฺส เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺนํ โข ราชานํ ปเสนทึ โกสลํ ภควา เอตทโวจ",
"sn3.19:1.3":	"“หนฺท กุโต นุ ตฺวํ, มหาราช, อาคจฺฉสิ ทิวา ทิวสฺสา”ติ? ",
"sn3.19:2.1":	"“อิธ, ภนฺเต, สาวตฺถิยํ เสฏฺฐิ คหปติ กาลงฺกโตฯ ",
"sn3.19:2.2":	"ตมหํ อปุตฺตกํ สาปเตยฺยํ ราชนฺเตปุรํ อติหริตฺวา อาคจฺฉามิฯ ",
"sn3.19:2.3":	"อสีติ, ภนฺเต, สตสหสฺสานิ หิรญฺญเสฺสว, โก ปน วาโท รูปิยสฺสฯ ",
"sn3.19:2.4":	"ตสฺส โข ปน, ภนฺเต, เสฏฺฐิสฺส คหปติสฺส เอวรูโป ภตฺตโภโค อโหสิ—",
"sn3.19:2.5":	"กณาชกํ ภุญฺชติ พิลงฺคทุติยํฯ ",
"sn3.19:2.6":	"เอวรูโป วตฺถโภโค อโหสิ—",
"sn3.19:2.7":	"สาณํ ธาเรติ ติปกฺขวสนํฯ ",
"sn3.19:2.8":	"เอวรูโป ยานโภโค อโหสิ—",
"sn3.19:2.9":	"ชชฺชรรถเกน ยาติ ปณฺณฉตฺตเกน ธาริยมาเนนา”ติฯ ",
"sn3.19:3.1":	"“เอวเมตํ, มหาราช, เอวเมตํ, มหาราชฯ ",
"sn3.19:3.2":	"อสปฺปุริโส โข, มหาราช, อุฬาเร โภเค ลภิตฺวา เนวตฺตานํ สุเขติ ปีเณติ, น มาตาปิตโร สุเขติ ปีเณติ, น ปุตฺตทารํ สุเขติ ปีเณติ, น ทาสกมฺมกรโปริเส สุเขติ ปีเณติ, น มิตฺตามจฺเจ สุเขติ ปีเณติ, น สมณพฺราหฺมเณสุ อุทฺธคฺคิกํ ทกฺขิณํ ปติฏฺฐาเปติ โสวคฺคิกํ สุขวิปากํ สคฺคสํวตฺตนิกํฯ ",
"sn3.19:3.3":	"ตสฺส เต โภเค เอวํ สมฺมา อปริภุญฺชิยมาเน ราชาโน วา หรนฺติ โจรา วา หรนฺติ อคฺคิ วา ฑหติ อุทกํ วา วหติ อปฺปิยา วา ทายาทา หรนฺติฯ ",
"sn3.19:3.4":	"เอวํส เต, มหาราช, โภคา สมฺมา อปริภุญฺชิยมานา ปริกฺขยํ คจฺฉนฺติ, โน ปริโภคํฯ ",
"sn3.19:4.1":	"เสยฺยถาปิ, มหาราช, อมนุสฺสฏฺฐาเน โปกฺขรณี อจฺโฉทกา สีโตทกา สาโตทกา เสโตทกา สุปติตฺถา รมณียาฯ ",
"sn3.19:4.2":	"ตํ ชโน เนว หเรยฺย น ปิเวยฺย น นหาเยยฺย น ยถาปจฺจยํ วา กเรยฺยฯ ",
"sn3.19:4.3":	"เอวญฺหิ ตํ, มหาราช, อุทกํ สมฺมา อปริภุญฺชิยมานํ ปริกฺขยํ คจฺเฉยฺย, โน ปริโภคํฯ ",
"sn3.19:4.4":	"เอวเมว โข, มหาราช, อสปฺปุริโส อุฬาเร โภเค ลภิตฺวา เนวตฺตานํ สุเขติ ปีเณติ, น มาตาปิตโร สุเขติ ปีเณติ, น ปุตฺตทารํ สุเขติ ปีเณติ, น ทาสกมฺมกรโปริเส สุเขติ ปีเณติ, น มิตฺตามจฺเจ สุเขติ ปีเณติ, น สมณพฺราหฺมเณสุ อุทฺธคฺคิกํ ทกฺขิณํ ปติฏฺฐาเปติ โสวคฺคิกํ สุขวิปากํ สคฺคสํวตฺตนิกํฯ ",
"sn3.19:4.5":	"ตสฺส เต โภเค เอวํ สมฺมา อปริภุญฺชิยมาเน ราชาโน วา หรนฺติ, โจรา วา หรนฺติ, อคฺคิ วา ฑหติ, อุทกํ วา วหติ, อปฺปิยา วา ทายาทา หรนฺติฯ ",
"sn3.19:4.6":	"เอวํส เต, มหาราช, โภคา สมฺมา อปริภุญฺชิยมานา ปริกฺขยํ คจฺฉนฺติ, โน ปริโภคํฯ ",
"sn3.19:5.1":	"สปฺปุริโส จ โข, มหาราช, อุฬาเร โภเค ลภิตฺวา อตฺตานํ สุเขติ ปีเณติ, มาตาปิตโร สุเขติ ปีเณติ, ปุตฺตทารํ สุเขติ ปีเณติ, ทาสกมฺมกรโปริเส สุเขติ ปีเณติ, มิตฺตามจฺเจ สุเขติ ปีเณติ, สมณพฺราหฺมเณสุ อุทฺธคฺคิกํ ทกฺขิณํ ปติฏฺฐาเปติ โสวคฺคิกํ สุขวิปากํ สคฺคสํวตฺตนิกํฯ ",
"sn3.19:5.2":	"ตสฺส เต โภเค เอวํ สมฺมา ปริภุญฺชิยมาเน เนว ราชาโน หรนฺติ, น โจรา หรนฺติ, น อคฺคิ ฑหติ, น อุทกํ วหติ, น อปฺปิยา ทายาทา หรนฺติฯ ",
"sn3.19:5.3":	"เอวํส เต, มหาราช, โภคา สมฺมา ปริภุญฺชิยมานา ปริโภคํ คจฺฉนฺติ, โน ปริกฺขยํฯ ",
"sn3.19:6.1":	"เสยฺยถาปิ, มหาราช, คามสฺส วา นิคมสฺส วา อวิทูเร โปกฺขรณี อจฺโฉทกา สีโตทกา สาโตทกา เสโตทกา สุปติตฺถา รมณียาฯ ",
"sn3.19:6.2":	"ตญฺจ อุทกํ ชโน หเรยฺยปิ ปิเวยฺยปิ นหาเยยฺยปิ ยถาปจฺจยมฺปิ กเรยฺยฯ ",
"sn3.19:6.3":	"เอวญฺหิ ตํ, มหาราช, อุทกํ สมฺมา ปริภุญฺชิยมานํ ปริโภคํ คจฺเฉยฺย, โน ปริกฺขยํฯ ",
"sn3.19:6.4":	"เอวเมว โข, มหาราช, สปฺปุริโส อุฬาเร โภเค ลภิตฺวา อตฺตานํ สุเขติ ปีเณติ, มาตาปิตโร สุเขติ ปีเณติ, ปุตฺตทารํ สุเขติ ปีเณติ, ทาสกมฺมกรโปริเส สุเขติ ปีเณติ, มิตฺตามจฺเจ สุเขติ ปีเณติ, สมณพฺราหฺมเณสุ อุทฺธคฺคิกํ ทกฺขิณํ ปติฏฺฐาเปติ โสวคฺคิกํ สุขวิปากํ สคฺคสํวตฺตนิกํฯ ",
"sn3.19:6.5":	"ตสฺส เต โภเค เอวํ สมฺมา ปริภุญฺชิยมาเน เนว ราชาโน หรนฺติ, น โจรา หรนฺติ, น อคฺคิ ฑหติ, น อุทกํ วหติ, น อปฺปิยา ทายาทา หรนฺติฯ ",
"sn3.19:6.6":	"เอวํส เต, มหาราช, โภคา สมฺมา ปริภุญฺชิยมานา ปริโภคํ คจฺฉนฺติ, โน ปริกฺขยนฺ”ติฯ ",
"sn3.19:7.1":	"“อมนุสฺสฏฺฐาเน อุทกํว สีตํ, ",
"sn3.19:7.2":	"ตทเปยฺยมานํ ปริโสสเมติ; ",
"sn3.19:7.3":	"เอวํ ธนํ กาปุริโส ลภิตฺวา, ",
"sn3.19:7.4":	"เนวตฺตนา ภุญฺชติ โน ททาติฯ ",
"sn3.19:8.1":	"ธีโร จ วิญฺญู อธิคมฺม โภเค, ",
"sn3.19:8.2":	"โส ภุญฺชติ กิจฺจกโร จ โหติ; ",
"sn3.19:8.3":	"โส ญาติสงฺฆํ นิสโภ ภริตฺวา, ",
"sn3.19:8.4":	"อนินฺทิโต สคฺคมุเปติ ฐานนฺ”ติฯ "
}	
