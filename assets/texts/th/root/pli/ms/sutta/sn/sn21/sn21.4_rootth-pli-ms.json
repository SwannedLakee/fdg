{	
"sn21.4:0.1":	"สํยุตฺต นิกาย ๒๑ฯ๔ ",
"sn21.4:0.2":	"๑ฯ ภิกฺขุวคฺค ",
"sn21.4:0.3":	"นวสุตฺต ",
"sn21.4:1.1":	"สาวตฺถิยํ วิหรติฯ ",
"sn21.4:1.2":	"เตน โข ปน สมเยน อญฺญตโร นโว ภิกฺขุ ปจฺฉาภตฺตํ ปิณฺฑปาตปฏิกฺกนฺโต วิหารํ ปวิสิตฺวา อปฺโปสฺสุกฺโก ตุณฺหีภูโต สงฺกสายติ, น ภิกฺขูนํ เวยฺยาวจฺจํ กโรติ จีวรการสมเยฯ ",
"sn21.4:1.3":	"อถ โข สมฺพหุลา ภิกฺขู เยน ภควา เตนุปสงฺกมึสุ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทึสุฯ เอกมนฺตํ นิสินฺนา โข เต ภิกฺขู ภควนฺตํ เอตทโวจุํ",
"sn21.4:1.4":	"“อิธ, ภนฺเต, อญฺญตโร นโว ภิกฺขุ ปจฺฉาภตฺตํ ปิณฺฑปาตปฏิกฺกนฺโต วิหารํ ปวิสิตฺวา อปฺโปสฺสุกฺโก ตุณฺหีภูโต สงฺกสายติ, น ภิกฺขูนํ เวยฺยาวจฺจํ กโรติ จีวรการสมเย”ติฯ ",
"sn21.4:2.1":	"อถ โข ภควา อญฺญตรํ ภิกฺขุํ อามนฺเตสิ",
"sn21.4:2.2":	"“เอหิ ตฺวํ, ภิกฺขุ, มม วจเนน ตํ ภิกฺขุํ อามนฺเตหิ ‘สตฺถา ตํ, อาวุโส, อามนฺเตตี’”ติฯ ",
"sn21.4:2.3":	"“เอวํ, ภนฺเต”ติ โข โส ภิกฺขุ ภควโต ปฏิสฺสุตฺวา เยน โส ภิกฺขุ เตนุปสงฺกมิ; อุปสงฺกมิตฺวา ตํ ภิกฺขุํ เอตทโวจ",
"sn21.4:2.4":	"“สตฺถา ตํ, อาวุโส, อามนฺเตตี”ติฯ ",
"sn21.4:2.5":	"“เอวมาวุโส”ติ โข โส ภิกฺขุ ตสฺส ภิกฺขุโน ปฏิสฺสุตฺวา เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ เอกมนฺตํ นิสินฺนํ โข ตํ ภิกฺขุํ ภควา เอตทโวจ",
"sn21.4:2.6":	"“สจฺจํ กิร ตฺวํ, ภิกฺขุ, ปจฺฉาภตฺตํ ปิณฺฑปาตปฏิกฺกนฺโต วิหารํ ปวิสิตฺวา อปฺโปสฺสุกฺโก ตุณฺหีภูโต สงฺกสายสิ, น ภิกฺขูนํ เวยฺยาวจฺจํ กโรสิ จีวรการสมเย”ติ? ",
"sn21.4:2.7":	"“อหมฺปิ โข, ภนฺเต, สกํ กิจฺจํ กโรมี”ติฯ ",
"sn21.4:3.1":	"อถ โข ภควา ตสฺส ภิกฺขุโน เจตสา เจโตปริวิตกฺกมญฺญาย ภิกฺขู อามนฺเตสิ",
"sn21.4:3.2":	"“มา โข ตุเมฺห, ภิกฺขเว, เอตสฺส ภิกฺขุโน อุชฺฌายิตฺถฯ ",
"sn21.4:3.3":	"เอโส โข, ภิกฺขเว, ภิกฺขุ จตุนฺนํ ฌานานํ อาภิเจตสิกานํ ทิฏฺฐธมฺมสุขวิหารานํ นิกามลาภี อกิจฺฉลาภี อกสิรลาภี, ยสฺส จตฺถาย กุลปุตฺตา สมฺมเทว อคารสฺมา อนคาริยํ ปพฺพชนฺติ, ตทนุตฺตรํ พฺรหฺมจริยปริโยสานํ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหรตี”ติฯ ",
"sn21.4:4.1":	"อิทมโวจ ภควาฯ ",
"sn21.4:4.2":	"อิทํ วตฺวาน สุคโต อถาปรํ เอตทโวจ สตฺถา",
"sn21.4:5.1":	"“นยิทํ สิถิลมารพฺภ, ",
"sn21.4:5.2":	"นยิทํ อปฺเปน ถามสา; ",
"sn21.4:5.3":	"นิพฺพานํ อธิคนฺตพฺพํ, ",
"sn21.4:5.4":	"สพฺพทุกฺขปฺปโมจนํฯ ",
"sn21.4:6.1":	"อยญฺจ ทหโร ภิกฺขุ, ",
"sn21.4:6.2":	"อยมุตฺตมปุริโส; ",
"sn21.4:6.3":	"ธาเรติ อนฺติมํ เทหํ, ",
"sn21.4:6.4":	"เชตฺวา มารํ สวาหินินฺ”ติฯ ",
"sn21.4:6.5":	"จตุตฺถํฯ "
}	
