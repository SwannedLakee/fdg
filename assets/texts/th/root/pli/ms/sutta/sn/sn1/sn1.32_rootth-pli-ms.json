{	
"sn1.32:0.1":	"สํยุตฺต นิกาย ๑ฯ๓๒ ",
"sn1.32:0.2":	"๔ฯ สตุลฺลปกายิกวคฺค ",
"sn1.32:0.3":	"มจฺฉริสุตฺต ",
"sn1.32:1.1":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"sn1.32:1.2":	"อถ โข สมฺพหุลา สตุลฺลปกายิกา เทวตาโย อภิกฺกนฺตาย รตฺติยา อภิกฺกนฺตวณฺณา เกวลกปฺปํ เชตวนํ โอภาเสตฺวา เยน ภควา เตนุปสงฺกมึสุ; อุปสงฺกมิตฺวา ภควนฺตํ อภิวาเทตฺวา เอกมนฺตํ อฏฺฐํสุฯ ",
"sn1.32:1.3":	"เอกมนฺตํ ฐิตา โข เอกา เทวตา ภควโต สนฺติเก อิมํ คาถํ อภาสิ",
"sn1.32:2.1":	"“มจฺเฉรา จ ปมาทา จ, ",
"sn1.32:2.2":	"เอวํ ทานํ น ทียติ; ",
"sn1.32:2.3":	"ปุญฺญํ อากงฺขมาเนน, ",
"sn1.32:2.4":	"เทยฺยํ โหติ วิชานตา”ติฯ ",
"sn1.32:3.1":	"อถ โข อปรา เทวตา ภควโต สนฺติเก อิมา คาถาโย อภาสิ",
"sn1.32:4.1":	"“ยเสฺสว ภีโต น ททาติ มจฺฉรี, ",
"sn1.32:4.2":	"ตเทวาททโต ภยํ; ",
"sn1.32:4.3":	"ชิฆจฺฉา จ ปิปาสา จ, ",
"sn1.32:4.4":	"ยสฺส ภายติ มจฺฉรี; ",
"sn1.32:4.5":	"ตเมว พาลํ ผุสติ, ",
"sn1.32:4.6":	"อสฺมึ โลเก ปรมฺหิ จฯ ",
"sn1.32:5.1":	"ตสฺมา วิเนยฺย มจฺเฉรํ, ",
"sn1.32:5.2":	"ทชฺชา ทานํ มลาภิภู; ",
"sn1.32:5.3":	"ปุญฺญานิ ปรโลกสฺมึ, ",
"sn1.32:5.4":	"ปติฏฺฐา โหนฺติ ปาณินนฺ”ติฯ ",
"sn1.32:6.1":	"อถ โข อปรา เทวตา ภควโต สนฺติเก อิมา คาถาโย อภาสิ",
"sn1.32:7.1":	"“เต มเตสุ น มียนฺติ, ",
"sn1.32:7.2":	"ปนฺถานํว สหพฺพชํ; ",
"sn1.32:7.3":	"อปฺปสฺมึ เย ปเวจฺฉนฺติ, ",
"sn1.32:7.4":	"เอส ธมฺโม สนนฺตโนฯ ",
"sn1.32:8.1":	"อปฺปเสฺมเก ปเวจฺฉนฺติ, ",
"sn1.32:8.2":	"พหุเนเก น ทิจฺฉเร; ",
"sn1.32:8.3":	"อปฺปสฺมา ทกฺขิณา ทินฺนา, ",
"sn1.32:8.4":	"สหเสฺสน สมํ มิตา”ติฯ ",
"sn1.32:9.1":	"อถ โข อปรา เทวตา ภควโต สนฺติเก อิมา คาถาโย อภาสิ",
"sn1.32:10.1":	"“ทุทฺททํ ททมานานํ, ",
"sn1.32:10.2":	"ทุกฺกรํ กมฺม กุพฺพตํ; ",
"sn1.32:10.3":	"อสนฺโต นานุกุพฺพนฺติ, ",
"sn1.32:10.4":	"สตํ ธมฺโม ทุรนฺวโยฯ ",
"sn1.32:11.1":	"ตสฺมา สตญฺจ อสตํ, ",
"sn1.32:11.2":	"นานา โหติ อิโต คติ; ",
"sn1.32:11.3":	"อสนฺโต นิรยํ ยนฺติ, ",
"sn1.32:11.4":	"สนฺโต สคฺคปรายนา”ติฯ ",
"sn1.32:12.1":	"อถ โข อปรา เทวตา ภควโต สนฺติเก เอตทโวจ",
"sn1.32:12.2":	"“กสฺส นุ โข, ภควา, สุภาสิตนฺ”ติ? ",
"sn1.32:13.1":	"“สพฺพาสํ โว สุภาสิตํ ปริยาเยน; อปิ จ มมปิ สุณาถ—",
"sn1.32:14.1":	"ธมฺมํ จเร โยปิ สมุญฺชกํ จเร, ",
"sn1.32:14.2":	"ทารญฺจ โปสํ ททมปฺปกสฺมึ; ",
"sn1.32:14.3":	"สตํ สหสฺสานํ สหสฺสยาคินํ, ",
"sn1.32:14.4":	"กลมฺปิ นาคฺฆนฺติ ตถาวิธสฺส เต”ติฯ ",
"sn1.32:15.1":	"อถ โข อปรา เทวตา ภควนฺตํ คาถาย อชฺฌภาสิ",
"sn1.32:16.1":	"“เกเนส ยญฺโญ วิปุโล มหคฺคโต, ",
"sn1.32:16.2":	"สเมน ทินฺนสฺส น อคฺฆเมติ; ",
"sn1.32:16.3":	"กถํ สตํ สหสฺสานํ สหสฺสยาคินํ, ",
"sn1.32:16.4":	"กลมฺปิ นาคฺฆนฺติ ตถาวิธสฺส เต”ติฯ ",
"sn1.32:17.1":	"“ททนฺติ เหเก วิสเม นิวิฏฺฐา, ",
"sn1.32:17.2":	"เฉตฺวา วธิตฺวา อถ โสจยิตฺวา; ",
"sn1.32:17.3":	"สา ทกฺขิณา อสฺสุมุขา สทณฺฑา, ",
"sn1.32:17.4":	"สเมน ทินฺนสฺส น อคฺฆเมติฯ ",
"sn1.32:18.1":	"เอวํ สตํ สหสฺสานํ สหสฺสยาคินํ, ",
"sn1.32:18.2":	"กลมฺปิ นาคฺฆนฺติ ตถาวิธสฺส เต”ติฯ "
}	
