{	
"sn7.10:0.1":	"สํยุตฺต นิกาย ๗ฯ๑๐ ",
"sn7.10:0.2":	"๑ฯ อรหนฺตวคฺค ",
"sn7.10:0.3":	"พหุธีตรสุตฺต ",
"sn7.10:1.1":	"เอกํ สมยํ ภควา โกสเลสุ วิหรติ อญฺญตรสฺมึ วนสณฺเฑฯ ",
"sn7.10:1.2":	"เตน โข ปน สมเยน อญฺญตรสฺส ภารทฺวาชโคตฺตสฺส พฺราหฺมณสฺส จตุทฺทส พลีพทฺทา นฏฺฐา โหนฺติฯ ",
"sn7.10:1.3":	"อถ โข ภารทฺวาชโคตฺโต พฺราหฺมโณ เต พลีพทฺเท คเวสนฺโต เยน โส วนสณฺโฑ เตนุปสงฺกมิ; อุปสงฺกมิตฺวา อทฺทส ภควนฺตํ ตสฺมึ วนสณฺเฑ นิสินฺนํ ปลฺลงฺกํ อาภุชิตฺวา อุชุํ กายํ ปณิธาย ปริมุขํ สตึ อุปฏฺฐเปตฺวาฯ ",
"sn7.10:1.4":	"ทิสฺวาน เยน ภควา เตนุปสงฺกมิ; อุปสงฺกมิตฺวา ภควโต สนฺติเก อิมา คาถาโย อภาสิ",
"sn7.10:2.1":	"“น หิ นูนิมสฺส สมณสฺส, ",
"sn7.10:2.2":	"พลีพทฺทา จตุทฺทส; ",
"sn7.10:2.3":	"อชฺชสฏฺฐึ น ทิสฺสนฺติ, ",
"sn7.10:2.4":	"เตนายํ สมโณ สุขีฯ ",
"sn7.10:3.1":	"น หิ นูนิมสฺส สมณสฺส, ",
"sn7.10:3.2":	"ติลาเขตฺตสฺมิ ปาปกา; ",
"sn7.10:3.3":	"เอกปณฺณา ทุปณฺณา จ, ",
"sn7.10:3.4":	"เตนายํ สมโณ สุขีฯ ",
"sn7.10:4.1":	"น หิ นูนิมสฺส สมณสฺส, ",
"sn7.10:4.2":	"ตุจฺฉโกฏฺฐสฺมิ มูสิกา; ",
"sn7.10:4.3":	"อุโสฺสฬฺหิกาย นจฺจนฺติ, ",
"sn7.10:4.4":	"เตนายํ สมโณ สุขีฯ ",
"sn7.10:5.1":	"น หิ นูนิมสฺส สมณสฺส, ",
"sn7.10:5.2":	"สนฺถาโร สตฺตมาสิโก; ",
"sn7.10:5.3":	"อุปฺปาฏเกหิ สญฺฉนฺโน, ",
"sn7.10:5.4":	"เตนายํ สมโณ สุขีฯ ",
"sn7.10:6.1":	"น หิ นูนิมสฺส สมณสฺส, ",
"sn7.10:6.2":	"วิธวา สตฺต ธีตโร; ",
"sn7.10:6.3":	"เอกปุตฺตา ทุปุตฺตา จ, ",
"sn7.10:6.4":	"เตนายํ สมโณ สุขีฯ ",
"sn7.10:7.1":	"น หิ นูนิมสฺส สมณสฺส, ",
"sn7.10:7.2":	"ปิงฺคลา ติลกาหตา; ",
"sn7.10:7.3":	"โสตฺตํ ปาเทน โพเธติ, ",
"sn7.10:7.4":	"เตนายํ สมโณ สุขีฯ ",
"sn7.10:8.1":	"น หิ นูนิมสฺส สมณสฺส, ",
"sn7.10:8.2":	"ปจฺจูสมฺหิ อิณายิกา; ",
"sn7.10:8.3":	"เทถ เทถาติ โจเทนฺติ, ",
"sn7.10:8.4":	"เตนายํ สมโณ สุขี”ติฯ ",
"sn7.10:9.1":	"“น หิ มยฺหํ พฺราหฺมณ, ",
"sn7.10:9.2":	"พลีพทฺทา จตุทฺทส; ",
"sn7.10:9.3":	"อชฺชสฏฺฐึ น ทิสฺสนฺติ, ",
"sn7.10:9.4":	"เตนาหํ พฺราหฺมณา สุขีฯ ",
"sn7.10:10.1":	"น หิ มยฺหํ พฺราหฺมณ, ",
"sn7.10:10.2":	"ติลาเขตฺตสฺมิ ปาปกา; ",
"sn7.10:10.3":	"เอกปณฺณา ทุปณฺณา จ, ",
"sn7.10:10.4":	"เตนาหํ พฺราหฺมณา สุขีฯ ",
"sn7.10:11.1":	"น หิ มยฺหํ พฺราหฺมณ, ",
"sn7.10:11.2":	"ตุจฺฉโกฏฺฐสฺมิ มูสิกา; ",
"sn7.10:11.3":	"อุโสฺสฬฺหิกาย นจฺจนฺติ, ",
"sn7.10:11.4":	"เตนาหํ พฺราหฺมณา สุขีฯ ",
"sn7.10:12.1":	"น หิ มยฺหํ พฺราหฺมณ, ",
"sn7.10:12.2":	"สนฺถาโร สตฺตมาสิโก; ",
"sn7.10:12.3":	"อุปฺปาฏเกหิ สญฺฉนฺโน, ",
"sn7.10:12.4":	"เตนาหํ พฺราหฺมณา สุขีฯ ",
"sn7.10:13.1":	"น หิ มยฺหํ พฺราหฺมณ, ",
"sn7.10:13.2":	"วิธวา สตฺต ธีตโร; ",
"sn7.10:13.3":	"เอกปุตฺตา ทุปุตฺตา จ, ",
"sn7.10:13.4":	"เตนาหํ พฺราหฺมณา สุขีฯ ",
"sn7.10:14.1":	"น หิ มยฺหํ พฺราหฺมณ, ",
"sn7.10:14.2":	"ปิงฺคลา ติลกาหตา; ",
"sn7.10:14.3":	"โสตฺตํ ปาเทน โพเธติ, ",
"sn7.10:14.4":	"เตนาหํ พฺราหฺมณา สุขีฯ ",
"sn7.10:15.1":	"น หิ มยฺหํ พฺราหฺมณ, ",
"sn7.10:15.2":	"ปจฺจูสมฺหิ อิณายิกา; ",
"sn7.10:15.3":	"เทถ เทถาติ โจเทนฺติ, ",
"sn7.10:15.4":	"เตนาหํ พฺราหฺมณา สุขี”ติฯ ",
"sn7.10:16.1":	"เอวํ วุตฺเต, ภารทฺวาชโคตฺโต พฺราหฺมโณ ภควนฺตํ เอตทโวจ",
"sn7.10:16.2":	"“อภิกฺกนฺตํ, โภ โคตม, อภิกฺกนฺตํ, โภ โคตมฯ ",
"sn7.10:16.3":	"เสยฺยถาปิ, โภ โคตม, นิกฺกุชฺชิตํ วา อุกฺกุชฺเชยฺย, ปฏิจฺฉนฺนํ วา วิวเรยฺย, มูฬฺหสฺส วา มคฺคํ อาจิกฺเขยฺย, อนฺธกาเร วา เตลปชฺโชตํ ธาเรยฺย",
"sn7.10:16.4":	"เอสาหํ ภวนฺตํ โคตมํ สรณํ คจฺฉามิ ธมฺมญฺจ ภิกฺขุสงฺฆญฺจฯ ",
"sn7.10:16.5":	"ลเภยฺยาหํ โภโต โคตมสฺส สนฺติเก ปพฺพชฺชํ, ลเภยฺยํ อุปสมฺปทนฺ”ติฯ ",
"sn7.10:17.1":	"อลตฺถ โข ภารทฺวาชโคตฺโต พฺราหฺมโณ ภควโต สนฺติเก ปพฺพชฺชํ, อลตฺถ อุปสมฺปทํฯ ",
"sn7.10:17.2":	"อจิรูปสมฺปนฺโน ปนายสฺมา ภารทฺวาโช เอโก วูปกฏฺโฐ อปฺปมตฺโต อาตาปี ปหิตตฺโต วิหรนฺโต นจิรเสฺสว—ยสฺสตฺถาย กุลปุตฺตา สมฺมเทว อคารสฺมา อนคาริยํ ปพฺพชนฺติ, ตทนุตฺตรํ—พฺรหฺมจริยปริโยสานํ ทิฏฺเฐว ธมฺเม สยํ อภิญฺญา สจฺฉิกตฺวา อุปสมฺปชฺช วิหาสิฯ ",
"sn7.10:17.3":	"“ขีณา ชาติ, วุสิตํ พฺรหฺมจริยํ, กตํ กรณียํ, นาปรํ อิตฺถตฺตายา”ติ อพฺภญฺญาสิฯ ",
"sn7.10:17.4":	"อญฺญตโร จ ปนายสฺมา ภารทฺวาโช อรหตํ อโหสีติฯ ",
"sn7.10:17.5":	"อรหนฺตวคฺโค ปฐโมฯ ",
"sn7.10:18.0":	"ตสฺสุทฺทานํ ",
"sn7.10:18.1":	"ธนญฺชานี จ อกฺโกสํ, ",
"sn7.10:18.2":	"อสุรินฺทํ พิลงฺคิกํ; ",
"sn7.10:18.3":	"อหึสกํ ชฏา เจว, ",
"sn7.10:18.4":	"สุทฺธิกญฺเจว อคฺคิกา; ",
"sn7.10:18.5":	"สุนฺทริกํ พหุธีต—",
"sn7.10:18.6":	"เรน จ เต ทสาติฯ "
}	
