{	
"sn22.22:0.1":	"สํยุตฺต นิกาย ๒๒ฯ๒๒ ",
"sn22.22:0.2":	"๓ฯ ภารวคฺค ",
"sn22.22:0.3":	"ภารสุตฺต ",
"sn22.22:1.1":	"สาวตฺถิยํ … ตตฺร โข … ",
"sn22.22:1.2":	"“ภารญฺจ โว, ภิกฺขเว, เทเสสฺสามิ ภารหารญฺจ ภาราทานญฺจ ภารนิกฺเขปนญฺจฯ ",
"sn22.22:1.3":	"ตํ สุณาถฯ ",
"sn22.22:1.4":	"กตโม จ, ภิกฺขเว, ภาโร? ",
"sn22.22:1.5":	"ปญฺจุปาทานกฺขนฺธา ติสฺส วจนียํฯ ",
"sn22.22:1.6":	"กตเม ปญฺจ? ",
"sn22.22:1.7":	"รูปุปาทานกฺขนฺโธ, เวทนุปาทานกฺขนฺโธ, สญฺญุปาทานกฺขนฺโธ, สงฺขารุปาทานกฺขนฺโธ, วิญฺญาณุปาทานกฺขนฺโธ; ",
"sn22.22:1.8":	"อยํ วุจฺจติ, ภิกฺขเว, ภาโรฯ ",
"sn22.22:2.1":	"กตโม จ, ภิกฺขเว, ภารหาโร? ",
"sn22.22:2.2":	"ปุคฺคโล ติสฺส วจนียํฯ ",
"sn22.22:2.3":	"ยฺวายํ อายสฺมา เอวํนาโม เอวงฺโคตฺโต; ",
"sn22.22:2.4":	"อยํ วุจฺจติ, ภิกฺขเว, ภารหาโรฯ ",
"sn22.22:3.1":	"กตมญฺจ, ภิกฺขเว, ภาราทานํ? ",
"sn22.22:3.2":	"ยายํ ตณฺหา โปโนภวิกา นนฺทีราคสหคตา ตตฺรตตฺราภินนฺทินี, เสยฺยถิทํ—",
"sn22.22:3.3":	"กามตณฺหา, ภวตณฺหา, วิภวตณฺหาฯ ",
"sn22.22:3.4":	"อิทํ วุจฺจติ, ภิกฺขเว, ภาราทานํฯ ",
"sn22.22:4.1":	"กตมญฺจ, ภิกฺขเว, ภารนิกฺเขปนํ? ",
"sn22.22:4.2":	"โย ตสฺสาเยว ตณฺหาย อเสสวิราคนิโรโธ จาโค ปฏินิสฺสคฺโค มุตฺติ อนาลโยฯ ",
"sn22.22:4.3":	"อิทํ วุจฺจติ, ภิกฺขเว, ภารนิกฺเขปนนฺ”ติฯ ",
"sn22.22:5.1":	"อิทมโวจ ภควาฯ ",
"sn22.22:5.2":	"อิทํ วตฺวาน สุคโต อถาปรํ เอตทโวจ สตฺถา",
"sn22.22:6.1":	"“ภารา หเว ปญฺจกฺขนฺธา, ",
"sn22.22:6.2":	"ภารหาโร จ ปุคฺคโล; ",
"sn22.22:6.3":	"ภาราทานํ ทุขํ โลเก, ",
"sn22.22:6.4":	"ภารนิกฺเขปนํ สุขํฯ ",
"sn22.22:7.1":	"นิกฺขิปิตฺวา ครุํ ภารํ, ",
"sn22.22:7.2":	"อญฺญํ ภารํ อนาทิย; ",
"sn22.22:7.3":	"สมูลํ ตณฺหมพฺพุยฺห, ",
"sn22.22:7.4":	"นิจฺฉาโต ปรินิพฺพุโต”ติฯ ",
"sn22.22:7.5":	"ปฐมํฯ "
}	
