{	
"sn20.8:0.1":	"สํยุตฺต นิกาย ๒๐ฯ๘ ",
"sn20.8:0.2":	"๑ฯ โอปมฺมวคฺค ",
"sn20.8:0.3":	"กลิงฺครสุตฺต ",
"sn20.8:1.1":	"เอวํ เม สุตํ—",
"sn20.8:1.2":	"เอกํ สมยํ ภควา เวสาลิยํ วิหรติ มหาวเน กูฏาคารสาลายํฯ ",
"sn20.8:1.3":	"ตตฺร โข ภควา ภิกฺขู อามนฺเตสิ",
"sn20.8:1.4":	"“ภิกฺขโว”ติฯ ",
"sn20.8:1.5":	"“ภทนฺเต”ติ เต ภิกฺขู ภควโต ปจฺจโสฺสสุํฯ ",
"sn20.8:1.6":	"ภควา เอตทโวจ",
"sn20.8:2.1":	"“กลิงฺครูปธานา, ภิกฺขเว, เอตรหิ ลิจฺฉวี วิหรนฺติ อปฺปมตฺตา อาตาปิโน อุปาสนสฺมึฯ ",
"sn20.8:2.2":	"เตสํ ราชา มาคโธ อชาตสตฺตุ เวเทหิปุตฺโต น ลภติ โอตารํ น ลภติ อารมฺมณํฯ ",
"sn20.8:2.3":	"ภวิสฺสนฺติ, ภิกฺขเว, อนาคตมทฺธานํ ลิจฺฉวี สุขุมาลา มุทุตลุนหตฺถปาทา ",
"sn20.8:2.4":	"เต มุทุกาสุ เสยฺยาสุ ตูลพิพฺโพหนาสุ ยาวสูริยุคฺคมนา เสยฺยํ กปฺปิสฺสนฺติฯ ",
"sn20.8:2.5":	"เตสํ ราชา มาคโธ อชาตสตฺตุ เวเทหิปุตฺโต ลจฺฉติ โอตารํ ลจฺฉติ อารมฺมณํฯ ",
"sn20.8:3.1":	"กลิงฺครูปธานา, ภิกฺขเว, เอตรหิ ภิกฺขู วิหรนฺติ อปฺปมตฺตา อาตาปิโน ปธานสฺมึฯ ",
"sn20.8:3.2":	"เตสํ มาโร ปาปิมา น ลภติ โอตารํ น ลภติ อารมฺมณํฯ ",
"sn20.8:3.3":	"ภวิสฺสนฺติ, ภิกฺขเว, อนาคตมทฺธานํ ภิกฺขู สุขุมา มุทุตลุนหตฺถปาทาฯ ",
"sn20.8:3.4":	"เต มุทุกาสุ เสยฺยาสุ ตูลพิพฺโพหนาสุ ยาวสูริยุคฺคมนา เสยฺยํ กปฺปิสฺสนฺติฯ ",
"sn20.8:3.5":	"เตสํ มาโร ปาปิมา ลจฺฉติ โอตารํ ลจฺฉติ อารมฺมณํฯ ",
"sn20.8:3.6":	"ตสฺมาติห, ภิกฺขเว, เอวํ สิกฺขิตพฺพํ",
"sn20.8:3.7":	"‘กลิงฺครูปธานา วิหริสฺสาม อปฺปมตฺตา อาตาปิโน ปธานสฺมินฺ’ติฯ ",
"sn20.8:3.8":	"เอวญฺหิ โว, ภิกฺขเว, สิกฺขิตพฺพนฺ”ติฯ ",
"sn20.8:3.9":	"อฏฺฐมํฯ "
}	
