{	
"sn35.121:0.1":	"สํยุตฺต นิกาย ๓๕ฯ๑๒๑ ",
"sn35.121:0.2":	"๑๒ฯ โลกกามคุณวคฺค ",
"sn35.121:0.3":	"ราหุโลวาทสุตฺต ",
"sn35.121:1.1":	"เอกํ สมยํ ภควา สาวตฺถิยํ วิหรติ เชตวเน อนาถปิณฺฑิกสฺส อาราเมฯ ",
"sn35.121:1.2":	"อถ โข ภควโต รโหคตสฺส ปฏิสลฺลีนสฺส เอวํ เจตโส ปริวิตกฺโก อุทปาทิ",
"sn35.121:1.3":	"“ปริปกฺกา โข ราหุลสฺส วิมุตฺติปริปาจนิยา ธมฺมา; ",
"sn35.121:1.4":	"ยนฺนูนาหํ ราหุลํ อุตฺตรึ อาสวานํ ขเย วิเนยฺยนฺ”ติฯ ",
"sn35.121:1.5":	"อถ โข ภควา ปุพฺพณฺหสมยํ นิวาเสตฺวา ปตฺตจีวรมาทาย สาวตฺถิยํ ปิณฺฑาย จริตฺวา ",
"sn35.121:1.6":	"ปจฺฉาภตฺตํ ปิณฺฑปาตปฏิกฺกนฺโต อายสฺมนฺตํ ราหุลํ อามนฺเตสิ",
"sn35.121:1.7":	"“คณฺหาหิ, ราหุล, นิสีทนํฯ ",
"sn35.121:1.8":	"เยน อนฺธวนํ เตนุปสงฺกมิสฺสาม ทิวาวิหารายา”ติฯ ",
"sn35.121:1.9":	"“เอวํ, ภนฺเต”ติ โข อายสฺมา ราหุโล ภควโต ปฏิสฺสุตฺวา นิสีทนํ อาทาย ภควนฺตํ ปิฏฺฐิโต ปิฏฺฐิโต อนุพนฺธิฯ ",
"sn35.121:2.1":	"เตน โข ปน สมเยน อเนกานิ เทวตาสหสฺสานิ ภควนฺตํ อนุพนฺธานิ โหนฺติ",
"sn35.121:2.2":	"“อชฺช ภควา อายสฺมนฺตํ ราหุลํ อุตฺตรึ อาสวานํ ขเย วิเนสฺสตี”ติฯ ",
"sn35.121:2.3":	"อถ โข ภควา อนฺธวนํ อชฺโฌคาเหตฺวา อญฺญตรสฺมึ รุกฺขมูเล ปญฺญตฺเต อาสเน นิสีทิฯ ",
"sn35.121:2.4":	"อายสฺมาปิ โข ราหุโล ภควนฺตํ อภิวาเทตฺวา เอกมนฺตํ นิสีทิฯ ",
"sn35.121:2.5":	"เอกมนฺตํ นิสินฺนํ โข อายสฺมนฺตํ ราหุลํ ภควา เอตทโวจ",
"sn35.121:3.1":	"“ตํ กึ มญฺญสิ, ราหุล, ",
"sn35.121:3.2":	"จกฺขุ นิจฺจํ วา อนิจฺจํ วา”ติ? ",
"sn35.121:4.1":	"“อนิจฺจํ, ภนฺเต”ฯ ",
"sn35.121:5.1":	"“ยํ ปนานิจฺจํ ทุกฺขํ วา ตํ สุขํ วา”ติ? ",
"sn35.121:6.1":	"“ทุกฺขํ, ภนฺเต”ฯ ",
"sn35.121:7.1":	"“ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ",
"sn35.121:7.2":	"‘เอตํ มม, เอโสหมสฺมิ, เอโส เม อตฺตา’”ติ? ",
"sn35.121:8.1":	"“โน เหตํ, ภนฺเต”ฯ (…) ",
"sn35.121:9.1":	"“รูปา นิจฺจา วา อนิจฺจา วา”ติ? ",
"sn35.121:10.1":	"“อนิจฺจา, ภนฺเต” …เป…ฯ ",
"sn35.121:11.1":	"“จกฺขุวิญฺญาณํ นิจฺจํ วา อนิจฺจํ วา”ติ? ",
"sn35.121:12.1":	"“อนิจฺจํ, ภนฺเต” …เป…ฯ ",
"sn35.121:13.1":	"“จกฺขุสมฺผโสฺส นิจฺโจ วา อนิจฺโจ วา”ติ? ",
"sn35.121:14.1":	"“อนิจฺโจ, ภนฺเต” …เป…ฯ ",
"sn35.121:15.1":	"“ยมฺปิทํ จกฺขุสมฺผสฺสปจฺจยา อุปฺปชฺชติ เวทนาคตํ, สญฺญาคตํ, สงฺขารคตํ, วิญฺญาณคตํ, ตมฺปิ นิจฺจํ วา อนิจฺจํ วา”ติ? ",
"sn35.121:16.1":	"“อนิจฺจํ, ภนฺเต”ฯ ",
"sn35.121:17.1":	"“ยํ ปนานิจฺจํ ทุกฺขํ วา ตํ สุขํ วา”ติ? ",
"sn35.121:18.1":	"“ทุกฺขํ, ภนฺเต”ฯ ",
"sn35.121:19.1":	"“ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ",
"sn35.121:19.2":	"‘เอตํ มม, เอโสหมสฺมิ, เอโส เม อตฺตา’”ติ? ",
"sn35.121:20.1":	"“โน เหตํ, ภนฺเต” …เป…ฯ ",
"sn35.121:21.1":	"“ชิวฺหา นิจฺจา วา อนิจฺจา วา”ติ? ",
"sn35.121:22.1":	"“อนิจฺจา, ภนฺเต” …เป…ฯ ",
"sn35.121:23.1":	"“ชิวฺหาวิญฺญาณํ นิจฺจํ วา อนิจฺจํ วา”ติ? ",
"sn35.121:24.1":	"“อนิจฺจํ, ภนฺเต” …เป…ฯ ",
"sn35.121:25.1":	"“ชิวฺหาสมฺผโสฺส นิจฺโจ วา อนิจฺโจ วา”ติ? ",
"sn35.121:26.1":	"“อนิจฺโจ, ภนฺเต” …เป…ฯ ",
"sn35.121:27.1":	"“ยมฺปิทํ ชิวฺหาสมฺผสฺสปจฺจยา อุปฺปชฺชติ เวทนาคตํ, สญฺญาคตํ, สงฺขารคตํ, วิญฺญาณคตํ, ตมฺปิ นิจฺจํ วา อนิจฺจํ วา”ติ? ",
"sn35.121:28.1":	"“อนิจฺจํ, ภนฺเต”ฯ ",
"sn35.121:29.1":	"“ยํ ปนานิจฺจํ ทุกฺขํ วา ตํ สุขํ วา”ติ? ",
"sn35.121:30.1":	"“ทุกฺขํ, ภนฺเต”ฯ ",
"sn35.121:31.1":	"“ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ",
"sn35.121:31.2":	"‘เอตํ มม, เอโสหมสฺมิ, เอโส เม อตฺตา’”ติ? ",
"sn35.121:32.1":	"“โน เหตํ, ภนฺเต” …เป…ฯ ",
"sn35.121:33.1":	"“มโน นิจฺโจ วา อนิจฺโจ วา”ติ? ",
"sn35.121:34.1":	"“อนิจฺโจ, ภนฺเต”ฯ ",
"sn35.121:35.1":	"“ยํ ปนานิจฺจํ ทุกฺขํ วา ตํ สุขํ วา”ติ? ",
"sn35.121:36.1":	"“ทุกฺขํ, ภนฺเต”ฯ ",
"sn35.121:37.1":	"“ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ ",
"sn35.121:37.2":	"‘เอตํ มม, เอโสหมสฺมิ, เอโส เม อตฺตา’”ติ? ",
"sn35.121:38.1":	"“โน เหตํ, ภนฺเต”ฯ ",
"sn35.121:39.1":	"“ธมฺมา นิจฺจา วา อนิจฺจา วา”ติ? ",
"sn35.121:40.1":	"“อนิจฺจา, ภนฺเต” …เป…ฯ ",
"sn35.121:41.1":	"“มโนวิญฺญาณํ นิจฺจํ วา อนิจฺจํ วา”ติ? ",
"sn35.121:42.1":	"“อนิจฺจํ, ภนฺเต” …เป…ฯ ",
"sn35.121:43.1":	"“มโนสมฺผโสฺส นิจฺโจ วา อนิจฺโจ วา”ติ? ",
"sn35.121:44.1":	"“อนิจฺโจ, ภนฺเต” …เป…ฯ ",
"sn35.121:45.1":	"“ยมฺปิทํ มโนสมฺผสฺสปจฺจยา อุปฺปชฺชติ เวทนาคตํ, สญฺญาคตํ, สงฺขารคตํ, วิญฺญาณคตํ, ตมฺปิ นิจฺจํ วา อนิจฺจํ วา”ติ? ",
"sn35.121:46.1":	"“อนิจฺจํ, ภนฺเต”ฯ ",
"sn35.121:47.1":	"“ยํ ปนานิจฺจํ ทุกฺขํ วา ตํ สุขํ วา”ติ? ",
"sn35.121:48.1":	"“ทุกฺขํ, ภนฺเต”ฯ ",
"sn35.121:49.1":	"“ยํ ปนานิจฺจํ ทุกฺขํ วิปริณามธมฺมํ, กลฺลํ นุ ตํ สมนุปสฺสิตุํ",
"sn35.121:49.2":	"‘เอตํ มม, เอโสหมสฺมิ, เอโส เม อตฺตา’”ติ? ",
"sn35.121:50.1":	"“โน เหตํ, ภนฺเต”ฯ ",
"sn35.121:51.1":	"“เอวํ ปสฺสํ, ราหุล, สุตวา อริยสาวโก จกฺขุสฺมิมฺปิ นิพฺพินฺทติ, รูเปสุปิ นิพฺพินฺทติ, จกฺขุวิญฺญาเณปิ นิพฺพินฺทติ, จกฺขุสมฺผเสฺสปิ นิพฺพินฺทติ, ยมฺปิทํ จกฺขุสมฺผสฺสปจฺจยา อุปฺปชฺชติ เวทนาคตํ สญฺญาคตํ สงฺขารคตํ วิญฺญาณคตํ ตสฺมิมฺปิ นิพฺพินฺทติ …เป… ",
"sn35.121:51.2":	"ชิวฺหายปิ นิพฺพินฺทติ, รเสสุปิ นิพฺพินฺทติ, ชิวฺหาวิญฺญาเณปิ นิพฺพินฺทติ, ชิวฺหาสมฺผเสฺสปิ นิพฺพินฺทติ, ยมฺปิทํ ชิวฺหาสมฺผสฺสปจฺจยา อุปฺปชฺชติ เวทนาคตํ สญฺญาคตํ สงฺขารคตํ วิญฺญาณคตํ ตสฺมิมฺปิ นิพฺพินฺทติ …เป…ฯ ",
"sn35.121:52.1":	"มนสฺมิมฺปิ นิพฺพินฺทติ, ธมฺเมสุปิ นิพฺพินฺทติ, มโนวิญฺญาเณปิ นิพฺพินฺทติ, มโนสมฺผเสฺสปิ นิพฺพินฺทติ, ยมฺปิทํ มโนสมฺผสฺสปจฺจยา อุปฺปชฺชติ เวทนาคตํ สญฺญาคตํ สงฺขารคตํ วิญฺญาณคตํ ตสฺมิมฺปิ นิพฺพินฺทติฯ ",
"sn35.121:52.2":	"นิพฺพินฺทํ วิรชฺชติ; วิราคา วิมุจฺจติ; วิมุตฺตสฺมึ วิมุตฺตมิติ ญาณํ โหติฯ ",
"sn35.121:52.3":	"‘ขีณา ชาติ, วุสิตํ พฺรหฺมจริยํ, กตํ กรณียํ, นาปรํ อิตฺถตฺตายา’ติ ปชานาตี”ติฯ ",
"sn35.121:53.1":	"อิทมโวจ ภควาฯ ",
"sn35.121:53.2":	"อตฺตมโน อายสฺมา ราหุโล ภควโต ภาสิตํ อภินนฺทิฯ ",
"sn35.121:53.3":	"อิมสฺมิญฺจ ปน เวยฺยากรณสฺมึ ภญฺญมาเน อายสฺมโต ราหุลสฺส อนุปาทาย อาสเวหิ จิตฺตํ วิมุจฺจิฯ ",
"sn35.121:53.4":	"อเนกานญฺจ เทวตาสหสฺสานํ วิรชํ วีตมลํ ธมฺมจกฺขุํ อุทปาทิ",
"sn35.121:53.5":	"“ยํ กิญฺจิ สมุทยธมฺมํ สพฺพํ ตํ นิโรธธมฺมนฺ”ติฯ ",
"sn35.121:53.6":	"อฏฺฐมํฯ "
}	
