{	
"sn9.13:0.1":	"สํยุตฺต นิกาย ๙ฯ๑๓ ",
"sn9.13:0.2":	"๑ฯ วนวคฺค ",
"sn9.13:0.3":	"ปากตินฺทฺริยสุตฺต ",
"sn9.13:1.1":	"เอกํ สมยํ สมฺพหุลา ภิกฺขู โกสเลสุ วิหรนฺติ อญฺญตรสฺมึ วนสณฺเฑ อุทฺธตา อุนฺนฬา จปลา มุขรา วิกิณฺณวาจา มุฏฺฐสฺสติโน อสมฺปชานา อสมาหิตา วิพฺภนฺตจิตฺตา ปากตินฺทฺริยาฯ ",
"sn9.13:1.2":	"อถ โข ยา ตสฺมึ วนสณฺเฑ อธิวตฺถา เทวตา เตสํ ภิกฺขูนํ อนุกมฺปิกา อตฺถกามา เต ภิกฺขู สํเวเชตุกามา เยน เต ภิกฺขู เตนุปสงฺกมิ; อุปสงฺกมิตฺวา เต ภิกฺขู คาถาหิ อชฺฌภาสิ",
"sn9.13:2.1":	"“สุขชีวิโน ปุเร อาสุํ, ",
"sn9.13:2.2":	"ภิกฺขู โคตมสาวกา; ",
"sn9.13:2.3":	"อนิจฺฉา ปิณฺฑเมสนา, ",
"sn9.13:2.4":	"อนิจฺฉา สยนาสนํ; ",
"sn9.13:2.5":	"โลเก อนิจฺจตํ ญตฺวา, ",
"sn9.13:2.6":	"ทุกฺขสฺสนฺตํ อกํสุ เตฯ ",
"sn9.13:3.1":	"ทุปฺโปสํ กตฺวา อตฺตานํ, ",
"sn9.13:3.2":	"คาเม คามณิกา วิย; ",
"sn9.13:3.3":	"ภุตฺวา ภุตฺวา นิปชฺชนฺติ, ",
"sn9.13:3.4":	"ปราคาเรสุ มุจฺฉิตาฯ ",
"sn9.13:4.1":	"สงฺฆสฺส อญฺชลึ กตฺวา, ",
"sn9.13:4.2":	"อิเธกจฺเจ วทามหํ; ",
"sn9.13:4.3":	"อปวิทฺธา อนาถา เต, ",
"sn9.13:4.4":	"ยถา เปตา ตเถว เตฯ ",
"sn9.13:5.1":	"เย โข ปมตฺตา วิหรนฺติ, ",
"sn9.13:5.2":	"เต เม สนฺธาย ภาสิตํ; ",
"sn9.13:5.3":	"เย อปฺปมตฺตา วิหรนฺติ, ",
"sn9.13:5.4":	"นโม เตสํ กโรมหนฺ”ติฯ ",
"sn9.13:6.1":	"อถ โข เต ภิกฺขู ตาย เทวตาย สํเวชิตา สํเวคมาปาทุนฺติฯ "
}	
