{	
"sn22.81:0.1":	"สํยุตฺต นิกาย ๒๒ฯ๘๑ ",
"sn22.81:0.2":	"๘ฯ ขชฺชนียวคฺค ",
"sn22.81:0.3":	"ปาลิเลยฺยสุตฺต ",
"sn22.81:1.1":	"เอกํ สมยํ ภควา โกสมฺพิยํ วิหรติ โฆสิตาราเมฯ ",
"sn22.81:1.2":	"อถ โข ภควา ปุพฺพณฺหสมยํ นิวาเสตฺวา ปตฺตจีวรมาทาย โกสมฺพึ ปิณฺฑาย ปาวิสิฯ ",
"sn22.81:1.3":	"โกสมฺพิยํ ปิณฺฑาย จริตฺวา ปจฺฉาภตฺตํ ปิณฺฑปาตปฏิกฺกนฺโต สามํ เสนาสนํ สํสาเมตฺวา ปตฺตจีวรมาทาย อนามนฺเตตฺวา อุปฏฺฐาเก อนปโลเกตฺวา ภิกฺขุสงฺฆํ เอโก อทุติโย จาริกํ ปกฺกามิฯ ",
"sn22.81:2.1":	"อถ โข อญฺญตโร ภิกฺขุ อจิรปกฺกนฺตสฺส ภควโต เยนายสฺมา อานนฺโท เตนุปสงฺกมิ; อุปสงฺกมิตฺวา อายสฺมนฺตํ อานนฺทํ เอตทโวจ",
"sn22.81:2.2":	"“เอสาวุโส อานนฺท, ภควา สามํ เสนาสนํ สํสาเมตฺวา ปตฺตจีวรมาทาย อนามนฺเตตฺวา อุปฏฺฐาเก อนปโลเกตฺวา ภิกฺขุสงฺฆํ เอโก อทุติโย จาริกํ ปกฺกนฺโต”ติฯ ",
"sn22.81:2.3":	"“ยสฺมึ, อาวุโส, สมเย ภควา สามํ เสนาสนํ สํสาเมตฺวา ปตฺตจีวรมาทาย อนามนฺเตตฺวา อุปฏฺฐาเก อนปโลเกตฺวา ภิกฺขุสงฺฆํ เอโก อทุติโย จาริกํ ปกฺกมติ, เอโกว ภควา ตสฺมึ สมเย วิหริตุกาโม โหติ; ",
"sn22.81:2.4":	"น ภควา ตสฺมึ สมเย เกนจิ อนุพนฺธิตพฺโพ โหตี”ติฯ ",
"sn22.81:3.1":	"อถ โข ภควา อนุปุพฺเพน จาริกํ จรมาโน เยน ปาลิเลยฺยกํ ตทวสริฯ ",
"sn22.81:3.2":	"ตตฺร สุทํ ภควา ปาลิเลยฺยเก วิหรติ ภทฺทสาลมูเลฯ ",
"sn22.81:3.3":	"อถ โข สมฺพหุลา ภิกฺขู เยนายสฺมา อานนฺโท เตนุปสงฺกมึสุ; อุปสงฺกมิตฺวา อายสฺมตา อานนฺเทน สทฺธึ สมฺโมทึสุฯ ",
"sn22.81:3.4":	"สมฺโมทนียํ กถํ สารณียํ วีติสาเรตฺวา เอกมนฺตํ นิสีทึสุฯ เอกมนฺตํ นิสินฺนา โข เต ภิกฺขู อายสฺมนฺตํ อานนฺทํ เอตทโวจุํ",
"sn22.81:3.5":	"“จิรสฺสุตา โข โน, อาวุโส อานนฺท, ภควโต สมฺมุขา ธมฺมี กถา; ",
"sn22.81:3.6":	"อิจฺฉาม มยํ, อาวุโส อานนฺท, ภควโต สมฺมุขา ธมฺมึ กถํ โสตุนฺ”ติฯ ",
"sn22.81:4.1":	"อถ โข อายสฺมา อานนฺโท เตหิ ภิกฺขูหิ สทฺธึ เยน ปาลิเลยฺยกํ ภทฺทสาลมูลํ เยน ภควา เตนุปสงฺกมิ; อุปสงฺกมิตฺวา ภควนฺตํ อภิวาเทตฺวา เอกมนฺตํ นิสีทิฯ ",
"sn22.81:4.2":	"เอกมนฺตํ นิสินฺเน โข เต ภิกฺขู ภควา ธมฺมิยา กถาย สนฺทเสฺสสิ สมาทเปสิ สมุตฺเตเชสิ สมฺปหํเสสิฯ ",
"sn22.81:4.3":	"เตน โข ปน สมเยน อญฺญตรสฺส ภิกฺขุโน เอวํ เจตโส ปริวิตกฺโก อุทปาทิ",
"sn22.81:4.4":	"“กถํ นุ โข ชานโต กถํ ปสฺสโต อนนฺตรา อาสวานํ ขโย โหตี”ติ? ",
"sn22.81:4.5":	"อถ โข ภควา ตสฺส ภิกฺขุโน เจตสา เจโตปริวิตกฺกมญฺญาย ภิกฺขู อามนฺเตสิ",
"sn22.81:4.6":	"“วิจยโส เทสิโต, ภิกฺขเว, มยา ธมฺโม; ",
"sn22.81:4.7":	"วิจยโส เทสิตา จตฺตาโร สติปฏฺฐานา; ",
"sn22.81:4.8":	"วิจยโส เทสิตา จตฺตาโร สมฺมปฺปธานา; ",
"sn22.81:4.9":	"วิจยโส เทสิตา จตฺตาโร อิทฺธิปาทา; ",
"sn22.81:4.10":	"วิจยโส เทสิตานิ ปญฺจินฺทฺริยานิ; ",
"sn22.81:4.11":	"วิจยโส เทสิตานิ ปญฺจ พลานิ; ",
"sn22.81:4.12":	"วิจยโส เทสิตา สตฺตโพชฺฌงฺคา; ",
"sn22.81:4.13":	"วิจยโส เทสิโต อริโย อฏฺฐงฺคิโก มคฺโคฯ ",
"sn22.81:4.14":	"เอวํ วิจยโส เทสิโต, ภิกฺขเว, มยา ธมฺโมฯ ",
"sn22.81:4.15":	"เอวํ วิจยโส เทสิเต โข, ภิกฺขเว, มยา ธมฺเม อถ จ ปนิเธกจฺจสฺส ภิกฺขุโน เอวํ เจตโส ปริวิตกฺโก อุทปาทิ",
"sn22.81:4.16":	"‘กถํ นุ โข ชานโต กถํ ปสฺสโต อนนฺตรา อาสวานํ ขโย โหตี’ติ? ",
"sn22.81:5.1":	"กถญฺจ, ภิกฺขเว, ชานโต กถํ ปสฺสโต อนนฺตรา อาสวานํ ขโย โหติ? ",
"sn22.81:5.2":	"อิธ ภิกฺขเว, อสฺสุตวา ปุถุชฺชโน อริยานํ อทสฺสาวี อริยธมฺมสฺส อโกวิโท อริยธมฺเม อวินีโต, สปฺปุริสานํ อทสฺสาวี สปฺปุริสธมฺมสฺส อโกวิโท สปฺปุริสธมฺเม อวินีโต ",
"sn22.81:5.3":	"รูปํ อตฺตโต สมนุปสฺสติฯ ",
"sn22.81:5.4":	"ยา โข ปน สา, ภิกฺขเว, สมนุปสฺสนา สงฺขาโร โสฯ ",
"sn22.81:5.5":	"โส ปน สงฺขาโร กึนิทาโน กึสมุทโย กึชาติโก กึปภโว? ",
"sn22.81:5.6":	"อวิชฺชาสมฺผสฺสเชน, ภิกฺขเว, เวทยิเตน ผุฏฺฐสฺส อสฺสุตวโต ปุถุชฺชนสฺส อุปฺปนฺนา ตณฺหา; ",
"sn22.81:5.7":	"ตโตโช โส สงฺขาโรฯ ",
"sn22.81:5.8":	"อิติ โข, ภิกฺขเว, โสปิ สงฺขาโร อนิจฺโจ สงฺขโต ปฏิจฺจสมุปฺปนฺโนฯ ",
"sn22.81:5.9":	"สาปิ ตณฺหา อนิจฺจา สงฺขตา ปฏิจฺจสมุปฺปนฺนาฯ ",
"sn22.81:5.10":	"สาปิ เวทนา, โสปิ ผโสฺส อนิจฺโจ สงฺขโต ปฏิจฺจสมุปฺปนฺโนฯ ",
"sn22.81:5.11":	"สาปิ อวิชฺชา อนิจฺจา สงฺขตา ปฏิจฺจสมุปฺปนฺนาฯ ",
"sn22.81:5.12":	"เอวมฺปิ โข, ภิกฺขเว, ชานโต เอวํ ปสฺสโต อนนฺตรา อาสวานํ ขโย โหติฯ ",
"sn22.81:6.1":	"น เหว โข รูปํ อตฺตโต สมนุปสฺสติ; ",
"sn22.81:6.2":	"อปิ จ โข รูปวนฺตํ อตฺตานํ สมนุปสฺสติฯ ",
"sn22.81:6.3":	"ยา โข ปน สา, ภิกฺขเว, สมนุปสฺสนา สงฺขาโร โสฯ ",
"sn22.81:6.4":	"โส ปน สงฺขาโร กึนิทาโน กึสมุทโย กึชาติโก กึปภโว? ",
"sn22.81:6.5":	"อวิชฺชาสมฺผสฺสเชน, ภิกฺขเว, เวทยิเตน ผุฏฺฐสฺส อสฺสุตวโต ปุถุชฺชนสฺส อุปฺปนฺนา ตณฺหา; ",
"sn22.81:6.6":	"ตโตโช โส สงฺขาโรฯ ",
"sn22.81:6.7":	"อิติ โข, ภิกฺขเว, โสปิ สงฺขาโร อนิจฺโจ สงฺขโต ปฏิจฺจสมุปฺปนฺโนฯ ",
"sn22.81:6.8":	"สาปิ ตณฺหา … ",
"sn22.81:6.9":	"สาปิ เวทนา … ",
"sn22.81:6.10":	"โสปิ ผโสฺส … ",
"sn22.81:6.11":	"สาปิ อวิชฺชา อนิจฺจา สงฺขตา ปฏิจฺจสมุปฺปนฺนาฯ ",
"sn22.81:6.12":	"เอวมฺปิ โข, ภิกฺขเว, ชานโต เอวํ ปสฺสโต อนนฺตรา อาสวานํ ขโย โหติฯ ",
"sn22.81:7.1":	"น เหว โข รูปํ อตฺตโต สมนุปสฺสติ, น รูปวนฺตํ อตฺตานํ สมนุปสฺสติ; ",
"sn22.81:7.2":	"อปิ จ โข อตฺตนิ รูปํ สมนุปสฺสติฯ ",
"sn22.81:7.3":	"ยา โข ปน สา, ภิกฺขเว, สมนุปสฺสนา สงฺขาโร โสฯ ",
"sn22.81:7.4":	"โส ปน สงฺขาโร กึนิทาโน กึสมุทโย กึชาติโก กึปภโว? ",
"sn22.81:7.5":	"อวิชฺชาสมฺผสฺสเชน, ภิกฺขเว, เวทยิเตน ผุฏฺฐสฺส อสฺสุตวโต ปุถุชฺชนสฺส อุปฺปนฺนา ตณฺหา; ",
"sn22.81:7.6":	"ตโตโช โส สงฺขาโรฯ ",
"sn22.81:7.7":	"อิติ โข, ภิกฺขเว, โสปิ สงฺขาโร อนิจฺโจ สงฺขโต ปฏิจฺจสมุปฺปนฺโนฯ ",
"sn22.81:7.8":	"สาปิ ตณฺหา … ",
"sn22.81:7.9":	"สาปิ เวทนา … ",
"sn22.81:7.10":	"โสปิ ผโสฺส … ",
"sn22.81:7.11":	"สาปิ อวิชฺชา อนิจฺจา สงฺขตา ปฏิจฺจสมุปฺปนฺนาฯ ",
"sn22.81:7.12":	"เอวมฺปิ โข, ภิกฺขเว, ชานโต เอวํ ปสฺสโต อนนฺตรา อาสวานํ ขโย โหติฯ ",
"sn22.81:8.1":	"น เหว โข รูปํ อตฺตโต สมนุปสฺสติ, น รูปวนฺตํ อตฺตานํ สมนุปสฺสติ, น อตฺตนิ รูปํ สมนุปสฺสติ; ",
"sn22.81:8.2":	"อปิ จ โข รูปสฺมึ อตฺตานํ สมนุปสฺสติฯ ",
"sn22.81:8.3":	"ยา โข ปน สา, ภิกฺขเว, สมนุปสฺสนา สงฺขาโร โสฯ ",
"sn22.81:8.4":	"โส ปน สงฺขาโร กึนิทาโน กึสมุทโย กึชาติโก กึปภโว? ",
"sn22.81:8.5":	"อวิชฺชาสมฺผสฺสเชน, ภิกฺขเว, เวทยิเตน ผุฏฺฐสฺส อสฺสุตวโต ปุถุชฺชนสฺส อุปฺปนฺนา ตณฺหา; ",
"sn22.81:8.6":	"ตโตโช โส สงฺขาโรฯ ",
"sn22.81:8.7":	"อิติ โข, ภิกฺขเว, โสปิ สงฺขาโร อนิจฺโจ สงฺขโต ปฏิจฺจสมุปฺปนฺโนฯ ",
"sn22.81:8.8":	"สาปิ ตณฺหา … ",
"sn22.81:8.9":	"สาปิ เวทนา … ",
"sn22.81:8.10":	"โสปิ ผโสฺส … ",
"sn22.81:8.11":	"สาปิ อวิชฺชา อนิจฺจา สงฺขตา ปฏิจฺจสมุปฺปนฺนาฯ ",
"sn22.81:8.12":	"เอวมฺปิ โข, ภิกฺขเว, ชานโต …เป… อาสวานํ ขโย โหติฯ ",
"sn22.81:9.1":	"น เหว โข รูปํ อตฺตโต สมนุปสฺสติ, น รูปวนฺตํ อตฺตานํ, น อตฺตนิ รูปํ, น รูปสฺมึ อตฺตานํ สมนุปสฺสติ; ",
"sn22.81:9.2":	"อปิ จ โข เวทนํ อตฺตโต สมนุปสฺสติ, อปิ จ โข เวทนาวนฺตํ อตฺตานํ สมนุปสฺสติ, อปิ จ โข อตฺตนิ เวทนํ สมนุปสฺสติ, อปิ จ โข เวทนาย อตฺตานํ สมนุปสฺสติ; ",
"sn22.81:9.3":	"อปิ จ โข สญฺญํ … ",
"sn22.81:9.4":	"อปิ จ โข สงฺขาเร อตฺตโต สมนุปสฺสติ, อปิ จ โข สงฺขารวนฺตํ อตฺตานํ สมนุปสฺสติ, อปิ จ โข อตฺตนิ สงฺขาเร สมนุปสฺสติ, อปิ จ โข สงฺขาเรสุ อตฺตานํ สมนุปสฺสติ; ",
"sn22.81:9.5":	"อปิ จ โข วิญฺญาณํ อตฺตโต สมนุปสฺสติ, อปิ จ โข วิญฺญาณวนฺตํ อตฺตานํ, อปิ จ โข อตฺตนิ วิญฺญาณํ, อปิ จ โข วิญฺญาณสฺมึ อตฺตานํ สมนุปสฺสติฯ ",
"sn22.81:9.6":	"ยา โข ปน สา, ภิกฺขเว, สมนุปสฺสนา สงฺขาโร โสฯ ",
"sn22.81:9.7":	"โส ปน สงฺขาโร กึนิทาโน …เป… กึปภโว? ",
"sn22.81:9.8":	"อวิชฺชาสมฺผสฺสเชน, ภิกฺขเว, เวทยิเตน ผุฏฺฐสฺส อสฺสุตวโต ปุถุชฺชนสฺส อุปฺปนฺนา ตณฺหา; ",
"sn22.81:9.9":	"ตโตโช โส สงฺขาโรฯ ",
"sn22.81:9.10":	"อิติ โข, ภิกฺขเว, โสปิ สงฺขาโร อนิจฺโจ สงฺขโต ปฏิจฺจสมุปฺปนฺโนฯ ",
"sn22.81:9.11":	"สาปิ ตณฺหา … ",
"sn22.81:9.12":	"สาปิ เวทนา … ",
"sn22.81:9.13":	"โสปิ ผโสฺส … ",
"sn22.81:9.14":	"สาปิ อวิชฺชา อนิจฺจา สงฺขตา ปฏิจฺจสมุปฺปนฺนาฯ ",
"sn22.81:9.15":	"เอวํ โข, ภิกฺขเว, ชานโต เอวํ ปสฺสโต อนนฺตรา อาสวานํ ขโย โหติฯ ",
"sn22.81:10.1":	"น เหว โข รูปํ อตฺตโต สมนุปสฺสติ, ",
"sn22.81:10.2":	"น เวทนํ อตฺตโต สมนุปสฺสติ, ",
"sn22.81:10.3":	"น สญฺญํ … ",
"sn22.81:10.4":	"น สงฺขาเร … ",
"sn22.81:10.5":	"น วิญฺญาณํ อตฺตโต สมนุปสฺสติ; ",
"sn22.81:10.6":	"อปิ จ โข เอวํทิฏฺฐิ โหติ",
"sn22.81:10.7":	"‘โส อตฺตา โส โลโก, โส เปจฺจ ภวิสฺสามิ นิจฺโจ ธุโว สสฺสโต อวิปริณามธมฺโม’ติฯ ",
"sn22.81:10.8":	"ยา โข ปน สา, ภิกฺขเว, สสฺสตทิฏฺฐิ สงฺขาโร โสฯ ",
"sn22.81:10.9":	"โส ปน สงฺขาโร กึนิทาโน …เป… ",
"sn22.81:10.10":	"เอวมฺปิ โข, ภิกฺขเว, ชานโต เอวํ ปสฺสโต อนนฺตรา อาสวานํ ขโย โหติฯ ",
"sn22.81:11.1":	"น เหว โข รูปํ อตฺตโต สมนุปสฺสติ, ",
"sn22.81:11.2":	"น เวทนํ … ",
"sn22.81:11.3":	"น สญฺญํ … ",
"sn22.81:11.4":	"น สงฺขาเร … ",
"sn22.81:11.5":	"น วิญฺญาณํ อตฺตโต สมนุปสฺสติ; ",
"sn22.81:11.6":	"นาปิ เอวํทิฏฺฐิ โหติ",
"sn22.81:11.7":	"‘โส อตฺตา โส โลโก, โส เปจฺจ ภวิสฺสามิ นิจฺโจ ธุโว สสฺสโต อวิปริณามธมฺโม’ติฯ ",
"sn22.81:11.8":	"อปิ จ โข เอวํทิฏฺฐิ โหติ",
"sn22.81:11.9":	"‘โน จสฺสํ โน จ เม สิยา นาภวิสฺสํ น เม ภวิสฺสตี’ติฯ ",
"sn22.81:11.10":	"ยา โข ปน สา, ภิกฺขเว, อุจฺเฉททิฏฺฐิ สงฺขาโร โสฯ ",
"sn22.81:11.11":	"โส ปน สงฺขาโร กึนิทาโน กึสมุทโย กึชาติโก กึปภโว? ",
"sn22.81:11.12":	"อวิชฺชาสมฺผสฺสเชน, ภิกฺขเว, เวทยิเตน ผุฏฺฐสฺส อสฺสุตวโต ปุถุชฺชนสฺส อุปฺปนฺนา ตณฺหา; ",
"sn22.81:11.13":	"ตโตโช โส สงฺขาโรฯ ",
"sn22.81:11.14":	"อิติ โข, ภิกฺขเว, โสปิ สงฺขาโร อนิจฺโจ …เป… ",
"sn22.81:11.15":	"เอวมฺปิ โข, ภิกฺขเว, ชานโต เอวํ ปสฺสโต อนนฺตรา อาสวานํ ขโย โหติฯ ",
"sn22.81:12.1":	"น เหว โข รูปํ อตฺตโต สมนุปสฺสติ, น เวทนํ … ",
"sn22.81:12.2":	"น สญฺญํ … ",
"sn22.81:12.3":	"น สงฺขาเร … ",
"sn22.81:12.4":	"น วิญฺญาณํ อตฺตโต สมนุปสฺสติ …เป… ",
"sn22.81:12.5":	"น วิญฺญาณสฺมึ อตฺตโต สมนุปสฺสติ, นาปิ เอวํทิฏฺฐิ โหติ",
"sn22.81:12.6":	"‘โส อตฺตา โส โลโก, โส เปจฺจ ภวิสฺสามิ นิจฺโจ ธุโว สสฺสโต อวิปริณามธมฺโม’ติ; ",
"sn22.81:12.7":	"นาปิ เอวํทิฏฺฐิ โหติ",
"sn22.81:12.8":	"‘โน จสฺสํ โน จ เม สิยา นาภวิสฺสํ น เม ภวิสฺสตี’ติ; ",
"sn22.81:12.9":	"อปิ จ โข กงฺขี โหติ วิจิกิจฺฉี อนิฏฺฐงฺคโต สทฺธมฺเมฯ ",
"sn22.81:12.10":	"ยา โข ปน สา, ภิกฺขเว, กงฺขิตา วิจิกิจฺฉิตา อนิฏฺฐงฺคตตา สทฺธมฺเม สงฺขาโร โสฯ ",
"sn22.81:12.11":	"โส ปน สงฺขาโร กึนิทาโน กึสมุทโย กึชาติโก กึปภโว? ",
"sn22.81:12.12":	"อวิชฺชาสมฺผสฺสเชน, ภิกฺขเว, เวทยิเตน ผุฏฺฐสฺส อสฺสุตวโต ปุถุชฺชนสฺส อุปฺปนฺนา ตณฺหา; ",
"sn22.81:12.13":	"ตโตโช โส สงฺขาโรฯ ",
"sn22.81:12.14":	"อิติ โข, ภิกฺขเว, โสปิ สงฺขาโร อนิจฺโจ สงฺขโต ปฏิจฺจสมุปฺปนฺโนฯ ",
"sn22.81:12.15":	"สาปิ ตณฺหา อนิจฺจา สงฺขตา ปฏิจฺจสมุปฺปนฺนาฯ ",
"sn22.81:12.16":	"สาปิ เวทนา อนิจฺจา สงฺขตา ปฏิจฺจสมุปฺปนฺนาฯ ",
"sn22.81:12.17":	"โสปิ ผโสฺส อนิจฺโจ สงฺขโต ปฏิจฺจสมุปฺปนฺโนฯ ",
"sn22.81:12.18":	"สาปิ อวิชฺชา อนิจฺจา สงฺขตา ปฏิจฺจสมุปฺปนฺนาฯ ",
"sn22.81:12.19":	"เอวํ โข, ภิกฺขเว, ชานโต เอวํ ปสฺสโต อนนฺตรา อาสวานํ ขโย โหตี”ติฯ ",
"sn22.81:12.20":	"นวมํฯ "
}	
