संयुत्त निकाय १५।२० 
२। दुतियवग्ग 
वेपुल्लपब्बतसुत्त 
एकं समयं भगवा राजगहे विहरति गिज्झकूटे पब्बते। 
तत्र खो भगवा भिक्खू आमन्तेसि: 
“भिक्खवो”ति। 
“भदन्ते”ति ते भिक्खू भगवतो पच्चस्सोसुं। 
भगवा एतदवोच: 
“अनमतग्गोयं, भिक्खवे, संसारो। 
पुब्बा कोटि न पञ्ञायति अविज्जानीवरणानं सत्तानं तण्हासंयोजनानं सन्धावतं संसरतं। 
भूतपुब्बं, भिक्खवे, इमस्स वेपुल्लस्स पब्बतस्स ‘पाचीनवंसो’त्वेव समञ्ञा उदपादि। 
तेन खो पन, भिक्खवे, समयेन मनुस्सानं ‘तिवरा’त्वेव समञ्ञा उदपादि। 
तिवरानं, भिक्खवे, मनुस्सानं चत्तारीस वस्ससहस्सानि आयुप्पमाणं अहोसि। 
तिवरा, भिक्खवे, मनुस्सा पाचीनवंसं पब्बतं चतूहेन आरोहन्ति, चतूहेन ओरोहन्ति। 
तेन खो पन, भिक्खवे, समयेन ककुसन्धो भगवा अरहं सम्मासम्बुद्धो लोके उप्पन्नो होति। 
ककुसन्धस्स, भिक्खवे, भगवतो अरहतो सम्मासम्बुद्धस्स विधुरसञ्जीवं नाम सावकयुगं अहोसि अग्गं भद्दयुगं। 
पस्सथ, भिक्खवे, सा चेविमस्स पब्बतस्स समञ्ञा अन्तरहिता, ते च मनुस्सा कालङ्कता, सो च भगवा परिनिब्बुतो। 
एवं अनिच्चा, भिक्खवे, सङ्खारा; 
एवं अद्धुवा, भिक्खवे, सङ्खारा; 
एवं अनस्सासिका, भिक्खवे, सङ्खारा। 
यावञ्चिदं, भिक्खवे, अलमेव सब्बसङ्खारेसु निब्बिन्दितुं, अलं विरज्जितुं, अलं विमुच्चितुं। 
भूतपुब्बं, भिक्खवे, इमस्स वेपुल्लस्स पब्बतस्स ‘वङ्कको’त्वेव समञ्ञा उदपादि। 
तेन खो पन, भिक्खवे, समयेन मनुस्सानं ‘रोहितस्सा’त्वेव समञ्ञा उदपादि। 
रोहितस्सानं, भिक्खवे, मनुस्सानं तिंसवस्ससहस्सानि आयुप्पमाणं अहोसि। 
रोहितस्सा, भिक्खवे, मनुस्सा वङ्ककं पब्बतं तीहेन आरोहन्ति, तीहेन ओरोहन्ति। 
तेन खो पन, भिक्खवे, समयेन कोणागमनो भगवा अरहं सम्मासम्बुद्धो लोके उप्पन्नो होति। 
कोणागमनस्स, भिक्खवे, भगवतो अरहतो सम्मासम्बुद्धस्स भिय्योसुत्तरं नाम सावकयुगं अहोसि अग्गं भद्दयुगं। 
पस्सथ, भिक्खवे, सा चेविमस्स पब्बतस्स समञ्ञा अन्तरहिता, ते च मनुस्सा कालङ्कता, सो च भगवा परिनिब्बुतो। 
एवं अनिच्चा, भिक्खवे, सङ्खारा …पे… 
अलं विमुच्चितुं। 
भूतपुब्बं, भिक्खवे, इमस्स वेपुल्लस्स पब्बतस्स ‘सुपस्सो’त्वेव समञ्ञा उदपादि। 
तेन खो पन, भिक्खवे, समयेन मनुस्सानं ‘सुप्पिया’त्वेव समञ्ञा उदपादि। 
सुप्पियानं, भिक्खवे, मनुस्सानं वीसतिवस्ससहस्सानि आयुप्पमाणं अहोसि। 
सुप्पिया, भिक्खवे, मनुस्सा सुपस्सं पब्बतं द्वीहेन आरोहन्ति, द्वीहेन ओरोहन्ति। 
तेन खो पन, भिक्खवे, समयेन कस्सपो भगवा अरहं सम्मासम्बुद्धो लोके उप्पन्नो होति। 
कस्सपस्स, भिक्खवे, भगवतो अरहतो सम्मासम्बुद्धस्स तिस्सभारद्वाजं नाम सावकयुगं अहोसि अग्गं भद्दयुगं। 
पस्सथ, भिक्खवे, सा चेविमस्स पब्बतस्स समञ्ञा अन्तरहिता, ते च मनुस्सा कालङ्कता, सो च भगवा परिनिब्बुतो। 
एवं अनिच्चा, भिक्खवे, सङ्खारा; 
एवं अद्धुवा, भिक्खवे, सङ्खारा …पे… 
अलं विमुच्चितुं। 
एतरहि खो पन, भिक्खवे, इमस्स वेपुल्लस्स पब्बतस्स ‘वेपुल्लो’त्वेव समञ्ञा उदपादि। 
एतरहि खो पन, भिक्खवे, इमेसं मनुस्सानं ‘मागधका’त्वेव समञ्ञा उदपादि। 
मागधकानं, भिक्खवे, मनुस्सानं अप्पकं आयुप्पमाणं परित्तं लहुकं; 
यो चिरं जीवति सो वस्ससतं अप्पं वा भिय्यो। 
मागधका, भिक्खवे, मनुस्सा वेपुल्लं पब्बतं मुहुत्तेन आरोहन्ति मुहुत्तेन ओरोहन्ति। 
एतरहि खो पनाहं, भिक्खवे, अरहं सम्मासम्बुद्धो लोके उप्पन्नो। 
मय्हं खो पन, भिक्खवे, सारिपुत्तमोग्गल्लानं नाम सावकयुगं अग्गं भद्दयुगं। 
भविस्सति, भिक्खवे, सो समयो या अयञ्चेविमस्स पब्बतस्स समञ्ञा अन्तरधायिस्सति, इमे च मनुस्सा कालं करिस्सन्ति, अहञ्च परिनिब्बायिस्सामि। 
एवं अनिच्चा, भिक्खवे, सङ्खारा; 
एवं अद्धुवा, भिक्खवे, सङ्खारा; 
एवं अनस्सासिका, भिक्खवे, सङ्खारा। 
यावञ्चिदं, भिक्खवे, अलमेव सब्बसङ्खारेसु निब्बिन्दितुं, अलं विरज्जितुं, अलं विमुच्चितुन्”ति। 
इदमवोच भगवा। 
इदं वत्वान सुगतो अथापरं एतदवोच सत्था: 
“पाचीनवंसो तिवरानं, 
रोहितस्सान वङ्कको; 
सुप्पियानं सुपस्सोति, 
मागधानञ्च वेपुल्लो। 
अनिच्चा वत सङ्खारा, 
उप्पादवयधम्मिनो; 
उप्पज्जित्वा निरुज्झन्ति, 
तेसं वूपसमो सुखो”ति। 
दसमं। 
दुतियो वग्गो। 
तस्सुद्दानं 
दुग्गतं सुखितञ्चेव, 
तिंस मातापितेन च; 
भाता भगिनी पुत्तो च, 
धीता वेपुल्लपब्बतं। 
अनमतग्गसंयुत्तं समत्तं। 
